

לקראת ערב יום הכיפורים ייחד אתמול פורום מטכ"ל את ישיבתו השבועית לנושא האובדנות ופעילות צה"ל ומפקדיו בהתמודדות עם מקרי האובדנות.

כתבנו קובי פינקלר מוסר שראש אגף כח אדם, האלוף אלעזר שטרן, סקר את תמונת המצב בנוגע
ל- 30 אירועי האובדנות בקרב חיילי צה"ל מתחילת השנה.

האלוף שטרן תאר פרטנית את דרך חקירתו של כל אירוע אובדנות, הן על ידי המשטרה הצבאית החוקרת והן על ידי הועדה המיוחדת בראשות ראש מטה אכ"א, הבוחנת כל אירוע אובדנות לגופו בהיבטיו המקצועיים והפיקודיים.

בנוסף, פירט ראש אכ"א תובנות מרכזיות וממצאים סטטיסטיים המשווים את נתוני האובדנות בעבר לקבוצות גיל דומות במדינות אחרות, לשיוך היחידתי, למגדר ועוד.

ראש אכ"א הדגיש כי על אף שנתוני האובדנות אינם שונים מנתוני העולם המערבי, הרי שכל המציל נפש אחת כאילו הציל עולם ומלואו, וכך נוהג צה"ל בראייתו כחובה לעשות הכל על מנת להציל כל אדם.
ראש מטה אכ"א, תת אלוף אבי זמיר, הציג בפני הפורום את המלצות עבודת המטה שגובשו בוועדה המיוחדת שהוקמה לנושא בראשותו.

עיקרי ההמלצות, שחלקן כבר מיושמות, כוללות צעדים פיקודיים, מקצועיים והסברתיים, שמטרתם להגדיל את סיכויי איתורו המוקדם של חייל בעל פוטנציאל לאובדנות, להקטין את סיכויי מימוש הפוטנציאל ולתת לחייל יותר אפשרויות לכתובת מקצועית להסתייע בה, בעת מצוקתו.

בין שאר הדברים כוללים הצעדים:

-הגדלת זמינות הגורמים אליהם ניתן לפנות בשעת מצוקה, לרבות קצינת פניות הציבור ומערך קציני הערים.
-הגברת מודעות המפקדים והכשרתם לאיתור מצבי מצוקה של חיילים ודרך הטיפול והסיוע להם.
העברת תדפיס טיפול בפרט המאפשר, בין היתר, למפקד לזהות נטיות אובדניות בטרם עת, על פי פרמטרים קבועים.
-הגדלת פעילות ההדרכה, החניכה, ההסברה וההרצאות לחיילים ולמפקדים.
-הפצות עיקרי לקחים ממקרי אובדנות בכלל צה"ל.

את הישיבה המיוחדת סיכם הרמטכ"ל, רב אלוף דן חלוץ, בהבהירו את חשיבותו הרבה של הנושא ואת מחויבות צה"ל ומפקדיו לפעול בכל דרך אפשרית על מנת לשמור על חייהם ושלומם של חיילי צה"ל.

הרמטכ"ל הדגיש כי על אף העובדה שלחלק ניכר מאירועי האובדנות קיים רקע אישי שאינו בהכרח קשור לשרות הצבאי, צה"ל מחויב לעשות הכל על מנת להתייצב לצד חייליו בעת מצוקתם ולהגיש להם את הסיוע הפיקודי והמקצועי המיטבי שיסייע להם להתגבר על מצוקותיהם. הרמטכ"ל שב והבהיר כי האחריות הפיקודית אינה תחומה לזמן ולמקום וכי אחריות פיקודית מחייבת גם רגישות פיקודית. רגישות למצוקות האישיות, המשפחתיות, הכלכליות, החברתיות וכמובן המקצועיות של החיילים. הרמטכ"ל בירך על היוזמות שהוצגו ע"י ראש אכ"א והנחה להמשיך ולקיים מעקב מטכ"לי רציף אחר יישומן, תוך הצבת יעד של הפחתה באירועי האובדנות בצה"ל.

הרמטכ"ל אימץ את ההמלצות שהוצגו בפניו ע"י הגורמים המקצועיים והדגיש את חשיבות זרימת המידע הרלוונטי בתוך צה"ל, הערבות ההדדית בין החיילים וערך הרעות, לא רק בשדה הקרב אלא בשגרת יומנו, וחשיבותם לטיפול מיטבי בתופעה.

בדבריו ציין רב אלוף חלוץ כי ההנחיה החדשה בדבר צמצום נשק בידי חיילים תסייע גם היא להפחתת ההתאבדויות.

חלוץ סיכם ואמר כי צה"ל יכול וצריך, כחלק מטיפול כולל בפרט, לזהות ולהקטין את תופעת האובדנות.

