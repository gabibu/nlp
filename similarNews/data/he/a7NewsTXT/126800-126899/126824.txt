

ארגונים ערבים פונים לאו"ם בדרישה שזה יפעל נגד ישראל שלטענתם מצירה את צעדיהם באופן בלתי דמוקרטי. בסיכום פגישה עם נציגת המזכ"ל ענאן, הוחלט על קשר רציף ותיאום בין הארגונים הערביים לאו"ם.

בפגישתם אתמול עם נציגתו של מזכ"ל האו"ם קופי ענאן, הממונה על ענייני זכויות האדם, קבלו נציגי ארגונים ערביים המוגדרים כארגוני זכויות אדם, על קשיים שישראל מערימה על חייהם.

נציגי הערבים טענו שישראל מפלה אותם באופן בלתי דמוקרטי בצעדים שונים בהם כשהיא אוסרת על העברת כספים לאגודות צדקה מחשש שכספים אלה יגיעו לידי ארגוני טרור.

את פגישתם קיימו הנציגים ושליחתו של קופי ענאן במשרדי האגודה הערבית לזכויות האדם בנצרת. על פי דיווח בעיתון 'הארץ' הפגישה נועדה להוות נדבך נוסף בהפיכתו של הדיון אודות זכויות הערבים בישראל לדיון בינלאומי ולא ישראלי פנימי. תקוותם של הארגונים היא להביא את הארגונים הבינלאומיים ובראשם האו"ם לאכוף על ישראל מדיניות שונה מזו שבה היא נוקטת כלפי המגזר הערבי.

בתום הפגישה התקבלה החלטה להמשך תיאום וקשר רציף בין נציגי המגזר הערבי בישראל לבין ארגון האומות המאוחדות ונציגיו לענייני זכויות אדם.

נציגתו של מזכ"ל האו"ם תגיש לו דו"ח סיכום בתום ביקורה הנוכחי בישראל. דו"ח זה צפוי לכלול גם את רשמיה מפגישתה האחרונה בנצרת.
(ש)
