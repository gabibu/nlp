

בחודש ספטמבר נרשמו על ידי משטרת ישראל 1,309 תאונות דרכים בהן נפגעו לא פחות מ-2,395 בני אדם מהם 34 נהרגו ו-149 נפצעו באורח קשה.

בחודש ספטמבר 2005 נרשמו על ידי משטרת ישראל (בתיקי ת"ד) 1,309 תאונות דרכים עם נפגעים (לא כולל תאונות שאירעו ביהודה ושומרון(, מהן 30 תאונות קטלניות ו-115 תאונות עם פצועים קשה. בתאונות אלו נפגעו 2,395 איש, מהם 34 הרוגים ו-149 פצועים קשה. על כך נמסר מהלשכה המרכזית לסטטיסטיקה, על סמך נתונים ארעיים שנתקבלו ממשטרת ישראל וסוכמו בלשכה.

בבדיקת נתוני המגמה נמצא, כי במספר התאונות נרשמה ירידה החל בחודש ינואר 2004 ועד חודש ספטמבר 2005 בקצב של כ-0.7% בממוצע לחודש, לאחר עלייה בין החודשים מאי לדצמבר 2003 בקצב של כ-0.6% בממוצע לחודש. מגמה דומה נרשמה במספר הנפגעים.

בנוסף, נרשמו בחודש ספטמבר ביהודה ושומרון (לא כולל שטחי הרשות הפלשתינאית) 39 תאונות, מהן תאונה קטלנית אחת ו-10 תאונות עם פצועים קשה. בתאונות אלו נפגעו 88 איש, מהם הרוג אחד ו-16 פצועים קשה.

יצוין, שבנוסף לכך, בחודש ספטמבר 2005 נרשמו על ידי משטרת ישראל (בתיקי "כללי עם נפגעים") 5,055 דיווחים על תאונות דרכים עם נפגעים קל, מהם 830 ביהודה ושומרון.
