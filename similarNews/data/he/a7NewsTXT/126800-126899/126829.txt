

בראיון לבטאון התעשיינים אומר ח"כ רצאבי כי האוצר מנצל את חוסר הידע של חברי ועדת הכספים בתחום המס כדי להעביר הצעות שיזם. לדבריו מערכת המיסים שלנו גדושת חורים וגם היועצים לא תמיד מתמצאים בסבך והתקנות.

"האוצר מנצל את חוסר הידע של חברי ועדת הכספים של הכנסת בתחומי המס כדי להעביר הצעות ותיקונים שיזם". כך אמר אהוד רצאבי, יו"ר ועדת המשנה למיסים ולהייטק של הכנסת בראיון לביטאון התאחדות התעשיינים.

לדברי רצהבי העובדה שרוב חברי ועדת הכספים אינם בקיאים בתחומי המס מורגשת היטב בעת הדיונים על תקציב המדינה וחוק ההסדרים וכן במהלך הדיונים על הרפורמה במיסים.

עוד אמר שבאופן זה "הצליח האוצר להעביר תוך שתי דקות בשתיים לפנות בוקר, תיקון בחוק ההסדרים תחת הכותרת ביטול ההכרה במס תשומות על רכב". חה"כ רצאבי טוען שאיש מחברי הוועדה לא היה ער לעובדה שמדובר בביטול ההחזר של מע"מ על רכב מסחרי, ופירוש הדבר הוא ייקורו ב-17% - דבר שיפגע בבעלי עסקים קטנים ובמפעלים עם ציי רכב גדולים.

רצאבי אומר כי משגילה הוא עצמו את העובדה הזו תבע מן האוצר לחזור בו אולם נציגיו סירבו בנימוק שהדבר יקטין את הכנסות המדינה בכרבע מיליארד שקלים.

לדבריו אחת הבעיות של מערכת המיסים שלנו היא שיש בה הרבה חורים והדבר הגרוע ביותר הוא שמשקיע יודע כיצד הוא נכנס עם כספו להשקעה אך אינו יודע כיצד הוא ייצא ממנה.

עוד טוען רצאבי כי לא רק הציבור מבולבל בעקבות הרפורמות המרובות אלא גם היועצים לא תמיד מתמצאים בסבך החוקים והתקנות.

הוא מסר עוד, כי הציע מזה זמן רב לאיתן רוב, ראש רשות המיסים להפסיק את השינויים התכופים במערכת המיסים, לקחת פסק זמן שבו יוכנו כל השינויים הדרושים ורק אז לצאת עמם בבת אחת.

רצאבי מציע לכל מי שחפץ בהטבות לפי החוק לעידוד השקעות הון, מבחינת מורכבות החוק, שלא לפעול ללא יעוץ מתאים ופרה-רולינג מרשות המיסים.

לטענתו, המסלול החלופי ע"פ החוק החדש אומנם מסיר חסמים ביורוקרטיים אך גם מעורר, לדעתו, בעייתיות מסויימת משום שהוא מקנה לפקיד המס, שהוא בהשכלתו רואה חשבון או עו"ד, סמכות להחליט בסוגיות הנוגעות לטכנולוגיות חדשות שאינן בתחום התמחותו.

רצאבי טען עוד, כי פקיד המס אינו מהנדס או מומחה להייטק   והוא זה שיקבע מעתה אם משקיע שטוען שפיתח טכנולוגיה חדשה אכן הקים מפעל חדש, או שרק הרחיב מפעל קיים כך שאינו זכאי להטבות מס.

בנוסף טוען חה"כ רצאבי, כי יש עדיין סוגיות שונות שטרם זכו לכללים ברורים כמו למשל מה דינו של יצואן שמייצא למדינה שאינה נמצאת בגוש המדינות, כמוגדר בחוק.
(ש)
