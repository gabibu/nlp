

הושלמה העברת השליטה בבזק מהמדינה לידי קבוצת אייפקס-סבן-ארקין. מנכ"ל בזק היוצא בירך על המהלך ואמר כי כמי שחתר למעלה משנתיים לביצוע המהלך מהווה יום ההפרטה רגע של סיפוק עצום.

אתמול קיבלה רשות החברות הממשלתיות 4.246 מיליארד ש"ח מידי קבוצת אייפקס-סבן-ארקין, עם חתימת המדינה על הסכם המכר והעברת 30% ממניות בזק לידי הבעלים הפרטיים החדשים. בכך הושלמה הפרטת בזק.

מנהל רשות החברות הממשלתיות, איל גבאי, אמר כי הוא שמח וגאה על השלמתה של ההפרטה הגדולה, המשמעותית והמוצלחת בתולדות תהליך ההפרטה במדינת ישראל. עוד אמר כי הוא בטוח שהעברת חברת בזק לידיים פרטיות בתנאי שוק תחרותיים תתרום לשגשוגה של החברה ולשיפור סל השירותים ואיכות השירות לציבור הצרכנים. גבאי הודה חמנכ"ל בזק, אמנון דיק על תרומתו להליך הפרטת החברה ואיחל הצלחה ליעקב גלברד.

עם השלמת העסקה היום מגיע לסיומו המוצלח תהליך הפרטת בזק המתנהל מאז שנת 1989, עת נרשמה לראשונה בזק למסחר בבורסה לניירות ערך בתל-אביב. מאז הפחיתה המדינה בהדרגה את החזקותיה בבזק לכ- 46.38% במהלכי מכירה מרובים. ההליך הנוכחי למכירת יתרת החזקות המדינה בחברה החל ביום 27.8.2004, קבוצת אייפקס-סבן-ארקין נבחרה כמציע מועדף ביום 9.5.2005, לאחר התמודדות מול קבוצת Whitepoint (בני אלג'ם), אולם השלמת העסקה בוצעה רק לאחר שנתקבלו היתרי השליטה ממשרד התקשורת.

המדינה מכרה 30% מהון מניות של בזק בתוספת אופציות לרכישת 10.66% נוספים. מבנה ההחזקות בחברה לאחר המכירה הוא: 35.87% בידי הציבור (מניות נסחרות בבורסה), 17.75% מניות זאבי (בכינוס נכסים), 10.66% מדינת ישראל (אופציות לרכישה על ידי בעלי השליטה החדשים), 4.71% מניות של המדינה (אותן יוכלו העובדים לרכוש) ו- 1.01% שיישארו בידי מדינת ישראל.

עם השלמת תהליך הפרטת בזק בירך מנכ"ל קבוצת בזק היוצא, אמנון דיק, את רוכשי גרעין השליטה קבוצת אייפקס-סבן-ארקין על השלמת תהליך ההפרטה. דיק אמר כי מדובר ביום בעל חשיבות עצומה, למשק הישראלי, לשוק התקשורת, וכמובן לקבוצת בזק ולעתידה. "כמי שחתר, למעלה משנתיים לביצוע המהלך היום בו ההפרטה מושלמת בהצלחה הוא עבורי רגע של סיפוק עצום כמו גם הקלה גדולה, כמנכ"ל ש'חתום' על ההפרטה. לדעת שהמשימה המורכבת הושלמה בהצלחה".

לדברי דיק, "קבוצת בזק הייתה צריכה לעבור לידי הסקטור הפרטי אולי כבר מזמן, אבל בכל מקרה כמי שבא מהמגזר הפרטי אני יודע שעם בעלים פרטיים, תוכל קבוצת בזק להתמודד טוב יותר בשוק תחרותי ולשמר את מעמדה המוביל. הפרטת בזק היא איפוא צעד חשוב למשק הישראלי כולו, אך גם לקבוצת בזק ולבריאותה". דיק הסביר כי בהיות בזק בידיים ממשלתיות בזק נאלצה להתמודד במובנים רבים, כשידיה קשורות לאחור. "היום, אני חש כמי שמעביר קבוצת תקשורת טובה לידיים טובות של הבעלים החדשים. אני גאה במאמץ שעשינו, כל העת, לקדם את ההפרטה, מפני שלהבנתי סייענו לבזק והצעדנו אותה לקראת עתיד אחר. עתיד טוב יותר, בראייה עסקית נכונה יותר, שתביא לדעתי גם לתוצאות טובות יותר", אמר.

דיק הודה לרשות החברות הממשלתיות ולמשרדי האוצר והתקשורת שניהלו את ההפרטה, לדבריו, בנחישות, בהתמדה ובמקצועיות. "גם בעולם, מביטים היום בהפרטת בזק כמודל לחיקוי בחברות טלקומוניקציה בארצות רבות. מותר בהחלט להתגאות בכך".

לכשנודע על החלטת הבעלים החדשים למנות את יעקב גלברד כמנכ"ל, שוחח אמנון דיק עם יעקב גלברד, בירך אותו על המינוי ואחל לו בהצלחה. "עוד נכונו לקבוצת בזק משימות קשות רבות ואני מאמין שתעמוד באתגרים בהצלחה רבה" אמר דיק לגלברד.
