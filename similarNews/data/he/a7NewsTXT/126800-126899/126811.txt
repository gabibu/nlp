

נגיד בנק ישראל לשעבר, ד"ר דוד קליין, קובל על התעלמות הממשלה מדרישותיו להעלאת הסוגיות החברתיות לדיון בממשלה בשלבי אישור התקציב. לדבריו אין בישראל יעדים חברתיים לאומיים מוגדרים.

פורום רחב של אישי ציבור, משק וכלכלה פועל בימים אלה לגיבוש תוכנית לאומית מקיפה למאבק בעוני, שתוצג לציבור ולממשלה עד סוף השנה.

הפורום פועל בחסות ובמימון קרן פרידריך אברט הגרמנית ואת הפרויקט מרכז ד"ר רובי נתנזון, יו"ר המכון הישראלי למחקר כלכלי וחברתי.

בכוונת הפורום להציג לקובעי המדיניות מסמך מקיף, שיציע סדר יום לאומי חברתי חדש למדינת ישראל, שיכלול מדד עוני חלופי למדד הקיים ושורה של המלצות לשינוי סדרי העדיפויות החברתיים ולטיפול בבעיות העוני בישראל.

התוכנית תכלול חמישה מרכיבים עיקריים: שיקום הביטחון הכלכלי האישי, צמצום העוני, יצירת אפשרויות תעסוקה זמינות לאוכלוסייה, סגירת הפערים באיכות החינוך וצמיחה בת קיימא ואיכותית.

מרכז הפרוייקט, ד"ר רובי נתנזון, אומר ש"אין בכוונת הצוות להיגרר אחר פתרונות פופוליסטיים קצרי טווח. העוני הוא בעיה חברתית לאומית ממדרגה ראשונה המחייבת נקיטת צעדים מתוך תפיסה רחבה. תפיסה זו מכירה בעוני כתופעה המלווה את כל החברות המערביות ויש לנסות למגרה באמצעות התייחסות לגורמים שמובילים לעוני ולהתמקד באותן אוכלוסיות שמתקשות להיחלץ ממעגל העוני".

לדבריו, הפרוייקט ינסה לגבש חבילת מדיניות כוללת אשר תוצג לציבור הרחב. "הכוונה איננה להציג עוד נייר עמדה מוצלח, אלא לייצר תוכנית מעשית וממוקדת אשר תבוא לידי מימוש בפועל ותיושם ע"י ממשלת ישראל, תוך הפנמה של עקרונות התוכנית במודעות הציבורית", ציין ד"ר נתנזון.

ד"ר דוד קליין אמר במפגש של הפורום שהתקיים לאחרונה, כי בניגוד לתחום הכלכלי, אין כיום בישראל יעדים לאומיים בתחום החברתי. בשיח הציבורי מועלות אמנם הרבה תוכניות שמטרתן צמצום העוני, אך לא ברור האם הן יכולות להשיג את המטרה. לדבריו, הניסיונות מצד בנק ישראל להביא את הנושא לדיון מיוחד בממשלה לא נענו.

על חברי הפורום האמור נמנים אישים מכל גווני הקשת הפוליטית והמפלגתית, לצד נציגי עמותות וגופים ציבוריים העוסקים בפעילות חברתית כמו מכון ברוקדייל, עמותת ידיד, הג'וינט והביטוח הלאומי. על חברי הפורום נמנים, בין היתר, נגיד בנק ישראל לשעבר   ד"ר דוד קליין, ח"כ חיים אורון, מנכ"ל משרד האוצר לשעבר - פרופ' עזרא סדן, יו"ר פעילים - יורם גבאי, יו"ר האגף לכלכלה וחברה בהסתדרות החדשה - אפרים ז'ילוני, היו"ר לשעבר של האגף לביטחון סוציאלי בהסתדרות - דב פלג, סגן יו"ר האגף לאיגוד מקצועי - אלי בן-גרא, פרופ' רות קלינוב - פרופ' לכלכלה וחברת ועדת דברת, וד"ר פייסל עזייזה - מביה"ס לעבודה סוציאלית באוניברסיטת חיפה.
(ש)
