

יש אלטרנטיבה לאיסלם ולנצרות והיא מעוגנת היטב בתורה - בני נוח. הם אינם יהודים, אך קיבלו על עצמם לקיים שבע מצוות, שקיבל נוח אחרי המבול. בחודש טבת יסמיך הסנהדרין מועצה עליונה שתאגד את בני נוח בעולם.

הרב מיכאל בר רון, יליד ארצות הברית, אחד מחברי הסנהדרין, יצא לשליחות בארה"ב בעצתו של הרב אברהם טולדנו, אף הוא חבר סנהדרין, לייסד מועצה עליונה לתנועת 'בני נוח' העולמית, מקרב קבוצה נבחרת של שומרי 7 מצוות בני נוח שאינם יהודים. לפני צאתו לשליחות זהו קיבל את ברכתו של וועד הניהול של הסנהדרין בראשות הרב נחמן כהנא.

בני נוח הם גויים שקיבלו על עצמם לקיים את שבע המצוות, שקיבל נוח מה' לאחר המבול: שפיכות דמים, גזל, עבודה זרה, גילוי עריות, ברכת השם (לא לשאת שם ה' לשוא), דינים ואבר מן החי.

בשיחה עם כתבתנו רות אברהמי אומר הרב בר-רון כי עד כה היו קהילות ויחידים מבני נוח מפוזרים בכל העולם עם ריכוז גדול יותר בדרום ארה"ב, אבל זו בעצם תופעה חדשה יחסית שגדלה והתחזקה בעידוד של תנועת חב"ד וגם באמצעות האינטרנט, שחשף אנשים רבים לנושא.

על מועד נסיעתו מספר הרב בר רון בהתרגשות: "היו לי רגשות מעורבים כיון שמועד הנסיעה, שנקבע תשעה חודשים קודם, 'נפל' בדיוק ביום שהחל גרוש היהודים מחבל עזה. הייתי בכאב לב נורא, הרגשתי כמעט כבוגד שעוזב את עמו בעת צרה, אבל פתאום הבנתי שיש לי אחריות גדולה. באותה שעה שהממשלה מחריבה חבל ארץ ובמידה מסויימת מפרה את הברית עם הקב"ה, בדומה לחטא המרגלים, אני יכול לחזק צד אחר של הברית, שהוא האחריות שלנו בתור 'ממלכת כהנים וגוי קדוש' כלפי אומות העולם   זה היסוד של הברית עם אברהם אבינו, ועם ישראל לא עסק בו כאומה מאז ימי בית שני".

לדברי בר-רון, הוא אירגן כינוס קטן בקליפורניה במהלכו נבחרו שישה מהחברים שעתידים להיות בועד המנהל. כמו כן הוא הוזמן כאורח לכינוס השנתי של אירגון בראשותו של ונדל ג'ונס, אחד מבני נוח, שהינו מנהיג מוכר של ארגון מחקרי ארכיאולוגי. ילדיו של ג'ונס, התגיירו ומתגוררים כיום בישראל. בכינוס זה בחר בר-רון עוד 5 נציגים.

בר-רון מדגיש כי הנחו אותו קריטריונים ברורים לבחירת הנציגים. לדבריו נבחרו רק אנשים שיש להם כישורים מיוחדים בתחומים נחוצים, למשל אחד מהאנשים שנבחרו הוא מומחה בתקשורת, אחר הוא מנהל אתר אינטרנט. אדם נוסף שנבחר הוא מנהיג קהילה גדולה של בני נוח. המשותף לכולם, שהם בקיאים מאד בהלכות הקשורות לבני נוח, וחיים על פיהם, וכן פעילים מאד בהנחלת המודעות לנושא בקרב הגויים.

"לנציגים שנבחרו", הוא מוסיף, "אין סמכות לדון או לערוך חוקים, אלא תפקידם יהיה לנהל ולהפיץ ידע לקירוב העולם שאינו יהודי, לרעיון של בני נוח. מטרה נוספת היא לאחד, לשרת ולארגן את כל קהילות בני נוח הכשרות בעולם, תחת גוף אחד שיכול לתפקד תחת הסמכות הישירה וההשגחה של הסנהדרין. מטרה שלישית היא להיות לכלי אשר דרכו אפשר להפיץ את התורה מציון (דרך הסנהדרין) ולשרת את הקהילות שאינן יהודיות בכל העולם".

מטרה נוספת של הקמת המועצה העליונה, מבהיר בר רון, היא להפוך את תנועת בני נוח, מתופעה דתית שאנשים בקושי שמעו עליה, לתנועה בינלאומית בעלת כוח השפעה רב, שתוכל להוות תחליף לכל תנועה דתית בעולם, כדי להביאם לאמונה הטהורה שניתנה לאנושות דרך נוח.

בתשובה לשאלה מדוע הסנהדרין מקדם פעילויות בקרב בני נוח, לפני שהוא עוסק בקירוב יהודים, ענה הרב בר רון: "הסנהדרין כבר עסוק במספר פרוייקטים חשובים בעולם היהודי פה בישראל ולא היתה עדיפות מיוחדת לבני נוח על היהודים הרחוקים מהיהדות חס ושלום, אלא אין לדחות מצווה שבאה לידינו לעשותה".

הנציגים שנבחרו הוזמנו להופיע בירושלים בחודש טבת בכינוס של הסנהדרין, בו יוסמכו בטקס מיוחד למועצה העליונה של בני נוח. בר רון מציין את ההיענות המלאה של הנבחרים להגיע ולהיסמך לתפקידם על ידי הסנהדרין בירושלים, ואת מסירותם ורצינותם של הבאים. הוא מביע תקוה כי בשנים הקרובות יגדל הידע בהלכה של 7 מצוות בני נוח: "אחד המטרות של בית הדין לעניין בני נוח מטעם הסנהדרין, בראשותו של רבי יואל שוורץ, היא להגדיר בדיוק את 7 מצוות בני נוח על פי המשנה תורה של הרמב"ם וההשלכות שלהן לימינו" הוא אומר.

בר רון הוסיף כי מעולם לא הופיע בהסטוריה הכתובה, מקרה שבני נוח ממקומות שונים בעולם, התקבצו יחד להיסמך על ידי הסנהדרין למטרה של הפצת המצוות של בני נוח. זהו לדבריו: "השלב הראשון והקריטי להביא לידי פריחת האחוה של האנושות כפי שחזה נוח אבי האנושות".

