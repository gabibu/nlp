

ספר חדש ובו אסופת מאמרים בנושא יום הכיפורים יצא לאור על ידי הוצאת תבונות של מכללת יעקב הרצוג. בספר התייחסות למאפייניו השונים של היום הקדוש ביותר בשנה.

יום הכיפורים, קץ סליחה ומחילה, היום המיוחד בכל השנה מעבודת הכהן הגדול ביום הכיפורים דרך אווירת התשובה הפיוס והסליחה המלווה ביום זה את עם ישראל לדורותיו ועד לתפילותיו ולמנהגיו של היום הם נושא הספר השני שיצא לאור על ידי הוצאת תבונות של מכללת יעקב הרצוג בנושא מועדי ישראל.

הספר החדש, 'וביום צום כיפור יחתמון   קובץ מאמרים על יום הכיפורים', כולל חמישה שערים הנוגעים בענייניו השונים של יום הכיפורים. השער הראשון עוסק באופיו של היום באמצעות ניתוח פרשיות יום הכיפורים שבמקרא, בעיסוק בהיבטי השמחה והחירות הגלומים בצד חרדת הדין האופפת את היום ובמשמעותו של הצום ביום הכיפורים כחלק מאופיו של היום כיום שבתון.

השער השני עוסק בעבודת הכהן הגדול ביום הכיפורים על חלקיה השונים, קרבנות היום, גורל השעירים לאור ספר בראשית, משמעותה של הקטורת בימי המקדש בימינו אנו ועוד היבטים נוספים.

השער השלישי מוקדש להפטרה הנקראת בתפילת מנחה של יום הכיפורים, ספר יונה. בין המאמרים העוסקים בספר ניתן למצוא מאמרים המתייחסים לקשר שבין ספר יונה ליום הכיפורים ובמהות תפילתו של יונה במעי הדגה.

השער הרביעי עוסק בתפילות המיוחדות של יום הכיפורים ובמיוחד לפיוטים הנאמרים בתפילות הללו. והשער החמישי והאחרון מוקדש לנושא התשובה בצדדיה המחשבתיים והמעשיים.

'וביום צום כיפור יחתמון' הוא ספר אסופת המאמרים השני מבית מכללת הרצוג העוסק במועדי ישראל. קדם לו הספר 'בראש השנה יכתבון'. את הספר מעטרים צילומי כתבי יד עתיקים וציורים שציירו אמנים מן המאות הקודמות, כמו מוריץ אופנהיים ומאוריצי גוטליב, המתארות את יום הכיפורים כפי שהתרשמו ממנו אותם ציירים. לציורים השונים מצורפים הסברים מפורטים על הצייר ועל הציור.
