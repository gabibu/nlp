

בראיון ליומן ערוץ 7 אמר ח"כ הרב יצחק לוי מסיעת ההתחברות, כי כעת תלוי ענין משאל העם ברב עובדיה יוסף. ח"כ הרב לוי, חבר ועדת חוקה, אמר כי הצעת חוק משאל עם תעלה ביום שני למליאה.

"עד עכשיו המשאל היה דיבורים, כעת זה מעשים. אם נשכנע את הרב יוסף לתמוך במשאל, שיחול רק על ענייני שטחים, וברוב של 61, יתחיל לחץ בליכוד על אותם 17 ח"כים שעדיין מסרבים להצביע בעד משאל. אם יהיו לנו 33 תומכים בליכוד, נוכל להעביר את הצעת החוק בכנסת. ברור שכרגע עמדת הרב יוסף נגד, אך עוד ידברו איתו. הוא איש תורה, יש לו שיקולים. אולי יבין שכעת זו הזדמנות פרלמנטרית אחרונה להגיע למשאל, אולי זה ישנה את דעתו".

ח"כ לוי אמר כי ההצבעה בוועדת החוקה אתמול היתה נקודת אור קטנה בנושא וביום שני יתברר אם המאמץ היה כדאי. ח"כ לוי הזכיר כי לפני 3 שבועות לא היה סיכוי להעביר את הצעה גם בועדת חוקה.

לוי אמר כי אינו דן את נאמני הליכוד על תמיכתם בתקציב, כי הוא מודע ללחצים המופעלים עליהם.

לדעתו של הרב לוי חסימת הכבישים גורמת נזק למאבק, "זה מאבק של מרדפים ומעצרים, אינני מאמין בזה. אני רוצה לראות מאות אלפים בהפגנה ביום שני ושלישי הבאים מול הכנסת. בהפגנה יראו שהרוב מושתק, יפעילו לחץ על חברי הליכוד. אם לא נעשה כלום הציבור יחשוב שהרמנו ידיים. אך גם בכנסת לא הרמנו ידיים, וגם הציבור צריך לצאת להפגנה ולהראות נחישות. ההפגנה תיתן לצבא הערכה מה יקרה ביום הפינוי אם יגיעו מאות אלפים. אם לא יתנו לנו להיכנס לגוש נעמוד בפקקים. הם צריכים להבין שעשרות אלפים יצאו מהבית כדי למנוע את ההתנתקות בדרכים לגיטימיות ולא אלימות. את זה תסמן ההפגנה".

לוי הוסיף כי לגבי אפשרות סגירת הגוש לפני פסח, הדבר הועלה בדיון בועדת חוקה וכל הח"כים, כולל מהשמאל אמרו שלא נראה להם לא לאפשר ביקורים בגוש מתאריך זה. "עוד אין צו כזה, ואם יהיה ניאבק בו".
