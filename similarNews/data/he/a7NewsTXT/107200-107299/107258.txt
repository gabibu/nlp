

הרב אבי גיסר, רבה של עפרה, אמר לערוץ 7 כי מדינה דמוקרטית היתה צריכה להכיל בקרבה פעילות מחאה זו של חסימת כבישים לנוכח אירוע כל כך טראומטי של גירוש מגוש קטיף, גם אם הדבר פוגע בסדרי תחבורה רגילים.

הרב אבי גיסר, רבה של עפרה, אומר כי הפגנות הצעירים בכבישים הן 'בגבולות הלגיטימי' לנוכח שעת משבר שכזו. בראיון לעוזי ברוך בערוץ 7 אומר גיסר, כי מדינה דמוקרטית היתה צריכה להכיל בקרבה פעילות מחאה זו של חסימת כבישים לנוכח אירוע כל כך טראומטי של גירוש מגוש קטיף, גם אם הדבר פוגע בסדרי תחבורה רגילים.

גיסר מוסיף כי הציבור הימני בארץ חש יאוש, תסכול השלמה וגם ציפיה לנס 'שזה דבר טוב', משום שהוא ניצב מול מערכת פוליטית דורסנית והוא חש שהדברים שיצאו לדרך 'יכולים להראות בלתי הפיכים'. זה מקור 'השקט היחסי' כלשונו, שקיים אצל חלק מהציבור הימני. אני סבור הוא מוסיף, שמדובר בשקט מטעה משום שיש זעם גדול מבפנים. צריך למצוא את הדרך הנכונה לבטא את הצער ואת הכאב הגדול, ובכל מקרה, "התרדמה לא תמשך לאורך זמן".

גיסר היה בין הבכירים ביש"ע שהוזמנו לפגישה שנערכה אמש (ד) עם שר הבטחון מופז בפסגות. דברינו נפלו על אוזניים קשובות, הוא אומר בתום הפגישה. "אך אני בטוח שזה לא ישנה דבר בפעילותו בממשלה בהמשך ביצוע תכנית העקירה. נוצר מצב משונה שבו אנשים יודעים את האמת ומודעים לעוצמת הכאב ולעוצמת החיבור לארץ ישראל ולהתיישבות, אך במישור הפוליטי הם פועלים בניגוד לכך וכל אחד מטעמיו הוא".

מופז אמר בפגישה כי הוא ציוני ויהודי ומחובר לאהבת ארץ ישראל כמונו, אומר גיסר, אך מופז הוסיף כי ברגע שהתקבלה 'החלטה דמוקרטית' כדבריו, היא מחייבת.

אנחנו דיברנו על הדמוקרטיה כאמצעי רב ערך להגשמת ערכי יסוד של העם היהודי וכיצד ניצולה בניגוד לערכי היסוד של העם היהודי, מהווה פגיעה אנושה בתשתית קיום המדינה, וביכולתם של אנשים בעלי אמונה להיות חלק ממנה. לא ציפינו לשכנע או לשנות דעתו של מופז בהקשר למערכת המעשית הפוליטית של מופז וגם לא לגבי משאל עם. הוא נראה שבוי בתפיסה זו שמוליך ראש הממשלה והוא החליט להיות חלק מהמהלך של ראש הממשלה, בלא ערעור כלל.

עם זאת מציין גיסר, הושגה הבנה כי על כתפי שר הבטחון מוטלת המשימה להאבק בכל סוג של דלגיטימציה ש"ממסד כלשהו" מנסה לעשות כלפי מתנחלים ותומכי ההתיישבות בגוש קטיף. "הדגשנו כי הוא מחוייב לשדר את המסר הברור שהחלוצים ובוני הארץ, המתנחלים ותומכיהם, הם וכל אשר הם עושים, הוא לשם שמים בתום לב ובדבקות, ואין לגנותם ואין למתוח עליהם שום ביקורת על דבקותם ועל מעשיהם למען הארץ".

לדברי גיסר התכנית הפוליטית שקמה היום נגד המתנחלים צריכה להתמודד עם תופעות של מחאה. גם אם אין להרשות הפרת חוק, זה צריך להיות בבחינת "ימין מחבקת באופן מתמיד, לפחות ברמה של תודעה ותקשורת".

לדבריו בפגישה לא דובר על ההפגנות אבל מופז יכול היה להתרשם כי המתח והקרע גדולים מאד וכי
"האחריות על חציית גבולות מוטלת על הממשלה. היא נושאת באחריות הכבדה ביותר לענין זה".

הרבנים אמרו לו כי הם ימשיכו לחנך לחיבור למדינת ישראל וארץ ישראל, ולאהבת המדינה ולשירות בה. "הם קורעים, אנחנו ננסה לאחות את הקרעים כמיטב יכולתנו", נאמר למופז.
