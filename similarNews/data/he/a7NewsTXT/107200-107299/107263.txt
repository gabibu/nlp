

השר אהוד אולמרט קורא ליועץ המשפטי לממשלה מני מזוז להימנע ממלחמה כוללת כלשונו, נגד כל מי שמזוהה עם הליכוד.

ראש בראש:ממלא מקום רה"מ השר אולמרט יצא היום בהתקפה על היועץ המשפטי לממשלה, בעקבות החלטתו לנזוף בו על פגישה שקיים עם משפחת גבריאלי שנקלעה לסכסוך עם מינהל מקרקעי ישראל.

במכתב ששלח אולמרט למזוז נאמר: "אין זה מתפקיד היועץ המשפטי לממשלה לנזוף בשרי הממשלה. אין מקום להטפות מוסר ולרטוריקה מתלהמת הפוסלת כל מי שמזוהה עם הליכוד". אולמרט קרא למזוז "להימנע מניהול מלחמה כוללת נגד כל מי שמזוהה כחבר הליכוד".

"צריך להעמיד אחת ולתמיד את הדברים על דיוקם", כתב אולמרט למזוז, "יש למדינה הזו מערכת שלטונית נבחרת והיא זו שמופקדת על ניהול ענייני המדינה. המערכות המשפטיות אמונות על שמירת החוק, והממשלה על ניהול ענייני המדינה כל אחד בתחומו".

אולמרט ציין כי אין מקום להטפות מוסר על פגישתו עם ראובן וחיים גבריאלי משום שאינם חברי מרכז הליכוד.

מכתבו נשלח בתגובה להערת מזוז שאולמרט אינו צריך לטפל בעצמו במחלוקת המשפטית שבין משפחת גבריאלי למנהל מקרקעי ישראל.
