

זעזוע בכנסייה היוונית אורתודוקסית: לראשונה בכיר ביותר בכנסייה, המזכ"ל, דורש בפומבי את פיטורי הפטריארך אירינאוס. זאת לנוכח מכירת המלונות במזרח ירושלים לידיים יהודיות. אירינאוס: העיסקה בוצעה תוך זיוף.

מזכ"ל הכנסייה היוונית אורתודוקסית, המטרופוליט אריסטרכוס, כינס אתמול (ה') בצהריים מסיבת עיתונאים בה דרש, לראשונה בפומבי, את פיטוריו לאלתר של הפטריארך אירינאוס.

קריאה זו לפיטורי הפטריארך נשמעת זו הפעם הראשונה בפומבי מפי אישיות בכירה כל כך בכנסייה, ומהווה תקדים שכמוהו כרעידת אדמה בכנסייה, כך מדווח כתבנו שמעון כהן.

דבריו אלה של אריסטרכוס נאמרו בתום כינוס ה'סינוד' (18 בכירי הכנסייה) היום בשעות הבוקר. במהלך הכינוס התבקש אירינאוס לתת מענה לשאלותיהם של בכירי הכנסייה אודות פרשת מכירת בתי המלון בכיכר עומאר אל חטאב במזרח ירושלים לידיים יהודיות, המכירה החשאית שפורסמה לראשונה בעיתון 'מעריב' בסוף השבוע שעבר.

אירינאוס טען בפני חברי הסינוד כי המכירה בוצעה מבלי שנודע לו עליה. חברי הסינוד שאלו אודות מעמדו של ניקולאס פאפדמס, יד ימינו בעבר, שביצע את המכירה בשמו. כפי שפורסם כאן בעבר ובכלי תקשורת נוספים העיסקה בוצעה מתוקף ייפוי כוח שניתן לניקולאס על ידי אירינאוס לביצוע עיסקאות כלכליות באדמות הכנסיה. כעת טוען אירינאוס כי ייפוי הכוח היה מזוייף, ועל כן העיסקה בוצעה בניגוד לחוק.

כתבנו מדווח, כי לידיו הגיע העתק של כתב יפוי הכוח עליו חתום אירינאוס עצמו. כתב ייפוי הכוח קובע כי אירינאוס מעניק ייפוי הכוח ליד ימינו ניקולאס לבצע מהלכים כלכליים עד כדי החכרת קרקעות לדורות. באם ינסה אירינאוס לטעון שכתב ייפוי הכוח מזוייף, ייאלץ להתמודד עם כתב אימות חתימה שנחתם במשרדו של הנוטריון יעקב מירון בתאריך 6.5.04. גם צילומו של כתב אימות החתימה מצוי בידי כתבנו.

פרט נוסף אותו חושף היום כתבנו, הוא כי אם לא די בביצוע עיסקאות נדל"ן על ידי ניקולאס פאפאדמס, מכוח אותו ייפוי כוח של הפטריארך, הרי שלידיו הגיע צילום של ייפוי כוח נוסף, אותו מסר ניקולאס לגורם שלישי (חברת אנדרומדה-היל). בייפוי כוח זה הוא מעניק לחברה יכולת לבצע בשמו פעילות באדמות מתחם אנדרומדה שביפו (אדמות השייכות גם הן לכנסייה היוונית אורתודוקסית). בכך "מותח" ניקולאס את יפוי הכוח שקיבל מאירנאוס עד לאותו גורם שלישי. יצויין כי בייפוי הכוח שקיבל ניקולאס מאירינאוס נכתב במפורש כי יש באפשרותו "למתוח" את הייפוי לגורמים נוספים.

יצויין כי ייפוי כוח נוסף, אם כי בעל סמכויות פחותות, לזה שניתן בעבר לניקולאס, העניק אירינאוס בראשית השבוע לג'אקומקיס אירינאוס, וכעת הוא זה שמכהן בפועל כראש מחלקת הכספים במקום ניקולאס.

בעקבות כינוס הסינוד, כאמור, כינס בצהריים מזכ"ל הכנסייה המטרופוליט אריסטרכוס מסיבת עיתונאים, ובה קבע כי יש להדיח את אירינאוס. יצויין כי המזכ"ל לא פירט את המניעים לקריאתו זו, אולם נדמה כי התסבוכת אליה נקלעה הכנסייה בעקבות מכירת המתחם במזרח ירושלים היא הסיבה העיקרית לקריאה.

עוד מדווח כתבנו כי בכירים בכנסייה מספרים על קבלת איומים טלפוניים על חייהם, מאז פירסום דבר ביצוע העיסקה. הבכירים אף הגישו תלונה במשטרה אודות האיומים. חלקם מפנים אצבע מאשימה לעבר גורמים פלשתיניים הרואים בביצוע העיסקה מעשה בגידה בקשר האמיץ בין הכנסייה לרשות הפלשתינית.

נזכיר כי קריאות לפיטוריו ולהדחתו של הפטריארך החלו להישמע זמן קצר לאחר פירסום המכירה בעיתון 'מעריב' ע"י העיתונאי קלמן ליבסקינד. בירדן חתמו 53 חברי פרלמנט על קריאה להדחתו של אירינאוס מתפקידו, כך גם ברשות הפלשתינית. ברש"פ הגיעו הדברים עד כדי דבריו החריפים של אבו עלא שהגדיר את מכירת המתחם במזרח ירושלים כ"מעשה בגידה". כמו כן הוקמה ברש"פ וועדה לחקר האירועים והנתונים שהביאו לביצוע העיסקה. כאן המקום להזכיר כי המתחייב בחוקת הכנסייה הוא שעל כתב האמנתו של הפטריארך יחתמו ישראל, ירדן והרש"פ. כיוון שכך הקריאות הירדניות והפלשתיניות להדחתו עירערו מאוד את מעמדו בקרב מאמיניו, ועירעור נוסף צפוי להתרחש בשל הקריאה הפומבית היום של מזכ"ל הכנסייה אריסטרכוס. דרישתו זו של מזכ"ל הכנסייה מהווה זעזוע המצטרף לפיטוריו בראשית השבוע של ראש מחלקת נכסים של הכנסיה, פוטוס, מיד עם היוודע דבר המכירה.

עוד מציין כתבנו כי סגן שר החוץ היווני קרא אליו את שגרירי ישראל וירדן ונציג הרש"פ בארצו לבירור נתוני העיסקה והעומד מאחוריה. כמו כן ביקש מהם לשמור על מעמדה וייחודה של הכנסייה.

באשר להתעניינות הכלל עולמית בעיסקה המדוברת הרי שלא פחות מ-114 כלי תקשורת ברחבי העולם דיווחו על המהלך בכותרות גדולות ובסיקור נרחב.

מקור בכיר בכנסייה תוהה באזני כתבנו,כיצד זה גם כעת,לא למד אירינאוס מנסיון העבר בו הסתבך בעקבות הצבת אדם זר לכנסייה (ניקולאס) כיד ימינו וכבעל סמבויות כלכליות רבות, וגם כעת הוא מציב לצידו אדם זר כיועץ צמוד ובעל השפעה. מדובר בבשארה טורוסיאן שהובא לעזרתו ועל ידי אירינאוס עצמו מלונדון. "אנו רואים בחומרה רבה את העובדה שאירינאוס אינו לומד מנסיון העבר", אומר הבכיר.
(ש)
