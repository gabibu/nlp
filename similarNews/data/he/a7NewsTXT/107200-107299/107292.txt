

ברק הציע "לסגור את המדינה לשבוע. מינימום תנועה. מינימום עבודה. מינימום הפרעה לכוחות הביטחון. אגירת מזון, והסתגרות בבתים". זאת כיוון שמחסומים למניעת הגעת תומכי ההתיישבות לא-יעילים למשך זמן ממושך


ראש הממשלה ויו"ר מפלגת העבודה לשעבר אהוד ברק קורא למימוש משטר צבאי, ואף הטלת עוצר בכל רחבי המדינה, לצורך מימוש תוכנית העקירה והגירוש. כך מגלה הבוקר העיתונאי יוסי ורטר בעיתון "השמאל". לדברי ברק את המחסומים שצה"ל מתכנן להקים במעברים, בארז ובכיסופים, כדי למנוע הגעת רבבות אזרחים לגוש קטיף, יש להקים "לא בארז ובכיסופים ואפילו לא בשערי צומת מסמייה. כי אי אפשר יהיה להחזיק במשך שבועות".

לדברי ורטר, ברק הציע "לסגור את המדינה לשבוע. מינימום תנועה. מינימום עבודה. מינימום הפרעה לכוחות הביטחון. אגירת מזון, והסתגרות בבתים".

לטענת ורטר, לפני כשישה שבועות נפגש אהוד ברק עם שר הביטחון, שאול מופז ועם הרמטכ"ל, משה יעלון, בפגישות נפרדות. הוא בא אליהם עם כמה עצות משלו בנוגע ליישום תוכנית ההתנתקות. את הרעיון המרכזי של ברק - לקצר את משך העקירה והגירוש - מופז אימץ, אם כי לא במלואו. מופז החליט שהפינוי יימשך כארבעה שבועות במקום 12 שבועות. ברק חושב שצריך לסיים את רוב העבודה בארבעה-חמישה ימים. לא יותר.

ורטר מספר כי בפגישה ברק אמר למופז ויעלון כי אם "עד לכניסת השבת לא יהיה ברור לעולם, לעם, ולמתנחלים כי ההתנתקות למעשה הסתיימה, אפילו אם יישארו כמה איי התנגדות, העניין יכול להסתבך. צריך להתחיל את המבצע ביום ראשון, ולסיימו ביום חמישי בערב. האופרציה תדרוש אלפי חיילים בקו הראשון של הפינוי עצמו. חיילים בלי נשק. מפוקחים ומאובטחים עלידי חיילים נוספים. יידרשו עשרות אלפי חיילי מילואים שיגוייסו ברחבי המדינה כדי להחליף יחידות סדירות בפעולתן".


