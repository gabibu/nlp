

בפגישה שהתקיימה אמש בין אלוף פיקוד המרכז לראשי הישובים בצפון השמרון הודיע האלוף כי בעוד שבועיים ישובי צפון השומרון יהפכו לשטח צבאי סגור. ח"כ אריאל: החלטה אכזרית ובזויה.

בפגישה הציגו התושבים בפני האלוף את חששותיהם מהתקופה הקשה הצפויה להם והבהיר "אנו מודעים לכך שהתקופה אכן תהיה קשה, אבל ננסה להפוך את חייכם לנסבלים", עם זאת אמר נווה למתיישבים כי הוא מציע להם לעזוב עוד קודם.

בתגובה לדבריו הקשים של האלוף קם צעיר מאחד הישובים והכריז "על גופתי".

תושבים אחרים הגדירו את המציאות הצפויה להם כנטילת כבודם העצמי, "אתם בועטים באנשים כמו בכלבים" אמר יו"ר המועצה אזורית שומרון, בנצי ליברמן.

העיתון ידיעות אחרונות מדווח היום כי נווה התייחס בדבריו גם לתוכניות הממשלה והצבא להרס בתי המתיישבים בשומרון "נהרוס את בתיכם עד היסוד, מוצב מחלקתי צה"לי יוקם בכל התנחלות".

על מנת לרכך את דבריו החריפים הבהיר נווה "לא ניתן לפלסטינים גם לדרוך עלינו וגם לסובב את הנעל, נדאג לכך שלא יניפו דגלים של החמאס על הריסות הבתים. אנחנו לא עוזבים את יו"ש, אנו נישאר פה בצורה כזו או אחרת מאות ואלפי שנים".

ח"כ אורי אריאל מהאיחוד הלאומי אמר בתגובה כי "החלטת שר הביטחון שלא לאפשר מעבר אזרחים ישראלים לשטחי צפון השומרון, היא החלטה אכזרית ובזויה. אלפי אנשים יגיעו לאזור לחזק ולהזדהות עם תושבי המקום. מתכנני תוכנית העקירה מכשירים כל שרץ, בעיניהם המטרה מקדשת את האמצעים גם אם הם בזויים".
