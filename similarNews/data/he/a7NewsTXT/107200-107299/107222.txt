

הצעת חוק הרדיו הדיגיטלי המסדירה את כניסת השיטה הדיגיטלית לשוק הרדיו, אושרה אמש בוועדת הכלכלה לקריאה שנייה ושלישית ותכנס לתוקף ב 1.12.05 .

יו"ר הוועדה, ח"כ אמנון כהן, הצליח להביא להסכמה בין משרדי האוצר והתקשורת, שהתקבלה גם על ידי נציגי הרדיו האזורי. האחרונים, דרשו כפיצוי את הארכת זכיונן בארבע שנים נוספות, אך על פי הפשרה שהושגה, שרי האוצר והתקשורת יקבעו האם הרדיו האזורי יפגע מכניסת התחנות הדיגיטליות לשוק וכיצד יפוצה.

הוועדה קיבלה גם את הצעת הפשרה לפיה, באישור ועדת הכלכלה, ניתן יהיה לדחות לתקופה של עד 12 חודשים את כניסת החוק לתוקף, אם לא תסתיים ההיערכות במועד שנקבע.

לצורך הפעלת השיטה הדיגיטלית יוקמו עד חמישה מערכי שידור בכעשרים אתרים בארץ, וכל תחנת שידור תוכל לשדר בו זמנית בין שמונה לעשר תחנות. הפלטפורמה הדיגיטלית תאפשר קיומן של כארבעים תחנות רדיו אזוריות, ובעל זכיון לתחנת שידור דיגיטלית יחוייב להעביר גם את הרשתות האנלוגיות: קול ישראל, גל"צ והתחנות האזוריות.

בעל תשתית לתחנת שידור דיגיטלית יוכל להחזיק בבעלות של עד 20% מתחנת רדיו דיגיטלית, ובעל עתון יומי, לא יוכל להחזיק בבעלות של יותר מ-49% על תחנת רדיו המשדרת בשפה בה העתון יוצא לאור.

תחנות הרדיו האזוריות יקלטו בכל הארץ, ויותר להן להתאחד או להתמזג, כדי לא לפגוע בכושר התחרות שלהן מול הרשתות הדיגיטליות הארציות. תחנות המשדרות באותו אזור, כמו התחנות במרכז הארץ, לא יורשו להתמזג כדי לשמור על תחרות והיצע גדול של תכנים, למאזינים. המגבלה על איסור התמזגות בין 3 התחנות האזוריות הגדולות: ת"א, ירושליים וחיפה, הוסרה. עם זאת, התחנות האזוריות יחוייבו להמשיך בשידורים מקומיים ע"פ אזור הזכיון שלהם.

הרדיו הדיגיטלי, יאפשר היצע רחב ומגוון של תכנים למאזינים, ואת קיומן של תחנות ייעודיות למגזרים שונים. השיטה הדיגיטלית תקלט בכל רחבי הארץ, ללא צורך בהחלפת תדרים במעבר מצפונה לדרומה, ויספק שירותים אינטראקטיביים כגון: לוח תוכניות, תקציר שלהן, דיווחי תנועה ומזג אוויר ועוד.

