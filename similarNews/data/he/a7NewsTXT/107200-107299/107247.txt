

המשטרה נוהגת ביד קמוצה לגבי אישורים להפגנות מחאה נגד תוכנית ההתנתקות בניגוד לחופש הביטוי, כך טוענים במועצת יש"ע. אי לכך הגישה המועצה עתירה דחופה לבג"ץ. "הפגנת הכבשים" נדחתה ליום ראשון.

מועצת יש"ע הגישה אתמול (ה') עתירה לדיון דחוף בבג"ץ נגד השר לבטחון פנים, מפכ"ל המשטרה ומפקד מחוז ירושלים בדרישה לאפשר לה לקיים שתי הפגנות המתוכננות להתקיים בשבוע הבא נגד תוכניתו של רה"מ שרון לעקור מתיישבים מגוש קטיף ומצפון השומרון.

"האחרונים נוהגים ביד קמוצה לגבי אישורים להפגנות מחאה נגד תוכנית ההתנתקות בניגוד לחופש הביטוי", אומרים במועצת יש"ע. המשטרה סירבה לאשר את מסע הטרקטורים שתוכנן להתקיים ביום א' ובנוסף הערימו קשיים בלתי אפשריים גם על הפגנת הענק בימים שני ושלישי.

במועצה מביאים לדוגמא את סירוב המשטרה לאפשר סגירה של רחוב אחד לצורך קיום ההפגנה. נכון לשעה זו לא ברור האם נוכל לקיים את מסע הטרקטורים ביום א, נאמר בהודעתם.

מועצת יש"ע הודיעה כי הפגנת הענק בת 36 שעות מול הכנסת תתקיים בכל מקרה (גם עם הגבלות המשטרה הדרקוניות ישארו), בימים שני ושלישי הבא תתקיים עצרת מרכזית בכל אחד מהימים.

"הפגנת הכבשים" נדחתה ליום א
הפגנת "די לשתיקת הכבשים" של מועצת יש"ע מול הכנסת, נדחתה ליום א'. ההפגנה נועדה להתקיים אתמול (ה') ב-12.00 מול הכנסת אך קיומה נתקל במכשול לא צפוי. הארגונים "תנו לחיות לחיות" ו"אנונימוס" מחו על השימוש הנעשה בבעלי חיים בהפגנת הכבשים. הם טענו כי העברת כבשים במשאית ממקומם הטבעי להפגנה בירושלים "פוגעת ברגשות הכבשים" וזהו לטענתם "שימוש בלתי נאות".

מועצת יש"ע הביעה את פליאתה לנוכח הזדעקותם של ארגוני ההגנה על בע"ח "לא שמענו אותם נזעקים לגבי גירוש ברוטאלי של משפחות מבתיהם, לא שמענו אותם לגבי תכניות לנהוג באלימות בעת הוצאת ילדים מסביבתם הטבעית. הדאגה לזכויות בע"ח על חשבון פגיעה פיזית בבני אדם היא צביעות מקוממת", נאמר בהודעת המועצה.

כתבתנו רותי אברהם מוסרת כי הארגונים אף פנו לבית המשפט השלום כדי שימנע את ההפגנה בטענה כי תיתכן פגיעה בבע"ח במהלך שימוש בכבשים במיצג המחאה של מועצת יש"ע, אך טענתם נדחתה ובית המשפט ציין כי השתכנע שהובלת הכבשים והשימוש בהן בהפגנה ייעשו באופן ש"אינו פוגע בזכויותיהם ורווחתם של בעלי החיים וכי חופש המחאה והביטוי חשובים יותר".

עם זאת, מועצת יש"ע הודיעה כי ההמתנה להסרת צו המניעה של בית המשפט גרמה לעיכוב רב וכתוצאה להחלטה לדחות את ההפגנה ליום א'. מדובר לדבריהם בהיערכות אדירה של משאיות מיוחדות להובלת בעלי חיים ובהעמדת הכבשים, פעולה הדורשת שעות ארוכות.

נפגין ביום א', אומרים במועצה, ומוסיפים: "בכל מקרה לא נהיה הכבשים של אריק".
