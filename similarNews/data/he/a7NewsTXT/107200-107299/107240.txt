

יו"ר המרכז לעזרת הזולת בישראל, חיים מילר, מאשים שהשמדת פירות, ירקות, ביצים ועופות בעת הזאת היא רשעות לשמה ושיש להפנות את עודפי התוצרת ל"קמחא דפסחא" לנזקקים.

בתגובה לדבריו של מילר אומרים בהתאחדות חקלאי ישראל כי הנתונים שבידי מילר אינם מעודכנים.

"בחודשים האחרונים אין כלל השמדה של תוצרת חקלאית מאחר והם לא מצויים בעודף. השמדת פירות וירקות היא דבר שלילי לכל הדעות ועולה כסף רב ואיש אינו מעונין לעשות זאת, אלא במקרים שאין ברירה אחרת. בודאי שהשמדה לא תבוצע כשאפשר למכור את הפירות לצרכנים ולזכות בתמורה נאה.

הצרכן בישראל נהנה משפע של פירות וירקות במחירים שהם מהנמוכים בעולם המערבי. בשני העשורים האחרונים ירד מחיר התוצרת החקלאית בעשרות אחוזים באופן ריאלי, וזאת כתוצאה מתהליך ההתיעלות המתמשך בחקלאות. הצרכן הישראלי יצא מתהליך זה נשכר ונהנה מהוזלת המחירים.

עודפים בחקלאות הם תופעה בלתי נמנעת. מי שרוצה להבטיח אספקת מזון לאוכלוסיה לכל אורך השנה חייב לייצר מעט מעבר לביקוש. בדרך זו, אסון טבע או מזג אויר חריג הגורם לפחיתה ביבולים לא יגרום למחסור מידי בשווקים.

במקרים בהם יש עודף של פירות או ירקות יוזמים החקלאים לעיתים בעצמם העברה של העודפים לנזקקים. אולם כאמור נושא זה כלל אינו רלוונטי לקראת חג הפסח הקרוב".
