

בצה"ל הוחלט על מתן הקלות לערבים בשכם ובסביבתה, זאת למרות המשך ההתקפות על חיילים ואזרחים בשומרון הכוללים אירועי ירי, מטענים ובקבוקי התבערה. גורם צבאי: ישנה ירידה דרמטית בהתרעות לפיגועים משכם.

גורם צבאי בכיר אומר כי בשלושת השבועות האחרונים חלה ירידה משמעותית בהיקף פעילות ארגוני הטרור בשכם. כיום אין אף התרעה על כוונות להוציא פיגוע מהעיר, אמר הגורם. הוא ציין, עם זאת, כי ישנה עליה במקרי הירי, השלכות המטענים ובקבוקי התבערה באזור.

"בהתאם להנחיות הדרג המדיני ולאור התהליך המתקיים מול נציגי הרשות הפלסטינית, סוכם בצה"ל על מתן הקלות לאוכלוסיה הפלסטינית בעיר שכם", כך נמסר הערב בהודעת דובר צה"ל.

בצה"ל הוחלט בין היתר על הורדת ההגבלה על גיל הנכנסים והיוצאים מהעיר שכם מגיל 25 לגיל 20. כמו כן, יורחבו שעות פעילות נקודות הביקורת במרחב העיר שכם, פתיחת מעברים בין הכפרים באזור לשכם והקמת מרפאה בנקודת הביקורת סמוך לחווארה, המאויישת על ידי חובש צבאי.

מצה"ל נמסר כי מתן ההקלות התאפשר הודות למעורבות הולכת ופוחתת של האוכלוסיה האזרחית בשכם בטרור, והכנסת מערכות מתקדמות לנקודות הביקורת, כדוגמת מערכות מחשוב לבידוק מהיר, משקפים וגלאי מתכות, אשר הן שיפרו את מערך ההגנה והן הפכו את הבידוק ליעיל ומהיר יותר.

עוד נמסר מצה"ל כי מתן ההקלות הינו במטרה לשפר את מרקם חייהם של תושבי העיר שכם אשר אינם מעורבים בטרור, תוך המשך המחויבות של צה"ל לביטחונם של תושבי מדינת ישראל.
