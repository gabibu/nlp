

השבוע אישרה ועדת הכספים את ההצעה לביצוע תיקון בפקודת הרוקחים שמטרתו הענקת הגנה על מידע סודי הנמסר לרשויות הבריאות במסגרת בקשה לרישום, אישור ושיווק תכשיר רפואי חדש.

ההצעה שהוגשה ע"י השר אהוד אולמרט, הינה חלק מחוק ההסדרים.

"משהערכתי שהאמריקאים עשויים לנהל אתנו מו"מ בסוגיה זו חודשים ושנים העדפתי לקבע את עמדת ממשלת ישראל בחקיקה ברורה וחד משמעית ובכך לסיים תקופה ארוכה של חוסר וודאות שאפיינה את השוק בשנה האחרונה בקרב חברות ישראליות", אמר אולמרט.

ההצעה מבוססת על המלצות דו"ח של ועדה בין-משרדית שמונתה לבחון ההשלכות של סוגיה זו על המשק הישראלי, בהם היבטים הקשורים לנגישות ומחירי תרופות, היבטי תעשייה מסחר ותעסוקה, תקציב מערכת הבריאות, השקעות ומחקר קליני בישראל ועמידה בהסכמים בינ"ל.

ההצעה שאושרה ע"י ועדת הכספים קוראת להענקת הגנה בת חמש שנים וחצי על מידע המוגש לרשויות הבריאות במסגרת בקשה לרישום ושיווק תכשיר רפואי חדש. תקופת ההגנה תימדד החל מן הרישום הראשון של התכשיר במדינה מערבית מוכרת. הוחלט להאריך את תקופת ההגנה בחצי שנה נוספת, זאת ביחס להמלצות המקוריות של הועדה הבין-משרדית, על מנת לאפשר לחברות התרופות מוטות המחקר לעבור את תהליך הרישום של התכשירים הרפואיים החדשים במשרד הבריאות, ועדיין ליהנות מחמש שנות הגנה מלאות לפחות, כפיי שמקובל בארה"ב ובמדינות אחרות. התקנה החדשה תיושם כבר החל מיום ה-1 ליולי 2005.

השר אולמרט הוסיף כי הוא מצפה שהמדיניות החדשה תביא להגדלת ההשקעות בישראל בתחום המחקר הרפואי והניסויים הקליניים.

החוק החדש צפוי להיכנס לתוקף עם השלמת תהליכי אישור התקציב בקריאה שנייה ושלישית.
