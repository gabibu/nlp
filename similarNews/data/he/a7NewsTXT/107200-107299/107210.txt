

סרבן גיוס, אייל ברמי, נשפט ל-28 יום בכלא 4, ברמי, נער בן 18 המיועד לשרת ביחידה קרבית ביש"ע, הגיע אתמול ללשכת הגיוס והודיע כי הוא מסרב לשרת בצה"ל.

ברמי טוען כי שירות צבאי לא יתרום לחברה הישראלית ובמקום זאת הוא מעוניין לעשות שירות לאומי: "מדיניות הכיבוש שוללת מהפלסטינים את זכויותיהם הבסיסיות, מביאה להרג ישראלים ופלסטינים והופכת את החברה שלנו לחברה ענייה, אלימה ומוכת טרור. אנחנו מאמינים שיש דרך אחרת".

אייל ברמי הוא הראשון שנקרא להתגייס מתוך כ 300 בני נוער אשר חתמו על מכתב השמיניסטים שנשלח לראש הממשלה, שר הביטחון, הרמטכ"ל ושרת החינוך בו הם מצהירים כי הם מסרבים לקחת חלק ב"כיבוש".

הסרבן אלכס קון, אשר הגיע ללשכת הגיוס יחד עם ברמי אך נמסר לו שגיוסו נדחה לתאריך 4 לאפריל, מסר לקצינים בלשכת הגיוס כי הדחיה אינה משנה דבר וכי בעוד שבועיים יגיע ויסרב להתגייס ליחידת תותחנים לה מייעד אותו הצבא, וכי אין בכוונתו לשרת בצה"ל בכל תפקיד או יחדיה שהיא. סרבן נוסף צפוי להגיע ללשכת הגיוס מספר ימים אחר כך.

הרמטכ"ל אמר אתמול בבסיס קליטה ומיון "ראיתי את מכתב הסרבנים ואת המספר 250 חותמים. עד כה נתקלנו בסך הכל בסרבן אחד, לא מעבר לכך. במכתב זה ישנם הרבה צעירים שעדיין לא קראנו להם לגיוס. אנו מכירים תופעה זו של סרבנות, הן מימין והן משמאל ולא נאפשר לכאלה להיות איתנו". "

בתגובה קוראים השמיניסטים החותמים לשר הביטחון לפתוח את עיניו לרווחה ולהביט במציאות הישראלית. כיום כ-50% ממחזורי הגיוס לא מתגייסים ורק מחצית מכלל המתגייסים נשארים בצבא למשך כל תקופת גיוסם. לטענתם, שר הביטחון והמערכת הצבאית נכנסו לפאניקה כאשר ראו כי תלמידי ישראל לא מעוניינים להמית או למות בשירות התנחלות.
