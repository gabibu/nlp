

הנשיא קצב תומך בהקמת רשות להגנה על הזקן שתתמודד עם האלימות נגד זקנים. משלחת של גימלאים שנפגשה עם הנשיא ציינה כי כרבע מהזקנים נתונים לאלימות פיזית ונפשית.

נשיא המדינה נפגש הבוקר עם משלחת מטעם הסתדרות הגמלאים בישראל.

המשלחת בראשות היו"ר גדעון בן ישראל ביקשה לשתף את הנשיא במצוקת הקשישים בארץ. בין היתר סיפרו לו כי כרבע מהקשישים בישראל מתלבטים מדי יום 'בין תרופה לפרוסה' ורובם, כ- 55%, בוחרים בתרופה. רובם של הגמלאים בארץ מצויים בשלושת העשירונים התחתונים במשק וכרבע מהם - כמאתיים אלף, חיים מתחת לקו העוני, כ- 40% סובלים מעוני תזונתי ההולך ומחריף.

הגימלאים אמרו כי הם דורשים מהממשלה לאשר תוספת לסל הבריאות משום שצריכת התרופות שלהם גבוהה פי 11 מזו של הציבור הרחב, וכן להכיל את אשפוזם של חולים סיעודיים בסל הבריאות.

כמו כן מבקשים הגימלאים שהאוצר יחזיר שלושת רבעי שעה לסיוע של מטפלת בביתם, יצמיד את קצבת הזקנה לשכר הממוצע ולא למדד, ויסייע ל- 150 מרכזי יום לקשיש העומדים בפני סגירה בשל מחסור בתקציב.

לנוכח האלימות הגואה נגד הזקנים מבקשים הגימלאים להקים רשות להגנת הזקן.

הנשיא קצב סיפר לחברי המשלחת על התכנית "בשיבה טובה" אשר יזם בשיתוף עם אש"ל על מנת לשפר את מצבם של הקשישים העניים בישראל. (ר)

