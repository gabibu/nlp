

כוונת שמואל פלאטו שרון להקים קזינו על חורבות אלי סיני בסיוע כספי של סיריל קרן, פרשה שהתפרסמה בערוץ 7, הובילה את חיים יטיב לבג"ץ, שם דחו את עתירתו בטענה שאין לעתירה תשתית ראייתית מספקת.

יטיב אומר בראיון לערוץ 7 כי בעקבות חשיפת כתב ערוץ 7 איציק וולף אשר כללה ראיון מוקלט של פלאטו שרון, נחשפו כל חלקי הפאזל של השחיתות שעומדת מאחורי תכנית גירוש היהודים מגוש קטיף. התברר מעיון בעובדות כמו אלו הנמצאות בהחלטת היועץ המשפטי לממשלה ומכתב אישום נגד עומרי, וכן מפרסומים בתקשורת, בראיונות בהארץ ובידיעות אחרונות, כי סיריל קרן הוא רק כיסוי.

על סמך חברותו עם שרון בתקופת הפלמ"ח, הוא משמש כיסוי למרטין שלאף אשר מחזיק את הקזינו ביריחו, על מנת לשחד את שרון כדי שיאפשר את המשך קיום בית קזינו ביריחו והקמת בתי קזינו נוספים הן בארץ והן ברש"פ. האחרון שבהם הוא הקזינו בצפון רצועת עזה, אמור להיות הקזינו 'הכי מוצלח', יותר מקזינו יריחו כי הוא נמצא מרחק נסיעה של כשעה וחצי מתל אביב, על חוף ים ומחוץ לטריטוריה של המדינה. הוא אמור להוות העמקה גדולה של הקרטל של מרטין שלאף.

יטיב מוסיף כי פלאטו שרון וסיריל קרן אינם בעלי יכולת פיננסית לממן פרוייקטים כאלו. פלאטו שרון לדבריו נחלץ בקושי עם כספי ההונאה לכאורה שהביא מצרפת, הוא יכול מקסימום לקנות כמה דירות ואין לו גב כלכלי להקים קזינו, והוא גם אינו מתיימר לעשות זאת אלא אומר בצורה מפורשת כי הוא מייצג כמה יזמים אשר יכולים לפעול רק בעזרת מרטין שלאף וקזינו אוסטריה. זאת משום שבידיהם כאמור זיכיון ל-28 שנה להקים בתי קזינו ברש"פ. כאשר הקימו בהשקעה של עשרות מיליוני דולרים את הקזינו ביריחו, קיבלו במקביל זיכיון ל 28 שנים להקמת בתי קזינו נוספים ברש"פ. על כן לא סיריל קרן ולא פלטו שרון יכולים להיות המקור של הקזינו ברצועת עזה אלא רק מרטין שלאף.

יתירה מכך, מוסיף יתיב, המשטרה הודיעה שהיא חוקרת את הקשר שבין סיריל קרן ומרטין שלאף. "הרי כדי להעביר מיליון וחצי דולר לשרון, טרח סיריל קרן לנסוע מדרום אפריקה עד לאוסטריה. שם פתח חשבון בבנק המחזיק את הקזינו ביריחו ומשם הועבר מיליון וחצי דולר לחשבונותיהם של עומרי שרון וגלעד שרון, לכיסוי ההלוואה". "איננו מטומטמים", אומר יטיב, "היה צריך לנסוע מדרום אפריקה דווקא לאוסטריה כדי לפתוח חשבון בנק באותו בנק שמחזיק את הקזינו ביריחו ומשם להעביר את הכסף לשרון? הענין והמניע ברורים".

יטיב מוסיף: "האזינו שופטי בג"ץ בקשב רב לעתירתי אך דחו אותה בתוך 7 שורות בטענה כי 'אין תשתית עובדתית'. בקשתי דיון ורציתי לבוא ולהראות מה בידי, אבל הם סתמו לי את הפה מלכתחילה בטענה זו".

לדבריו כל העובדות בידי המשטרה והם גם רמזו כי יש בידיהם כתב אישום מורחב נגד רה"מ בפרשה זו ויש בידיהם את העובדות. כשסיריל קרן, 'שהודה שהעביר את הכסף לשרון' נכנס לארץ, הוא הוביל את אלו שעסקו במעקב אחריו אל צפון רצועת עזה. שם אמר כי הוא רוצה להקים במקום קזינו, וזאת בזמן ש'אין לו גרוש על הנשמה' ", אומר יטיב. "ידוע שלא היו בידיו גם אותם מיליון וחצי דולרים להעביר לשרון כיון שפשט את הרגל באנגליה וברח לדרום אפריקה. אין לו כסף".

מדינת ישראל אומר יטיב, הפכה למדינה הכי מושחתת בעולם המערבי אחרי איטליה, "רק המאפיה באיטליה גברה עלינו בשחיתות. הדבר נקבע בדו"ח בינלאומי שציין כי למצב זה של מדינת ישראל הביאו פרשיות שרון. "מי שנושא באחריות לכך הוא היועהמ"ש ובית המשפט העליון שמגבים אותו, שהרי בג"ץ אמר בתשובה לעתירה כי יש לפצלה ו'אין תשתית עובדתית'".

יטב מתכונן בצעדו הבא לדרוש מהמשטרה לבוא ולהציג את התשתית העובדתית שבידיה כיון שעכשיו חשוב לגלות את המימצאים שבידיה ו"לא בעוד 10 שנים כשלמשטרה 'יהיה נוח'". צריך לחשוף את העובדה כי שרון משוחד וזה מה שהוביל אותו לתהליך ההתנתקות וחובתה של המדינה שמחזיקה במידע לבוא ולחשוף אותו בפני הציבור. "נבקש גילוי מסמכים ונלך עימם לבג"ץ ונראה להם שהתשתית הראייתית נמצאת אצלם".
