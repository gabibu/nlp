

שר הביטחון, שאול מופז, הודיע בתום הערכת מצב שערך כי פינוי היישובים היהודיים מגוש קטיף יתחיל כבר הלילה וכי הוחלט על סדר פינוי היישובים. מאות חיילים ושוטרים נכנסו, חלקם סרבו להשתתף בגירוש.

חטיבה של חיילי צה"ל וכ-400 שוטרי יס"מ לבושי שחור נכנסו הערב ליישוב נווה דקלים. בכוונת הכוחות לעבור מבית לבית ולדרוש מן התושבים לעזוב את בתיהם. סמוך לחצות עזבו את היישוב תוך כוונה לחזור מחר בבוקר על מנת לבצע את הגירוש הכוח.

אלוף פיקוד הדרום, דן הראל, אמר במסיבת עיתונאים שערך במרכז העיתונות באשכול כי "בשעות הקרובות נתחיל לעבור בבתי תושבים, בעיקר בנווה דקלים, ונבקש מהם לצאת. אנו נכנסים לשלב הפינוי הכפוי, אבל לא בכוח". לדברי הראל, יכנסו כוחות צה"ל למספר יישובים נוספים במקביל. עוד אמר הראל כי שיתוף הפעולה עם הרשות הפלסטינית בימים האחרונים הוא טוב.

ככל הנראה נפלה ההחלטה בצמרת כוחות הביטחון כי אם יצליחו להכניע את ההתנגדות לגירוש בנווה דקלים הנחשבת ל'בירת' גוש קטיף יצור הדבר מומנטום שיסייע להם בעקירת שאר יישובי חבל עזה.

ממקורות מוסמכים נודע לערוץ 7, שבתוך חטיבת החיילים שנכנסה לנוה דקלים, יש מאות סרבנים, שלא מוכנים ליטול חלק בגרוש התושבים. בצה"ל חוששים שתופעה זו תלך ותתפשט.

שתי חיילות שהשתתפו במעבר בין בתי התושבים בנווה דקלים התעלפו ואבדו את הכרתן. השתים מטופלות על ידי כוחות הצלה. ארבעה חיילים עומדים בוכים סמוך אליהן ואינם יכולים להמשיך במשימתם.

רק מחר ידונו בבג"ץ בדחיית מועד עקירת נווה דקלים
בג"ץ ידון בבוקר בשעה 9.00 בעתירתם הדחופה של תושבי נוה דקלים לדחות את מועד העקירה. בראש ההרכב שידון בעתירה יעמוד נשיא בית המשפט העליון, השופט אהרון ברק.

כתבתנו רותי אברהם מוסרת כי בעתירה שהוגשה באמצעות הפורום המשפטי נטען כי המדינה אינה מוכנה לתת פתרונות מגורים לאחר פינוי התושבים. "בכל הנוגע למוכנות האזרחית מבחינת הפתרונות לתושבים העקורים קיים כשלון חרוץ...אי אפשר לקחת אנשים ולהתנהג אליהם כמו חפצים", נכתב בעתירה.
