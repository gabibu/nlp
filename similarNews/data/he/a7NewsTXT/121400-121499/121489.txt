

שוטרי יס"מ שפיזרו הפגנה של מתנגדי גירוש היהודים שנערכה בצומת גמא בדרום הכו אחד מהמפגינים באמצעות אלה או קת של רובה בראשו ופצעו אותו קשה. (תמונה: ארכיון)

הערב נערכה הפגנה של מתנגדים רבים לגירוש היהודים מגוש קטיף בצומת גמא שבדרום. שוטרי יס"מ שהגיעו למקום על מנת לפזר את ההפגנה הכו אחד מן המפגינים בחלק האחורי של ראשו ופצעו אותו קשה. לפני שאיבד את הכרתו אמר המפגין כי השוטר הכה בו באמצעות קת הרובה שלו.

חובשים שהגיעו לטפל בפצוע אבחנו מהר מאוד שמדובר בפגיעת ראש הדורשת פינוי מהיר לבית חולים. מצבו של הפצוע החל להתדרדר במהירות אך למרות קריאות החובשים לרופא שיגיע ובקשתם לדאוג לפינוי לא הגיע אמבולנס במשך 20 דקות תמימות. לדברי יו"ר ארגון זכויות האדם ביש"ע, אורית סטרוק, אמרו החובשים שבפגיעה כמו זו של המפגין יש צורך לדאוג לפינוי באמצעות מסוק לבית החולים.

הרופאים שהגיעו למקום אבחנו את הפציעה וקבעו כי היא בדרגת בינוני עד קשה. לדבריהם, הם לא ראו עוד מקרה כזה של הזנחת פצוע.

ח"כ איתן: אלימות שוטרים תביא לשפיכות דמים
יו"ר ועדת החוקה חוק ומשפט ח"כ מיכאל איתן, פנה בדחיפות לראש הממשלה והשרים בתביעה "לבחון פעם נוספת את מגבלות השימוש בכוח בעת פינוי היישובים. בצד המחויבות לביצוע תוכנית ההנתקות והחלטות הכנסת והממשלה". לדברי איתן גם אם יש הגיון בהבחנה בין המשפחות לבין ה'מסתננים', כי יתכן גם שבקרב המסתננים יש מיעוט של 'פנאטים' המהווים "פוטנציאל לאלימות קשה", אולם, "האופן שבו עלולים הדרגים בשטח להבין את ההבחנה הזו עלול להוביל לנקיטת אמצעים בלתי סבירים ולשפיכות דמים מיותרת. האחריות הראשונית למה שמתרחש שם מוטלת על הממשלה וכוחותיה וחשוב ששרי הממשלה הנוגעים בדבר יפנימו זאת ויינקטו בכל אמצעי הזהירות".
