

בסרט הדרכה שהוצג בפני חיילי צה"ל ומפקדיו לקראת עקירת ישובי גוש קטיף וצפון השומרון שולבו תמונות ההסתה שהפיץ סוכן השב"כ אבישי רביב בתקופת אוסלו, כחלק מהתנהלות הימין. צה"ל: הסרט עומד בכללי האתיקה.

במסגרת ההיערכות שקיבלו חיילי צה"ל ומפקדיו לקראת עקירת הישובים ברצועת עזה וצפון השומרון הוקרן בפניהם הסרט 'הדמוקרטיה ואני' העוסק בלבטי הדמוקרטיה הישראלית והתנהלות השיח בין הימין והשמאל בישראל.

להפתעת חיילים רבים במסגרת תיאורי התנהלות והתנהגות הימין הישראלי, נראו בסרט תצלומים מימי המאבק בתכנית אוסלו. תוך כדי הסרט נראה כעין מדגם להפגנות הימין צילום הפוטומונטאז' של ראש הממשלה רבין במדי SS. זאת מבלי להתייחס לעובדה, שהתבררה מאוחר יותר, שלא הימין עמד מאחורי פרסום התמונה אלא סוכן השב"כ הפרובוקטור אבישי רביב.

כמו כן הוצגו ימי ראשית הויכוח בין ימין לשמאל בישראל בעת הפגזת אוניית הנשק 'אלטלנה'. תוך כדי הצגת התמונות מאותם ימים מוגדרת המציאות כ"חילופי אש", בה בשעה שהאש נורתה מכיוון אנשי צה"ל לעבר אנשי האצ"ל ובפקודת מפקדם, מנחם בגין, לא השיבו אש על אף הסיכון שהתלווה לכך.

כתבנו שמעון כהן בירר בלשכת דוברת צה"ל האם ראוי לתאר באופן בלתי מדוייק שכזה את התנהלות הימין הישראלי בפני חיילי צה"ל ומפםקדיו, זמן קצר בטרם יעמדו פנים מול פנים מולם במסגרת עקירת הישובים. בתגובה אומרת דוברת צה"ל כי הסרט עומד בקריטריונים האתיים המתבקשים.

אבישי רביב הפיץ אבל צה"ל משוכנע ששילוב התצלום כהסתת הימין עומד בכללי האתיקה.

"חיל החינוך והנוער מפיק כלים שנועדו לעזור למפקדים בהכנת הכוחות למשימה תוך עמידה בכל כללי האתיקה הנדרשים", אמורים בלשכת הדוברת ומוסיפים כי גם סרט זה בו שולבה הסתת אבישי רביב כהתנהלות גורמי ימין עומד בקריטריון זה. "העברת המסרים נובעת משיקולי דעת מקצועיים של מומחים בנושאי הסברה. גם הערכה הנדונה [הסרט 'הדמוקרטיה ואני'] עומדת בכללי האתיקה ואינה מציגה צד זה או אחר".
(ש)
