

עו"ד יוסי פוקס מהפורום המשפטי למען א"י אומר כי הנסיון של ממשלת ישראל ונציגיה השונים לאיים על אלו שאינם מתפנים הערב, בשלילת פיצויים, הוא חמור והוא מהווה הולכת שולל.

פוקס מוסר לכתבתנו רותי אברהם כי הפורום המשפטי עתר לבג"ץ נגד סעיפי הענישה בחוק ששללו פיצויים שונים מהמתיישבים. במסגרת העתירה הודתה המדינה בתשובתה לבג"צ שהפיצויים לא נשללים מהתושבים וכי מדובר ב"פיצוי חובה". "אלא, במקום לקבל את הפיצוי המגיע להם ב'מסלול מהיר' ייאלצו התושבים לקבלו ב'מסלול איטי', באמצעות הגשת תביעה נפרדת לבית המשפט" אומר עו"ד פוקס.

הוא מוסיף כי במהלך הדיון בעתירה בהרכב של תשעה שופטים תקפו השופטים את עמדת המדינה בנושא חוקתיות הסעיפים הללו ו"נראה כי בג"צ עשוי לבטל את סעיפי הענישה הללו כליל".
