

לעומת מאבקם של המתיישבים הספוג באמונה, מביע האחראי על הצוות הפסיכולוגי בגוש קטיף, דאגה לבריאותם הנפשית דווקא של החיילים המבצעים פקודה קשה שאינם מזדהים איתה.

אליהו אקרמן, האחראי על הצוות הפסיכולוגי בגוש קטיף מביע דאגה לגבי ההשלכות הנפשיות של העקירה בעיקר על החיילים העוקרים. ביומן הצהריים של ערוץ 7 נדרש אקרמן להתייחס לשאלת ההשוואה בין הטראומה של העוקרים לעומת זו של המתיישבים.

"אני סבור שהמתיישבים העושים את המאבק מתוך אמונה יעברו אותו בשלום והם יודעים שגם אם חלילה נגורש מכאן אנחנו כאן רק חלק מסיפור של מאבק על צביונה היהודי של המדינה. ומי שיודע את זה מבין שלא מדובר בסוף הדרך ויצאו מהטראומה", אומר אקרמן.

לעומת הקושי שעלול להיות מנת חלקם של הנעקרים מבהיר אקרמן כי החשש הכבד האמיתי הוא "עבור חלק גדול מאנשי כוחות הבטחון המבצעים פקודה שאינם מזדהים איתה וההצדקה היחידה שלהם היא הכיסוי של המעטפת הארגונית ומילוי פקודה בלבד, אני מאוד דואג להם. הם אחינו ובנינו. הם לא מבינים לאיזו טראומה הם נקלעים... הם ייכנסו לבית מלא ספרים, מלא אנשים כשהמשפחה יושבת סביבו... וכל זה כשתירוץ היחיד הוא האמירה שהם רק מבצעים פקודה, אנשים יישארו עם זה לכל חייהם".

אקרמן הזכיר בדבריו תופעות טראומטיות המלוות עד ימים אלה חיילים שהיו חלק מעקירת חבל ימית "גם במעגל השלישי והרביעי".

"יש כאן הרבה חיילים וקצינים שבוכים. כואב להם מה שקורה, אבל הם נחושים לבצע את הפקודה כי נאמר להם על ידי הארגון הגדול שנקרא צבא ההגנה לישראל שלא ייתכן ולא יעלה על הדעת שצה"ל הגדול לא יצליח לבצע את המשימה".

לשאלת המראיין עוזי ברוך באשר למעורבות ילדים ובני נוער במאבק נגד העקירה, אומר אקרמן שניתן תידרוך להורים כיצד להתייחס לילדים. "אנחנו לא מוציאים את הילדים כי הם חלק מהסיפור. הם שותפים לסיפור והמחקרים מורים על כך שיציאה מהמאבק עלולה לגרור תחושות קשות יותר מאשר מי שנאבק עד שגררו אותו.. עד הרגע האחרון... כיוון שמי שנשאר מרגיש שלם עם עצמו".
(ש)
