

רכש ואגירה של תרופות אנטי-ויראליות מתקדמות היום, עשוי לחסוך למשק למעלה מ-3 ש"ח עבור השקעה של כל שקל, כך מגלה מחקר חדש שנערך על ידי חוקרים מאוניברסיטת בן גוריון.

אחד התרחישים המדירים שינה מעיניהן של רשויות בריאות ברחבי העולם הינו הופעתו של נגיף שפעת מזן חדש אשר יתפשט במהירות ברחבי העולם, תוך גרימת תחלואה ותמותה בהיקף העלול להיות חסר תקדים.

רכש ואגירה של תרופות אנטי-ויראליות מתקדמות כבר כיום, צפוי להיות מהלך חסכוני מבחינה כלכלית, אשר יחסוך למשק מעל 3 ש"ח עבור כל שקל אשר יושקעו ברכש זה, כך מגלה מחקר חדש המתפרסם בגליון חודש אוגוסט של הירחון המדעי Emerging Infectious Disease ונדון השבוע בירחון היוקרתי Science. המחקר, המבוסס על מודל מתמטי, נערך על-ידי צוות חוקרים בראשות ד"ר רן בליצר וד"ר איתמר גרוטו מהמחלקה לאפידמיולוגיה והמחלקה לניהול מערכות בריאות מאוניברסיטת בן-גוריון.

לדברי ד"ר בליצר, אחד התרחישים המדירים שינה מעיניהן של רשויות בריאות ברחבי העולם הינו הופעתו של נגיף שפעת מזן חדש אשר יתפשט במהירות ברחבי העולם, תוך גרימת תחלואה ותמותה בהיקף העלול להיות חסר תקדים. "שלושה אירועים כאלה, המכונים 'פנדמיה של שפעת', אירעו במאה הקודמת, כאשר הקשה שבהם, אשר אירע ב- 1918, הביא למותם של יותר מ- 40 מיליון בני אדם", אומר ד"ר בליצר. לדבריו, "החשש הגובר מפני פנדמיה חדשה נובע מהתפשטותה של שפעת העופות בדרום מזרח אסיה, שכן מחלה זו עשויה להפוך בעתיד למדבקת מאדם לאדם. חיסון כנגד המחלה עדיין אינו בנמצא, והכלי המרכזי להתמודדות עם המחלה הינו תרופות אנטי-ויראליות כנגד נגיף השפעת, כדוגמת התרופה Oseltamivir, היעילה גם כנגד נגיף שפעת העופות".

המחקר בחן את הנזקים הצפויים למערכת הבריאות ולמשק בעת התפרצות המחלה בהיעדר מאגר תרופות, והעריך את ההשפעה של שימוש בתרופות זמינות על נזקים אלה, תוך שקלול הסיכוי להתרחשות האירוע. ד"ר בליצר מסביר כי המחקר הדגים לראשונה כי על-אף העלויות הכבדות הכרוכות ברכש שכזה, הרי שגם בראייה כלכלית צרה מדובר בהשקעה כדאית, גם אם הסיכון לאירוע הינו נמוך ביותר, נתון אשר עשוי לסייע לרשויות בריאות בעולם לגייס את המשאבים הדרושים לביצוע הרכש. "צפוי כי עם פרוץ הפנדמיה לא ניתן יהיה לרכוש תרופות נוספות שכן מלאי התרופות בחברה המייצרת יאזל במהירות, ולכן יש לרכוש ולאגור את התרופות כבר כעת. מדינות רבות, וישראל ביניהן, כבר מצויות כיום בתהליכי רכש של מאגרי תרופות אנטי-ויראליות, כחלק מתהליך היערכות לאיום כה משמעותי על בריאות הציבור", דברי ד"ר בליצר.
