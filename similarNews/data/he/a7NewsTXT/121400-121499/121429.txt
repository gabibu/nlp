

משפחת מגידיש גילתה היום כי האנדרטה שהוקמה לזכר בנה, אורי מגידיש הי"ד, שנרצח בישובו בגן אור בשנת 93, הוסרה על ידי פועלים ערבים שנשכרו לשם כך על ידי משרד הבטחון.

על דבר עקירת האנדרטה דיווח כתבנו טוביה לרנר. מדובר באנדרטת בטון גדולה עליה כתוב: "לזכר אורי מגידיש שנרצח ע"י בני עוולה בשושן פורים תשנ"ג".

הסרת האנדרטה נעשתה לדברי המשפחה ללא תיאום מראש וללא ידיעתם. סיגל מגידיש אחותו של אורי מגידיש הי"ד, אומרת לכתבתנו רותי אברהם כי עברה בסמוך לאנדרטה בדרכה לבית הכנסת בישוב, ולתדהמתה גילתה כי האנדרטה מוסרת על ידי פועלים ערבים ומועמסת על משאית. לדבריה דרשה מהפועלים להחזיר את האנדרטה למקומה וכי נותרה לפי שעה ליד האנדרטה כדי לשמור עליה.

מגידיש אומרת כי משפחתה החליטה להשאר בישוב ולא להתפנות בשום אופן וכי לפי שעה לא ארזו דבר ולא הוציאו ו'לו גם ספר'. היא מוסיפה כי כחצי שעה לפני שהוסרה האנדרטה, כאמור ללא מתן הודעה כלשהיא למשפחה השכולה, ישב בסלון המשפחה המח"ט חגי הממונה על הפינוי, ושמע מהמשפחה כי אין בדעתם להתפנות. לדבריה דבר לא נאמר על עקירת האנדרטה.

"התחושה שלי היא שעקירת האנדרטה נועדה לשבור את רוחנו, רוחה של משפחה שכולה. גם מגרשים אותנו מהבית שלנו ועכשיו היינו צריכים לראות גם אנדרטה נעקרת", אמרה סיגל מגידיש.

