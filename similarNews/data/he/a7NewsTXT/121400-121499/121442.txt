

בג"ץ קיים דיון בעתירתו של רב הישוב אלי סיני נגד עקירת בתי הכנסיות שבגוש קטיף. השופט אדמונד לוי ביקר את המדינה על שלא מצאה פתרון לסוגיה. בג"ץ אוסר לפי שעה להרוס את בתי הכנסיות ביומיים הקרובים.

בעתירתו הסתייע רב הישוב אלי סיני, הרב ישי בר חן, בחוות דעתו של מומחה לשחזור ושיקום בתי כנסיות עתיקים. הרב בר חן דורש מבית המשפט לאסור על המדינה להרוס את בתי הכנסיות האמורים. הרב בר חן טען כי הרס בתי הכנסיות מנוגד לאמנה בינלאומית עליה חתומה מדינת ישראל ועל פיה היא לא תפגע ברגשות דתיים.

במהלך הדיון תקף השופט אדמונד לוי את המדינהעל כך שהיא טוענת כי מצאה פתרונות לסוגיות שונות במסגרת עקירת הישובים, אך לבתי הכנסיות לא מצאה פתרון למעט הריסתם. השופט אליקים רובינשטיין הציע שעל מנת לרכך את הטראומה שבהרס בתיהכנ"ס יועתק חלק ממבנה בתי הכנסיות העקורים לבתי הכנסיות שיוקמו באתר ניצן.

בא כוחו של הרב בר חן אמר כי יתכן ועדיף שבתי הכנסיות ייהרסו על ידי זרים ולא על ידי מדינת ישראל, ועל כן אולי עדיף להותיר אותם בשלמותם. בתגובה אמרה השופטת בייניש כי אין לסמוך על הפלשתינים שידעו להתייחס בכבוד הראוי למקומות קדושים. השופט אדמונד לוי הסכים עם בייניש ואמר ש" אני יודע שלהשאיר את בתי הכנסת בשטח, מתוך היכרות עם הצד השני   יהיה ביזיון..." עם זאת הכריע כי יש "לתת למדינה כמדינה לעשות את המעט הזה"

בהכרעתו הורה בית המשפט למדינה להגיש פתרונות ראויים לסוגיית בתי הכנסיות תוך שיקול דעת מקיף של כל האפשרויות שימנעו את הרס המבנים. נזכיר כי אתמול כבר פורק ורוקן מתכולתו בית הכנסת בישוב ניסנית.

כתבנו שמעון כהן מזכיר כי על פי תכנית סודית שגיבש משרד הבטחון יפוצצו בתי הכנסיות שבגוש קטיף ובצפון השומרון, לאחר שירוקנו מתכולתם. זאת משום שבצמרת מערכת הבטון נראה שהרס בתי הכנסיות יפגע ברגשות הציבור, ולעומת זאת פיצוצם ימעיט מכאב זה.
(ש)
