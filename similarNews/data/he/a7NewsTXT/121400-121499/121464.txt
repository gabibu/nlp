

"יש לקבוע שיעור מס אחיד של 15% על ריבית הצומחת מהפקדה שקלית ועל ריבית מהפקדה במט"ח. מדובר בשני אפיקי השקעה זהים לחלוטין", דברי נשיא איגוד לשכות המסחר, לממלא מקום שר האוצר, אהוד אולמרט.

כחלק מהרפורמה החדשה במסים, הוחלט להעלות בהתאמה את שיעורי המס המוטלים על ריבית הנגבית מפיקדון שקלי ומפיקדון במט"ח. על פי התיקון (סעיף 125ג') לפקודת מס הכנסה, שיעור המס עבור ריבית מפיקדון שקלי יעלה ל- 15% (במקום 10%), ואילו שיעור המס על ריבית מפיקדון במט"ח יהיה בשיעור 20% (במקום 15%). שינויים אלה אמורים להיכנס לתוקף החל מינואר 2006.

לדברי נשיא איגוד לשכות המסחר, אוריאל לין, אין מקום לקבוע שיעורי מס שונים על הריבית הצומחת מהפקדה שקלית לעומת הפקדה במט"ח. "אמנם, בעבר ראו בהשקעה במטבע זר כהשקעה בטוחה יותר, המהווה תחליף להצמדה למדד, ולכן שיעור המס שנקבע הושווה לשיעור המס על הכנסות פיננסיות צמודות מדד. אך כיום אבחנה זו אינה רלוונטית יותר".

"המטבע הישראלי אינו מצוי בתהליכים של פיחות מתמיד מול מטבעות זרים, והוא אף נהנה בתקופות מסוימות, מתיסוף מול המטבעות המובילים בעולם כמו הדולר והליש"ט", הדגיש לין.
