

סטודנט הולנדי יצר סרטון פרסומת אינטרנטי למסיבה בהשראת מחנה ההשמדה אושוויץ. הוא מתאר את מעלותיה של המסיבה תוך שימוש בבדיחות סרות טעם על יהודים מזי רעב, רכבות ליעד הסופי וערימות של גופות.

הסרטון, אותו יצר סטודנט לכלכלה בן 22, נועד לפרסם מסיבה פיקטיבית שנועדה להתקיים ב-4 במאי, יום הזיכרון ההולנדי לקורבנות השואה. אך היוצר בחר במוטיב מחליא כדי לתאר את מעלותיה של אותה מסיבה. שמה של המסיבה היה האוסוויץ, משחק מילים בין השם אושוויץ לסגנון המוזיקה האוס.

המוטו של המסיבה היה "הריקוד משחרר", התחכמות סרת טעם על הסיסמא העבודה משחררת שהתנוססה בשער המחנה. הסרטון נפתח במראה גדר חשמלית של מחנה ריכוז על רקע תופים וקריאות זיג הייל קצובות. בהמשך מופיעים שמותיהם של האמנים שיופיעו במסיבה, על רקע תמונותיהם של קציני אס.אס.

הקריינית מתארת כיצד המוני המשתתפים במסיבה יציתו את גופם באש... באופן מילולי... הא הא, ובהמשך מסבירה כי המראה הרצוי עבור אורחי המסיבה הוא מראה של יהודי כחוש, כאשר ברקע מופיעות תמונות של יהודים מזי רעב במחנה ריכוז. הקריינית ממשיכה לתאר את מעלותיה של המסיבה. היא מסבירה שהחוגגים יזכו לאירוח חינם כשברקע מופיעות תמונות של דרגשי השינה בצריפים של מחנה הריכוז. היא רומזת רמיזה מינית כשברקע מופיעה תמונה מזעזעת של ערימת גופות עירומות, מבטיחה מקלחות חמות חינם כשברקע מופיעה תמונה של תאי הגזים. היא מבטיחה רכבות ישירות לאתר המסיבה (היעד הסופי) כשברקע מופיעות תמונות של משלוח של יהודים מגיע לרציף מחנה הריכוז, וכן מבטיחה הסעה הביתה חינם במונית על רקע תמונות של ערימה גופות על עגלה.
