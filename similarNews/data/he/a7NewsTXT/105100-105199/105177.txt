

אמש התקיימה חגיגת סיום הש"ס בלימוד הדף היומי, בגני התערוכה בתל אביב. בכנס השתתפו אלפי לומדים של 'מאורות הדף היומי'. את סיום הש"ס עשה האדמו"ר מצאנז, כשדמעות התרגשות בעיניו.

את פתיחת מסכת ברכות עשה הרב גוברסקי ראש ישיבת פוניבז'. לאחר מכן נעמד הקהל לתפילה וריקודים. בין המשתתפים, היו גדולי הדור, ראש ישיבת פוניבץ', הגאון הרב יהודה מיכל לפקוביץ, הגאון הרב ווזנר, בעל שו"ת 'שבט הלוי', הראשון לציון הגאון הרב עובדיה יוסף, האדמו"ר מגור, ועוד רבנים ואדמו"רים מכל רחבי הארץ.

הרב עובדיה יוסף, ציין את האחדות שמביא 'הדף היומי' בישראל שלומדים אותו בכל העדות והחוגים שהתורה היא המאחדת את עם ישראל, הוא ציין את האחדות שיש בכנס, ואמר: "פסח הוא לה', פסח, ראשי תיבות, פרושים ספרדים חסידים. הרב יוסף קרא בסוף דבריו להוסיף ללימוד הגמרא, גם את לימוד ההלכה היומי, והזכיר בהקשר זה את דברי חז"ל: "כל השונה הלכות בכל יום, הרי הוא בן העולם הבא". משם יצא הרב עובדיה יוסף, לסיום הש"ס בבנייני האומה בירושלים.

ראש ישיבת פוניבץ', הרב יהודה לפקוביץ', תקף את השימוש בפלאפונים בזמן הלימוד, ואמר שזהו הביטול תורה הכי גדול שיש ואסור להכניס את הפלאפונים לבית המדרש.

הרב בני מיצמכר, מנהל פרויקט השיעורים של מאורות הדף היומי אמר בראיון לערוץ 7 כי רק בשבועיים האחרונים נפתחו 150 שיעורים חדשים, ביניהם: בסיסי צבא, רכבת ישראל, נתב"ג, משרד האוצר מס הכנסה ועוד.

"אנשים יוזמים שיעור, באמצע היום סוגרים את העסק לשעת לימוד. רוב הלומדים הם דתיים, אך יש גם מהציבור המסורתי ואף פחות מכך, שדף הגמרא היומי הולך איתם כל יום".

ארגון מאורות הדף היומי קם לפני 6 שנים, כאשר העומד בראשו, הרב חיים דוד קובלסקי העביר שיעור בבני ברק, ולאור ההצלחה החליט להקים שיעורים במקומות נוספים. "הרב קובלסקי היה בעל חזון, שלא ידע עד לאן יתפתח. הוא מצא מגידי שיעורים שמלמדים בצורה שמתקבלת על הלב, ופתח בית מדרש למגידי שיעור. כעת נפתחו שיעורים גם בשומרון: אריאל, תפוח עמנואל ועוד. כל מקום שיש קבוצה שמעוניינת, אנו שולחים מגיד. בנוסף יש לנו מכון ספרים על הש"ס, תקליטורים ואתר אינטרנט לצפיה בשיעורים".

בהקשר זה סיפר להם הפרופ' יעקב נאמן כי בטיסת עסקים בה טס מניו יורק לישראל, למדו כולם את הדף היומי דרך תקליטור במחשב הנישא. "זה מחבר את העם על כל גווניו. יש לנו מגידי שיעור מיומנים שלומדים כל היום כדי שהשיעור יהיה קליט, שיבינו את הנלמד. הרבנים גם קראו להוסיף שתי הלכות בכל יום עם הלימוד. מעבר לחשיבות לימוד ההלכה, כשאדם לומד גמרא לא תמיד הוא בא עם מסר הביתה. וכך- בכל מקרה הוא חוזר עם שתי הלכות, שצוות אברכים שלנו סידר שיהיו אקטואליות לדף היומי. הוצאנו קונטרס הלכות כזה, או גמרות שבסופן מודפסות ההלכות. ברור שחזרה ושינון מעמיקים את הידע, אך מדובר באנשים שעמלים לפרנסתם. בנתב"ג יש לנו שיעור לסבלים, שויתרו על שעת המנוחה היחידה שלהם בעבודה, לצורך דף יומי. האכפתיות של אנשים לקודש של השעה הזו, שווה לעתים כמו אדם שלומד יום שלם".
