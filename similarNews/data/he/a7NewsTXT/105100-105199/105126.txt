

בשעות הצהרים הגיע הנשיא קצב, המבקר באוסטרליה, למעונו של ראש הממשלה, ג'ון הווארד, לשיחה מדינית "תוצאות וועידת לונדון ימדדו במעשים בשטח שיביאו להפסקת הטרור ולחידוש המו"מ המדיני", אמר קצב.

ראש הממשלה, ג'ון הווארד, אמר כי אוסטרליה רואה עצמה ידידת אמת מסורתית של ישראל והיא תומכת בה לאורך עשרות שנים, כמעט ללא הסתייגות.

הנשיא קצב ציין כי ישראל מודה לאוסטרליה על עמדתה הבלתי מתפשרת בשאלת הטרור, "אוסטרליה ראויה שתשמש דוגמא, לשאר מדינות העולם החופשי, בהתנגדותה הנחרצת לטרור, ללא קשר למניעיו או לזהות מבצעיו".

הנשיא גם הודה לאוסטרליה על תמיכתה העקבית באו"ם ועל עמדתה לצידנו בשעות הקשות.

לאחר מכן דנו השניים בסיכויים לפיתרון הסכסוך הישראלי- פלשתיני.

הנשיא קצב אמר כי "אנחנו נמצאים במצב קריטי שממנו אפשר להגיע להרגעת המצב ופתיחת מו"מ מדיני פורה ומאידך אנו יכולים להיגרר להסלמה מחודשת באלימות, המפתח לרגיעה ולשיפור מצבם של הפלשתינים הוא הפסקת הטרור" אמר קצב.

ראש הממשלה האוסטרלי, ג'ון הווארד, הסכים עם הנשיא ואמר שהוא מבין את חששותיה של ישראל ואת הזהירות שהיא נוקטת אבל, הפציר בבן שיחו שישראל תעשה כל שביכולתה לסייע ליו"ר הרש"פ, מחמוד עבאס.

שני המנהיגים שוחחו על ועידת לונדון והסכימו ביניהם שהתוצאות ימדדו במעשים בשטח שיביאו להפסקת הטרור ולחידוש המו"מ המדיני ולא בהצהרות.

הנשיא העלה בפני מארחו את נושא סוריה ולבנון והשניים הביעו תקווה שהיציבות תחזור ללבנון. הנשיא קצב אמר בהקשר זה שנשיא סוריה, בשאר אסד, הבטיח פעמים רבות הבטחות שונות ולא קיים ולכן צריך להמתין ולראות אם יקיים הפעם את הבטחתו לסגת מלבנון.

ראש ממשלת אוסטרליה הביע דעתו שהמזרח התיכון צועד לקראת דמוקרטיזציה שבעקבותיה גם תצומצם תופעת הטרור.

הנשיא קצב הציע להרחיב את שיתוף הפעולה הכלכלי בין אוסטרליה לישראל, כולל הסכם סחר חופשי והרחבת שיתוף הפעולה המדעי- טכנולוגי. רוה"מ, ג'ון הווארד, אמר כי יש לו עניין רב בהצעת הנשיא וכי יפעל להרחבת שיתוף הפעולה.

בהמשך נפגש הנשיא קצב עם נשיא הסנאט ויו"ר הפרלמנט וכן עם יו"ר האופוזיציה. כמו-כן נפגש הנשיא עם ראשי הקהילות היהודיות מרחבי אוסטרליה.
