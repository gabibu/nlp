

נמשכת האנטישמיות בסוריה. מהדורה חדשה של "הפרוטוקולים" הוצגה בביתן של הוצאת "אלאואא'ל" הסורית ביריד הספרים הבינ"ל האחרון במצרים שנערך בין ה-27 בינואר ל-8 בפברואר.

כתבנו חגי הוברמן מציין כי המהדורה יצאה לאור בראשית 2005 וההוצאה מעידה על עצמה, כי הספר קיבל אישור מטעם משרד ההסברה הסורי במאי 2004.

שם הספר הוא "זרקור על הפרוטוקולים של זקני ציון (הטקסט השלם). מחקר מוהדר, היסטורי, מודרני" המחבר הוא רג'א עבד אלחמיד עראבי. על הכריכה מצויין כי המו"ל הוא "אלאואא'ל" הוצאה לאור והפצה, סוריה, דמשק.

על הכריכה האחורית של הספר במהדורה המחודשת נכתב כך:
"שורשים העתיקים של היהדות?- הבדיה של העם הנבחר, ההבטחה והארץ המובטחת - המצה הקדושה. מהו הטקסט השלם של הפרוטוקולים של זקני ציון? מי חיבר אותו? היהודים והאימפריה העותומאנית. מהן המטרות החשובות של הפרוטוקולים? מיהם הארגונים והתנועות של היהודים? - הציונות המשיחית, הועד היהודי האמריקאי, בני ברית. כיצד משועבדות המעצמות לשירות היהודים? - בריטניה, ברה"מ לשעבר, גרמניה, צרפת, ארה"ב. ארגון אלקאעדה ומלחמת אפגניסטן; רעידת האדמה של ה-11 בספטמבר. מדוע התבצע כיבוש אפגניסטן? מדוע התבצע כיבוש עיראק? המדינה הכורדית והתכנית של ישראל לפוצץ את ה-מזה"ת; מלחמת המפרץ השלישית; היהודים והניסיון לשלוט בעולם; המדינה היהודית העולמית; עיראק נבזזת ומוצעת למכירה במכירה פומבית; ישראל היא השקעה אמריקאית. אלו מטרות של הפרוטוקולים כבר הושגו? ואלו עדיין לא? מסלול ההידרדרות החל ביהודים.

כתבנו מציין כי הוצאת "אלאואא'ל" משווקת מהדורה זאת של "הפרוטוקולים" וספרות אנטישמית נוספת גם באמצעות אתר האינטרנט שלה. באתר מוצגים עמודי השער של 119 ספרים שהוצאת "אלאואא'ל" הוציאה לאור בשנים 2005-2000, רבים מהם בעלי תכנים אנטישמיים מובהקים.
בו בזמן, באתר האינטרנט שלה משתבחת ההוצאה, כי היא מעודדת לכיבוד הזולת ואי-שימוש בביטויים המעודדים אלימות ושנאה.
