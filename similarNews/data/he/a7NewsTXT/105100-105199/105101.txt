

פשיטה משולבת של אנשי משרד האוצר והמשטרה על שבעה בתי עסק באזור ירושלים החשודים בהלבנת הון ועבירות מס.

היחידה לנותני שירותי מטבע באגף שוק ההון שבמשרד האוצר, ערכה היום (ד') בשיתוף עם ימ"ר ירושלים מחלק כלכלי ופקיד שומה חקירות ירושלים של רשות המיסים, פשיטה על 7 בתי עסק פרטיים באזור ירושלים בחשד לביצוע עבירות על חוק איסור הלבנת הון ועבירות על פקודת מס הכנסה.

לפי החשד, בתי העסק נתנו שירותי מטבע (חלפנות כספים) ללא רישום וללא אישור לעסוק בתחום.

במסגרת המבצע נבדקו בתי העסק ונתפסו המחאות רבות, מסמכים ומזומנים. כמו כן, בוצעו עיכובים לחקירה ונלקח חומר לבדיקה ובחינה לצורך המשך החקירה.

המבצע נערך כחלק ממהלך אכיפה רחב היקף של כלל רשויות החוק בזרועות הכלכליות של ארגוני הפשע בישראל ובמסגרת פעילות האכיפה והביקורת של היחידה לנותני שירותי מטבע, לטובת ההסדרה הנדרשת מיישום החוק והעמקת הפיקוח.

במשרד האוצר מזכירים כי החוק לאיסור הלבנת הון קובע שביצוע פעולות להלבנת הון הוא עבירה פלילית שבצדה קבועים עונשי מאסר וקנסות כספיים גבוהים.

במטרה ליישם את הוראות החוק הוקמה יחידת הפיקוח על נותני שירותי מטבע באגף שוק ההון לצרכי רישום ומעקב. היחידה פועלת למרשם נותני שירותי מטבע בארץ, הנפקת תעודות רישום לנותני שירותי מטבע, פיקוח ואכיפת הוראות החוק והצו לאיסור הלבנת הון אצל נותני שירותי מטבע וביצוע ביקורות ברחבי הארץ.
(ש)
