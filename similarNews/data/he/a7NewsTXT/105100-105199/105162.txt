

במהלך דיון בכנסת הכחיש אלון כי קיים פסק הלכה להרוג חיילים שאינם יהודים וקרא לקראדי שלוש פעמים 'שקרן'. המשרד לבטחון פנים: הפרסום אודות פסק ההלכה נגד חיילים דרוזים היה מטעה "פסק כזה אינו קיים".

ח"כ בני אלון תובע ממפכ"ל המשטרה, משה קראדי, להכחיש את הדברים שהתפרסמו בשמו ב'מעריב' אודות פסק הלכה של רבני יש"ע המתיר כביכול את דמם של החיילים הדרוזים.
במהלך דיון בכנסת בנושא הכחיש אלון כי קיים פסק הלכה כזה וקרא לקראדי שלוש פעמים "שקרן".

"המפכ"ל שופך את דמם של המתנחלים. במשך יומיים התקשורת חוגגת בעקבות הספין התקשורתי של המפכ"ל. המפכ"ל הוא שקרן ואני דורש שהוא ייצא בצורה רשמית ויכחיש כאילו יש פסק הלכה כזה. המפכ"ל מתיר את דמם של הציבור הדתי וציבור נאמני ארץ ישראל", אמר אלון.

סגן השר לביטחון פנים, יעקב אדרי, אמר אתמול בכנסת, על דוכן הנואמים,"שלוש פעמים חזרת על המילה 'שקרן' זה חמור ביותר, אסור לך להגיד דברים כאלה".

הפסק שלא היה להתיר הרג החיילים הגויים תופס תאוצה

בלון ההמצאה אודות פסק ההיתר להרוג חיילים גויים מתנפח וצובר תאוצה, ולמרות הכחשות בכירי הבטחון אודות מהימנותו הגיע לכדי פסק של איש דת בדואי להתיר לחיילים בדואים להשיב אש למאיימים על חייהם.

למרות הקביעות החד משמעיות של בכיר מערכת הבטחון כי אין כל מידע אודות פסק הלכה המתיר הרג של חיילים בדואים ודרוזים במהלך פעולות עקירת הישובים המשיכה ביממה האחרונה התקשורת הישראלית בניפוח הבלון הזה.

במהדורות החדשות ובעיתונות המודפסת המשיכו כלי התקשורת להציג את שאלתו של החייל הבדואי את שר הבטחון אם חייו בסכנה באות למצוקה. גם תשובת השר מופז שנאמרה ברצינות תהומית מושמעת לא אחת ומהווה נדבך נוסף ביצירת הסיפור שכבר בצהרי אתמול הוברר שאין בו ממש.

כזכור, בישיבת וועדת החוץ והבטחון דיווחו בכירי השב"כ כי לא ידוע להם על כל פסק הלכה מעין זה. דברים דומים אמר גם המפכ"ל משה קראדי ומאוחר יותר גם השר לבטחון פנים גדעון עזרא שהבהיר כי ידוע לו רק על שמועות תקשורתיות אודות פסק שכזה.

למרות כל אלה, המשיך הסיפור לקבל תאוצה וחיים משל עצמו עד שהיום מפרסם איש דת בדואי, השייח' אבו נאדי, פסק ולפיו על חיילים בדואים המצויים בסכנת חיים להשיב באש לעבר תוקפיהם מבין המתנחלים.

דובר המשרד לבטחון פנים מפרסם היום הודעה כי הפרסום אודות פסק ההלכה נגד חיילים דרוזים היה מטעה "פסק כזה אינו קיים", זאת בעוד העיתון מעריב מוסיף לגלגל את הפרשה גם הבוקר.
