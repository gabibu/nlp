

בית המשפט העליון דחה פה אחד את ערעורם של חמשת המורשעים ברצח הנער דני כץ לפני 22 שנה. השופטים קבעו כי אשמתם של החמישה הוכחה פעם נוספת מעבר לספק סביר, ולפיכך דחו את ערעורם.

בסוף שנת 1983 נחטף הנער דני כץ, בן 14.5, סמוך לביתו בשכונת דניה שבחיפה. כעבור מספר ימים התגלתה גופתו במערה ליד סכנין. מבדיקת המשטרה עלה שלאחר שכץ נרצח, התעללו הרוצחים בגופתו והשחיתו אותה.

המשטרה עצרה אז את סמיר ג'נאמה, פתחי גואמה, אחמד קוזלי, עלי ג'נאים ועטאף סביחי. החמישה הורשעו ונגזר עליהם עונש של מאסר עולם.

במשך שנים רבות ביקשו הנאשמים לקיים משפט חוזר בטענה שהודו ברצח בעקבות לחץ פיזי ואיומים שהופעלו עליהם בחקירה.

נשיא בית המשפט העליון דאז, מאיר שמגר, דחה את בקשתם בשנת 1991, אך בשנת 1999 החליט נשיא בית המשפט העליון אהרון ברק לערוך לחמישה משפט חוזר.

בפסק דינו היום מאמץ בית המשפט את מסקנת בית המשפט המחוזי, כי הודאותיהם של הנאשמים ניתנו מרצונם החופשי, יחד עם זאת בית המשפט העליון אינו שולל את האפשרות שננקטו נגד החמישה אמצעי חקירה פסולים, ואף מותח על כך ביקורת, אך דוחה את טענתם כי ננקטעה נגדם אלימות קשה.
