

שר האוצר, ח"כ בנימין נתניהו, היה היום אורח המרכז הישראלי לקידום חברתי וכלכלי. בהרצאתו התייחס נתניהו, לתוכניותיו לקידום התיירות במדינה הכוללות תיירות נוצרית ובתי קזינו.

"אנו מתכננים טיפול נפרד בבעיית התיירות בצפון הארץ ובדרומה", אמר נתניהו. "בצפון יש לנו את הכינרת, שהיא נכס תיירותי בקנה מידה עולמי. בארצות הברית ובסקנדינביה קיימת תופעה מתרחבת של נוצרים אוונגליסטים, אוהבי ישראל, המבקשים לראות את ארץ התנ"ך. אוכלוסייה זו, הנאמדת בכמאה מיליון איש, מחשיבה את הכינרת כמקום קדוש, מכיוון שחלק ניכר מפעיליותיו של ישו היו סביב הכינרת".

כתבנו קובי פינקלר מוסר שנתניהו הוסיף ואמר: "בארה"ב קיימת רשת גדולה של "כמרים טלוויזיוניים", המשתמשים בטלוויזיה על מנת להפיץ את משנתם הדתית, ומארגנים, בין היתר, סיורים במקומות הקדושים לנצרות. יש לנו כוונה להחכיר להם שטח של מאות דונמים בגליל ובאזור הכינרת, בהם ישתמשו התיירים לפי הבנתם"   הדגיש נתניהו.

במקביל, אנו מתכננים להרחיב את שדה התעופה מחניים (הנמצא למרגלות ראש פינה), באופן בו יופעלו משם טיסות שכר לכל רחבי העולם. כך - בקלות נוכל להביא מאות אלפי תיירים בשנה לטבריה, חמת גדר ובית שאן. בבית שאן אנו מתכננים לשחזר את חומות העיר העתיקה, על מנת להעמיק את הצביון ההיסטורי של העיר.

לגבי התיירות בדרום הארץ יש לנתניהו חזון אחר: "על מנת למנף את התיירות בדרום יש להקים בתי קזינו באילת ובמצפה רמון. בתי הקזינו ימשכו לאזור מקומות בילוי אחרים כמו מסעדות, תיאטראות ומרכזי קניות, מה שייצר מקומות עבודה חדשים באזור.
