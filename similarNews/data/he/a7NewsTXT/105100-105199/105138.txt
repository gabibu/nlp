

הסוכנות הבינלאומית לאנרגיה אטומית (סבא"א) אישרה לאחרונה סיוע נוסף לישראל בערך של קרוב ל-230,000 דולר לשנים 05'-06' לפרויקט הדברת זבובי הים התיכון.

זבוב הים התיכון נחשב לאויב מספר אחד של החקלאות בישראל ובמדינות האזור. הדרך המסורתית לטפל בבעיה הייתה באמצעות ריסוס בחומר שנקרא מלתיון, הגורם נזק חמור לסביבה ולבריאות. אחת האלטרנטיבות המוקדמות לשימוש בחומר זה היא עיקור באמצעות קרינה רדיואקטיבית (SIT) של זכרי הזבובים כדי למנוע את התרבותם. מדינות מרכז ודרום אמריקה, וכן פלורידה וקליפורניה בארה"ב, הצליחו באופן זה לצמצם את הנזקים הנגרמים בגין הזבובים לחקלאות.

הסיוע מיועד להקמת מתקן בישראל שיעקר זבובים, אשר יופצו לאחר מכן בעמק בית שאן ובאזור הצפון. בשנים 03'-04' סייעה סבא"א לפיזור זבובים באזור הערבה. אישור הסיוע בא כתוצאה מפעילות הוועדה לאנרגיה אטומית (הוא"א) בשנה החולפת בנושא זה.

הפרויקט הישראלי מנוהל ע"י היחידה להגנת הצומח וביקורת במשרד החקלאות, הפעילות מבוצעת בשת"פ עם חברת Bio-Bee שבקיבוץ שדה אליהו כאשר הקשר מול סבא"א מתבצע ע"י הוועדה לאנרגיה אטומית עבור משרד החקלאות.

עיקור הזבובים הוא חלק מפעילות סבא"א לקידום השימוש באנרגיה גרעינית לטובה חקלאות, בריאות וסביבה והפרויקט הישראלי הינו חלק מתכנית אזורית, לה שותפים גם הירדנים והרש"פ.
