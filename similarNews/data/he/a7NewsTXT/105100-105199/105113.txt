

"אמנת חברי כנסת למען שימור אתרים" הוגשה ליו"ר הכנסת. על האמנה, אותה יזמה המועצה לשימור אתרים, חתמו 101 ח"כים. קובי פינקלר מדווח.


"חובה עלינו לשמר את המבנים והאתרים ההיסטוריים של ישראל, משום שאם לא נתייחס לדורות העבר, שבמשך שנים היו מופקדים על נכסי הלאום שלנו, וניתן לאותם אתרים ומבנים היסטוריים להיעלם, לא יוכלו הדורות הבאים לדעת באמת מניין באו, ולהעריך את מה שעשו למענם קודמיהם". כך אומר יו"ר הכנסת, ראובן ריבלין, בטקס בו הוגשה "אמנת חברי כנסת למען שימור אתרים ומבנים היסטוריים בישראל", עליה חתמו 101 ח"כים מכל סיעות הבית.

בטקס נטלו חלק ראשי השדולה למען שימור אתרים בכנסת - אורית נוקד, אהוד יתום, ואיתן כבל - וכן חברי הכנסת יורי שטרן, אילן שלגי ואראלה גולן וראשי המועצה לשימור אתרים, שיזמה את ניסוח האמנה והחתמת חברי הכנסת.

יו"ר הכנסת הדגיש בדבריו, כי לאורך השנים הוזנחו ונהרסו מבנים ואתרים היסטוריים רבים, וזאת מאחר שמנהיגי האומה היו טרודים בבעיות שעמדו על סדר היום הלאומי. "חובה על נבחרי העם לעמוד על המשמר, ולמנוע גורל דומה מאתרים אחרים, כמו התגייסותה של הכנסת להגנה בחוק על מבנה הכנסת הישנה (בית פרומין) בירושלים. אם נזדקק לכך, נגן בחקיקה גם על אתרים נוספים", אמר ריבלין.

נשיא המועצה לשימור אתרים, שלמה הלל, אמר בטקס כי נכונותם של כמעט כל חברי הכנסת לחתום על האמנה מוכיחה כי המשכן כולו נגד התנתקות מעברן של ארץ ישראל ומדינת ישראל. "אנו מקווים שלחתימה על האמנה יהיה גם תוקף מעשי, משום שאנו זקוקים לא רק למלה טובה, אלא גם לסיוע חוקתי ומשפטי במאמץ הלאומי לשימור אתרים", אמר הלל.

סגנית השר אורית נוקד הדגישה את הקשר בים דו"ח דברת לשימור האתרים: "כעת, עם המעבר לחמישה ימי לימוד, ניתן לחבר בין תחום החינוך לאהבת הארץ ולשימור אתרים, ולנצל את היום הפנוי להבאת הנוער לאתרים היסטוריים, על מנת שיכירו ויעריכו את עברם. במסגרת המשרד בו אני עובדת כבר לקחנו לעצמנו לקדם את שימורם של אתרים ספציפיים בגליל ובנגב".

בתום הטקס הזמין מנכ"ל המועצה לשימור אתרים, יוסי פלדמן, את יו"ר הכנסת לסיור באתרי המורשת וראשית ההתיישבות, ולהתרשם מהמאמצים לשמרם.

האמנה והחתימות
לחץ כאן להגדלה  
