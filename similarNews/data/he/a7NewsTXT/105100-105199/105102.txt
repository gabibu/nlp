

מדריכים ממד"א הכשירו בשבוע שעבר 16 חניכים מקרב מתנדבי אגודת הצלב האדום האוגנדי כמדריכים לעזרה ראשונה והחייאה ברמה הבסיסית והמתקדמת.

מדריכים אלה אמורים בעתיד להעביר השתלמויות למתנדבי האגודה ולקהילות באוגנדה. הפרויקט הוא במסגרת שיתוף פעולה בין מגן דוד אדום בישראל ואגודת הצלב האדום האוגנדי ונועד להגביר את יכולות העזרה ראשונה שם. כמו כן, לשמש כבסיס לפרויקטים נוספים שישפרו את שירותי העזרה הראשונה הדחופה בקרב האוכלוסייה באוגנדה, כך מוסר דובר הארגון ירוחם מנדולה.

יצויין כי לשם יישום הפרוייקט המשותף הכין ארגון מגן דוד אדום תוכנית רב-שנתית לשיתוף פעולה בן שתי האגודות. תוכנית זו מתמקדת במספר נושאים עיקריים: הכשרת מדריכי עזרה ראשונה לאגודת הצלב האדום האוגנדי והקמת מרכז הדרכה; קורס לחובשי רפואת חירום (נהגי אמבולנס); התרמות דם; הדרכת נוער מתנדב מהצלב האדום האוגנדי בטיפול באירוע רב נפגעים (פעילות קיץ בישראל).

השלב הראשון של התוכנית הכשרת מדריכי עזרה ראשונה הסתיים בטקס חגיגי שהתקיים בקמפלה, בירת אוגנדה, בהשתתפות סגן שר הבריאות האוגנדי, יו"ר הצל"א האוגנדי, מזכיר הכללי של אגודת הצל"א האוגנדי, שגריר ישראל בקניה, יו"ר הועה"פ של מד"א וחברי המשלחת מישראל.

עוד נמסר כי מגן דוד אדום העביר בסיוע משרד החוץ הישראלי והצלב האדום הבינלאומי ציוד הדרכה חדש ומתקדם לצורך העברת ההכשרה. הציוד כלל בובות להנשמה מסוגים שונים (מבוגרים, ילדים, תינוקות), בובות לצינרור הקנה וקבלת לידה, מכשירי הנשמה, מסכות להנשמה, תרמילי עזרה ראשונה, לוחות גב, צווארונים, חומרי חבישה, ומכשיר למתן מכת חשמל AED. הציוד הושאר בצלב האדום האוגנדי על מנת שישמש את מרכז ההדרכה המתוכנן לקום שם.

דוקטור נעם יפרח מראשי מד"א מציין, כי הצלב האדום האוגנדי הביע את הערכתו העמוקה לפעילות מד"א באוגנדה ובכוונתם לנצל את האווירה הטובה ויחסי הידידות המיוחדים שנוצרו בין שתי האגודות לקידום פרויקטים נוספים בארצם. ד"ר יפרח הוסיף ואמר: "אני מאמין שתרומתנו בהכשרת המדריכים תביא בעתיד לפיתוח שרותי עזרה ראשונה טובים באגודת הצלב האדום האוגנדי לרווחת תושבי אוגנדה וכמובן להידוק מערכת הקשרים הידודתית וההדוקה בין שתי האגודות והמדינות בנושאים מגוונים נוספים".
(ש)
