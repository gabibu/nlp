

לאחר שממשרד החינוך איימו בנקיטת צעדים משמעתיים נגד אלפי התלמידים ששבתו במחאה על דו"ח דוברת מתייצב יו"ר ההסתדרות, ח"כ עמיר פרץ, לצידם. "על שרת החינוך ומנכ"לית המשרד ללמוד פרק באזרות מהתלמידים", אמר.

מבלי לנקוט עמדה בעניין דו"ח דוברת, תקף יו"ר ההסתדרות, ח"כ עמיר פרץ, את הנחיית מנכ"לית משרד החינוך, רונית תירוש, להעניש את התלמידים השובתים ולנהוג כלפיהם בחומרה. לדברי פרץ מדובר בצעד מחאה דמוקרטי ולגיטימי הראוי לשבח ועל כן יש לשבח תלמידים אשר אינם מקבלים את הדברים כהווייתם אלא מגלים מעורבות, קמים ועושים מעשה.

"האתגר הגדול של מערכת החינוך הוא התמודדות עם האדישות והאפתיות של הציבור, אין מעורבות תאורטית, ואין אכפתיות וירטואלית", אמר והוסיף שלא יתכן שמערכת החינוך תנסה לחנך את אזרחי העתיד לאכפתיות ולמעורבות, אך בה בעת תעניש אותם כאשר הם פועלים בדרך הזו ומשתמשים בכלי מחאה לגיטימיים.

פרץ אף הציע לשרת החינוך, לימור לבנת, לכלול בלימודי האזרחות פרק מיוחד העוסק בזכות המחאה, ההפגנה ובכלל זה זכות השביתה, ובמשמעויותיהם לדמוקרטיה וקרא לשרת החינוך ולמנכ"לית משרדה "ללמוד פרק באזרחות מהתלמידים המוחים במקום להעניש אותם".
