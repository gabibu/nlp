

הנשיא אחמדינג'אד מציע להקים ועדה שתגבש דרכים לפירוק נשק גרעיני, ותחקור כיצד הגיעו לישראל טכנולוגיות בניגוד לאמנה לאי-הפצת נשק גרעיני.

נשיא איראן, מחמוד אחמדי-נג'אד אמר בנאומו בעצרת האו"ם בניו-יורק "אלה שחימשו את הכיבוש הציוני, מנסים למנוע ממדינות אחרות להתחמש באמצעים טכנולוגיים לשימוש שוחר שלום. ישנם כמה צדדים המסתמכים על ההרתעה שלהם, על הכוח שלהם, כדי להתעמר באחרים - בעזרת שליטתם באמצעי התקשורת".

אחמדי-נג'אד הוסיף "כשאנשי פלסטין מתנגדים לכיבוש הם מואשמים בטרור, בעוד שהמדכאים זוכים לתמיכת אלה, הטוענים שהם נלחמים בטרור. על האדמות הפלסטיניות להשתחרר. יש להקים מדינה פלסטינית דמוקרטית שבירתה ירושלים".

מוקדם יותר אמר הנשיא האיראני בראיון טלוויזיוני לרשת סי-אן-אן כי תוכנית הגרעין של מדינתו היא חוקית לגמרי, ותקף את התופעה אותה כינה "אפרטהייד גרעיני", המאפשרת למדינות מסויימות לבצע תהליכי העשרת דלק, ולאחרות לא. "כל אדם אינטליגנטי וחכם צריך להשתמש בכל משאב אפשרי בכדי לשמר את חירותו ועצמאותו", אמר הנשיא

אחמדינג'אד, סירב לענות לשאלות כתב הערוץ השני, אודי סגל, במהלך מסיבת העיתונאים שערך לאחר נאומו באו"ם. סגל ביקש לשאול אותו על הגרעין האיראני ועל רון ארד.

דוברת מטעם האיחוד האירופי, אמרה כי אין מנוס מהעברת הנושא לדיון במועצת הביטחון של האו"ם.
