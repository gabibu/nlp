

ראשי התנועה הקיבוצית פנו לראש הממשלה אריאל שרון: "עיכוב בניית גדר הביטחון ומיגון יישובי עוטף עזה- אוזלת יד וזילות ביטחון היישובים וחיי תושביהם".

מזכירי התנועה הקיבוצית, זאב (ולוולה) שור וגברי ברגיל, שלחו מכתב לראש הממשלה, אריאל שרון, ובו טענות קשות על היעדר עשייה מצד המדינה להגנת יישובי עוטף עזה.

"לאורך כל הדרך תמכנו במהלך ההינתקות" כותבים ולוולה וברגיל, "ובמקביל, התרענו על העדר כל פעילות למיגון ולהגנת הישובים. אל מול דאגה זו הוצגו לתושבי האזור הררי הבטחות במלל ובניירת על מערך בטחוני הכולל שישה מרכיבי ביטחון- ציר הגנה מתוחכם, ומערכי מיגון לישובים ולתושביהם. דבר עדיין לא נעשה, כותבים המזכירים, "מצב היוצר תחושה של אוזלת יד וזילות ביטחון הישובים וחיי תושביהם, שנאמנותם, הקרבתם, וכושר הספיגה שהפגינו מאז ראשית קיומה של המדינה עומדים להם כנראה לרועץ בימים אלה."

את מכתבם לראש הממשלה מסיימים מזכירי התנועה בפנייה למימוש התחייבות המדינה להגן על אזרחיה ובקשה להתערבותו בקיום התחייבויות משרד הביטחון למציאת פתרון מיידי למצוקת ביטחונם ומיגונם של יישובי עוטף עזה ותושביהם.
