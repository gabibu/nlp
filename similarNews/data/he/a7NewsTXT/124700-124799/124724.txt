

היום יתקיים כנס מיוחד בשפיים לציון 30 שנות עליה וקליטת עולים מאתיופיה ובשימור וחיזוק זהות בני הקהילה.

האירוע והכנס יתקיימו ניר ביוזמת עמותת 'טבקה', המסייעת לעולים אלו במגוון תחומים במטרה לקלוט אותם בצורה הטובה ביותר.

באירוע צפויים להשתתף בין הייתר פרופ' ארוין קוטלר- שר המשפטים הקנדי, מר ג'ו פייט- נשיא אחד הארגונים יהודיים בארה"ב למען יהודי אתיופיה, מר ארנון מנטבר- מנכ"ל ג'וינט ישראל ונציג הסוכנות היהודית. בישראל חיים כ-105 אלף בני העדה האתיופית, 28,000 מהם ילידי הארץ.

במרכז הכנס יעמוד דיון אקדמי ומעשי שיעסוק בנושאים מרכזיים הנוגעים באופן ישיר בענייני הקהילה, בהנחה שהעיסוק בהם יוביל לשיח ציבורי ויוליד פתרונות מעשיים.

בין הנושאים שיידונו בכנס: יחס הדור הצעיר לתרבות האבות, וסיכום 30 שנות עליה. סוגיית הרב-תרבותיות עם מבט לתוך הקהילה; השימוש בכלים משפטים לקידום ערכי שוויון וצדק; שימור מורשת וזהות אתיופית; קידום מדיניות של העדפה מתקנת בקליטת עולי אתיופיה - הטעם לחיוב ולשלילה.

כמו כן, יתקיימו הרצאות בנושאים הנוגעים לעליה מאתיופיה ומעמדם היום בחברה הישראלית. על קשיי הקליטה, ובעיות קליטה היחודיים לעליה זו.

הכנס יינעל בפאנל המסכם שלושים שנות עלייה שישתתפו בו אישים שהיו מעורבים בצורה זאת או אחרת בתהליך קליטת עולי אתיופיה בשלביה השונים.

בצד הדיונים תיערך תצוגה של עבודות-יד, מעשי אומנות, טעימות ממטעמי המטבח האתיופי, כלי נגינה מסורתיים. כמו-כן יוצגו במתחם חומרי-הסברה ומשחקי-הפעלה שיותאמו לילדים ולהוריהם. כן יוקרנו מיצגים המגוללים סיפורי-עליה-וגבורה. בסיום האירוע יוענקו פרסים ליקירי הקהילה. האירוע יחתם במופע מקהלת שבא עם שלמה גרוניך.

עו"ד איציק דסה, מנכ"ל 'טבקה', ממארגני האירוע אומר כי "בכנס זה ננסה להציג ולחשוף ולו במעט את הפנים היפות של העלייה מאתיופיה, תרבותה ומורשתה, תוך התייחסות לאתגרים שניצבים בפני העולים והחברה הישראלית בקליטתם". עו"ד דסה מדגיש כי: "אנו מאמינים, כי הכנס בשפיים יוכל לשמש מנוף חשוב לקידום הקליטה של ביתא-ישראל ולהביא גם לידיעת הציבור הרחב את אחד מספורי העלייה היפים והמרגשים ביותר בתולדות עם ישראל".
