

אם יפטרו את אחיות ביה"ס נפסיק את העבודה בתחנות טיפת חלב, כך אמרה היום יו"ר הסתדרות האחיות, ח"כ אילנה כהן.

יו"ר הסתדרות האחיות בהסתדרות החדשה, ח"כ אילנה כהן, הודיעה היום כי אם יממש משרד הבריאות את איומו ויחל לשלוח מכתבי פיטורין לכ- 700 אחיות ביתי-הספר, תגיב ההסתדרות בחומרה וכשלב ראשון תפסיק את השירות בתחנות "טיפת החלב" ובכל מרכזי הטיפול המונע.

כהן אומרת כי "האוצר לא העביר את התקציב הדרוש לתשלום לאחיות והמשמעות היא פיטוריהן. למעשה, הכוונה האמיתית של האוצר היא לחסל את השירות המונע במדינת-ישראל ע"י העברת השירות לקופות החולים". כהן הוסיפה כי "לפי הדו"ח של הבנק העולמי בשנת 2005 שיעורי התחלואה עלו במדינות שבהן הוציאה הממשלה את השירות המונע מידיה והעבירה אותו לגורמים אחרים".

לפני כשנה הכריזה ההסתדרות על סכסוך עבודה בכל השירות המונע- תחנות "טיפת חלב" ותחנות בריאות הציבור- בתגובה לכוונת האוצר להוציאו מאחריותה של המדינה והעברתו לקופות החולים. בסופו של דבר לא מימש האוצר אולם לפני כשבועיים שוב לא העביר את הכספים, ומשרד הבריאות הודיע כי הוא עלול לפטר את אחיות ביתי הספר. סכסוך העבודה עומד עדיין בעינו כך שניתן לממשו ולהפסיק את העבודה בשירות המונע באופן מיידי.

משרד הבריאות טוען כי כדי להמשיך את העסקתן של האחיות בשירותי בריאות התלמיד, דרושים חמישה מיליוני שקלים.

