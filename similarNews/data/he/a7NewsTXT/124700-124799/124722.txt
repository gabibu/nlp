

בספרד נעצרו 20 פעילים בארגון ניאו-נאצי שתיכנן התקפות נגד מהגרים. נמצאו מסתורי נשק של הארגון באתרים שונים בוואלנסיה.

משטרת ספרד עצרה 20 חברים בארגון ניאו-נאצי הפועל במדינה. כך דיווח דובר מטעם הממשל. על פי החשד, הארגון, "החזית האנטי-ממסדית", פעל בחבל ואלנסיה שבדרום ספרד ותכנן לפגוע במהגרים.

המשטרה איתרה ב-11 אזורים בוואלנסיה 18 דירות ואתרים, ששימשו את חברי הארגון לפגישות ולהטמנת נשק לא חוקי.

יצויין כי זו הפשיטה הגדולה השנייה של משטרת ספרד על קבוצה ניאו-נאצית בחצי שנה. בעבר נעצרו 21 בני אדם נוספים , שהואשמו בסחר נשק לא חוקי ובתמיכה בהשמדת עם.
