

מתחילת שנת 2005 נפגעו 3,300 חקלאים ועובדים בחקלאות מתאונות עבודה, מהם שישה הרוגים בהם שלושה עובדים תאילנדים, כך עולה מנתוני המדור לבטיחות במרכז החקלאי שפורסמו לקראת כנס הבטיחות הארצי.

מתחילת שנת 2005 נפגעו 3,300 חקלאים ועובדים בחקלאות מתאונות עבודה, מהם שישה הרוגים בהם שלושה עובדים תאילנדים, כך עולה מנתוני המדור לבטיחות במרכז החקלאי שפורסמו לקראת כנס הבטיחות הארצי.

מנהל המדור, אריה כרנדיש, מסר שעיקר הפגיעות הן כתוצאה מנפילה מכלים גבוהים, פגיעה מטרקטורים ומיכון חקלאי, פגיעה מעצמים נעים, שאיפת אדים של חומרי הדברה רעילים ופגיעת בעלי חיים. בין הנפגעים החקלאים עצמם ועובדים המועסקים במשקים כולל עובדים זרים.

תאונות העבודה בחקלאות מתחילת השנה גרמו לנזק של 70 מיליון שקל בעקבות אובדן ימי עבודה ופיצויים שישולמו על-ידי הביטוח הלאומי. זאת כמובן מעבר לסבל האישי שעוברים הנפגעים ובני משפחותיהם.

כרנדיש ציין שמספר הנפגעים השנתי מתאונות בחקלאות מגיע ל- 4,900 חקלאים עצמאים ועובדים שכירים בחקלאות שהם כ- 6.7% מכלל המועסקים בענף. זהו מספר נפגעים הגבוה פי 2.5 ביחס לתעשייה והחרושת בישראל, וגבוה בהרבה ביחס למדינות המערב.

כרנדיש מסר שמניתוח התאונות עולה שחלק מהמקרים ניתן היה למנוע אותן באמצעות הדרכה נכונה ונקיטת צעדי זהירות. על-מנת להגביר את המודעות לדרכים לצמצם את מספר התאונות. יוזמים התאחדות חקלאי ישראל, המדור לבטיחות במרכז החקלאי בשיתוף המשרד לאיכות הסביבה, המוסד לבטיחות וגיהות בסיוע הביטוח הלאומי, כנס ארצי שיעסוק בנושא הבטיחות ואיכות הסביבה בחקלאות.

בכנס יוצגו העקרונות של בניית משק חקלאי בטוח נקי ומסודר, תחומי האחריות של החקלאי כלפי עובדיו, שמירת איכות הסביבה במשק החקלאי הנזקים הכלכליים מתאונות עבודה בחקלאות, הנזקים מחשיפה מרובה לשמש מחלות עור, סרטן ועוד. כן יוצגו הכלים שמעמידים המוסד לבטיחות ולגיהות והמרכז החקלאי לסיוע לחקלאים בתחום מניעת התאונות.

כנס הבטיחות ואיכות הסביבה בחקלאות ייערך ביום שלישי 20 בספטמבר, באולם הכינוסים בקיבוץ שפיים. הכנס יפתח בטכס חגיגי במעמד השר לאיכות הסביבה מר שלום שמחון ובהשתתפות ראשי המגזר החקלאי, הממונים על תחום הבטיחות במושבים ובקיבוצים וחקלאים מכל רחבי הארץ.
