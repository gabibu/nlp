

סקר מיוחד שנערך בקרב תלמידי יא- יב מגלה עד כמה גדולה הבורות בקרב תלמידי בתי ספר.
תלמידי יא'  יב' סבורים כי גבעת התחמושת נמצאת בגליל, נהר הירדן נשפך לים התיכון ועוד...

מאז החלטת ועדת החינוך להגביל את ימי הטיולים ליומיים בלבד ישנה מגמה ברורה בקרב בתי הספר לבטל את הטיולים השנתיים. במקביל חושף סקר "מאגר מוחות" בורות מזעזעת בנושא ידיעת הארץ בקרב תלמידי יא'  יב'.

החברה להגנת הטבע יוצאת למאבק בהחלטת ועדת החינוך להגביל את הטיולים השנתיים ליומיים בלבד (עד כיתות יא'). מאז שהתקבלה ההחלטה, ישנה מגמה ברורה, טוענים בחברה, בקרב בתי הספר לבטל את הטיולים השנתיים.

"הטיול השנתי הוא מפעל ארוך שנים, שראשיתו עוד בטרם הכרזת המדינה והדרך בה הוא מתקיים הנה ייחודית בעולם. בשנים האחרונות נמצא הטיול השנתי במצב גסיסה. השביתות התכופות של המורים והמצב הכלכלי והביטחוני הרעוע גרמו לביטולים רבים של טיולים, לירידה במספר ימי ההדרכה השנתיים ובמספר המשתתפים בטיול. בחברה להגנת הטבע יש חשש כבד שתוך זמן קצר, במידה וועדת החינוך של הכנסת לא תשקול מחדש את ההחלטה, יהפוך הטיול השנתי לזיכרון בלבד ואיתו כל מערך הטיולים שרבים מאיתנו זוכרים מימי בית הספר ובזכותם אלפי בני נוער בישראל פיתחו תחושה של אהבה והכרות עם נופי הארץ ומורשתה".

בחברה טוענים כי להחלטת ועדת החינוך של הכנסת משמעויות חמורות בכמה מישורים:
  פגיעה קשה באיכות הטיול. טיול של יומיים בלבד מגביל את הטיולים לאזורים הקרובים לבית הספר בלבד. הגליל העליון, רמת הגולן,הערבה, הנגב ואילת יצאו ממערך הטיולים של מרבית בתי הספר.
  אפליה ופגיעה קשה בתלמידים משכבות מעוטות יכולת, שלהוריהם אין אפשרות לטייל אתם ברחבי הארץ ולהכירה מקרוב.
  פגיעה קשה במאמצי הקליטה של נוער עולה, שהוא והוריו אינם מכירים את נופי הארץ ואת המורשת שלה.
  פגיעה בחיבור הרגשי שבין הנוער למולדתו. אשר עלולה להשפיע על רמת המחויבות האזרחית לשרות צבאי ולאומי.
  העמקת הבורות של בני הנוער, שמסלולי הטיולים החביבים עליהם נעים כיום בין אתרי האינטרנט, הקניונים והדיסקוטקים. ההחלטה מונעת מהם להכיר מקרוב את פינות החמד,שמורות הטבע והאתרים ההיסטוריים ולהתוודע לאירועים הקשורים בתולדות העם היהודי במדינת ישראל.

כדי להמחיש את נחיצות הטיולים השנתיים להעשרת הידע הבסיסי ההכרחי של התלמידים בנושאי ידיעת הארץ, חושף סקר שנערך לאחרונה על ידי חברת "מאגר מוחות" עבור החברה להגנת הטבע נתונים מדהימים של בורות בקרב תלמידי כיתות י"א-י"ב:
קרוב למחצית מהנשאלים לא ידעו באיזה אזור בארץ נמצאת גבעת התחמושת. שליש לא ידעו היכן נמצא קיבוץ שדה בוקר ומיהי האישיות הלאומית הקבורה שם. 60% לא ידעו מהי דרך בורמה. 46% לא ידעו לאיזה ים נשפך הירדן. שליש מהנשאלים לא ידעו מהו האירוע החשוב שהתרחש במצדה, ול-13% לא היה מושג מהו מהו הכותל המערבי.

מנכ"ל החברה להגנת הטבע, רמי לרנר: "אם ועדת החינוך של הכנסת לא תחזור בה מהחלטתה, יהפוך הטיול השנתי לזיכרון בלבד. התוצאות העגומות של הסקר מראות כי כעת, יותר מתמיד, יש לחזק את מעמדו של הטיול השנתי, שיכול לסייע בחינוכו של נוער מעורב, מודע ומחויב לעם ולארץ.

(קובי פינקלר)
