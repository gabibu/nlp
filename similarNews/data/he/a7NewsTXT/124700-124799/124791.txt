

בדיקת משרד התיירות על תפוסת הטיסות מאירופה וצפון אמריקה לישראל בעונת החורף (ספטמבר 2005 עד אפריל 2006) - מצביעה על תפוסת שיא בטיסות לארץ. התחזית המעודכנת, מתבססת על הדיווחים שהתקבלו מחברות התעופה.

מלונדון יגיעו בעונת החורף   14 טיסות סדירות בשבוע, של חברות זרות, שיובילו 3,290 נוסעים בשבוע (תפוסה של 85 אחוז). חברת "אל על" תוביל בעונת החורף 10 טיסות שבועיות מלונדון, כלומר 2,800 נוסעים לשבוע (תפוסה של 90 אחוז).

חברת השכר "לונגווד" תוביל בעונת החורף 26 סבבים (6,110 נוסעים ותפוסה של 80 אחוז). מצרפת ייצאו בעונת החורף 7 טיסות שבועיות של חברות סדירות זרות, שיובילו 1,022 נוסעים לשבוע (תפוסה של 100 אחוז). חברת "אל על" מוציאה בעונת החורף 17 טיסות שבועיות מצרפת (3,264 נוסעים לשבוע עם תפוסה של 90 אחוז). חברת ארקיע תוציא 26 סבבים של טיסות שכר עם תפוסה של 100 אחוז; חברת השכר AXIS תוציא 26 סבבים עם תפוסה של 100 אחוז; גם חברת השכר "סאנדור" תפעיל 26 סבבים עם תפוסה מלאה.

מגרמניה התפוסה בטיסות סדירות תעמוד על 83 אחוז; בטיסות "אל על" תעמוד התפוסה על 75 אחוז והתפוסה בטיסות השכר תנוע בין 60 ל-100 אחוז (בזמן הקרוב הטיסות יתמלאו). מרוסיה התפוסה הצפוייה בטיסות הסדירות תעמוד על 75 אחוז; טיסות "אל על" יעמדו על 75 אחוז וטיסות השכר יתמלאו בקרוב. הטיסות הסדירות מסקנדינביה יהיו מלאות (חברת אוסטריאן אייר תפעיל 10 טיסות שבועיות מוינה); ולגבי חברות השכר תהיה תפוסה מלאה בשתיים מתוך 3 הטיסות של חברת "אפולו". גם התנועה מארה"ב בתקופת החורף תעמוד על אחוזים גבוהים: התפוסה הממוצעת של חברת "ישראייר" (3 טיסות שבועיות) בחודשים ספטמבר עד דצמבר 2005 תעמוד על כ-90 אחוז. התפוסה של חברת "קונטיננטל" בחודשים אוקטובר עד דצמבר 2005 - תעמוד על 86 אחוז (2 טיסות יומיות). בחודש אוקטובר השנה תעמוד התפוסה של חברת "אל על" על 100 אחוז, ובחודשים נובמבר עד דצמבר 2005, ניתן עדיין להשיג מקומות (אין עדיין מידע לגבי קבוצות).

מנכ"ל משרד התיירות, אלי כהן, אומר לערוץ 7 :"אין ספק שמדיניות מינהל התעופה האזרחי, חונקת את היכולה להגיע לישראל ולצאת ממנה, וזאת בראייה של התייר ושל הישראלי כאחד. עד שייכנס לתוקפו השינוי בחוק, אותו קיבלה הממשלה, ממשיך מינהל התעופה האזרחי לפגוע קשות בתעבורה האווירית. ישראל אינה זמינה לתיירים נוספים והאזרח הישראלי משלם מכיסו, כדי לשמור על המונופולים על חשבון התיירים והישראלים. חייבים להכניס מובילים נקובים נוספים".

(קובי פינקלר)
