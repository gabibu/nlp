

בפעם הראשונה בישראל יערכו מחרתיים (ביום שלישי 20/9/2005), החל מהשעה 18:30 בבית ההסתדרות החדשה, ברח' ארלוזורוב 93 בת"א, בחירות לאיגוד הארצי של נהגי המוניות.

בעלי זכות הבחירה הם כ- 80 מנהלי תחנות מתוך 240 הקיימים בכל רחבי הארץ. המנהלים שהביעו את רצונם להשתתף בבחירות נרשמו בספר הבוחרים. הבחירות יהיו חשאיות בהליך דמוקרטי ומפוקח.

מטרות הועד שיוקם יהיו לפעול למען רווחתו של נהג המונית כלפי הממשלה ושאר המוסדות, להשתית נהלי עבודה מסודרים עבור הנהגים והנוסעים ולהיות כתובת לפניות ציבור הנוסעים. הועד הנבחר יכלול 24 מתוך 31 בעלי תחנות שהציגו את מועמדותם לבחירה.

כמו-כן יאשרו בעלי זכות הבחירה את מועמדותו של יהודה בר-אור כיו"ר האיגוד. בר-אור היה היחיד שהציג את מועמדותו לתפקיד.

בר-אור אמר היום כי "זהו צעד חשוב לציבור נהגי המוניות מאחר ולממשלה קשה להתנכל לציבור מאורגן. ציבור נהגי המוניות שימש החל משנת 1996 לשק החבטות של הממשלה, כאשר נתניהו פתח את השוק לתחרות, והוריד את הענף לשפל המדרגה, ואת הנהגים לעשירונים התחתונים. עכשיו אנחנו מאוחדים ויהיה קשה מאוד להתנכל לנו".
