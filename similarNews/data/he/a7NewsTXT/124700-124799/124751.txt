

עוזי לנדאו ובנימין נתניהו שלחו הבוקר מכתב משותף ל-3,000 חברי מרכז הליכוד, שניסוחו הושלם הלילה. השניים קוראים במכתב להקדמת הפריימריס לנובמבר כדי למנוע מצב שבו שרון יפרוש מהמפלגה סמוך למועד הבחירות.

באיגרת כתבו השנים לחברי מרכז הליכוד: "על אף העובדה שאנחנו מתמודדים בנפרד על ראשות הליכוד אנו פונים אליך בקריאה משותפת להצביע בעד קיום הפריימריס בנובמבר כדי לשלוח מסר ברור: הליכוד מתנגד למדיניות הנסיגות של שרון...הקדמת הפריימריס תשלח מסר ברור לחברי מרכז ליכוד כי הם מסרבים לשמש כקבלן הביצוע של פרס וביילין ודורשים בהקדם הכרעה על דרכו של הליכוד בטרם יבצע שרון עקירות נוספות...כדי לסיים בהקדם את המאבק הפנימי בליכוד ולאפשר איחוד כוחות לקראת הבחירות לכנסת.

בעוד מפלגת העבודה תכריע כבר בנובמבר על המשך דרכה ותבחר יו"ר, הליכוד יגרור את המאבקים הפנימיים עוד חודשים ארוכים... שרון מתכוון להקים מפלגה חדשה, עדיף שיעשה זאת עכשיו ולא ערב הבחירות.

אחרי הנאום באו"ם מתרבים הסימנים ששרון מקים מפלגה מתחרה כדי שיוכל לפרוש מהליכוד קרוב ככל האפשר למועד הבחירות. שרון רוצה למשוך זמן בליכוד כדי שיוכל לפרוש קרוב ככל האפשר בחירות ורק אז להכריז על הקמת מפלגתו בטרם שהיוזמה תספיק לדעוך. כך, תגזול יותר מנדטים מהליכוד. לעומת זאת אם יאלץ להקים מפלגתו עכשיו היא תישחק והמנדטים ישארו בליכוד. שרון מנסה לחמוק מלהתחייב שישאר בליכוד כדי לשמור על האפשרות לפרוש במועד שנוח לו. אסור לתת לו לעשות זאת."

שרון ונתניהו נכנסים לישורת האחרונה

הערכות שיא במחנות שרון ונתניהו לקראת ההכרעה במרכז הליכוד על מועד הפריימריס, בעוד שבוע. ראש הממשלה אריאל שרון, הנמצא עדיין בניו יורק, ניצל את הימים האחרונים כדי להיפגש עם אילי הון התומכים בו.

בין היתר נפגש שרון עם איש העסקים יורם אורן שהוא אחד החשודים המרכזיים בפרשת חברות הקש. כן נפגש שרון עם ז'ק אביטל, המיליונר איירה ריינהרט, ואיש העסקים אריה גנגר, חברו הוותיק של שרון.

אמש סעד שרון אצל איל העתונות רוברט מרדוק. כמו כן הוא צפוי להיפגש עם מורט צוקרמן, מיליונר ולשעבר יו"ר ועידת הנשיאים של האירגונים היהודיים. בסביבתו של שרון מעריכים כי המפגשים נועדו להכין את הקרקע לבקשת תרומות לקראת מערכת הבחירות הצפויה. גורמים בפמליית שרון אמרו לעיתונאים הנלווים אליו כי שרון הולך ומשלים עם ההחלטה לעזוב את הליכוד.

במקביל לפגישות של שרון עורכים בנימין נתניהו, עוזי לנדאו ומתנגדי שרון בליכוד מאמצים עילאיים להשיג רוב במרכז הליכוד, בשבוע הבא. הלילה שיגרו השניים מכתב ל-3000 חברי המרכז ובו הם מסבירים כי הקדמת הפריימריז תועיל לליכוד בכל מקרה משום שתמנע משרון להקים מפלגה חדשה שתוכל לנצח בבחירות, במקומו של הליכוד. בשני המחנות מודים כי הקרב צמוד אך מעריכים כי יש יתרון קל לעמדתם.

(אריאל כהנא)
