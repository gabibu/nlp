

המחלקה לחקירת שוטרים הודיעה היום כי בשל חוסר בראיות לא יוגשו כתבי אישום נגד שוטרים שהיו מעורבים בהריגתם של 13 מפגינים במהומות אוקטובר 2000.

המחלקה לחקירת שוטרים הודיעה היום כי בשל חוסר בראיות לא יוגשו כתבי אישום נגד שוטרים שהיו מעורבים בהריגתם של 13 מפגינים במהומות אוקטובר 2000. תיקים אחרים נסגרו בשל קושי לאתר את השוטרים המעורבים.

בין השאר הוחלט לגנוז את תיקי החקירה נגד ניצב אליק רון ומפקד המרחב משה וולדמן, על הנחיות שנתנו לפתיחת אש צלפים לעבר מפגינים מיידי אבנים בכמה תקריות. כן נסגר תיק החקירה נגד מפקד תחנת המשטרה במשגב בעת המהומות, רפ"ק גיא רייף, משום שלא היה אפשר לקבוע באופן חד משמעי, כי הפצועים וההרוגים במקום נפגעו מהירי שביצע.

ח"כ עזמי בשארה אמר בעקבות פרסום הדו"ח: "דם בנינו אינו הפקר... מהרגע הראשון היה ברור שמח"ש מטאטא את שטח הפשע במקום למצוא אשמים. למען חיי בנינו בעתיד איננו יכולים לשתוק לאור הממצאים הללו. נציע תגובה חריפה, עד כדי שביתה כללית והפגנות בכל הכפרים הערביים".

יושב ראש חד"ש-תע"ל, חבר הכנסת מוחמד ברכה, אמר בעקבות החלטת מח"ש לסגור את תיקי החקירה כי "מדינת ישראל רצחה את אזרחיה במו ידיה". לדבריו, "אם האזרחים הערבים לא ימצאו מזור במערכת המשפט בישראל, הם ימצאו אותו במקומות אחרים - בבתי הדין הבינלאומיים".

'נדרוש חקירה עצמאית ונשקול פנייה לבית הדין בהאג'
עם פרסום מסקנות ועדת החקירה של מח"ש בנושא אירועי אוקטובר 2000, יערוך 'ועד משפחות הורי החללים' מסיבת עיתונאים ומשמרת מחאה מול בית אגרון בירושלים.

הורי המתפרעים, שסיכנו אז יהודים בואדי ערה והפעילו אלימות נגדם, יטענו כי "במדינה הזאת יש חוק ליהודים וחוק אחר שחל על ערבים פלסטינים. בזאת ישראל משיגה את כל שאר משטרי האפרטהייד שידעה ההיסטוריה האנושית. ישראל רומסת את החוק ומזלזלת בכל העולם, ואינה נרתעת מלרמוס את כבוד האדם".

הם מציינים כי שנתיים עברו מאז הוציאה `ועדת אור` את המלצותיה, אך עדיין לא יושם ולו חלק מהן. הם דורשים שחקירת הפרשה תתבצע על-ידי גוף משפטי עצמאי, שאינו תלוי במשטרה ובממשלת ישראל.

בארגון 'עדאלה' טוענים כי הם כבר התחילו ליצור קשר עם ארגוני זכויות אדם וארגונים משפטיים בינלאומיים, ונבחנת האפשרות להעביר את ממצאי חקירת המרכז, ובתוכם שמות אנשי המשטרה המעורבים, למוסדות משפט בינלאומיים, מתוך ציפייה שאלה יעמידו את האחראים לדין.

שתיקה בימין על דו"ח מח"ש
חברי כנסת בימין אינם מגיבים על דו"ח המחלקה לחקירות שוטרים אודות מהומות הערבים לפני חמש שנים.

דובריהם של חברי הכנסת אומרים כי מתן גיבוי לדו"ח בעייתי ממספר סיבות. בין היתר הם אומרים כי "לא יכול צאת שום דבר טוב" מגיבוי לדו"ח והדבר אף עלול ללבות את גובה הסערה. אחרים טוענים כי מתן חיזוק לדו"ח עלול להתפרש כסוג של גזענות.

הסבר אחר של דובר הח"כים הוא חוסר אמון במח"ש שנוהגת לסגור תיקים גם נגד שוטרים שתוקפים מפגיני ימין.
