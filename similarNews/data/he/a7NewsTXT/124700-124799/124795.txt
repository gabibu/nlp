

חברי כנסת ממפלגת "העבודה" יחד עם ח"כים ערביים קיימו הבוקר סיור בשכונות חברון. אנשי היישוב היהודי הגדירו את הסיור כ"פרוביקטיבי", ולדבריהם בחרו הח"כים ומשלחת השמאל להתעלם מהנוכחות היהודית בעיר. דובר היישוב, נועם ארנון, ניגש אליהם והזמינם למוזיאון שמציג את אירועי תרפ"ט בעיר, אך הם סירבו להתייחס כלל להזמנתו.
ארנון מציין גם כי נציגי התקשורת נמנעו מלשאול את הח"כים סדרת שאלות שחוברה ע"י הישוב היהודי, כמו למשל "מהי עמדתכם לגבי טבח היהודים בתרפ"ט: האם גם אתם כמו ח"כ עיסאם מחול מצדיעים לרוצחי תרפ"ט ואם לא - מדוע אינכם מגנים ומוקיעים את עמדתו ופעילותו של ח"כ מחול". כן נשאלו אם "באו ללמוד את המצב בשטח או ליצור פרובוקציות ולגבות את התעמולה האנטי-ישראלית בחברון", וזאת לאחר שהלל כהן ממארגני הקבוצה סירב לאפשר לנציגי היישוב היהודי בעיר להשמיע את טענותיהם ולהציג את המצב בחברון מנקודת המבט שלהם.

