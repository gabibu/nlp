

יו"ר ועדת החוץ והביטחון של הכנסת, ח"כ יובל שטייניץ, הגיב בחריפות לדיווחים לפיהם הרשות הפלסטינית ומצרים מנהלות מגעים לאיחוד רפיח.

"הזהרנו את הממשלה שכוונתם האמיתית של המצרים היא להשיג דריסת רגל צבאית בסיני ולא להילחם בהברחות אך שרון ומופז העדיפו להתפתות להבטחות של מובראק", אמר יו"ר ועדת החוץ והביטחון של הכנסת, ח"כ יובל שטייניץ. לדבריו, "כעת הפלשתינים והמצרים יוצרים 'אנרכיה מבוקרת' ומאפשרים לארגוני הטרור להבריח נשק ולהפוך את רצועת עזה לדרום לבנון".

העיתון "אל-קודס אל-ערבי" מלונדון דיווח כי "מצרים והרשות הפלשתינית מנהלות משא ומתן לאיחוד רפיח והצבת הגבול מדרום לעיר כדי להביא לאיחוד משפחות החיות עשרות שנים משני עברי הגבול ברפיח".

השר מתן וילנאי ממפלגת העבודה אמר בנושא כי האנרכיה ברצועה אינה מהווה תירוץ לשינוי גבולות. "על המצרים להתעשת בהקדם, למנוע הפרות הסכמים מדיניים ולייצב את השליטה בפילדלפי", אמר וילנאי. גם חבר הכנסת חמי דורון משינוי סובר כי בצעד זה מפרים המצרים את התחייבויותיהם לישראל.
