

הקהילה היהודית בדנייפרופטרובסק פתחה השבוע במבצע צדקה ייחודי   כל חבר קהילה גמלאי או נכה יקבל סל מצרכים לקראת החגים הממשמשים ובאים.

הקהילה תחלק יותר מ-5,000 חבילות שיכללו מצרכים בסיסים, כגון: שמן, ירקות בשימורים, תה, ולחם, לצד התפוח והדבש המסורתיים. לחבילה יצורף עלון מידע באמצעותו יוכלו ללמוד על משמעות החגים וחשיבותם. כך מדווח איגוד הקהילות היהודיות בחבר העמים.

"את המבצע יזם חבר נאמני הקהילה בראשותו של מר גנדי בוגוליובוב. בפורים וביום-הניצחון חילקנו משלוחים ומשראינו עד כמה הצורך ממשי, החלטנו להגביר את המבצע, והוא יבוצע לקראת החגים בהיקף נרחב. כל גמלאי ונכה יקבל סל מצרכים במשקל 11 ק"ג!"   מסביר מר גריגורי קורול, ראש הקהילה היהודית המקומית.

"קשישים רבים ניגשו אליי עם דמעות בעיניהם כדי להביע את תודתם לחבר הנאמנים, ראשי הקהילה ורבה הראשי של דנייפרופטרובסק, הרב שמואל קמינצקי. זוהי רק ההתחלה", מבטיח מר קורול.

מר איגור רומנוב, רכז הפעילות ונציגו של איגוד הקהילות היהודיות באוקראינה במחוז דנייפרופטרובסק, סיפר על חשיבות התכנון הקפדני של המבצע. "הצלחנו למנוע טעויות ואי-הבנות בחלוקת המשלוחים. יהודי העיר למדו על התכנית מעיתונים מקומיים ומתכנית 'אלף' המשודרת אחת לשבוע בערוץ הטלוויזיה המקומי, כמו כן, פתחנו מרכז מידע המספק אינפורמציה בנושאים יהודיים.", הסביר. זהו המבצע הראשון שנערך ע"י הקהילה היהודית לקראת השנה היהודית החדשה.
