

מאות ערבים מתושבי הכפרים בורקא וסילאת א-דהר, פשטו בשבת בצהריים על הישוב המפונה חומש שבצפון השומרון. בשומרון נתפסו ארבעה נערים ערבים עם אקדחים מאולתרים וטעונים.

ערבים המתגוררים בכפרים הסמוכים לחומש שבצפון השומרון, פרצו בשבת בצהריים ליישוב המפונה והעמיסו ציוד ורכוש רב על כלי רכב שהביאו עמם.

הפורעים שרפו עצים והחלו לבזוז עמודי חשמל, פנסים, וציוד שנמצא במקום. מצה"ל נמסר כי אין כוונה להוציא את הערבים מחומש, למרות שאיזור צפון השומרון נותר בשליטה בטחונית של צה"ל.

חבר הכנסת אליעזר זנדברג (שינוי) קרא לאריאל שרון, "לטפל בפלסטינים בחומש באותה נחישות שבה הוא טיפל במתיישבים שפונו".

ובתוך כך, הטרור נמשך ביהודה ושומרון. חבלני מג''ב פוצצו במוצאי שבת באופן מבוקר שקית חשודה ובה אקדח ורובה מאולתר. השקית נמצאה על ידי חיילי צה''ל שעמדו בנקודת הבידוק של מחסום חווארה, ליד שכם.

בחברון עצר כוח צה"ל מחבל שלא נענה לקריאות החיילים לעצור. לאחר שאחד החיילים כיוון לעברו את נשקו, החשוד עצר והשליך סכין באורך של חמישה עשר סנטימטרים שהיתה ברשותו. העצור הועבר לחקירת כוחות הביטחון.

חייל צה"ל נפצע בשבת קל מיידוי אבנים של מחבלים ערבים בכפר בודרוס, סמוך לרמאללה. צה"ל עצר שני מבוקשים פלסטינים השייכים לגדודי חללי אל-אקצה, סמוך למתחם המוקטעה ברמאללה, שהיו מעורבים בפעולות טרור.

כוח של צה"ל שפעל באל-בירה, צפונית לרמאללה, איתר רובה סער מסוג אם 16, מחסנית וציוד צבאי נוסף. הכוח איתר את הציוד הצבאי במהלך פעילות שביצע במקום.

כוח צה"ל עצר בשבת ארבעה ערבים חמושים בשומרון. ברשת הערבים שנעו על הציר בין צומת ג'ית לצומת תפוח, נמצאו שלושה אקדחים מאולתרים וטעונים וכן תחמושת.

אמצעי הלחימה פוצצו באופן מבוקר וארבעת הנערים אשר שלושה מהם התגלו כדרושים לחקירה - נעצרו והועברו לחקירת כוחות הביטחון.

כוחות צה"ל עצרו שלושה ערבים לא חמושים שחצו את גדר המערכת בצפון רצועת עזה. השלושה הועברו לחקירת כוחות הביטחון.
