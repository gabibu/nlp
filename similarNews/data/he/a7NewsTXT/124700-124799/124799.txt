

בתחילת חודש אוגוסט הושק פרוייקט 'נמל איתן' בנמל אשדוד, לאחר השקעה כוללת הנאמדת בכ- 2.9 מיליארד ש"ח, אך בנמל אשדוד טוענים שתכנון לקוי של חברת נמלי ישראל מונע את כניסתן של אוניות ענק וחברת הנמל תיאלץ להשקיע 35 מליון שקלים נוספים להעמקת מימיו.

שוקי סגיס, מנכ"ל חברת נמל אשדוד, אומר כי "נושא זה, הוא רק אחד משורה של ליקויים בתכנון נמל איתן. ליקויים נוספים של חנ"י הם העיכוב המתמשך בהקמת קו רכבת המקשר את נמל איתן לנתיב תחבורה של רכבת, המשפר את ההובלה של הסחורות באופן משמעותי מהובלה באמצעות משאיות. בנוסף, העיכוב בהקמת שער הנמל החדש, שער ממוחשב שאמור להתקשר למערכת הממוחשבת של נמל איתן ולסייע בכל שרשרת הכניסה לנמל, הטעינה, הפריקה והיציאה ולהשלים את הטיפול הכולל באמצעות מערכת ממוחשבת, מהמתקדמות מסוגה בעולם".

בחברת נמלי ישראל דחו בתוקף את הטענות. הם ציינו כי גן אם האוניות הגדולות לא יגיעו לנמל אשדוד , לא יהיה זה בשל עומק תעלת הכניסה, אלא בגלל רמת השירות שמספק הנמל, שאינו עובד 7 ימים בשבוע וקצב ההטענה בו עומד על 15 מכולות לשעת שהיית אוניה לעומת 100 מכולות לשעת אוניה, בנמלים המתקדמים בעולם. "חברת נמלי ישראל נוהגת באחריות בכספי הציבור שכן מדובר בהוצאה כספית של עשרות מיליוני . אנו נבצע את העמקת תעלת הכניסה לנמל כפי שתוכנן מראש, כשתהיה דרישה מבוססת של הספנות לפקידת אוניות גדולות".

