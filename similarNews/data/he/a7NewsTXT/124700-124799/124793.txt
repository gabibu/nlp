

החל מיום רביעי הקרוב, 21 בספטמבר 2005 (י"ז באלול התשס"ה) ובהתאם לצורך, יינתנו שירותי משרד הפנים לתושבי גוש קטיף אשר הועברו למתחם ניצן.

מנהל האוכלוסין הודיע בחודשים האחרונים כי בכוונתו להקל ככל שניתן על התושבים ולחסוך הגעתם ללשכות השונות להסדרת מסמכים הקשורים למשרד הפנים.

במסגרת היזמה, יגיעו נציגי לשכת מנהל האוכלוסין באשקלון פעמיים בשבוע למתחם ניצן ויקבלו בקשות של תושבי המקום בכל נושאי התיעוד (תעודת לידה/פטירה, תמצית רישום, איתור מען ועוד), תעודת זהות, דרכונים, מרשם (שינוי מען,מצב אישי, רישום ילדים...).

מתחם ניצן מאוכלס בכ-500 משפחות של תושבי גוש קטיף אשר עברו לאזור לאחר השלמת תכנית ההתנתקות. מספרן צפוי להגיע עד סוף השבוע לכ-750.
בשלב הראשון שעות הפעילות תהיינה:

יום א' בין השעות 08:00-12:00 וביום ד' בין השעות 14:30-17:00

"פעילות ייחודית זו נועדה לבוא לקראת ציבור התושבים, אשר עבר תקופה לא פשוטה. משרד הפנים עושה מאמצים למציאת פתרונות מיידים והולמים לצורכי הציבור ובמקרה זה- אנו תקווה כי היזמה של המשרד תקל במעט על התאקלמותם של התושבים ביישוב החדש" ציין מנהל מינהל האוכלוסין, ששי קציר.
