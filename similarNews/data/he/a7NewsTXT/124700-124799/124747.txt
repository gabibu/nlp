

משרד התמ"ת מפיץ בימים אלה תזכיר הצעת חקיקה ממשלתית חדשה אשר תקדם את נושא עידוד העסקים הקטנים והבינוניים בישראל.

מטרת הצעת החוק לקדם ככל הניתן את מגזר העסקים הקטנים בישראל באופן שיוכל למצות את מלוא הפוטנציאל הכלכלי והחברתי הטמון בעסקים אלו, כגון : מיצוי כושר היזמות העסקית; יצירת פתרונות תעסוקה מהירים; התאמה לאוכלוסיות מיוחדות אשר אינן משולבות באופן מלא בכוח העבודה, הגברת התחרות במשק והגדלת התוצר הלאומי. לצד כל אלה ירוכז הטיפול בעסקים הקטנים במוקד ביצועי אחד   חברה ממשלתית לעידוד העסקים הקטנים אשר תחליף את פעולתה של הרשות לעסקים קטנים הקיימת כיום כעמותה, ושל גופים נוספים הפועלים בתחום זה במגזר הממשלתי.

השר אולמרט מציין כי חשיבותה של הצעת החוק האמורה הינה גם בהצהרה החקיקתית על תפקידם ותרומתם של העסקים הקטנים למשק הישראלי, וקיום דיון ציבורי בדבר האופן שבו יש לקדם מגזר עסקי זה אשר במשך שנים לא זכה להתייחסות מספקת ולפתרונות מערכתיים שיתאמו את צרכיו הייחודיים.

הצעת החוק כוללת את המרכיבים הבאים:
הסרת חסמים להשתתפות עסקים הקטנים במכרזים ממשלתיים הצעת החוק קובעת מנגנון המבטיח כי כל מכשול העומד בדרכם של עסקים קטנים מלהשתתף במכרזים ממשלתיים - יוסר. כיום קיימים תנאי סף שונים מכוח תקנות חובת המכרזים והוראות החשב הכללי המקשים על השתלבותם של העסקים הקטנים במכרזים אלו. החשב הכללי במשרד האוצר, ד"ר ירון זליכה, היה ער לצורך זה ואף הפיץ לאחרונה חוזר המנחה את ועדות המכרזים להגמיש את התנאים לשילובם של עסקים קטנים, אך אין להסתפק ביוזמה מינהלית זו אשר עשויה להשתנות בכפוף למדיניות החשב הכללי.

מעמד מועדף בחקיקה כלכלית   הצעת החוק קובעת כי כל הצעת חוק כלכלית ופיסקלית חדשה צריכה להעניק מעמד מועדף לעסקים הקטנים, לרבות בנושאי מיסוי, ארנונה, ביטוח לאומי, הליכי רישוי לפעולתו של העסק והשגת מימון והטבות ממשלתיות אחרות. כדי לוודא יישום מעמד זה ימונה במשרד התמ"ת נציב לעסקים קטנים שיתאם את המדיניות הממשלתית בנושא מול כל משרדי הממשלה והגופים העוסקים בכך ברמה הלאומית והמוניציפאלית.

הקמת מערך קרנות ייחודי המותאם לצרכי העסק הקטן. הכוונה הינה להרחיב את הסיוע הממשלתי למטרות נוספות על אלו המוסדרות כיום ובעיקר מיועדות לתזרים מימוני בלבד (הון חוזר).

הקמת מערכת יעוץ, סיוע וליווי לשיפור ביצועי העסק הקטן, בכל שלבי ומרכיבי פעילותו השונים   הקמתו, מימונו, ניהולו, פיתוח טכנולוגי, פיתוח חדשנות עיצוב ועוד.

העסק הקטן יוגדר בחוק לפי שני פרמטרים עיקריים   מחזור המכירות ומספר המועסקים. העסק יוגדר כקטן אם הוא מעסיק עד 50 עובדים ומחזורו עד 25 מליון , וכבינוני אם הוא מעסיק עד 100 עובדים ומחזורו עד 100 מיליון ש"ח.

במקביל, יוזם השר אולמרט החלטת ממשלה באותו נושא אשר מטרתה להשלים את הצעת החוק ואשר תורה על:
1.הקמת הרשות לעסקים קטנים כחברה ממשלתית ללא כוונת רווח.
2.הגשת הצעת החוק הנ"ל כהצעת חוק ממשלתית.
3.קביעת חובת התייעצות ביחס לכל תקנה של שר ולכל הוראה מינהלית אשר יש להן השלכה על פעילותם של העסקים הקטנים והשפעתן תבחן מבעוד מועד עם נציב הסחר והעסקים הקטנים.
4.הקמת ועדת שרים מיוחדת לקביעת המדיניות לעידוד העסקים הקטנים.

בשנת התקציב הנוכחית הקצה משרד התמ"ת כ-44.3 מיליון ש"ח לטובת העסקים הקטנים.
