

ח"כ אורי אריאל מ"האיחוד הלאומי ישראל ביתנו" הניח אתמול הצעת-חוק חדשה על שולחן הכנסת. על-פי הצעת החוק, יינתן חופש לפולחן בהר הבית, ויהודים יוכלו להתפלל כיחידים במשך שלוש שעות מידי יום, אך תפילה בציבור תותר רק בשבתות ובחגים.

חוק נוסף שהתקבל בקריאה טרומית הוא "חוק איסור פתיחת בתי עינוגים בתשעה באב". הצעת החוק התקבלה בקריאה זו ברוב של 33 בעד, 15 נגד ונמנע אחד.

ח"כ קליינר יזם את הצעת החוק לאחר שבתשעה באב האחרון ניצלו רבים מבעלי בתי הקפה והמסעדות בת"א ובמקומות אחרים פרצה קיימת בחוק איסור פתיחת בתי עינוגים בתשעה באב, והמשיכו לנהל עסקים כרגיל. ראש עיריית תל אביב רון חולדאי אף תמך בהתנהגות זו של בעלי בתי הקפה והמסעדות, ו"זכה" על כך לביקורת חריפה מחוגים שונים.

בדברי ההסבר לחוק כתב קליינר כי "עיקר אופיו של צום תשעה באב, הוא כאמור, צום. מצב החוק הנוכחי יוצר אבסורד, ולפיו מוסמכות הרשויות המקומיות להתקין חוק עזר שימנע צפייה בסרט קולנוע או בהצגה, אך מסעדות ובתי קפה יכולים להיות פתוחים". הצעת החוק סותמת את הפרצה בחוק, שאפשרה לחמוק מסגירת בתי קפה ומסעדות.

לדברי קליינר, צום תשעה באב, מלבד היותו נושא אופי דתי הוא נושא גם אופי לאומי, בהיותו יום אבל על חורבן בית המקדש, המרכז הרוחני של העם היהודי, ומשום כך יש לכבדו כיום אבל לאומי, ולהימנע מהשמעת אמירות דמגוגיות על כפייה דתית.
