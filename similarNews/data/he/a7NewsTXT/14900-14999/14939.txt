

בימים הקרובים מתכננת ישראל להתחיל לבנות גדר מערכת אלקטרונית שתקיף את הכפר רג'ר מדרום. כיום חוצה הגבול את הכפר לשניים. בניית הגדר תותיר, למעשה, את הכפר מחוץ לשטח ישראל, אף על פי שמבחינת תווי הגבול הבינלאומי חלק מהכפר נמצא בשטחה.

ישראל החליטה לעשות את הצעד לאחר שנכשלו הנסיונות הדיפלומטיים לשכנע את ממשלת לבנון לאפשר לתושבי הכפר רג'ר לבנות גדר בצד הצפוני של הכפר, ובכך למנוע את חדירת מחבלי החיזבאללה לתוכו, ואת החדירה לתוך שטח ישראל לביצוע פיגועים.

עם נסיגת ישראל מלבנון הוחלט שהכפר רג'ר יהיה מחולק: הצד הצפוני יהיה בשטח לבנון והדרומי בשטח ישראל. תושבי הכפר סירבו לחלק את הכפר, ובמקביל החלו מחבלי החיזבאללה להסתנן לחלקו הצפוני של הכפר, בטענה שמדובר בשטח ריבוני לבנוני.

בצה"ל מסבירים כי החלטה התקבלה לאחר שהתעורר חשש כי מחבלים שנכנסים לתוך הכפר יוכלו, כאמור, לחצות את גדר התיל הקיימת היום בצד המזרחי של הכפר, ולהיכנס לעומק השטח הישראלי.
בכניסה לכפר הקים צה"ל מוצב חדש, וחייליו בודקים כל מי שנכנס או יוצא מן הכפר.
