

ראש הממשלה אריאל שרון אומר כי פרשת מותו של החייל מדחת יוסוף ז"ל הייתה טעות, וכי היה בה משום חריגה מערכי היסוד של צה"ל.

אתמול נענה ח"כ איוב קרא לפנייתו של ראש הממשלה להעביר את הדיון על הצורך בהקמת ועדת חקירה ממלכתית לחקר האירוע לוועדת החוץ והביטחון של הכנסת.

ח"כ קרא אמר לכתבנו צבי ברש כי היענותו לפניית שרון אין בה שמום ויתור על הקמת ועדת חקירה ממלכתית. "יכולתי, בלי שום בעיה, להשיג רוב בכנסת להקמת ועדת חקירה פרלמנטרית", אמר קרא, "אך אני יודע כי לוועדה כזאת אין שיניים".

לדברי קרא, רה"מ שרון אינו מתנגד להקמת ועדת חקירה ממלכתית, אך הוא ביקש שוועדת החוץ והבטחון היא שתחליט על הקמתה. על כך הסכמתי, ואני, כחבר בוועדת החוץ והבטחון, אדאג לכך שוועדת חקירה תקום". קרא מעריך שבתוך שבועיים יעלה הנושא לדיון בוועדה.
