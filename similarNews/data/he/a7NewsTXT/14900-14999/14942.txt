

חברים בקונגרס האמריקני מודאגים מכוונת הממשל למכור למצרים טילי קרקע-קרקע מתקדמים. ביום שלישי כתב העיתון "וושינגטון פוסט" כי ממשל בוש שוקל למכור למצרים יותר מ-50 טילים נגד ספינות מדגם "הארפון בלוק 2", וזאת על פי חוזה ששוויו מוערך ב-400 מיליון דולר.

עוד כתב העיתון כי הצעת המכירה מוזכרת בחוזר מסווג שהועבר למנהיגי הקונגרס בתחילת נובמבר. עם זאת הקונגרס טרם קיבל הודעה רשמית על ההצעה, ולאחר קבלתה תינתן לו ארכה של 30 יום כדי לפעול. "מדובר ב'בלון ניסוי' של הממשל, שמטרתו לבחון את התמיכה בקונגרס", ציין המקור, שדיבר בעילום שם. אולם ההצעה עוררה דאגה בקרב חברי קונגרס רבים, וביניהם חבר בוועדת החוץ של בית הנבחרים טום לנטוס, חבר קונגרס דמוקרטי. לנטוס אמר כי אינו רואה שום סיבה מיוחדת, כלשונו, למכור למצרים את הטילים. "למדינה זו לא נשקפת כל סכנה מבחוץ", אמר.

נשיא מצרים חוסני מובארק מכחיש את עניין העסקה. הוא אמר כי הידיעות שפורסמו בישראל בעניין זה הן שקר וכזב, ומצרים כבר הודיעה בעבר כי אין בכוונתה לרכוש נשק מסוג זה, מאחר שאין לה כוונות לתקוף את ישראל. לדבריו, מטרת הפרסומים נועדה לחבל ביחסים בין מצרים וארה"ב.
