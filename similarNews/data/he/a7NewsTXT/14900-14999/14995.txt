

הלילה המריא רה"מ בדרכו לארה"ב.

בטרם צאתו אמר בנמל התעופה בן גוריון : "מאז בוא משלחת האמריקנית לישראל, שהגיעה במטרה חיובית, שאנחנו שותפים לה, לנסות ולהביא להפסקת אש, החריף ערפאת את פעולות הטרור. יש כאן ניצול ציני מצידו של ערפאת את המצב שנוצר, והטרור גבר. ב-48 השעות האחרונות, מאז החל הביקור, יש לנו שבעה הרוגים ולמעלה מ-50 פצועים".

שרון הוסיף כי הוא קיים בשדה התעופה התייעצות בטחונית עם שר הבטחון והרמטכ"ל והנחה אותם לפעול נגד המחבלים "בין אם הם אנשי הרשות הפלשתינית ובין אם אנשי טרור אחרים, הפועלים בתאום עם כוחותיו של ערפאת".

רה"מ אמר כי התלבט אם לטוס לארה"ב אך לאחר מספר התייעצויות הוא הגיע למסקנה "שיש לצאת, כדי להבהיר את עמדתנו בצורה הברורה ביותר, ולומר שישראל לא תנהל כל משא ומתן לפני שיהיה שקט ולפני שערפאת יילחם בטרור".

