

אתי פחימה שנרצחה אתמול בצומת גוש קטיף הובאה היום למנוחות בערד. בהספד אמרה חברתה של אתי, אניטה טוקר כי אתי היתה אדם חזק ואידיאליסטי "ציונית ללא הגבלות", כלשונה.

לדבריה, לאחר שבעלה של אתי נפצע קשה מנסיון מחבלים לרצחו במכות גרזן לפני כשמונה שנים היא עמדה איתנה וסייעה לו. טוקר סיפרה כי אתי השתתפה במחאת המתיישבים נגד הגשר אותו הם מכנים "גשר הדמים" ההולם ומוקם על הציר. הרמפה שנבנתה במסגרת בנית הגשר שימשה מיסתור למחבל שהרג את אתי, סיפרה טוקר.

ד"ר אריה יצחקי הסטוריון צבאי אמר ביומן הצהרים של ערוץ 7 כי הפיגוע בגוש קטיף הוא "כשל מערכתי של צה"ל", כלשונו, הנובע משני גורמים. האחד מהרמפה שהוקמה כחלק מבניית גשר "האיוולת".

מאחורי הרמפה הסתתר המחבל, אמר יצחקי והוסיף כי המתכננים לא לקחו בחשבון שהרמפה יוצרת "שטח מת" שאינו מאפשר לחיילים שבצומת לראות את הנעשה מאחוריה. המחבל זחל עד לכביש בחסות הרמפה עמד בין הבטונדות ופתח באש לעבר אטובוס ילדים שנסע לגוש. באוטובוס שהיה ממוגן ירי לא נפגע איש. לאחר מכן הוא פנה וירה על רכבים שהגיעו ממול, רכבים שלא היו ממוגנים ובאחד מהם היתה פחימה.

יצחקי הוסיף כי הכשל השני נוגע לתגובת החיילים לירי המחבל. לדבריו מתחקיר שהוא ערך עולה כי במשך 12 דקות הסתובב המחבל בין הבטונדות וירה כשהכוחות הרבים מסביבו הכוללים חיילים נגמ"שים וטנקים, לא עשו דבר והוא המשיך לירות בחופשיות. בצה"ל אמרו כי מאחר שהמחבל היה לבוש במדי צה"ל הם נרתעו מלירות בו, זאת למרות שהוא ירה בבירור על רכבים ישראליים.

לדברי יצחקי, רק נוכחותו של מח"ט גבעתי ששהה באיזור בשל אירוע אחר, ותפס פיקוד במקום, גרמה לכך שבסופו של דבר המחבל נהרג .
