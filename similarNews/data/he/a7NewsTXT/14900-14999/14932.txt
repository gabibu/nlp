

ראש הממשלה אומר שהפלשתינים מחמיצים הזדמנות בלתי רגילה, כלשונו, לשאת ולתת עם ממשלה שמוכנה להקים להם מדינה.

לדבריו, רק ממשלת אחדות, מהסוג הקיים כעת, מסוגלת לחתום על הסכם שיהיה כרוך בוויתורים כואבים. אם תיפסק האש, וייתחדש המשא ומתן, הבהיר שרון, נסכים להקמת מדינה פלשתינית מפורזת. רה"מ דיבר בפגישה עם עורכי עיתונים בתל-אביב לכבוד עשרים ותשעה בנובמבר.

לקראת צאתו הערב לארצות-הברית אמר שרון כי מצבה המדיני של ישראל טוב ואין ויכוח משמעותי בין ירושלים לוושינגטון. הוא הדגיש כי לא יוותר על שבעה ימי שקט מוחלט כתנאי מוקדם ליישום דו"ח מיטשל.

ראש הממשלה אריאל שרון ייצא היום בלילה לארה"ב לפגישה עם נשיא ארה"ב ג'ורג בוש ובכירי הממשל האמריקני. במהלך פגישותיו של ראש הממשלה בארה"ב יעלו נושאים רבים- ובהם הנושא הפלשתיני, האיום העיראקי, ניסיונה של ישראל לחדש את עסקת הפאלקון לסין וקידום מכירת 4 מערכות פאלקון להודו.

רה"מ שרון צפוי להתקבל אצל הנשיא בוש באווירה נוחה. הנשיא בוש האשים בעבר את ערפאת במבוי הסתום שאליו נקלע האזור ודרש ממנו בכמה הזדמנויות לפעול להפסקת פיגועי הטרור. במהלך עצרת האו"ם סירב בוש ללחוץ את ידו של ערפאת, חרף הפצרותיו של שר החוץ קולין פאוול.

שרון יגיע לארה"ב ובאמתחתו נקודת זכות נוספת - השלמת יציאת כוחות צה"ל ביום ד' משטחי A בשש ערים שבשליטת הרש"פ, אליהן נכנס לאחר רצח השר רחבעם זאבי, לפני כחמישה שבועות.
ראש הממשלה ישוב וידגיש בפני הנשיא בוש את הצורך ללחוץ על ערפאת ולאלצו להביא להפסקת הטרור, האלימות וההסתה.

בטרם צאתו לארה"ב הספיק שרון להפגש עם שליחיה המיוחדים של ארה"ב, אנתוני זיני וויליאם ברנס, ולהציג בפניהם את עמדותיה של ישראל.

רה"מ הדגיש בפני זיני וברנס כי ישראל לא תנהל כל מו"מ לפני השגת שקט מוחלט במשך 7 ימים. יצוין כי שרון הורה לצוות המו"מ, ובראשו האלוף במיל. מאיר דגן, לעמוד על דרישה זו קודם שיחל דיון כלשהו על מטווה דו"ח מיטשל.

במהלך פגישותיו של שרון בבירת ארה"ב צפוי לעלות גם האיום העיראקי. ראש הממשלה יבקש מעמיתו לדעת מהן תכניותיה ארוכות הטווח של ארה"ב בנושא העיראקי, והאם כוונותיה ללחוץ על משטרו של סאדאם עד להפלתו, או שמא תסתפק בחידוש פעילות משקיפי האו"ם בשטח עיראק.
שרון יבהיר לבוש כי ישראל שומרת את הזכות להגן על עצמה אם תותקף על ידי עיראק.
