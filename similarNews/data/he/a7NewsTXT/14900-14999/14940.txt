

בבית המשפט הבלגי החל אתמול הדיון הראשוני בנושא משפטו של שרון בנושא סאברה ושתילה. שופט שלום בבריסל דחה את החקירה בעניין שרון עד שתתקבל ההחלטה בשאלה האם אפשר לשפוט אותו על אדמת בלגיה. דובר של בית המשפט אמר כי ההחלטה בעניין אמורה להתקבל עד סוף ינואר.

בדיון טען התובע הציבורי פייר מורלה כי התלונה נגד שרון קבילה, וכי אפשר להמשיך עם ההליך, אולם פרקליטו של שרון אדריאן מאסה טען כי החוק הבלגי, המאפשר לשפוט במדינה אישים ללא קשר לאזרחותם או למיקום הפשעים שאותם הם ביצעו לכאורה, נוגד את החוקה הבלגית.

עו"ד דרור ימיני אמר כי התייחסותה של בלגיה לעצמה כאל "השוטר הבינלאומי", תוך הענקת סמכות לחוק הפנימי שלה לשפוט כל אדם בעולם על מעשים שנעשו בכל מקום בעולם, היא מצב חריג לחלוטין. בדרך כלל סמכות שיפוטן של מדינות נוגעת לדברים שעשו אזרחיהן בטריטוריה שלהן, אמר.
ימיני ציין כי הרקע לתביעה נגד שרון הוא פוליטי, והיא גולשת על גל של שנאת ישראל, השוטף את מדינות אירופה.

לדבריו, במאמר שכתב העיתון הצרפתי "לה מונד", הידוע כבלתי אוהד לישראל, נחשפים הלחצים הפוליטיים המופעלים על מערכת המשפט הבלגית להמשיך בתהליך. התהליך שהתקיים היום בבית המשפט היה תוצאת מבדיקת שופט חוקר. הוא החליט להפסיק את המשפט, אך המערכת הפוליטית הבלגית לחצה על מערכת המשפט להמשיך. ימיני אמר כי אם בסוף התהליך שרון יורשע, כביכול, ייווצר מצב אבסורדי, וזאת מפני שהמשמעות המעשית לכך היא שמדינות החתומות על הסכם הסגרה תצטרכנה להסגיר אותו כשיבקר אצלן במסגרת תפקידו, ואם לא יעשו כן זו תהיה הפרת החוק.
