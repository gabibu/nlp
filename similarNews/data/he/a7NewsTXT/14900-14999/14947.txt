

כתבנו קובי פינקלר דיווח כי הערב פוצץ מחבל מתאבד את עצמו באוטובוס בקו 823 ליד מחנה 80 בפרדס חנה. האוטובוס שנסע מנצרת לתל אביב, העלה לפי הערכות המשטרה את המחבל מתאבד בתחנה באום אל פחם. בפיגוע זה נרצחו שלושה ונפצעו שישה. גופה שלישית היא של המחבל.


קודם לכן בשעות אחר הצהרים נהרג סמ"ר ירון פיקהולץ הי"ד בפיגוע ירי שהיה בבקה א-שרקייה. נוסעי טנדר שהגיעו למחסום אותו פרסו החיילים, פרצו את המחסום ופתחו באש לעבר החיילים.

כאמור מהירי נפצע פיקהולץ באורח אנוש. הוא הועבר במסוק לבית החולים הלל יפה בחדרה, אולם בדרך מת מפצעיו. חייל נוסף נפצע באורח בינוני.

כוחות גדולים של צה"ל סרקו את איזור הכפר וסמוך לעיר טול כרם, אולם ככל הנראה הצליחו המחבלים לברוח לשטחי A בתוך העיר.

היום התפרסה המשטרה גם בבאר שבע וגם באזור השרון. הדבר נבע ממידע שהתקבל על פיגוע צפוי.

באזור גוש קטיף ירו המחבלים על מוצבי צה"ל, בסמוך לישובים גני טל ונוה דקלים שבגוש קטיף.
מהדיווח עולה כי המחבלים השליכו גם רימונים נגד טנקים. לא היו נפגעים.
