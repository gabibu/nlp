

שני השליחים האמריקנים זיני וברנס סיירו אתמול באזורים אחדים ביש"ע: במחנה הפליטים קלנדיה שבצפון ירושלים, באזור פסגת זאב, במעלה אדומים, בעזריה ובאזור בית-לחם. את הסיור ארגנה הקונסוליה האמריקנית שבמזרח ירושלים, והתלוו לסיור מומחים אחדים מהרש"פ, וביניהם חליל תופנג'י, שהיה ממונה על תיק היישובים היהודיים באוריינט האוס. בשעות אחר הצהריים נפגשו זיני וברנס עם ערפאת ברמאללה.

במהלך ישיבת הקבינט מתח שר החוץ פרס ביקורת על הצוות שבחר שרון לשאת ולתת מול השליחים האמריקנים. פרס טען כי הרכב הצוות פגום, וכי צריכים להיות בו אישים פוליטיים בדומה לאישים בצוות של הרש"פ. בתגובה אמר שרון כי הוא עומד מאחורי מינוי הצוות, וזאת דווקא בשל העובדה שהרש"פ מינו משלחת פוליטית כדי לגרור את ישראל למנות אף היא משלחת כזו, ולהתחיל בכך במו"מ מדיני.
