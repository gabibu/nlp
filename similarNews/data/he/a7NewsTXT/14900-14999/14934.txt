

אתי פחימה, שנרצחה שלשום בצומת גוש קטיף, הובאה אתמול למנוחות בערד. בהספד אמרה אניטה טוקר, חברתה של אתי, כי אתי הייתה אדם חזק ואידיאליסטי, "ציונית ללא הגבלות", כלשונה.

לדבריה, לאחר שבעלה של אתי נפצע קשה מנסיון מחבלים לרצחו במכות גרזן לפני כשמונה שנים, היא עמדה איתנה, וסייעה לו. טוקר סיפרה כי אתי השתתפה במחאת המתיישבים נגד הגשר, שאותו הם מכנים "גשר הדמים" ההולך ומוקם על הציר. הרמפה שנבנתה במסגרת בניית הגשר שימשה מסתור למחבל שהרג את אתי, סיפרה טוקר.

ד"ר אריה יצחקי, היסטוריון צבאי, אמר ביומן הצהריים של ערוץ 7 כי הפיגוע בגוש קטיף הוא "כשל מערכתי של צה"ל", כלשונו, שמקורו בשני גורמים. הרמפה שהוקמה כחלק מבניית "גשר האיוולת", כלשונו, שימשה מקום מסתור למחבל, אמר יצחקי, והוסיף כי המתכננים לא לקחו בחשבון שהרמפה יוצרת "שטח מת", שאינו מאפשר לחיילים שבצומת לראות את הנעשה מאחוריה. בחסות הרמפה זחל המחבל, לדבריו, עד לכביש, עמד בין הבטונדות, ופתח באש לעבר אוטובוס ילדים שנסע לגוש.
באוטובוס, שהיה ממוגן ירי, לא נפגע איש. לאחר מכן הוא פנה וירה על רכבים לא ממוגנים שהגיעו ממול.

יצחקי הוסיף כי הכשל השני נוגע לתגובת החיילים לירי המחבל. לדבריו, מתחקיר שהוא ערך עולה כי במשך 12 דקות הסתובב המחבל בין הבטונדות, וירה, והכוחות הרבים מסביבו, וביניהם חיילים, נגמ"שים וטנקים, לא עשו דבר, והוא המשיך לירות בחופשיות.

בצה"ל אמרו כי מאחר שהמחבל היה לבוש במדי צה"ל הם נרתעו מלירות בו, זאת אף על פי שהיה ברור כי הוא ירה על רכבים ישראליים.

לדברי יצחקי, רק נוכחותו של מח"ט גבעתי, ששהה באזור בשל אירוע אחר, ותפס פיקוד במקום, גרמה לכך שבסופו של דבר המחבל נהרג .
