

מועצת יש"ע קוראת לראש הממשלה להשתחרר מכבליה של מדיניות ההבלגה, ומהמעצורים שמקורם ב"שיקולי עיתוי". לדבריה, יש להנחית מהלומה מוחצת על מפקדת הרשות הפלשתינית. "אי אפשר להאשים את ערפאת באחריות לטרור, ובה בעת לפטור אותו מעונש", טענו מהמועצה.

פנחס ולרשטיין, ראש המועצה האזורית מטה בנימין, ותושב עפרה, מצביע על קשר ברור בין ההקלות שניתנו לערבים ביממות האחרונות, לבין הפיגועים. בהמשך דבריו הוא תקף את אנשי השמאל המשתפים פעולה עם האויב, ואמר: "הגיע הזמן שהחברה בישראל תקיא מתוכה את הבוגדים שריד וביילין. אני מקווה שיום יבוא ואנשי מחתרת אוסלו יתנו את הדין על מעשיהם, וישבו בכלא", אומר ולרשטיין.

ראש הממשלה הטיל את האחריות לפיגוע על הרשות הפלשתינית.

ח"כ מיכאל קליינר הודיע כי בשל מדיניות ההבלגה שהממשלה נוקטת הוא יגיש הצעת אי אמון נגדה. עם זאת הוא אמר כי אם עד השבוע הבא תשתנה מדיניות הביטחון של ממשלת שרון מן הקצה אל הקצה, הוא יסיר את ההצעה.

שר הביטחון בנימין בן אליעזר מביע צער עמוק על הפיגוע ליד עפרה, ועל האסון הכפול שפקד את משפחת הרשקוביץ. בן אליעזר אומר כי הוא נחוש בדעתו להמשיך את המלחמה העיקשת בטרור, ואולם הוא ציין כי הלחימה תתמקד במבצעי הטרור ובשולחיהם בלבד. לדבריו, ההבחנה בין מחבלים לאוכלוסייה הרחבה שאינה נוטלת חלק באלימות, נועדה למנוע התרחבות של מעגלי האלימות.
ח"כ שאול יהלום מהמפד"ל מאשים את הממשלה כי היא מתרכזת בתהליך מדיני עקר עם אויב אכזר, וזאת במקום לרכז את מאמציה בפעילות צבאית אינטנסיבית שתגן על תושבי ישראל.
