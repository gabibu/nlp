

אלפי המתנדבים ל"צבא השחרור של ירושלים" שהוקם בעיראק, ממשיכים את אימוניהם לקראת המלחמה מול ישראל. רשתות הטלוויזיה העיראקיות משדרות מדי פעם סרטים המראים את המתנדבים בעת תימרונים ותרגילים במחנות האימונים בבגדאד וברחבי המדינה. המתנדבים, עליהם מפקדים קציני הצבא העיראקי הסדיר, החלו בחודש מארס תקופת הכשרה שתמשך כחודשיים, אמר בכיר עיראקי. לדבריו, עשרות אלפי מתנדבים נוספים ממתינים כדי לקבל הכשרה צבאית, "שתכין אותם לקראת הג'יהאד לשיחרור פלשתינה וירושלים".
נשיא עיראק סדאם חוסיין הודיע ב-17 בפברואר על הקמת 21 חטיבות מתנדבים, שיצורפו לצבא לשיחרור ירושלים. בשנה שעברה הודיעה עיראק על גיוס 6.5 מיליון מתנדבים המוכנים להילחם על שחרור פלשתינה, והביעה תקווה שהמדינות השכנות לישראל, ביניהן סוריה וירדן, יפתחו את גבולותיהן ללוחמים נגד ישראל.
