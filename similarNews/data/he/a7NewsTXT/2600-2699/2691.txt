

מאז החלו אירועי הלחימה בראש השנה נקלע ענף התיירות בטבריה למצוקה קשה. העיר סובלת ממחסור חמור במבקרים, ומשום כך חוששים מפיטוריהם אלף וחמש מאות עובדים בענף המלונאות. "בעקבות האירועים יש הפסקה מוחלטת של תיירות החוץ", אמר לכתבנו מנכ"ל התאחדות בתי המלון בטבריה מאיר שוק.

בינתיים מנסה מטה מאבק חדש שהוקם בטבריה למנוע את קריסת הענף, וזאת באמצעות שליחת העובדים חסרי התעסוקה להכשרה מקצועית. המטה מורכב מנציגי התאחדות בתי המלון, מעיריית טבריה, ומההסתדרות הכללית של מרחב הכינרת.

"בתקופת הקיץ והחגים אנו מצפים להתאוששות בענף, ואנו מקווים שעד אז לא נאלץ לפטר את מאות העובדים הוותיקים והמקצועיים, שהם בעלי משפחות. הם עלולים לעזוב את העיר, ואז לא תהיה תקומה לענף התיירות בטבריה".
