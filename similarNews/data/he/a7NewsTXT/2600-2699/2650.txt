

משפחתו של אסף הרשקוביץ מעפרה שנרצח הבוקר בפיגוע הירי מדגישה כי הוא לבש שחפץ כשיצא בבוקר מביתו לעבודתו. אולם, החובש שחילץ את גופתו סיפר לכתבת עתי"ם כי לא מצא עדות לשחפץ. יחד עם זאת, הדגיש החובש הבכיר, בועז אלינסון, כי בכל מקרה, בין אם השחפץ התפרק בשל הארוע או שלא היה מלכתחילה, הוא לא היה עוזר להגן על הרשקוביץ, כיוון שהוא נורה בצוואר ובבית החזה העליון.

כתבת עתי"ם מוסרת, כי אלינסון הגיע למקום בסיום משמרתו בתחנת מד"א. "קיבלנו הודעה על תאונת דרכים קשה בצומת הטי. נהג שלנו שהיה בדרכו מביתו למשמרת בתחנה בירושלים, נסע בטרמפ והיה ברכב שעמד מספר כלי רכב לאחר רכבו של הרשקוביץ. תחילה חשב שמדובר בתאונת דרכים קשה ודיווח עליה. אולם, בהסתמך על נסיוננו במקרים של פיגועים קודמים, כמו רצח צחי ששון שנרצח בכביש המנהרות ושל משפחת כהנא שגם אז חשבנו שמדובר בתאונת דרכים, ולבסוף התברר שמדובר בפיגוע, הכנו את עצמנו לכך שייתכן שמדובר בפיגוע. על פי עדות הנהג, הרכב היה הפוך על גגו והנהג שלנו, בסיוע אזרחים, הפך אותו על צידו. כשהגענו לרכב המסחרי, שבו נהג הרשקוביץ, שמנו מוניטור ונוכחו שהוא כבר מת. גילינו כדורים שנקבו את הרכב, כדור אחד פגע בצווארו וכדור נוסף פגע בבית החזה העליון שלו, שעליהם לא מגן השחפץ".

אלינסון הוסיף, כי בעת החילוץ היה גופו של הרשקוביץ חשוף ונותרו שרידים של חולצה. יחד עם זאת, אמר אלינסון, ייתכן שהוא לבש שחפץ כפי שאומרת משפחתו. "יש לזכור ששחפץ מורכב משני חלקים המודבקים זה אל זה בדבק, וייתכן שהשחפץ פשוט התפרק, ולכן לא ראינו אותו", אמר.
