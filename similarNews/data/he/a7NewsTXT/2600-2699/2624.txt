

אזרחית ישראלית תושבת היישוב גנים שממזרח לג'נין נפצעה אתמול בערב באורח קל עד בינוני, לאחר שפלשתיני הסתנן לישוב ודקר אותה בסכין בגבה. הפצועה טופלה במקום על ידי צוות של מד"א, ופונתה לבית החולים "העמק" בעפולה.

הדוקר הוא ככל הנראה פלשתיני מן הכפר דיר אבו-דעיך, שבשטחי הרשות הפלשתינית. כרגע חוקר צה"ל את אופן הסתננותו לישוב.

חייל נפצע באורח קל כאשר פלשתיני הכה אותו בחפץ בראשו בשער המושב בקעות בבקעת הירדן. החייל ירה בנשקו לעבר הפלשתיני, אולם ככל הנראה לא הצליח לפגוע בו. החייל, שנפגע בראשו, הועבר לטיפול בבית חולים העמק בעפולה. כוחות צה"ל פתחו בסריקות אחר התוקף.

מכונית ישראלית הותקפה אתמול ביריות בין חומש לשבי שומרון. קליעים אחדים פגעו במכונית, ולא בנהג. כתבנו חגי הוברמן מדווח שמקור האש היה בכפר בורקה.

שתי פצצות מרגמה נפלו אמש סמוך להתנחלות גדיד שבגוש קטיף. איש לא נפגע ולא נגרם נזק, הפצצות נפלו בשטח פתוח.

מחבל נהרג, ויהודי נפצע קל בפיצוץ בחממות היישוב רפיח ים. המחבל הטמין מטען במכוניתו של קבלן תושב המקום, עמוס סעדה, ונראה שהמטען התפוצץ מוקדם מהמתוכנן, וגרם למותו של המחבל. בפיצוץ נפצע פלשתיני נוסף, וכוחות הביטחון חושדים שאף הוא מחבל. לא ברור אם הכוונה הייתה לפוצץ את המכונית באזור החממות של רפיח ים או במרכז הארץ. אשתו של הקבלן סעדה, אסתר, סיפרה לכתבנו משה פריאל כי המחבל שנהרג עבד בחממות של המשפחה.
מטען חבלה פורק אמש בשלום בתחנת אוטובוס שעל כביש מספר אחת בירושלים, המחבר בין הגבעה הצרפתית למרכז העיר.

המטען הונח בתוך תיק גדול בסמוך לתחנת אוטובוס של אגד בטיילת הצמודה לחומת העיר העתיקה. ערבי המתגורר במקום גילה את המטען והזעיק את המשטרה.

החבלנים מצאו כי למטען החבלה, השוקל מספר קילוגרמים, היו מחוברים גם בלוני גז ומסמרים. הם הצליחו לפרק את המטען בשלום.
