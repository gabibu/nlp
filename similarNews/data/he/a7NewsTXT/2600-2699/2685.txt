

אסף הרשקוביץ הי"ד, בן 31, תושב עפרה, ואב לשני ילדים, שנרצח אתמול בדרך למקום עבודתו ביישוב פסגות, הובא אתמול למנוחות.

סמוך מאד למקום הירצחו של אסף נרצחו לפני ארבעה חודשים בנימין וטליה כהנא הי"ד.
"מאז שאבא נרצח לפני שלושה חודשים, היית בשבילי לא רק אח בכור, אלא גם כמו אבא. ביחד אמרנו קדיש לזכרו של אבא. היום אני עומד כאן וחושב: איך אוכל לעמוד במשימה לבד בלעדיך, ולהגיד קדיש גם על אבא וגם עליך?", ספד לאסף דור הרשקוביץ, האח הצעיר. אלפים ליוו את אסף בדרכו האחרונה. מסע ההלוויה עבר במקום הרצח של אסף, המשיך למקום הרצח של אביו, ואחר כך המשיך לפתח תקווה, שם נטמן אסף ליד אביו.

כרגיל באירועים כאלה, התקבצו להלוויה בעפרה תושבי היישובים השכנים, ואף המרוחקים יותר, וביניהם בני משפחות שכולות מפיגועים, כמו יצחק פס, אביה של התינוקת שלהבת, שנרצחה בחברון.
"ה' יקום דמך לעינינו", קרא הרב מרדכי אלון. הילה, האלמנה הטרייה, הזכירה את הרעיון הציוני שבשמו עלתה לארץ מאנגליה ונישאה לאסף. בשם הממשלה ספד לאסף השר עוזי לנדאו, ואמר כי לאט לאט העם מתפכח מהאשליה הטרגית של אוסלו.

"הפיגועים והטרור כואבים מאד", אומר נסים ארז, מוותיקי עפרה, "אבל הם לא ישנו את עמדתנו. באנו לכאן לשמור על יהודה ושומרון, כדי שאזורים אלה יהיו חלק ממדינת ישראל. עוד ציין ארז כי למרות המצב, מאז תחילת האירועים כבר הגיעו לעפרה עשר משפחות חדשות. אני מניח כי השכול יביא בעקבותיו תנופת בנייה, והקמת יישובים נוספים".
אנשי האזור מתכוונים להקים מאחז במקום הרצח.
