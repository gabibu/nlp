

ג'אן אלרז מקרית אתא הואשם היום בבית המשפט המחוזי בנצרת ברציחותו של רכז הביטחון של קיבוץ מנרה, יצחק קוורטץ ב-15 במרץ באמצעות אקדח אותו החזיק ללא רישיון, ואשר עליו הרכיב משתיק קול שייצר בעצמו.

אסתר חומש-גופר, פרקליטת מחוז הצפון, הגישה גם לבית המשפט בקשה לעצור את אל רז עד תום ההליכים נגדו ובה היא ציינה כי בידיה הודאות מלאות של הנאשם בכל העבירות הקשורות לנשק כפי שמצויין בכתב האישום. כמו כן, בידי התביעה, לטענתה, הודאה מפורשת של אלרז בביצוע הירי בקוורטץ בנסיבות אותם הוא תיאר "תאונה". התובעת טענה בבקשתה, בין היתר, כי המשיב הוכיח בהתנהגותו כי הינו נמנה על מי שבעבור בצע כסף לא יהסס לסכן את אזרחי המדינה ולחושפם לנשק ישראלי שיופנה אליהם מתחומי הרש"פ על ידי "גורמים עוינים".

אלרז מואשם גם כי באמצע חודש אפריל בעת שהיה בתא המעצר של משטרת מרחב הגליל הוא ניסה באמצעות חוטי מתכת לפתוח את האזיקים שעל ידיו, ובהמשך הצליח לפרק את חלון התא כדי לבצע ניסיון בריחה.

אלרז מואשם ברצח, בהחזקת נשק ונשיאתו, וסחר בנשק בקשירת קשר לביצוע פשע בניסיון בריחה ממעצרו.

אלרז הובא היום לבית משפט המחוזי בנצרת תחת אבטחה צמודה.
(עתי"ם)
