

שר המשפטים מאיר שטרית אמר כי תוספת של בית או שניים להתנחלות היא מענה לריבוי טבעי, בעוד שתוספת של חמישים בתים אינה ריבוי טבעי. דבריו היו בהמשך לידיעות שפורסמו, ולפיהן הציעה ממשלת שרון להקים ועדה בינלאומית שתקבע את היקף הגידול הטבעי בהתיישבות.

בתגובה לכך אמר אורי אריאל, ראש המועצה המקומית בית אל, כי גם מענה על ביקוש למגורים בכל יישוב ויישוב הוא בגדר גידול טבעי, ולכן, לדבריו, הבנייה בתחום המועצה בבית אל, לדוגמה, תימשך ככל שמשפחות יבקשו לבנות ולהצטרף.

הוא סיפר שבבית אל נקלטו עשרות משפחות חדשות, והציע לממשלת שרון לא לנסות לווסת את התנועה ליישובים. "כל אחד יכול לבנות בכל מקום שהוא רוצה בארץ ישראל", אמר.

אריאל סיפר כי נושא אישורי הבניה הכפוף בלעדית לשר הביטחון, מורכב. לדבריו ביישוב בית אל יש מקומות שבאשר להם הושגו אישורי בנייה כבר בעבר, אך יש גם כאלה שנחוצים בעבורם אישורים חדשים. הוא הסביר שאין מדובר בבנייה על גבעות מרוחקות אלא על פיתוח רציף מתחומי היישוב בעצמו.
