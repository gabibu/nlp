

מהרשות הפלשתינית יצאה הוראה לאסוף מידע על קצינים ושוטרים במשטרת ירושלים, ככל הנראה במגמה לפגוע בהם. כך על פי מידע מודיעיני שאספו בלשי מפלג המיעוטים ביחידה המרכזית.

עשרות צעירים פלשתינים ממזרח ירושלים נצטוו לערוך תצפיות על מטה מחוז ירושלים, הנמצא במגרש הרוסים במרכז העיר, וזאת כדי לחשוף אנשי מודיעין, שיטות עבודה, אמצעים, סוגי כלי רכב ומספרים של לוחיות זיהוי. כמו כן נצטוו אותם תצפיתנים לאתר משתפי פעולה ותושבים ממזרח העיר, המגיעים למטה המחוז.

במשטרת ירושלים, ערכו בשבועות האחרונים מבצע ללכידת אותם תצפיתנים, ובמהלכה עוכבו לחקירה 10 פלשתינים כבני 20, רובם תושבי מזרח ירושלים. הם נעצרו ברחובות המקיפים את מטה מחוז ירושלים. בכירים במשטרת ירושלים אמרו כי משטרת המחוז רואה את המקרה בחומרה רבה, והבטיחו לפעול ביד קשה נגד כל ניסיון לפגוע בשוטרים או לאסוף מידע על גורמי מודיעין במחוז. דובר מחוז ירושלים במשטרה שמוליק בן רובי אמר כי החקירה בפרשה תימשך, וכי צפויים מעצרים נוספים.
