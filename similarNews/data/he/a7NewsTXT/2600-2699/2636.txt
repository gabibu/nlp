

בתקופה האחרונה, בעקבות הירי המתמשך, בעיקר באזור יריחו, ננטש כביש הבקעה, וממעטים לנסוע בו. כתבנו קובי סלע דיווח שאתמול התכנסו עשרה מראשי המועצות שיישוביהם פרוסים לאורך כביש 90, כביש הבקעה, לכנס שאת משתתפיו הם כינו "משתמשי כביש הבקעה". הכנס התקיים בכניסה הצפונית ליריחו, ובו קבלו ראשי המועצות על ה"ייבוש" שגזרו הנהגים על הכביש בשל הירי והפיגועים, ועל כך שהדבר פגע בפרנסתם של מתיישבי האזור. אחד מהפרויקטים שבו הושקעו מיליונים הוא מרכז מסחרי ב"מפגש הבקעה", שהיה אמור לתת מענה לצורכיהם של הנוסעים על הכביש. עכשיו המרכז שומם וההפסדים גדולים. דוד לוי, ראש המועצה האזורית בקעת הירדן, אמר כי התברר לו שהנוסעים מטעם משרדי ממשלה קיבלו הוראה להימנע מנסיעה על הכביש בגלל החשש לפגיעה בבטחונם.

ראשי המועצות שיגרו מכתב לשר הביטחון, ובו הם ציינו כי מאז ראש השנה נסוג האזור 52 שנים אחורנית. רק תושבי הבקעה וכמה עקשנים נוסעים על הכביש. תושבי האזור הצביעו על הצורך לטפל בכפר הפלשתיני הקטן עוג'ה הנמצא באזור, שממנו יוצאים חבלנים לפעילותם.

שר הביטחון בן אליעזר אמר בתגובה כי אכן כדי להבטיח חיים על הכביש יש לקיים עליו חיים. הוא התחייב לבקש ממשרדי הממשלה השונים לנסוע דרך הכביש, ולקיים בו טיולים. במקביל תוגדל הנוכחות הצבאית על הכביש.
