

פלשתינים ירו הבוקר לעבר מכונית ישראלית שנסעה סמוך לצומת ה T מדרום ליישוב עפרה. כתוצאה מהירי נהרג במקום נהג הרכב, אסף הרשקוביץ תושב עפרה.

אנשי מד"א שהגיעו למקום הפיגוע דיווחו כי המכונית סטתה מהכביש, כתוצאה מהירי, והתהפכה. לאנשי מד"א לא נותר דבר לעשות אלא לקבוע את מותו של הרשקוביץ.

מחקירה ראשונית של הירי עולה כי בפיגוע השתתפו ככל הנראה שני מחבלים, שנמלטו לאחר הירי לכפר ביתין הסמוך לבית אל.

המחבלים ירו ממארב שמיקמו על גבעה בצד הכביש, ככל הנראה משני כלי נשק.
יצויין כי אביו של אסף, אריה הרשקוביץ נהרג אף הוא בפיגוע ירי ליד צומת א-רם לפני כשלושה חודשים.

מוקדם יותר נורה יהודי ליד היישוב יצהר שבשומרון. הוא נפצע קל בשעה שנהג במכוניתו. צוותי מד"א מטפלים בו.
(צילום: נתי מלחי)
