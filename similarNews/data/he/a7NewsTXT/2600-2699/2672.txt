

סגן השר מיכאל מלכיאור נפגש הבוקר עם נציגי ארגון הצלב האדום, והביע בפניהם את דאגת הממשלה מגורל שלושת חיילי צה"ל, עומאר סוואד, בני אברהם ועדי אביטן, והאזרח הישראלי אלחנן טטנבאום, שנחטפו בידי החיזבאללה. נציגי הצלב האדום אמרו בפגישה כי עד כה לא העלו מאמציהם בנושא דבר.

סגן השר האיץ באנשי הארגון להגביר את הלחץ על ממשלות לבנון וסוריה. מלכיאור גם דרש כי הארגון יפעל באיראן ובסוריה לבירור גורלם של נעדרי סולטן יעקב והנווט רון ארד.

מוקדם יותר היום טענו בני משפחות החיילים החטופים, שמתלווים לשר החוץ שמעון פרס בביקורו בארצות הברית, כי הביקור בניו יורק תוכנן ברשלנות. יעקב אביטן, אביו של החייל החטוף עדי, אמר לגלי צה"ל, שנציגי המשפחות הופתעו לגלות, כי השר, ששהה אתמול בניו יורק, לא הזכיר בדבריו את שלושת החטופים. הערב ייפגשו בני המשפחות בניו יורק עם מזכ"ל האו"ם, קופי ענאן.
