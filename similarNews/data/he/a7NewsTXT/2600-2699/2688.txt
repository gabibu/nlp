

באזור שכם לכד כוח של צה"ל מחבל בכיר, הקשור בפיגועי תופת אחדים ביש"ע ובתוך "ישראל הקטנה". המחבל נתפס תוך כדי מרדף של צה"ל בעקבות התקפת הירי ליד איתמר. קצין בגזרת שכם הגדיר את המחבל שנלכד "אחד מגדולי המרצחים".

אמש ירו פלשתינים לעבר מוצב צה"ל שליד הר גריזים, דרומית לשכם. לא היו נפגעים. חיילי צה"ל לא זיהו את מקורות הירי ולא השיבו אש.

אתמול הותר לפרסום כי צה"ל עצר באחרונה חוליה של ערבים שביצעו התקפות ירי ממערב לרמאללה. החוליה פעלה בעיקר בגוש טלמונים דולב, ואחד מחבריה הוא איש הצבא הפלשתיני.

בצומת איו"ש מדרום לבית אל התנהל אתמול אחר הצהריים קרב יריות בין כוחותינו לבין הערבים. קליעים אחדים פגעו בבניין המנהל האזרחי המשקיף על הצומת. לא היו נפגעים בנפש.

גם באזור חברון נתפס מחבל. כוח של צה"ל עצר אותו בכפר דיר סאמט. הוא חשוד בביצוע התקפות נגד חיילים ואזרחים.

יהודי שנסע אמש ליד הישוב בית"ר, מערבית לבית לחם, נפגע בפניו מיידוי אבנים של פלשתינים. הוא טופל במקום בידי צוות רפואה צה"לי ושוחרר לביתו.

ליד אל ערוב השליכו ערבים אבנים ובקבוקים אל מכוניות ישראליות. לא היו נפגעים בנפש, אך נגרם נזק למכוניות.

המתח הבטחוני גרם אתמול תאונת דרכים שנסתיימה בלא נפגעים. כתבנו חגי סרי דיווח כי מאתים מטר דרומית לצומת גוש עציון הבחין נהג יהודי במכונית ערבית המנסה לעקוף אותו בנסיבות חשודות. הוא חשד כי מדובר במחבלים המבקשים לירות בו, ולכן התנגש בכוונה תחילה במכונית הערבית. כאמור לא היו נפגעים בתאונה.

ארבעה מטעני חבלה גדולים הופעלו נגד כוח צה"ל, ורימוני רסס רבים הושלכו לעברו, בצהרי יום אתמול, בגבול ישראל מצרים סמוך לרפיח. בקרב חיילי צה"ל לא היו נפגעים.

האירוע החל אתמול לפני הצהריים, כאשר כוח ממוגן של צה"ל עסק ב"פתיחת ציר" לעבר מוצב תרמיט. החיילים זיהו מטען המונח על הדרך, ופוצצו אותו. מיד אחר כך ירו הערבים לעבר הכוח מעמדה של הכוחות המזוינים של הרש"פ ברפיח. החיילים זיהו מטען נוסף, ודחפור משוריין של צה"ל נטרל אותו.

שתי פצצות מרגמה נפלו אתמול בבוקר בשטח החממות של היישוב מורג בחבל קטיף.
אמש ירו הפלשתינים פצצת מרגמה אל היישוב נצרים שמדרום לעזה. לא היו נפגעים ולא נגרם נזק. כוחות צה"ל לא זיהו את מטילי הפצצה.

הפלשתינים ירו אל מוצבי צה"ל בנצרים ובנווה דקלים. לא היו נפגעים והושבה אש אל מקורות הירי.
הבוקר ירו פלשתינים, מרכב חולף, אל שער היישוב עפרה. לא היו נפגעים. צה"ל סורק את האזור במטרה למצוא את הרכב שממנו נורו היריות.
