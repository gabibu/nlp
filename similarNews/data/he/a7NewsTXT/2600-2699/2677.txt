

בית המשפט הצבאי בבית אל שלח היום למאסר עולם את רוצחה של הצוערת מיכל עדתו שנרצחה ב-7 באוקטובר 98' בבקעת הירדן. הרוצח דקר את עדתו בכל חלקי גופה והיא מתה זמן קצר אחר כך. לאחר מותה הועלתה לדרגת סג"מ.

בתחילת הדיון, בו אמורה היתה להיקרא הכרעת הדין, פתח הנאשם בצעקות והוצא מהאולם. התובעת, סרן דליה קאופמן, טענה לעונש, באומרה כי יש לגזור על הרוצח מאסר עולם, בהדגישה את חומרת המעשה, את הצורך בהרתעה ואת קדושת החיים.

נשיא בית הדין, סגן אלוף יורם חניאל, אמר בגזר דינו, כי שיקול דעתו של בית המשפט מבוסס על טובתו של הציבור ועל קדושת החיים. "כבר קבענו בעבר כי נאשם, אשר נמצא אשם בכך שניסה בדם קר לרצוח אדם, שלא עשה לו כל רע, רק בשל מוצאו הלאומי, צפוי לעונש מירבי הקבוע בחוק", קבע חניאל וגזר על הנאשם, כאמור, עונש של מאסר עולם.

