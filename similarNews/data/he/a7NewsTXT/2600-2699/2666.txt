

חבר הכנסת עזמי בשארה זומן לחקירה במשטרה, בחשד שארגן ביקורים של ערביי ישראל בסוריה בניגוד לחוק.

המשפטן נדב העצני הציע להשעות מן הכנסת חברי כנסת שאינם נאמנים למדינה. במאמר שהופיע לפני כמה חודשים בשבועון "מקור ראשון" כתב העצני כי ישנה אפשרות משפטית לעשות זאת. בראיון אז לערוץ 7, אמר העצני: "על פי החוק יש אפשרות לפעול נגד כל מי שמזדהה עם ארגון טרור. לדוגמה, הגברת טטיינה סוסקין הורשעה בחברות בארגון טרור, והושמה בכלא. אנשים כמו עזמי בשארה, שערך חגיגות לנצחון החיזבאלה, יש להעמיד לדין".

"שר הפנים רשאי לשלול את אזרחותו של אזרח המפר אמונים למדינת ישראל. גם חברי הכנסת נשבעים אמונים למדינת ישראל. בסעיף 7א' לחוק יסוד הכנסת, נקבע כי אפשר לשלול רשימות שבמצען יש דרישות לבטל את אופיה היהודי של המדינה".

ח"כ מיכאל קליינר פנה אל רשם המפלגות עורך הדין אלישע צידון בבקשה לבטל את רישומה של מפלגת בל"ד בראשות ח"כ עזמי בשארה.
לדברי קליינר, שלטונות סוריה עלולים לגייס את האזרחים המבקרים שם למטרות ריגול בישראל.




