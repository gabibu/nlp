

מספר לא קטן של אנשים במשרד החוץ הם במצב של "המתנה למשרה". ההמתנה הזו נמשכת לעתים חודשים, ולעתים שנים, ובינתיים ממשיך המשרד לשלם לדיפלומטים המובטלים משכורת מלאה. כך העלה תחקיר אתר ynet וגל"צ, וממצאי דו"ח מבקר המדינה מאשרים אותו.

המשרה "חסרת התעסוקה" מכונה "ארץ- כללי", ו כ- 10 עד 15 מעובדי משרד החוץ נמצאים כמעט תמיד בקטגוריה זו . מבקר המדינה אליעזר גולדברג, המותח ביקורת על התופעה בדו"ח שלו, מציין כי למשרד החוץ מותר להחזיק בסטטוס "משרת מעבר" רק ארבעה אנשים, ורק לתקופות קצרות. העובדים הממתינים לשיבוץ לתפקיד הבא נמצאים בינתיים בבית, ולעתים הם עושים "חלטורות", אך הם מקבלים משכורת מלאה ממשרד החוץ.

על פי רוב מדובר בתקופות של בין חצי שנה לשנתיים, ובמקרה אחד אף ארבע שנים.

נציב שירות המדינה לשעבר, פרופסור יצחק גלנור, אמר כי בתקופת כהונתו הוא ניסה לשנות את המצב הלא ראוי, כדבריו, אולם הנהלת משרד החוץ לא שיתפה פעולה, והפגינה חוסר גמישות. "זו בעיה מבנית חמורה", סיכם גלנור.
ממשרד החוץ נמסר בתגובה: "משרדנו מאופיין בניידות גבוהה. שליש מכוח האדם מוחלף מידי שנה. לכן לעתים ימצאו עצמם עובדים בעיקר בכירים בבעיות שיבוץ. מדובר במספר קטן ביותר של אנשים המועסקים בינתיים בפרויקטים או בתפקידים מיוחדים".
