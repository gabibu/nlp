

"ישראל צריכה לקבוע היכן מותר ואסור לישראלים ולפלשתינים לשהות. יש ליצור הפרדה בטחונית זמנית, עד שתסתיים האינתיפאדה, צריך לתחום תחומי תנועה נפרדים לפלשתינים ולישראלים, כאשר השיקול היחידי הינו בטחוני ולא מדיני", כך הציע נשיא המדינה, משה קצב, בעקבות הפיגוע שאירע הבוקר, בו נרצח אסף הרשקוביץ ז"ל מעופרה.

הנשיא קצב הוסיף, כי צריך ליצור חייץ, שבו יוכרז משטר צבאי. כך תוכל ישראל לשלוט על כניסתם ויציאתם של פלשתינים מהשטחים. הנשיא סבור, כי בצורה זו תוקל גם תנועתם של הפלשתינים.

בהתייחסו לשליחותו המדינית של פרס בארה"ב, אמר הנשיא קצב, כי אם היוזמה תכשל, תצטרך הממשלה לבצע הערכה מחודשת של האסטרטגיה ולגבש כיווני פתרון חדשים לבעיית הטרור. קצב הדגיש, כי הוא אינו מתכוון בדבריו לתפיסת שטחי A. "הפעלת כוח צבאי לא תפתור את הסכסוך, לא ניתן להגיע להסדר מדיני, רק על ידי הפעלת כח צבאי. עימות צבאי הינו הכרחי, על מנת להלחם בטרור, אך אין בו די, שכן הוא לא יפתור את הבעיות", אמר נשיא המדינה.
