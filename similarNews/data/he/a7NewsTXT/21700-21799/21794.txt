

"היישוב שלומי נחשב כיישוב גדר, אך כל יום אנחנו מתבשרים על קיצוצים בתקציבי הבטחון", כך טוען ראש מועצת שלומי גבי נעמן שהורה היום להשבית את כל מוסדות החינוך ביישוב.

נעמן מסר כי מדובר בין היתר בקיצוץ בהשתתפות משרד החינוך בתקציב המיועד להסעות רגילות לתלמידים ולשלומי לא הוקצו כלל אוטובוסים ממוגנים לעומת מועצות איזוריות כמעלה יוסף ומטה אשר. כן הוא קבל שגם משרד הפנים קיצץ בתקציבי הבטחון השוטף בסכום של כחצי מיליון ש"ח. "בעקבות הקיצוצים האלה אנו לא נהיה אף פעם מוכנים מבחינה בטחונית".

שרת החינוך לימור לבנת תבקר היום בצהריים בשלומי וכן תערוך ביקורים בבית הספר האיזורי סולם צור ובבית הספר התיכון האיזורי בגליל המערבי שבצומת כברי.
