

שרי האיחוד הלאומי- ישראל ביתנו הגישו אתמול את מכתבי ההתפטרות למזכירות הממשלה. ההתפטרות תיכנס לתוקף מחר.

במכתב ההתפטרות של השר אלון נאמר: "אני מודיע בזאת על התפטרותי מהממשלה. אמשיך לחזק את ידיך ואת ידי כוחות הביטחון במיגור האויב, הרשות הפלשתינית".

במסיבת עיתונאים שכינסו ליברמן, אלון ושטרן אמר השר ליברמן כי מי שפירק את ממשלת האחדות "הוא זה שחצה את הקווים האדומים שהוא בעצמו קבע". הוא קבל על כך ששרון לא עמד בדיבורו, לדוגמה בכך שהסכים לשחרר את ערפאת מרמאללה לפני שרוצחי השר זאבי הי"ד הוסגרו לישראל, תנאי שהיה מעוגן בהחלטת הקבינט.

לדבריו, ההחלטה האסטרטגית של ראש הממשלה היא להמשיך במו"מ עם הרש"פ תחת אש. הוא הוסיף כי המבצע של צה"ל בימים אלה בשטחי הרש"פ הוא צעד טקטי בלבד, המתבצע לקראת בואו של השליח זיני.

"ברגע שהסטטוס-קוו הופר היינו חייבים לצאת החוצה גם בעיתוי שהוא לא נוח", אמר ליברמן.
ליברמן ציין כי הסיעה תמשיך לתמוך בממשלת שרון אם היא תפעל בכיוון הנכון, אך אם היא תמשיך לדבוק בקו של אוסלו, אנשי הסיעה יפעלו להפלת ממשלה זו: "מי שהכריע לטובת פרס שלא יבוא אלינו בטענה. כל עוד שרון מצטרף לקואליציית פרס-ערפאת נפעל להפיל אותה. הקואליציה האמיתית היא של המחנה הלאומי".

השר אלון אמר כי הדרישה שלהם היא ברורה: "למוטט את הרשות הפלשתינית". אלון הוסיף: "ביום ראשון נכנע שרון לאקדח שהצמיד פואד לרקתו, פרס מוסר את נפשו להגן על ערפאת ושניהם עושים כל שביכולתם לשמר את ערפאת ואת הרשות הפלשתינית". עוד אמר השר אלון כי במקום להכריע את הרשות הפלשתינית מבחינה אסטרטגית שרון העדיף, מבחינה פוליטית, להישאר עם פרס ובן אליעזר. "אזרחי ישראל פקחו את עיניהם, והם מבקשים למוטט את הרשות הפלשתינית ולראות אלפי ידיים מורמות בכניעה. העם בשל לגרש מכאן את הרשות הפלשתינית", הוסיף.

בפינתו בערוץ 7 אמר אתמול השר אלון כי לאור הנעשה בשטח קשה להבין את הפרישה מן הממשלה: "דווקא בעת שחיילי צה"ל היקרים מראים לנו כי הם יכולים לנצח, ומאות מחבלים נכנעים", אולם, הסביר אלון את הפרישה: הוויתור על שבעת ימי השקט מצביע על הליכה לכיוון מתווה טנט, שבו ייאסר על צה"ל לפעול במשך שבועות, וכן הסביר כי בכל כוחו הוא ניסה לשמור על האחדות, ובכל זאת לעיתים מגיע הרגע שבו אין ברירה, ויש לפרוש מן הממשלה.

בעניין זה אמר ראש הממשלה למקורביו כי ליברמן ואלון "עוד יבקשו ממני סליחה על שפרשו מממשלתי".


