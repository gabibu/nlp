

בבית העלמין בקיבוץ חניתה הובאה למנוחות לין לבנה, בת 49 ובתה עטרה, בת 15. האב טוביה סיפר על בתו, שזו הותירה בחדרה לפני יציאתה כוס מיץ, תפוח עץ, מחברות וספר - הגליל המערבי במלחמת העצמאות. "בספר הזה נכתב אתמול עוד דף בדמן שלך ושל אימך". האב הוסיף: "נמשיך כאן לחיות וננצח, עם כל עם ישראל".

את הממשלה יצג בהלווייה שר החקלאות שלום שמחון, אף הוא תושב הצפון. הוא אמר כי המרצחים הצליחו להפר את השקט שממנו נהנים תושבי הצפון מזה כשנתיים. "המרצחים של אתמול הצליחו להפר את השקט אף כי אנחנו יודעים ביחד שבחבל הארץ הזה כבר ידענו קרבות ומאבקים הרבה יותר גדולים, ויחד עם זאת, היה פה משהו אתמול שצירף אותנו לאחר שנתיים לכל המשפחה המאוחדת של עם ישראל ומדינת ישראל. אנו נמצאים בעיצומה של מלחמה ובסופו של דבר, אנו ממשיכים את המאבק האמיתי למען קיומה של מדינת ישראל".

בבית העלמין בשלומי הובאה למנוחות יהודית כהן, בת 33. יהודית, מרצה למתמטיקה באוניברסיטת חיפה ובטכניון, עברה עם בעלה רונן ועם בנה בן 7 וחצי משכונת גבעת עמוס בנשר לשלומי, ובאחרונה החלו לבנות את ביתם בשכונת שלומית.

סגנית שר הבטחון דליה רבין פילוסוף יצגה את הממשלה ואמרה, כי "יהודית היתה בסך הכל בדרכה לאסוף את בנה מבית הספר. אנו ממשיכים לקבור את מתינו, אך נמשיך קדימה. דרך זו של הרס ופשע לא תצלח, לא נתפשר עם הטרור ועם מי שנותן לו חסות. תושבי שלומי עמדו במצבים קשים ולמרות זאת חיזקו כאן את שרשיהם". גם יו"ר פורום ישובי קו העימות וראש עיריית מעלות תרשיחא ספד למנוחה.

בבית העלמין של המושב בצת הובא למנוחות עופר קנריק, בן 44, רועה צאן שסייר בשדות מרעה סמוך לקיבוץ מצובה ונורה למוות ע"י המחבלים. הוא הותיר אשה ושלושה ילדים קטנים. את הממשלה בהלווייה זו יצג שר החקלאות שלום שמחון.

אלכסיי קוטמן, בן 29, ייטמן בימים הקרובים ברוסיה. מועד לוויתו של סגן גרמן רוז'קוב, בן 25 מקריית-שמונה, טרם פורסם.

פרטי הפיגוע
אתמול, סמוך לשעה 12:30 בצהריים, נורתה אש מן המארב אל עבר רכבים ישראליים שנעו על כביש 70 בין העיירה שלומי לקיבוץ מצובה במערב הגליל. חוליה שמנתה ככל הנראה שני מחבלים התמקמה על גבעה ששלטה על הכביש, רצחה שישה אזרחים ופצעה שבעה. מצבו של אחד מן הפצועים מוגדר בינוני, ומצבם של היתר מוגדר קל, כולם מטופלים בבית החולים בנהרייה.

מח"ט הגזרה שנקלע למקום הצליח להשתלט על המחבלים ולהרוג אותם. צה"ל ערך חיפושים בשטח הסבוך במשך שעות ארוכות כדי לאתר מחבל או מחבלים נוספים, ותושבי היישובים שבגזרה נדרשו להישאר בבתיהם. עם רדת החשכה הפסיק צה"ל את החיפושים. הבוקר התחדשו החיפושים ובעקבות זאת ניתנה הנחיה לחברי קיבוץ מצובה שלא לצאת מתחומו. שאר היישובים שבו לפעילות סדירה.
ראש מועצת שלומי גבי נעמן מסר שהלימודים בשלומי יושבתו היום במחאה על העדר שמירה מספקת במוסדות החינוך. כביש מספר 70, בקטע שבין כברי לשלומי יישאר סגור והמעבר בו יתאפשר רק לתושבים מקומיים.

יהודית כהן (33), שנרצחה בפיגוע, תובא למנוחות היום בשעה 3:00 אחר הצהריים בבית העלמין בשלומי.

יצחק פרידמן, תושב היישוב בצת, הסמוך מאוד למקום, סיפר כי פגש אתמול בבוקר שני אנשים לבושים במדי צה"ל שנופפו לו לשלום. "אחד מהם היה חמוש ברובה M16 והשני בקלצ'ניקוב. הם נראו לי חשודים, ודיווחתי על המקרה". צה"ל והמשטרה ביקשו מפרידמן לזהות את גופות המחבלים, והוא אישר שאכן אלה הם ה"חיילים" שראה בבוקר. בתחילתו של האירוע שררה מהומה רבה, וגם תושבי קריית שמונה נצטוו לסגור את עסקיהם ולהתכנס בבתיהם, מחשש לפיגוע משולב של החיזבאללה במטרה לחטוף אזרחים ולבצע פיגוע מיקוח. לאחר שסרקו כוחות הביטחון את גדר הגבול עם לבנון ווידאו כי לא הייתה חדירה מגבול הצפון, הודיע צה"ל לתושבי קריית שמונה כי הם יכולים לחזור לשגרה.
ארגון "גדודי חללי אל אקצה", הסר למרותו של יאסר ערפאת, קיבל עליו את האחריות לפיגוע.
נבהיר כי אף על פי שנשללה חדירת מחבלים מלבנון לישראל, הרי שהחיזבאללה מנסה בזמן האחרון להיות מעורב יותר ויותר בפעילות החבלנית של ערביי הרש"פ. לשם כך הוא נוקט דרכים אחדות: העברת אמצעי לחימה מלבנון לשטחי הרשות, גיוס ערבים אזרחי ישראל לפעילות חבלנית, הכוונת חוליות של מחבלים, והדרכתן לפיגועים בישראלים.

פרשנים לענייני ערבים מצטטים גורמי חיזבאללה האומרים בימים האחרונים כי "יש לסייע לפלשתינים בפועל, ולא רק בדיבורים". הפרשנים מסבירים כי גם אם מבצעי הפיגוע הזה הם מחבלים משטחי יש"ע, הרי ש"ניכרות כאן טביעות האצבע של הארגון".

נזכיר כי אתמול סקר קצין מודיעין בכיר את המצב בגבול הצפון בפני ועדת החוץ והביטחון של הכנסת, וציין כי החיזבאללה מתכנן פיגוע גדול בצפון, וזאת כדי למשוך את צה"ל לתגובה בצפון ולפתיחת חזית שנייה נוסף על החזית ביש"ע.


