

היום התקיים דיון בבג"ץ בעתירתה של "התנועה להגינות שלטונית" נגד רשות השידור שפסלה תשדיר לאמירת תהילים ב"קול ישראל". כך דיווחה כתבת "מקור ראשון" חני לוז.

לוז ציינה כי ועדת הערר של רשות השידור קבעה לפני כחצי שנה שהתשדיר נגוע "בהטפה לפולחן" והוא שנוי במחלוקת אידיאולוגית בציבור.

מרדכי אייזנברג ראש "התנועה להגינות שלטונית" אמר היום לבית המשפט כי הוא בא בשם ציבור הצרכנים שחופש הביטוי שלו נפגם עקב החלטתה של ועדת הערר. כמו כן לדבריו אמירת תהילים היא בלב הקונצנזוס הישראלי וגם אצל אומות העולם.

שופטי בג"ץ עדיין לא נתנו הכרעה בפסיקה אך רמזו לו שכדאי לו למשוך את עתירתו. זאת שמאחר שהוא אינו המפרסם, לא ברור אם יש לו זכות עמידה בעתירה.

עוד מציינת לוז כי כבוד השופטת שטרסברג מתחה ביקורת על מהלך הענינים בדיון בועדת הערר. זאת לאחר עיון בחלקים מהפרוטוקול בהם יש אמירות קשות של חבר הועד המנהל, ד"ר אילן אסיה נגד הציבור החרדי.

