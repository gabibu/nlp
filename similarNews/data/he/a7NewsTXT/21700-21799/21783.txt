

ארגון השמאל הקיצוני "גוש שלום" אינו מסתפק בתקיפת הדרג המדיני, כנהוג במדינות דמוקרטיות, וכן אין הוא מסתפק אפילו בביקור אצל האויב בלשכתו ברמאללה, אלא הוא החל לתקוף את חיילי צה"ל השמים נפשם בכפם ונלחמים בגזרות השונות כדי להציל את יושבי המדינה. אתמול פרסם הארגון הודעה ובה נאמרו המילים האלה: "כל האחראי לפלישה למחנה הפליטים ג'בליה, והמשתתף בהרג שבעה עשר מתושביו הוא שותף לפשע מלחמה, פשוטו כמשמעו. הקצינים והחיילים, הדרג הפוליטי והדרג המדיני. הגיבורים האמיתיים של המלחמה המתועבת שבה שרויה מדינת ישראל היום הם הסרבנים אנשי המצפון, שארבעה מהם יושבים כרגע בכלא הצבאי בשל היענותם לצו מצפונם".

אנשי "גוש שלום", נבהיר, אינם מסתפקים רק בדיבורים. לפני ימים אחדים הם הגיעו לפאתי טול כרם בעת שצה"ל פעל שם, עצר מחבלים ואסף כלי נשק ואמצעי לחימה אחרים. דובר התנועה תיאר את הפגנת אנשי הארגון ליד כוח צה"ל: "אחדים מן המפגינים פתחו בוויכוחים עם החיילים וקראו להם לסרב לפקודה ולא להשתתף בפעולות הכיבוש, בעוד מפגינים אחרים פותחים בקריאות קצובות "כל שרי הממשלה הם פושעי מלחמה", "די לכיבוש", "פואד, פואד, שר הביטחון, כמה ילדים הרגת עד היום" ו"חיילים, חיילים אל תירו בילדים".


