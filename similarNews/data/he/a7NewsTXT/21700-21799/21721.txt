

שרי האיחוד הלאומי - ישראל ביתנו, אביגדור ליברמן ובני אלון הגישו היום בשעה 11:30 למזכירות הממשלה את מכתבי ההתפטרות שלהם והמכתבים ייכנסו לתוקפם בחלוף 48 שעות.

השר אלון כתב את מכתב ההתפטרות שלו בכתב יד, "אני מודיע בזאת על התפטרותי מהממשלה, אמשיך לחזק את ידייך ואת ידי כוחות הבטחון במיגור האויב, הרשות הפלשתינית".

במסיבת עיתונאים שכינסו שני השרים יחד עם סגן השר יורי שטרן, שגם הוא התפטר מתפקידו, אמר אביגדור ליברמן כי מי שפירק את ממשלת האחדות "זה מי שחצה את הקווים האדומים שהוא בעצמו קבע". הוא אמר, כי המבצע של צה"ל בימים אלה בשטחים הוא רק צעד טקטי לקראת בואו של השליח זיני.

לדבריו, ההחלטה האסטרטגית של ראש הממשלה היא להמשיך במו"מ עם הרשות הפלשתינית. הוא קבל על כך ששרון לא עמד בדיבורו כמו למשל שחרורו של ערפאת מרמאללה לפני שרוצחי השר זאבי ז"ל יוסגרו לישראל, כפי שנאמר בהחלטת הקבינט. "ברגע שהסטטוס-קו הופר חייבים לצאת החוצה גם בעיתוי שהוא לא נוח", אמר ליברמן.

ליברמן ציין כי הסיעה תמשיך לתמוך בממשלת שרון רק אם היא תפעל בכיוון הנכון אך אם היא תמשיך לדבוק בקו של אוסלו, הם יפעלו להפלת ממשלת שרון. "מי שהכריע לטובת פרס, שלא יבוא אלינו בטענה. כל עוד שרון מצטרף לקואליצית פרס-ערפאת נפעל להפיל אותה, קואליציה אמיתית היא של המחנה הלאומי".

השר בני אלון אמר כי הדרישה שלהם היא ברורה: "למוטט את הרשות הפלשתינית". השר אלון הוסיף "ביום ראשון שרון נכנע לאקדח שהציב לו פואד לרקתו, פרס מוסר את נפשו להגן על ערפאת ושניהם עושים כל שביכולתם לשמר את ערפאת והרשות הפלשתינית". עוד הוסיף השר אלון כי במקום להכריע את הרשות הפלשתינית מבחינה אסטרטגית שרון העדיף פוליטית להשאר עם פרס ובן אליעזר. "אזרחי ישראל פקחו את עיניהם ורוצים למוטט את הרשות הפלשתינית ולראות אלפי ידיים מורמות בכניעה. העם בשל לגרש מכאן את הרשות הפלשתינית", הוסיף.

סגן השר שטרן אמר כי באי קבלת החלטות, ראש הממשלה מונע מהצבא להגיע לנצחון.
