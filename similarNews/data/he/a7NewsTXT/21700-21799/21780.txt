

"הלחימה בטרור היא מחויבת המציאות, וכל מי שחושב שאין חשיבות לממד ההרתעה - טועה". כך אמר אתמול הרמטכ"ל רב אלוף שאול מופז בוועדת החוץ והביטחון של הכנסת. הוא המשיך והסביר שלעובדה כי נעצרו מאות מחבלים ונהרסו תשתיות טרור יש חשיבות בהורדת רף הטרור בעתיד, אם-כי דבר זה אינו מבטיח שלא יהיו פיגועי התאבדות נוספים.

מופז הוסיף שכיוון שהגנרל זיני עומד להגיע לאזור ערפאת לא יקבל כעת החלטות, אלא ירצה "לשמור על הקלפים" למשא ומתן, אם וכאשר זה יתחיל.

מופז נדרש גם לסוגיית גיוס המילואים, ואמר כי אם יגויסו כל חיילי המילואים תפרש זאת הרש"פ כצעד התקפי, וכך יבין זאת גם העולם כולו. מה עוד שיש לכך השלכות על המשק הישראלי. "לכן החלטתי שאנו לא זקוקים לגיוס מילואים מקיף".

הרמטכ"ל חזר והדגיש כי ההכרעה בפעילות צה"ל היא קודם כל תודעתית: "לבטל את רצונם ואת יכולתם של המחבלים לפעול נגדנו". הוא הוסיף כי הפעולה נועדה לתת למדינת ישראל יתרון במשא ומתן על הפסקת אש, ואמר: "אני חושב שאנו משיגים את יעדי המבצע".

במהלך הדיון התפתח עימות קולני בנושא סרבני הגיוס. יו"ר הוועדה ח"כ דוד מגן טען כי לפני חודשים אחדים עמדה ישראל על סף ניצחון, וכי הרשות עמדה להכריז על הפסקת הטרור, אולם אז התפרסם מכתב הסרבנים, ואז הורה ערפאת לאנשיו להופיע כמה שיותר באמצעי התקשורת ולנצל את החולשה הישראלית.

ח"כ זהבה גלאון התקוממה על הדברים, ואז התפרץ לעברה ח"כ דוד טל ואמר "אתם לא מבינים איזה נזק הסרבנים גרמו", ויצא בזעם מאולם הישיבות.


