

המטה הארצי של משטרת ישראל הוציא בשבועות האחרונים הנחיה לבעלי עסקים ברחבי הארץ, להחזיק מאבטח חמוש כתנאי לרשיון עסק.

כניסת המחבל החמוש לאולם השמחות בחדרה לפני כמעט חודשיים, והימצאותו של מטען חבלה ימים אחדים אחר כך באזור אולמות השמחה בתלפיות בירושלים חייבו את המשטרה להיערך מחדש, ולהתאים את הוראותיהם למצב.

ראש אגף המבצעים של משטרת ישראל ניצב דני רונן הסביר כי ההחלטה באה לאחר שמחבלים החלו לתקוף מקומות שבהם נמצאים ריכוזי קהל גדולים, ולאחר שהוכח כי מאבטחים חמושים יכולים למנוע או למזער פיגועים, ולהפחית את כמות הנפגעים.

בין העסקים שיידרשו להחזיק מאבטח חמוש: חנות מעל 500 מ"ר, בתי מלון, קניונים, קולנועים, תערוכות, אולמי שמחות, בריכות שחייה, ועוד.

ניצב רונן אמר כי המסעדות ובתי הקפה לא נכללו ברשימת בתי העסק הנדרשים להחזיק מאבטח חמוש, אולם לאחר הפיגוע בקפה "מומנט" בירושלים, וסיכול הפיגוע בבית קפה "קפית" בעמק רפאים בירושלים, חושבים במשטרה לזמן את אנשי איגוד המסעדנים, ולהמליץ בפניהם להחזיק מאבטח חמוש.

בירושלים יהיו התקנים מחמירים יותר. סגן מפקד מחוז ירושלים תת-ניצב אילן פרנקו הנחה את המחלקה לרישוי עסקים בעיריית ירושלים שכתנאי לקבלת רשיון עסק ידרשו מבעלי עסקים שיש בהם פוטנציאל של התקהלות המונית הצבת אדם חמוש שיבדוק את הנכנסים ויוצב מחוץ לבית העסק.
עוד נמסר כי בימים אלה פוקדים מפקחי מחלקת רישוי עסקים את העסקים הנדרשים בשינוי המבוקש על פי הנחיית המשטרה. לבעלי העסקים ניתנת שהות של חודש להתארגנות למילוי ההנחיות החדשות. נציין כי אי ציות להנחיות תיחשב הפרת תנאי הרשיון.


