

סמוך לשעה 12:30 לפני הצהריים פתחה חוליית מחבלים, שהתמקמה במטע בננות ליד קיבוץ מצובה באש, אל כלי רכב ישראליים בכביש שלומי-מצובה שעל גבול הצפון.

ממכת האש נהרגו שישה ישראלים ונפצעו שבעה בני אדם, בהם אחד במצב קשה, שני פצועים במצב בינוני וארבעה פצועים במצב קל. בהרוגים שוטר ושתי נשים.

יחידות של משטרה וצבא הוזעקו מיד למקום והצליחו לאחר זמן קצר לחסל שני מחבלים. מחשש למחבלים נוספים פתחו הכוחות בסריקות מקיפות על גבי הגבעה המשקיפה על צומת קיבוץ מצובה בכביש מספר 70. הסריקות בוצעו תוך ירי והשלכת רימונים וירי ממסוקי "קוברה" של חיל האוויר בשל העובדה שעל הגבעה גדלה צמחיה סבוכה והיא כוללת מערות רבות. אחר-כך נמשכו הסריקות במקום על-ידי חיילים ללא שימוש באש חיה.

תושבי קיבוץ מצובה התבקשו להישאר בבתיהם בשל חילופי האש ואף להיכנס למקלטים או לחדרי הביטחון. כוננות מוגברת הוכרזה לאורך כל הגבול.

מחקירה ראשונית עולה כי המחבלים לבשו מדי צה"ל, נעליים צבאיות ואפודים וירו מנשק מסוג קלצ'ניקוב.

בפיקוד צפון מסרו כי לא נמצאו סימני חדירה בגבול הצפון ובעקבות זאת מעריכים כי החולייה הגיעה ככל הנראה מאזורי יש"ע. עם זאת, לא שללו את האפשרות שהחיזבאללה היה מעורב ואחראי לפיגוע.
