

אופן לבושם של המחבלים ודפוס פעולתם מעלה את ההשערה כי מדובר במחבלים מהרש"פ. כך אמר הערב אלוף פיקוד הצפון, גבי אשכנזי, בתדרוך לכתבים על הפיגוע ליד קיבוץ צובא.

האלוף אשכנזי ציין כי גם האפשרות שמדובר במחבלים שחדרו מלבנון נבדקת.

אשכנזי סיפר כי "מי שהסתער והרג את המחבלים הוא מח"ט הגזרה המערבית בגבול לבנון, אלוף משנה דרור רופא. המחבלים זיהו את כח צה"ל שנע לעברם והחלו להתקדם לעברם תוך ביצוע ירי. אלוף משנה דרור רופא הסתער יחד עם קצין שחיפה עליו והרג את שני המחבלים. תוך כדי הסתערות נהרג הקצין".

כוחות צה"ל הפסיקו את הסריקות עם רדת החשיכה, משום שההערכה היא כי לא היו מעורבים בפיגוע מחבלים נוספים. עם זאת, הוחלט להציב כוחות צבא בכניסות לישובי וקיבוצי האיזור. הסריקות יתחדשו ביום ד' עם אור ראשון.


