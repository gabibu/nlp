

בית הדין הגדול, שבראשו עומד הרב ישראל מאיר לאו שליט"א, קבע קביעה תקדימית, במקרה ספציפי שהובא לפניו, כי אין לאפשר לגבר לשאת אישה שנייה על פני אשתו המסרבת לקבל ממנו גט אלא במקרים של היעדרות ממושכת מן הארץ או אי שפיות של האישה. תחת זאת אפשר להפעיל על האישה אמצעי לחץ כדי לכפות את קבלת הגט, ובתוכם מאסר.

קביעה זו של הרב לאו היא חסרת תקדים, והיא תורמת, למעשה, לשוויון התנאים של הגברים והנשים. המוסכמות שלפיהן נהגו הרבנים עד עתה היו שאישה שמבקשת להתגרש, ובעלה מסרב לתת לה גט, נותרת עגונה, ובמקרים מסוימים כופים על בעלה את מתן הגט, אולם עד שאין הסכמה סופית של הבעל להיפרד, היא אינה יכולה להשתחרר מן הנישואין ולהתחתן עם גבר אחר. לעומת זאת, כאשר סירבה אישה לקבל גט מבעלה הותר לו לשאת אישה שנייה על פניה. כעת, כאמור, ישתנו פני הדברים, וגבר שאשתו תסרב לקבל ממנו גט יישאר במעמד של "עגון" עד שאשתו תיאות להתגרש ממנו.

