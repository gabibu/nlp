

נער בן 15 תושב היישוב היהודי בחברון, נדקר על-ידי מחבל פלשתיני בכיכר גרוס בחברון. מצבו בינוני.

ניידת נט"ן הוזעקה מקרית ארבע ליישוב היהודי בחברון, והצוותים הרפואיים העניקו טיפול ראשוני לנער שנדקר בבטנו. הפצוע הועבר לבית החולים הדסה עין כרם בירושלים.

כוחות צה"ל ערכו סריקות אחר המחבל הדוקר שהצליח ככל הנראה להמלט לשכונות הערביות של חברון.

נועם ארנון, דובר הישוב היהודי שבחברון, מסר לכתבתנו תמר יהל, כי ככר גרוס שבה נדקר הנער,
היא צומת מרכזית של הישוב היהודי , וכל תנועה לעבר כל נקודה בישוב היהודי שבחברון - חייבת לעבור דרך הככר. ארנון ציין כי הככר חשופה לירי פלשתיני מאבו סנינה, וכי מקרים רבים של תקיפת יהודים ארעו בכיכר זו או בסמוך לכיכר.

ארנון הזכיר את פציעתו השנה של אלעד פס , דודה של התינוקת שלהבת פס הי"ד , וכן את פציעתו של ניסים גודאי תושב קרית ארבע, בקסבה הסמוכה לככר גרוס.

עוד ציין ארנון כי ככר גרוס נקראה כן ע"ש אהרון גרוס הי"ד , בחור מישיבת שבי חברון שנרצח בשנת 83 ע"י 4 מחבלים בדקירות סכינים.

הוא הוסיף כי בעת רציחתו של גרוס , בעלי החנויות הערביים חיפו על המחבלים, וכן קורה גם היום- כיוון שבעלי החנויות הערביים ראו את הפיגוע, אך אפשרו למחבל הדוקר להמלט לשכונות הערביות של חברון.

כתבתנו מציינת כי בעלי החנויות הערביים הסמוכים לככר גרוס. נלקחו לחקירה בידי כוחות הבטחון.

אורית סטרוק, חברת ועד הישוב חברון הוסיפה בתגובה לדקירת הנער היהודי היום בככר גרוס ,
כי בשבועות האחרונים בחברון יש גל נסיונות פיגוע מטווח קרוב .

סטרוק ציינה בפני כתבתנו כי מפקדי צה"ל שבגיזרת חברון, בקשו לטפל בגל הפיגועים האחרון, ולעשות פעולות להרחקת המפגעים הפוטנצאליים. בין הפעולות שנתבעו ע"י צה"ל לאבטחת התושבים היהודיים, דווח על בקשה לסגירת רחובות פלשתיניים, ובינהם הרחובות הסמוכים לככר גרוס שם נדקר הנער היום .

סטרוק הוסיפה כי בקשות הצבא נענו בשלילה בדרג הפוליטי, מטעמים של "אי רצון לשבש את החיים התקינים של האוכלוסיה הפלשתינית".

כתבתנו מציינת עוד , כי גם בנה של אורית, מרדכי סטרוק בן ה-16 , נפצע אף הוא לפני כשבועיים בצומת זיף שמדרום לחברון, מירי פלשתיני ברכב עוקף. הוא נפצע באורח בינוני ונותח להוצאת קליע מבית החזה.






