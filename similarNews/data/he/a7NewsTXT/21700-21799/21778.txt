

כוחות צה"ל, וביניהם חיילי רגלים, שריון והנדסה פועלים ביומיים האחרונים בגזרת עזה ובגזרת רמאללה. ברמאללה משתתפים אלפי חיילים במבצע המכונה: "בקרוב אצלך" ומחזיקים בכל שטחה של העיר למעט המוקטעה, מתחם מנגנוני הטרור של הרש"פ, שם נמצא יאסר ערפאת. כוח צה"ל מחזיק גם במחנה הפליטים אל- עמרי ובעיירה אל- בירה הסמוכים.

בעיירה פוצצו חיילי צה"ל את ביתה של המחבלת וופא אדריס, המחבלת שביצעה את פיגוע התופת ברחוב יפו בירושלים לפני כשלושה חודשים. בעת שנכנסו לעיר נתקלו החיילים בהתנגדות מסוימת, בין השאר בגלל שתחנת הרדיו של הרשות שידרה קריאות למאזיניה להתנגד לצה"ל ולא לציית להוראותיו. נציין כי גורמי ביטחון מכנים את העיר רמאללה כיום "עיר הבירה של הפיגועים". לדברי הגורמים, חוליות רבות של מחבלים משורות התנזים וכוח 17 מצאו מקלט במקום. פעילי החזית העממית בעיר רצחו את השר רחבעם זאבי הי"ד. עוד נמסר כי מבצעי הפיגועים במרכז המסחרי בקרני שומרון, במסעדת "סבארו" בירושלים, במחסום עין עריק, במסעדת "סי פוד מרקט" בת"א ובבית הקפה "מומנט" בירושלים יצאו מרמאללה.

בגזרת עזה פועלים חיילי צה"ל במחנה הפליטים ג'בליה, בצפון החבל. כמו כן, פשט צה"ל על האזורים בית חאנון ובית להייה הסמוכים. בפעולה השתתפו כוחות מחטיבת גבעתי, שריון והנדסה קרבית. במחנה הפליטים אותרו ונהרסו 9 בתי מלאכה ליצור רקטות קסאם ומחרטות לייצור אמצעי לחימה. כוחות צה"ל תפסו במחנה עוד חומרי הסתה רבים במשרדים של הפתח' במקום.

נציין עוד כי מאות חיילי מילואים גויסו בימים האחרונים לאבטחת יישובים ביש"ע. הצעד נועד לשפר את ההגנה ביישובים, ולפנות כוחות לפעילות ההתקפית המתבצעת, כאמור, בהיקף חסר תקדים בכל הגזרות ביהודה, בשומרון ובעזה.


