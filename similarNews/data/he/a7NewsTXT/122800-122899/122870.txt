

מרכז הליכוד יתכנס ב-18 בספטמבר לקבוע מועד לפריימריס. ח"כ רצון אומר לערוץ 7 כי להונאה הגדולה ביותר בפוליטיקה הישראלית שביצע שרון חייב להיות מחיר. 'שרון אינו ראוי לעמוד בראש הליכוד', אמר רצון.

ביה"ד של הליכוד דחה טענות בדבר זיופי חתימות והורה לכנס את מרכז הליכוד ב 18 בספטמבר. במועד זה יתקיים דיון ותיערך הצבעה חשאית על מועד לפריימריס בליכוד.

ח"כ מיכאל רצון אומר בראיון לאריאל כהנא בערוץ 7 כי להונאה הגדולה ביותר בפוליטיקה הישראלית שביצע שרון חייב להיות מחיר. רצון, מהסמנים הבולטים והעקביים נגד ההתנתקות אומר: "שרון עשה דבר שלא ייעשה, הוא לקח רב והכריח אותו לאכול חזיר. בליכוד דיברנו תמיד על כך שנביא בטחון ויכולים להביא גם שלום אך לתינוק זה לא פיללנו, תינוק זה אינו רק לא בריא אלא יכול להביא אסון, כמו הפיגוע בבאר שבע כיון ש'הפלשתינים הם אותם פלשתינים והים אותו ים'. שרון הוביל אותנו לאסון וצריך לשלם את המחיר, עליו להתנתק מהליכוד ומהפוליטיקה הישראלית".

רצון אומר כי אם לראשות הליכוד ייבחר שר האוצר לשעבר נתניהו או ח"כ עוזי לנדאו שהוא מ'שומרי החומות האידיאולוגיים בליכוד', מה שעשה שרון לא יישנה. נתניהו שהתנגד להתנתקות 'אם כי במינון זה או אחר', הביע את עמדתו הברורה עם ההתפטרות שלו. "כך שאיני מעלה על דעתי שנתניהו יבצע תהליכים חד צדדיים כאלו שלא יתנו תמורה כלשהי למדינת ישראל".

רצון מתנגד להנחה הנשמעת כי הליכוד הוכח כ'בוגדני כלפי ההתיישבות'. "אני חושב שאתם עושים עוול לליכוד ואסור לומר את זה. הליכוד לא עשה את זה. מי שאומר זאת עושה עוול לאחד כמוני ולליכוד כולו כי רוב הליכוד הוכיח לאורך כל התהליך שהוא מתנגד לכך. ישנם שרים וחברי כנסת שלא עמדו בלחץ או בפיתויים של כסאות או מעמד אישי. לכך יש בחירות דמוקרטיות ומרכז הליכוד
'ידע לכלכל את צעדיו'. רוב רובו של הליכוד היו מוכנים להקריב את מעמדם וכסאם".

רוב הליכוד לדבריו עומד על כך שיש להחליף את ראש הממשלה "רה"מ שרון הונה וגנב את דעת הציבור וצריך לומר את הדברים בבירור ולא להסתתר אחרי שום דבר. איש כזה לא ראוי לעמוד בראש הליכוד. אני מאמין שאם ייבחרו אנשים נכונים לא תהיה סיבה לחשוש שהם יעשו את מה שעשה שרון. בסה"כ אנחנו מחוייבים לבטחון מדינת ישראל לשלומה ולהתיישבות. תרמנו רבות לענין", מדגיש רצון.

לראשי יש"ע מעניק ח"כ רצון צל"ש. לדבריו ליווה אותם בהיותו במהלך הגירוש בגוש קטיף. "התושבים וההנהגה צריכים להיות גאים בהתנהגותם. למעשה עמדה בפניהם בחירה בנוסח 'משפט שלמה', "הם נאלצו לבחור האם הם רוצים את הילד 'מת וחתוך' או שמוותרים עליו ונותנים אותו 'לאמא אחרת', אבל 'שלם וחי'. רצינו לשמור על שלמות העם ואחדותו ועוד נכונו מאבקים קדימה ולכן ההחלטה היתה שלא לנהוג באלימות ולהתאפק. על החלטה זו של המנהיגות יש לבטא הערכה והתנהגות זו תוביל לכך שרוב הציבור יעמוד לימין הציבור הלאומי ולדבר יהיה ביטוי בתוצאות הבחירות הבאות. אמנם כיום הציבור השמאלני בארץ 'מלקק שפתיים ונהנה', אבל הם ציבור קטן והאהדה למתיישבים ולהנהגתם גדלה ובסיכומו של דבר הציבור יתמוך בה".

להאזנה לראיון



