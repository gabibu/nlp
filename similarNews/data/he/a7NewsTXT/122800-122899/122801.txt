

בתום ארבעה ימים של איסוף ציוד פרטי וציבורי מיישובי צפון השומרון, נותרו עובדי המועצה האזורית המומים לנוכח הביזה שבוצעה ע"י חיילים ואזרחים מבתי התושבים וממוסדות הציבור, כך טענו היום.

דוברת המועצה האזורית שומרון, אהובה שילה, דיווחה היום כי ריהוט, מוצרי חשמל, מזגנים ועוד חפצים יקרי ערך הועמסו על רכבים פרטיים ויצאו לאור היום מבלי שום חשש.

לדברי הדוברת, עובדי המועצה שהגיעו לאסוף את הציוד נותרו המומים נוכח "המעשים הלא מוסריים והבזויים הללו. עוד פן של מוסר ירוד בסיפור ההתנתקות שעוד נשמע עליו רבות בעתיד".
