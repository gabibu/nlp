

יו"ר האיחוד הלאומי, ח"כ בני אלון, קורא לאיחוד כל מפלגות הימין ל"פתק הצבעה אחד", ולחתום על אמנה שתמנע חזרה על שגיאות העבר בהן שגיאות קואליציוניות. גם יו"ר המפד"ל, ח"כ אורלב אינו מבטל את האפשרות.

ח"כ הרב בני אלון מדגיש כי באחדות הכוחות טמונה הצלתם של ההתיישבות והחינוך ומזהיר כי מי שימנע את האיחוד "ישלם מחיר". אלון מכנה את מי שיצביע עבור הליכוד "פושע ובוגד".

"אנו צריכים כעת כוח פוליטי חזק שיוכל לעמוד מול הפוליטיקה של הרוע שמוביל ל'נתינת הלחי השניה'. כל החינוך וההתיישבות שלנו עלולים חלילה להחרב בגלל חוסר כוח פוליטי, והחיבור היום בין כל מפלגות הימין הוא קריטי", אמר ח"כ אלון בשיחה עם כתבתנו רות אברהמי.

אלון מוסיף כי "באופן מעשי המפד"ל והאיחוד הלאומי צריכים להתאחד ל'פתק אחד', כשמבחינה ערכית וחינוכית מדובר בענין קריטי. מי שיפריע לאיחוד הזה ישלם מחיר". איחוד כזה לדבריו יכול להניב "בין 15 ל-20 מנדטים". לדבריו לאחר הבחירות יהיה צורך ל"חתום" על "בלוק" עם יהדות התורה, ש"ס, המפד"ל והאיחוד הלאומי ואולי אפילו מפלגתו של ליברמן. "כך נוכל להגיע אולי ל-40 ח"כים".

אלון מדגיש כי ישנם שלושה מרכיבי יסוד ברורים שעליהם יוסכם בהליכה משותפת: לא לחוקה, לא לפגיעה בשלמות הארץ, ודאגה לתקציבים עבור חינוך יהודי ללא אפליה.
הוא מוסיף כי יש צורך בגיבוש "אמנה" לפיה אין כניסה לקואליציה הבאה, אחד ללא השני, ובכך לא ישובו על "החטא" של הישיבה בקואליציה עם שינוי.

בהתייחסו לחטיבת מנהיגות יהודית בתוך הליכוד, אומר אלון כי "מי שיצביע ליכוד אחרי שהחריבו בתי כנסת וקהילות יהודיות, הוא פושע ובוגד". אסור להצביע עבור הליכוד, אומר אלון המזכיר כי "מהרסייך ומחריבייך ממך יצאו ". לדבריו חורבן הבתים ובתי הכנסת גורמים לחיזוק האוייב שרואה כיצד בקלות ניתן למחוק חיים יהודיים שלמים ולהעביר אף את הקברים ממקומם.

את פרייה הדמוגרפי של עבודת הקודש החינוכית וההתיישבותית "שהם חיי עולם", אפשר יהיה לראות בעוד כעשר שנים, אך לפי שעה "רוצים למחוק אותנו, ואת זה ניסו לעשות הפוליטיקאים בשני ימים. לכן צריך להקים כוח פוליטי חזק שיכול לעמוד מול 'פוליטיקת הרוע'".

בשיחה עם כתבתנו מתייחס גם יו"ר המפד"ל ח"כ אורלב לנושא ההתלכדות הימנית ל"פתק אחד" ואומר שברגע שיהיה מועד בחירות "ונדע מה הנושא", יהיה מוכן לבחון את האיחוד. "המבחן יהיה בדיקה ומחקרים וסקרים. אסור לפעול על פי רגש אלא בשכל ובבדיקה מעמיקה של השטח".

אורלב מוסיף כי "אם התוצאה של איחוד כזה או אחר תביא לתוצאות יותר טובות אז זה מה שנעשה. הכל כפוף לבדיקות מה רצונו של הציבור. רק אחרי שנדע מה הנושא של הבחירות הבאות, אז נבחן איחוד שיכול להיות עם כל אחת ממפלגות הימין. התוצאה צריכה להיות שלציבור הדתי לאומי יהיו יותר מנדטים".
