

ארגוני המורים: ננהג באחריות ולא נכשיל את פתיחת שנת הלימודים למרות "תקוותיה" של שרת החינוך.

ארגוני המורים אינם מתכוונים להכשיל את פתיחת שנת הלימודים. כך החליטו בישיבה שהתקיימה הבוקר.

בהודעתם הם מציינים עם זאת כי "התנהלותה של שרת החינוך בניהול מו"מ מדומה ושקרי בסוף השבוע והראיונות שהעניקה במקביל לעיתונים, כפי שפורסמו הבוקר, מגלים כי הרפורמה היחידה שמעניינת את לבנת היא הרפורמה בתדמיתה הפוליטית, אותה היא בונה על גבם של ילדינו ועל חשבון משלם המיסים".

המורים אומרים עוד כי "בניגוד לשמועות ואולי לתקוות של לימור לבנת, הם ינהגו באחריות ולא ישביתו את מערכת החינוך".

עם זאת הם מוסיפים כי במקומות בהם ייפגעו מורים "מסיבות לא ענייניות כתוצאה מנסיון חד צדדי של השרה לשנות את תנאי עבודתם, ינהגו ארגוני המורים בכל האמצעים העומדים לרשותם".
