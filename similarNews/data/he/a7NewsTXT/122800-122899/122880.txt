



גוש חלב

כתב וצילם: קובי פינקלר

טיול, בימים אלו, בהרי הגליל העליון מוביל אותנו היישר לכרמי הענבים המשובחים ובמיוחד לעצי התאנה שמלאו פרי. עם שחר יוצאים החקלאים ואורים (עם אור ראשון) את התאנה המלאה חלב ודבש. בגוש חלב, במרומי הכפר הכה ידידותי נטועים להם עצי התאנה שרק "הושט היד וגע בם" וגם -אכול. מי שרוצה גם תבנית פרי יכול לרדת לבתי הכפר. מול "הבית הכתום" ( אין בכפר הזה שמות לרחובות) מכין תושב המקום מגשי פרי, עמוסי כל טוב. טיול בגוש חלב בימי הקיץ הוא מן הטיולים היפים.
הערבים קוראים לגוש חלב - ג'יש, אבל עוד לפני בואם ישבו כאן יהודים. יוסף בן מתתיהו בספרו מלחמות היהודים כותב: "רק גוש חלב לא נכבשה עוד בידי הרומאים...יושביה היו רודפי שלום, כי ברובם עבדו את אדמתם, ומשאת נפשם כל הימים היתה בירכת השדה". עוד בתקופת המרד הגדול וחורבן בית המקדש השני ישב כאן יוחנן מגוש חלב. גם הוא היה נצור. הרומאים צרו על הכפר בליל שבת. יוחנן ביקש מהם שהות להיכנע עד מוצאי שבת, ושכנע אותם לכבד את קדושת השבת לנצורים. הרומאים הסכימו: בזמן הזה ניסה יוחנן למלט את אנשיו ואת האזרחים, אבל הרומאים עלו על הקנוניה, ויוספוס פלביוס מספר בכתביו כיצד טבחו בנשים, בילדים, כיצד הים   ים כנרת   ממגדל ועד לטבריה, נצבע באדום מדמם. בכפר כ- 2000 נפש, רובם נוצרים (מרונים) ומיעוטם מוסלמים. במקום שרידי 2 בתי כנסת, כנסיות ומסגד. במלחמת העצמאות התיישבו בו פליטים מהכפרים איקרית ובירעם, שעד היום מקווים לשוב לשם.

חונים בכניסה לכפר סמוך למועצה. משם עושים את הדרך עד למעלה הכפר סמוך לבית הקברות . ( הכי מומלץ להגיע עם שתי מכוניות . מחנים מכונית אחת סמוך למועצה ועם השניה מגיעים עד לפסגת הכפר ). את המסלול נעשה רגלית בירידה. במרכז הכפר, קברו של אביו של רבי שמעון בר יוחאי. בקרן הרחובות אל מול המועצה יורד שביל אל בית הכנסת הקדום. נרד רגלית עד לשרידי בית הכנסת שרק חלקים מועטים נשתמרו ממנו.ומדוע גוש חלב? ככל הנראה על שמה של אדמת החרסית הלבנה, המקיפה את המקום.

חוזרים לכביש הראשי ונוסעים עד לכפר הדרוזי חורפיש. שמו של צמח ( סוג של ברקן) נתן לישוב הזה את שמו . בכיכר המרכזית נפנה שמאלה ונעלה עד לפסגת ההר עד לנבי סאבאלן. יש האומרים הר זבולון הוא ויש המייחסים אותו לנביא סבלאן. לשבת בצל עץ האלון העבות גם בשיא החום זו חוויה. הנוף ממכר, האויר משגע וקבלת הפנים לבבית.

נרד שוב לכביש הראשי וניסע עד לפקיעין. חונים בכניסה והולכים לאורך הכפר הציורי הזה. בכיכר המעין מסעדת חומוס טובה . קחו פסק זמן . משם עוד כמה עשרות מטרים עד לבית הכנסת הקדום.

בית הכנסת הוקם במאה הקודמת על יסוד בית הכנסת הישן. מסורת מקומית אומרת שבבית הכנסת עמד בית מדרשו של רב יהושע בן חנניה. בבית הכנסת יש כתובת המעידה על חידושו בשנת 1873, ע"י "השר והטפסר ר' רפאל הלוי מבירות". זקני הכפר סיפרו לנשיא המדינה השני יצחק בן צבי כי הבניין הישן היה שונה, ותקרתו הייתה מקורת עץ. בן צבי מנה בבית הכנסת שבעה ספרי תורה כשרים וארבעה פסולים. בית הכנסת העתיק שהיה כאן הוא כנראה אחד מתוך 24 בתי כנסת הקדומים שנבנו בגליל, כבתי כנסת של ברעם וכפר נחום.

באולם התפילה קבועות בקיר שתי אבנים קדומות ועליהן חקוקים סמלים עבריים מובהקים, על האחת מנורה ועל האחרת ארון קודש. לפי המסורת האבנים הללו הן שרידים מבית כנסת קדום שהיה במקום הזה ונבנה בימי רבי שמעון בר יוחאי .סיפורו של המקום, כמו גם סיפורה של משפחת זינתי מועלה עתה בהצגה נפלאה בביתה של מרגלית זינתי.

איך מגיעים? גוש חלב וחורפיש יושבים על כביש 89. לפקיעין הישנה מגיעים דרך כביש 864 היוצא מכביש 89. טל. להצגה בפקיעין 050-7713357


