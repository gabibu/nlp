

אביה של אחת מן הקבורות שהועברו היום להר הזיתים אומר כי הוא מלא בתחושות איומות בעקבות הצורך לקבור שנית את בתו "סתם", כהגדרתו.

שלושת חללי צה"ל הקבורים בבית העלמין בגוש קטיף יובאו מחר לקבורה מחדש בטקס צבאי מלא. כך נמסר מדובר צה"ל. רב"ט אלקנה גובי הי"ד יובא לקבורה בשעה 13:00 בחלקה הצבאית של בית העלמין בהר הרצל בירושלים. רב סמל יוחנן הילברג הי"ד יובא לקבורה בשעה 17:00 בבית העלמין בניצן. שעה לאחר מכן יובא לקבורה בניצן סמל ראשון ישראל לוטטי.

יהודה הימנרט, שבתו תפארת נטמנה היום פעם נוספת בחלקת גוש קטיף שבהר הזיתים מספר לערוץ 7 על תחושות איומות בעקבות הסיטואציה שבה עליו לקבור שוב את בתו, תוך שהוא נזרק מביתו למלון ולא מציעים לו שום פתרון "וכל זה סתם".

משרד הבטחון אמנם סייע למשפחה אולם לדברי הימנרט, עיקר ההישגים קיבלו המשפחות בזכות פעילותו של עו"ד מוטי מינצר שהעמיד את כל משרדו לרשות העניין, ועל ידי דיונים בבג"ץ והפעלת לחצים הביא את המשפחות לזכות בהישגים כלשהם. "למשל, במקום שיזרקו אותנו בבית קברות חילוני, בחלקה שקידשו אותה לקבורה יהודית, נוכל להיבא את יקירנו לקבורה בבית העלמין היהודי המכובד ביותר, וכן נקבל יחס כלשהו מהמדינה. בהתחלה הציעו לנו לקבור בבית העלמין בניצן, כאילו אין עוד בתי קברות דתיים בארץ. חלק מהמשפחות באמת קברו שם משיקולים שלהן. את הקבורה בבית עלמין דתי קיבלנו רק אחרי שפנינו לבג"ץ שהבין את המצוקות שלנו". רוב המשפחות יקברו את יקיריהן בחלקה משותפת בהר הזיתים. "אנשים קשורים זה לזה. יש אנשים שהיו קשורים עוד בחיים וגם נקברו סמוך אחד לשני, ורצינו לשמר את הפן הזה. רצינו גם שיהיה זכר לגוש קטיף. כרגע האנדרטה לזכר גוש קטיף תהיה בית העלמין בו ייקברו כולם יחד.

רוב הנפטרים עוברים יחד להר הזיתים וביום חמישי תהיה הלויה לאומית משותפת. המסע יצא מגוש קטיף בסביבות 12 בצהריים, ובארבע יינשאו הספדים גדולים בכניסה לירושלים ואחר כך קבורה בהר הזיתים.

חלק מהמשפחות החליטו באופן חופשי משיקולים שלהן לקבור את יקיריהן במקומות אחרים".

ביחס לאנשי הרבנות הצבאית העוסקים בהעברת הנפטרים אומר הימנרט כי הוא חש רגשות מעורבים : "מצד אחד הם היחידים שיכולים לעשות את המלאכה ואם היו מסרבים יתכן שכל המהלך היה נעצר כי לא היה פתרון. מצד שני אחרי הכל הם עושים מצוה גדולה. אבל בכל מקרה כלפי העומד בראש המערכת איני חש רגשות מעורבים אלא תיעוב מוחלט".

בצהריים הובא למנוחות בחלקת גוש קטיף שבהר הזיתים הרב שמעון בירן הי"ד, שנרצח בכפר דרום, ונעקר ביחד עם קבורי גוש קטיף בעקבות תכנית הנסיגה של שרון. משפחתו תנהג מנהגי אבלות במשך יום אחד.

באתר קטיף נט דווח על הלוויות נוספות.

13:00 - יעקב שטיין ז"ל מגדיד - בהר הזיתים.

15:00 - איתי רפאל יוליס ז"ל מנוה דקלים - בהר הזיתים.

15:00 - נעמי בנימין ז"ל מנוה דקלים - בהר המנוחות בירושלים.

15:00 - שלמה חיים גלזר ז"ל - בהר המנוחות בירושלים.

16:00 - חנוך חיים שרעבי ז"ל מבדולח - בהר הזיתים.

16:00 - אסתר אלפאסי ז"ל - בסנהדריה בירושלים.

17:00 - שמרית בונפד ז"ל מנוה דקלים - בניצן.

17:00 - טל שורשן ז"ל מכפר דרום - בהר הזיתים.
