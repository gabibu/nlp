

מדענים הודים טענו כי פיתחו חיסון חדש נגד אנתרקס, שהוא זול יותר ובטוח יותר, דיווחה ביום שלישי התקשורת ההודית.

העיתון "אסיאן אייג'" ציטט את שר המדע והטכנולוגיה ההודי מורלי מאנוהאר ג'ושי, שאמר כי החיסון יועבר ליצור תעשייתי ויוצא לשוק תוך תשעה חודשים.

החיסון פותח במשותף ע"י אוניברסיטת נהרו והמרכז לטכנולוגיה ביוכימית לאחר שש שנות מחקר, הוסיף השר.

המדענים מסרו כי החיסון נוסה על עכברים ושפני ניסיון, וכי התוצאות היו משביעות רצון. לדבריהם, התברר שהחיסון יעיל ב-67% אצל עכברים וב-100% אצל שפני ניסיון.

המדענים טוענים כי בנוסף לעובדה שעלותו נמוכה יותר, אין לחיסון החדש כל תופעות לוואי.


