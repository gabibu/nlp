

אתמול עתרה לבג"ץ משפחתו של סרן יצחק אייזמן, שנפל במלחמת יום הכיפורים. העתירה הוגשה נגד שר הביטחון והרמטכ"ל, בדרישה להקים ועדת חקירה, שתקבע את מועד נפילתו ונסיבותיה.
המשפחה אף דורשת למצות את הדין עם הגורמים שטיפלו בבירור פרטי הנסיבות של נפילת בנם.
במחלקת ההיסטוריה של צה"ל אין נתונים מדויקים המתארים את נסיבות נפילתו, אלא השערות בלבד, ועד היום אין יודעים עובדות אלה לאשורן.

העותרים: אמו של איזמן, שהיא כיום בת 95, שני אחיו, וכן חבר, כותבים בעתירה, כי גם עם חלוף השנים הכאב עדיין קשה, והשבר במשפחה הוא ללא נשוא. גם לאחר שנים רבות מחפשת המשפחה את האמת, ומבקשת לדעת מה בדיוק אירע.

המשפחה אף מבקשת שצה"ל יתעד בארכיון שלו או בגנזך המדינה את המסמכים הרשמיים מהתיק של סרן יצחק איזמן ושל כל הנופלים במערכות ישראל, כדי שישמשו זיכרון עולם לנופלים, ומורשת לדורות הבאים.

