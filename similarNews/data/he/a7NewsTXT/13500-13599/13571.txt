

פעיל הימין איתמר בן גביר זוכה אתמול מאשמה של העלבת עובד ציבור וזילות בית-משפט. כתב האישום הוגש נגדו בעקבות כרוז שהפיץ לפני כשלוש שנים בגנות השופט צבי סגל, לאחר שזה הרשיע את טטיאנה סוסקין, מפיצת כרוז החזיר בחברון.

בכרוז שהפיץ בן גביר נאמר: "יודח השופט צבי סגל! השופט צבי סגל רודף מתנחלים ואנשי ימין רק בשל דעותיהם ומחמיר בעונשם... צבי סגל, מי אינו מסוגל להניח את דעותיו השמאלניות מחוץ לכותלי בית המשפט, אינו ראוי להיות שופט. חזור לבאר שבע. הוועד למען טוהר המשפט בישראל."

שופטת בית משפט השלום בירושלים שולמית דותן קבעה כי דברי בן-גביר בגנות השופט היו בגבולות המותר. דותן הזכירה כי אישי ציבור כמו הרב עובדיה יוסף ושולמית אלוני, הטיחו דברים קשים פי כמה בערכאות המשפט, ובכל זאת לא הועמדו לדין.

בסעיף של זילות בית המשפט בחנה השופטת את דבריו על פי קנה המידה הנקרא "סכנה קרובה לוודאות בפגיעה קשה באמון הציבור ברשות השופטת", והחליטה כי דבריו של בן גביר עמדו במבחן זה. אין בהם סכנה לפגיעה באמון שרוחש הציבור לרשות השופטת, וקל וחומר שסכנה זו אינה ודאית.
זיכוי זה הוא זיכויו ה-27 של בן גביר, והוא אומר כי זו היא הוכחה נוספת לכך שהפרקליטות אכן רודפת את אנשי הימין, ומבקשת לסתום את פיותיהם.


