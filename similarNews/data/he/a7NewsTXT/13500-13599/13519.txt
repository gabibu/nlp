

הועד הציבורי לשחרורו של הישראלי עזאם עזאם האסור במצרים באשמת ריגול, טוען כי ח"כים ערבים פעלו במצרים למנוע את שחרורו עד לשחרור אסירים פלשתינים. נטען כי הדברים נאמרו בעיתון מצרי.

הכנסת קיימה ביום ג' אחר הצהריים ישיבת מליאה מיוחדת לציון חמש שנים למאסרו במצרים של האזרח הישראלי עזאם עזאם.

עזאם עזאם נדון ל-15 שנות מאסר בכלא במצרים, לאחר שהורשע שם בריגול לטובת ישראל.

בני משפחתו של עזאם התארחו ביום ג' בכנסת, ונועדו עם יו"ר הכנסת אברהם בורג.

ראש הועד הציבורי לשחרורו של עזאם, אכרם חסין טען, כי חברי כנסת ערבים פעלו נגד שחרורו של עזאם וביקשו ממצרים לא לשחררו עד שישוחררו אסירים פלשתינים. חסין מסתמך בכך על ידיעה שהתפרסמה בעיתון מצרי ולדבריו, העיתון מצוי בידי אחיו של עזאם, שהביא את העיתון ממצרים.

השר דני נווה, הפועל לשחרורו של עזאם ואשר ביקר אותו אחרונה, אישר שראה את הידיעה בעיתון אך טרם בדק את אמינותה.

אחיו של עזאם, סמי, טוען כי ישראל לא עשתה מספיק כדי לשחרר את אחיו והוסיף כי עזאם עזאם הוא "שבוי של שלום".


