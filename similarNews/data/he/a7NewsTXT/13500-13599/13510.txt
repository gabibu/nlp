

-לפחות שישים בני אדם נפצעו, ארבעה הם (שלושה מבוגרים וילד) קשה, בהתפוצצות מכונית תופת ביום שלישי, בבירת ספרד מדריד.

מעט לאחר הפיגוע עצרה משטרת מדריד שני חשודים. דובר מטעם משרד הפנים אמר כי נראה שהשניים (גבר ואישה) הם פעילי המחתרת הבאסקית אט"א, העומדת ככל הנראה מאחורי הפיגוע. השניים נעצרו כשברשותם אקדחים, חמרי נפץ ופאות נכריות.

על פי הנחת המשטרה, ניסו אנשי המחתרת החשודים לפגוע בחואן חונקרה, בכיר בממשלת ספרד שעבר במקום במכוניתו. חונקרה נפצע קל. בין שאר הקרבנות רבים מעובדי "בנקו בילבאו" שמשרדיו סמוכים למקום הפיגוע. ארבעה בניינים נוספים וכעשרים מכוניות שחנו באיזור ניזוקו קשות. בין הבניינים שניזוקו, הבניין בו פועלים המשרדים הראשיים של חברת המחשבים האמריקנית י.ב.מ.

על פי הערכת המשטרה, המיטען הורכב מכ-20 קילוגרם של חומר נפץ.

פיגוע זה הוא העשירי שביצעו אנשי אט"א במדריד מאז הודיעו דוברי אט"א על ביטול הפסקת האש בסוף 1999.

מאז החלו אנשי אט"א בפעולותיהם ב-1968, נהרגו כ-800 בני אדם בפיגועים, 12 מהם השנה.


