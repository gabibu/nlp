

מפכ"ל המשטרה, רב ניצב שלמה אהרונישקי, אישר אתמול כי במהלך השבוע האחרון התקבלה תלונה וחומר במשטרה בחשד לזיופים בבחירות האחרונות לראשות מפלגת העבודה.

המפכ"ל הנחה את ראש אגף החקירות, ניצב משה מזרחי, לבדוק את התלונה ולהוועץ בסוגיה עם גורמים נוספים. יש לציין כי לפני כשבוע פורסמו בכלי התקשורת ידיעות לפיהן פנתה המשטרה למפלגת העבודה וביקשה חומר הקשור לפרשת הזיופים, אולם המשטרה לא עסקה בהמשך בנושא, בהיעדר תלונה.

התלונה הוגשה למשטרה רשמית ביום א' ע"י מנהל חברה לשרותי מידע וחקירות, מאיר פלבסקי, חבר מפלגת העבודה, שהעביר כבר לפני שבוע ממצאים גרפולוגיים של גרפולוגים שנשכרו ע"י מחנות בורג ובן אליעזר, המצביעים לכאורה על זיופים במספר קלפיות בבחירות לראשות המפלגה.

בתוך כך הגיעו כנראה למבוי סתום הפגישות ונסיונות הגישור בין שני המועמדים לראשות המפלגה. מקורות במפלגה מתחו ביום ג' ביקורת חריפה על כי "המפלגה מתרסקת" בשל הקיפאון בהכרזה על המנצח בבחירות, שנערכו לפני כחודשיים.

המזכ"ל, רענן כהן, החזיר ביום ג' את הרעיון לקידום ההחלטה במוסדות המפלגה על מינויו של שמעון פרס כיו"ר הזמני של מפלגת העבודה. בפגישה עם בנימין בן אליעזר אמר כהן כי מהלך להכרזה על פרס ליו"ר זמני בלתי נמנעת בשל המצב אליו נקלעה המפלגה. גורמים במפלגה אמרו בתגובה כי הכרזה כזו תחסל לחלוטין את תקפות הבחירות, שכבר עתה איבדו מערכן בשל שערוריית הזיופים, לכאורה.


