

ארה"ב דרשה מגרמניה לשלוח 3,900 חיילים שיצטרפו לכוחות האופוזיציה הנלחמים באפגניסטן, אמרו ביום שלישי מקורות באופוזיציה הגרמנית.

פרידריך מרץ, מנהיג המפלגה הנוצרית-דמוקרטית, המובילה בגוש האופוזיציה בגרמניה, אמר כי דרישת וושינגטון למשלוח החיילים היא חלק מעיסקת חבילה, הכוללת גם שיגור יחידות רפואיות, יחידות ימיות מיוחדות לאבטחת נמלים וכוחות מיוחדים ללוחמה ביולוגית.

מרץ אמר את הדברים לכתבים בברלין, לאחר פגישה בין הקנצלר גרהארד שרדר למנהיגים פוליטיים גרמנים.

הקנצלר אמור להודיע כי גרמניה תתרום את חלקה למלחמה נגד הטרור במסיבת עיתונאים המתוכננת להתקיים ביום שלישי בשעות אחר הצהריים.

עוד אמר מרץ כי וושינגטון לא ביקשה כל סיוע מחיל האוויר הגרמני.
