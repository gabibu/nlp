

נועם פדרמן הגיש אתמול עתירה לבית המשפט העליון המבקשת להוציא צו שימנע מנשיא בית המשפט העליון אהרון ברק מלהשתתף מחר בדיון בוועדה למינוי שופטים בו אמורה להתקיים הצבעה על מינויו של השופט בועז אוקון.

בעתירה מציין פדרמן כי השופט אוקון ערך ללא תשלום ביוגרפיה שכתבה נעמי לוויטסקי על אהרון ברק לפי בקשתו של ברק, ובכך נטען בעתירה כי יש פגיעה במראית פני הצדק.

כדי לבסס את העתירה, ציטט פדרמן מתוך הספר של לוויטסקי. לדוגמא הסופרת כתבה תחת הכותרת "זר תודות": "לשופט בועז אוקון שברוב טובו תרם מכשרונו ומזמנו כדי שאוכל להתמודד טוב יותר גם עם ההיבטים המשפטיים שבספר. הוא עשה זאת במשך חודשים אורכים וללא תמורה. לאחר מכן כתבה לוויטסקי בהקדמה: "לא היתה זו משימה קלה למצוא עורך משפטי שיהיה מקובל עליו [אהרון ברק] ועלי בעת ובעונה אחת. שקלנו שורה של משפטנים שבאו בחשבון, ולא הגענו לעמק השווה. ואז הציע ברק את השופט בועז אוקון. הוא ידע שאוקון ואני קשורים זה שנים בקשרי ידידות וסבר שהחיבור יעלה יפה. הוא פנה אליו וביקש ממנו לבדוק את ההיבטים המשפטיים בספר. אוקון נענה לבקשתו של ברק. הוא קרא את הספר, כל פרק שכתבתי העברתי אליו לבדיקה".

פדרמן סיכם את סיבת הצורך שהשופט ברק יימנע מלהשתתף בדיון על השופט אוקון כי "אימון הצבור בבית המשפט עלול להיפגע מהחלטתו של אהרן ברק שלא להימנע מלהשתתף בדיון ובהצבעה. הצבור בישראל עשוי לחשוב שאוקון אמנם ערך את ספרו של ברק ללא תמורה מיידית ולבקשת ברק, אולם התמורה המאוחרת היא מינויו לשופט מחוזי כאשר המציע והדן במינוי הוא לא אחר ממי שספרו נערך ללא תמורה ע"י אוקון".
