

הכנסת הצביעה היום בבוקר בעד הסרת חסינותו של ח"כ עזמי בשארה, כדי שהיועץ המשפטי לממשלה יוכל, לבקשתו, להעמידו לדין.

הכנסת הצביעה בשתי הצבעות: האחת נוגעת לעבירה של אירגון נסיעות וביקורים במדינת אוייב - סוריה. בנושא זה הצביעו בעד הסרת החסינות 65 חברי כנסת, 24 הצביעו נגד ושנים נמנעו. ההצבעה השניה נגעה להתבטאויותיו של בשארה בקאדחא שבסוריה ובאום אל פחם שעל פי החשד מהוות הסתה נגד מדינת ישראל ותמיכה בטרור. בעניין זה 61 הצביעו בעד הסרת החסינות 30 נגד ו-2 נמנעו.

שר המשפטים מאיר שטרית אמר לפני ההצבעה כי "חסינות ח"כ לא נועדה לתת מחסה ומקלט לחברי כנסת, כדי להשתלח בדמוקרטיה. חופש הביטוי נגמר במקום שהוא הופך להסתה ולהזדהות עם אוייבי המדינה וכלי לגרום להתערערותה של המדינה הדמוקרטית. "לעתים יש רושם שלדמוקרטיות קשה להתגונן בכלים שיש להם מול אלה שקמים נגדן. אך הדמוקרטיות רק נראות חלשות ואין הן כאלה...".

עתה צפוי היועץ המשפטי לממשלה אליקים רובינשטיין להגיש נגד בשארה שני כתבי אישום, האחד בשל התבטאויותיו והשני - בשל נסיעותיו לסוריה.


