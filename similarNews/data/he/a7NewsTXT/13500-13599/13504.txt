

ארבעה אנשי צבא אמריקניים נהרגו בעת שמסוקם התרסק בצד הפקיסטני של הגבול בין אפגניסטן לבין פקיסטן, לאחר שנפגע מאש הטליבן, הודיעה ביום שלישי סוכנות הידיעות האפגנית האיסלמית.

לדברי סוכנות זו, שמשרדה הראשי בפקיסטן והמקיימת קשרים עם הטליבן, דיווחו תושבי אזור צ'אגי שבמחוז בלוצ'יסטן כי המסוק נפל בלילה שבין יום ראשון ליום שני.

מחוז צ'אגי שוכן במרחק של כ-30 ק"מ דרומית לגבול האפגני.

"זה היה מסוק שהטליבן ירו עליו, אך הוא הצליח להגיע לבלוצ'יסטן ושם נפל", אמר אחד התושבים שדבריו צוטטו ע"י הסוכנות.

בכירים פקיסטניים אישרו בפני כתב סוכנות הידיעות הצרפתית, כי מסוק אמריקני התרסק באזור צ'אגי, צפונית לבסיס דאלבאנדין בו משתמשים האמריקנים. עם זאת לא יכלו המקורות למסור פרטים נוספים על התרסקות זו.

אחד המקורות ציין כי "המסוק נפגע מאש הטליבן באפגניסטן, והצליח לחזור לפקיסטן לפני שהתרסק. האמריקנים ניסו לסלק את השברים. הם הצליחו לקחת את אחד החלקים, אך עוד נשארו שם מספר חלקים".



