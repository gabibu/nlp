

לפחות 29 בני אדם ניספו ויותר ממאה הוגדרו כנעדרים, לאחר מעברם של סופה טרופית ורוחות טורנדו עזות במרכז ובדרום הפיליפינים, הודיעו מקורות צבאיים במאנילה.

צבא הפיליפינים החיש כוחות סיוע והצלה לחמישה מוקדים באי קאמינגין, שם ניספו לפחות 21 בני אדם ו-103 הוכרזו כנעדרים. דובר מטעם הצבא אמר כי קודם לכן נמנו שמונה קרבנות בקגאיין דה אורו, שבאי מינדנאו.

הדובר אמר כי כל הקרבנות ניספו בטביעה, וכי לפחות ארבעים בתי מגורים נסחפו בשטפונות. כן דווח על קריסת גשר אחד לפחות ועל ניתוק דרכים, וקווי חשמל ותקשורת.

הדובר ציין כי מניין הקרבנות יכול להיות כבד יותר.




