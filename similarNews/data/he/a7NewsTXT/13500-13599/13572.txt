

העיתון "אל-חייאת", היוצא לאור בלונדון דיווח אתמול כי יאסר ערפאת עשוי להכריז על הקמת
מדינה פלשתינית במסגרת נאומו בעצרת האו"ם בניו- יורק בסוף השבוע. מנגד המזרחן ד"ר גיא בכור מעריך כי האינטרסים הנוכחיים של ערפאת אינם עולים בקנה אחד עם הכרזה על מדינה פלשתינית.

הכרזה כזו יהיה בה משום הודאה בכך שהשטח שקיבלה הרשות הפלשתינית עד כה מישראל מספק אותו. כמו כן מעשה כזה ינקה את הישראלים מאחריות לגבי הפלשתינים, שכן ה"מדינות", מדינת ישראל ו"מדינת פלשתין" לא תהיינה עוד מעורבות זו בזו. עוד טוען ד"ר בכור כי יאסר ערפאת אינו מעוניין להקים מדינה פלשתינית, מפני שאז הוא ירד מדרגת הסמל והמיתוס לדרגת בשר ודם.

בתגובה לפרסומים אלה אמר השר דני נווה, כי ישנה החלטה מימי ממשלת נתניהו שאם תכריז הרשות הפלשתינית על מדינה בהכרזה חד צדדית תנקוט גם מדינת ישראל צעדים חד צדדיים, וביניהם סיפוח שטחים. השר נווה ציין כי אינו משוכנע ששרון אכן יתמוך בצעד כזה, אך הוא, נווה, ימליץ לנהוג כך.

