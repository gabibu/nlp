

חמש שנים מלאו אתמול לישיבתו בכלא של עזאם עזאם, אזרח ישראל מן העדה הדרוזית, שנעצר במצרים באשמת ריגול לטובת ישראל. הכנסת קיימה אתמול ישיבת מליאה מיוחדת לציון מלאת חמש שנים לכליאתו, ובני המשפחה התארחו אצל יושב ראש הכנסת אברהם בורג.

הוועד הציבורי לשחרורו של עזאם עזאם טוען כי חברי כנסת ערבים פעלו במצרים למנוע את שחרורו של עזאם. לדברי הוועד, ח"כים ערבים ביקשו משלטונות מצרים להתנות את שחרורו של עזאם בשחרורם של אסירים פלשתינים. הוועד טוען כי הדברים הופיעו בעיתון מצרי, שגיליון שלו נמצא בידי אחיו של עזאם.

דני נווה, שמונה ע"י הממשלה לטפל בנושא זה אמר אתמול כי מצב רוחו של עזאם שפוף מאוד, וכי תנאי מאסרו קשים. נווה הוסיף כי במישורים שונים נעשות פעולות שונות להשיבו אל חיק אשתו וילדיו הקטנים.

באשר לטענה על חברי הכנסת הערביים, אמר נווה כי עדיין לא בדק את אמינות הידיעה שהופיעה בעיתון המצרי.


