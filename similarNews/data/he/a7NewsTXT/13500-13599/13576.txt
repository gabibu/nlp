

משטרת מחוז ירושלים הציבה באחרונה מצלמות מעקב סביב מטה מחוז ירושלים הנמצא במגרש הרוסים, מאחר שהתקבלו התראות על כוונת מחבלים לפגע במטה המחוז.

בחודשים האחרונים התפוצצו שלוש מכוניות תופת באזור מגרש הרוסים, דבר שהעלה את החשד שישנה כוונה ממשית לפגוע בשוטרים ובאנשי כוחות הביטחון באזור. כמו כן נבדק חשד שאנשי הרשות הפלשתינית עוקבים אחר תנועת פלשתינים הנכנסים למחוז ירושלים כדי לאתר סייענים. חשד נוסף הוא כי אנשי הרשות הפלשתינית עוקבים אחר תנועות השוטרים היוצאים מן המחוז והנכנסים אליו, וביניהם אחר סגל הפיקוד הבכיר של משטרת ירושלים.

גם בימים אלה אפשר לראות פלשתינים היושבים בקרבת מטה המשטרה ובוחנים בעיון רב את הנעשה בכניסה למחוז. משטרת ירושלים מסרה כי היא עוקבת כל הזמן אחר אנשים, שעל פי החשד מתצפתים על משטרת המחוז, ומדי פעם נבדקות נסיבות הימצאותם בסמוך למגרש הרוסים, אך אי אפשר לאסור על אנשים אלה לעמוד מחוץ למטה המחוז.


