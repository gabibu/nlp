

היום התראיין שר הבטחון בתכניתו של רזי ברקאי "מה בוער", בגל"צ. בראיון אמר בן אליעזר כי לחיזבאללה יש נשק רקטי שיכול להגיע עד לנתניה וחדרה.

"החיזבאללה הפך מארגון קיקיוני לארגון שמחזיק כ-8000 פצצות קטיושה מטל"רים, רקטות. טווח הפגיעה הוא אמצע מדינת ישראל אם זה נתניה, אם זה חדרה" עוד אמר בן אליעזר כי הדבר התאפשר משום "שסוריה עמדה מאחורי זה, משמרת המהפכה באיראן עמדה מאחורי זה". בן אליעזר הוסיף ש"מה שקורה שם הוא איום על היציבות במזרח התיכון".

בן אליעזר התייחס לשלטונו של ערפאת ואמר כי "ערפאת מנוטרל. מאז 67 עד היום לא ראינו מצב בו ערפאת נתון לכל כך הרבה לחץ. אין היום אישיות פלשתינית שאין לה ביקורת כל כך חריפה על ערפאת. כמעט כל ההנהגה הפלשתינית מבקרת אותו על כך שהוא לא נותן הוראות". בן אליעזר הוסיף "כבר אי אפשר להחביא מתחת לשולחן את הסיפורים על מה שקורה סביב ערפאת. גם ההתייחסות הרוסית, הבריטית והאמריקנית אליו - הם תובעים ממנו כל הזמן להביא למעצרים, להילחם בטרור"

בהתייחסו לאופן בו יוצא צה"ל מערי הרש"פ הוא ציין כי צה"ל עורך "סיכומים מקומיים" אבל הוסיף שהוא אינו יודע אם סיכומים אלו יחזיקו מעמד.


