

גרמניה תעמיד לרשות הקואליציה נגד הטרור 3,900 חיילים, ותענה בכך לבקשה מפורטת שהגישה ארה"ב, כך הודיע אתמול קנצלר גרמניה גרהארד שרדר.

ממשלת גרמניה תאשר היום את ההחלטה, ואף בית הנבחרים הבונדסטאג, שיתכנס, לדברי שרדר, בהקדם האפשרי צריך לאשר אותה.

לדברי הקנצלר, ממשלת גרמניה היא שתקבע את הסדרי פריסת החיילים.

בתוך כך הודיעו כוחות האופוזיציה האפגנית על התקדמות ניכרת בצפון אפגניסטן, והשתלטות על שלושה מחוזות אסטרטגיים: זארי, קשנדה ואל-קופרוק. קרבות עזים התחוללו בימים האחרונים באזור, מדרום למאזאר אישאריף, העיר הגדולה בצפון אפגניסטן, שעליה מנסים להשתלט כוחות האופוזיציה.

