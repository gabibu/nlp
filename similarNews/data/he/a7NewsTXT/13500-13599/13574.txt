

"העיצומים במשק- התאבדות לאומית""מה שקורה במכס הוא דבר בלתי אפשרי" אומר חגי לשם, מנכ"ל חברת "פולגת טקסטיל". "אלו אינם עיצומים אלא התאבדות לאומית". לשם טוען כי השביתות במשק פוגעות לא רק בטווח הקצר, בהפסד ממון רב, אלא גם באמינותן של החברות המייצאות את סחורותיהן לחו"ל, וכך, כמובן, גם במוניטין שלהן.

השביתות והעיצומים קוטעים מאמצים של שנים בבניית מוניטין, ואי אפשר להבטיח ללקוחות, שבימים אלה ממילא אינם ששים לרכוש סחורה מחברות ישראליות, שהסחורה שהזמינו תגיע בזמן.

לדבריו, התעשיינים פנו לשר האוצר, לשר לעניינים חברתיים ואף לראש ההסתדרות עמיר פרץ, אך איש מהם אינו פותר את הבעיה.

שלמה שני, יו"ר האגף לאיגוד מקצועי בהסתדרות, טוען כי האיגודים המקצועיים פתחו בשביתה רק לאחר שדיברו והכריזו סכסוך עבודה, וכי זה כבר שלוש שנים שאין הסכם שכר לעובדים. שני הבטיח כי אם האוצר ייאות לחתום על הסכמי שכר קיבוציים לכל עובדי המגזר הציבורי, ההסתדרות תערוב לכך שיהיה שקט תעשייתי בכל המשק, וכי לא תהיינה שביתות.

