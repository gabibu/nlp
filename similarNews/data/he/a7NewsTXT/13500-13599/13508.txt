

משרד המשפטים האמריקני פתח אתמול בצעדים לביטול אזרחותו האמריקנית של תושב שיקאגו בן 77, המואשם כי שימש בעבר כשומר במחנה השמדה נאצי.

משרד המשפטים האמריקני הודיע, כי ג'וזף גוזולייטיס העלים משלטונות ההגירה את עובדת היותו שומר במחנה ההשמדה מיידאנק ובמחנה הרנסברוק בגרמניה, שבו הוחזקו עובדי כפייה. האיש גם איבטח את "מצעד המוות" מהרנסברוק לדכאו ב-1945.

שני ניצולי שואה זיהו אותו בסתיו ארבעים-וחמש באחד מרחובות מינכן, והוא נעצר עד מארס 1947. לאחר מכן שוחרר, ולפני חמשים שנה היגר לארה"ב וקיבל את אזרחותה.
