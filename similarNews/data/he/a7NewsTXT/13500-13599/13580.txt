

חוקר רוסי, המנהל את אחת המעבדות היחידות בעולם שבהן מוחזקות עדיין תרביות של נגיפי מחלת האבעבועות השחורות (SMALLPOX), סבור כי יש לחדש את מתן החיסונים לכל, וזאת כדי לעמוד מול מתקפת טרור ביולוגי אפשרית, כך דיווח אתמול היומון הבריטי "דיילי טלגרף".

לדברי ד"ר לב סנדשאחייב, מנהל מכון "וקטור" בסיביר, טרוריסטים יוכלו לגייס בקלות מדענים רוסים העובדים תמורת משכורות רעב, ולנצלם כדי לפתח ולגדל תרביות של חיידקי אבעבועות כנשק ביולוגי.
"אם יפלו נגיפי האבעבועות השחורות לידי טרוריסטים הם יהיו נשק מסוכן. אין כל קושי לפתחם", אמר המדען הרוסי, והוסיף כי, "כל מה שצריך הוא קנאי מטורף אחד שיודבק במחלה ויסתובב בין אנשים. מערכת הבריאות העולמית אינה ערוכה לקדם פני סכנה שכזו".

משום כך הציע סנדאחשייב לחדש את מתן החיסונים נגד המחלה, שכבר הוגדרה כ"נכחדת" ב-20 השנה האחרונות.


