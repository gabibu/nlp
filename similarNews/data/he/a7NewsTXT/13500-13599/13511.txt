

השר לפיתוח איזורי, רוני מילוא, ייצא ביום ו' בבוקר בראש משלחת ישראלית בת 20 חברים לוועידת אירגון הסחר העולמי בדוחא שבקטאר. במשלחת חברים בכירים ממשרדי החוץ, האוצר ושיתוף פעולה איזורי.

במסיבת עיתונאים בלשכתו בתל-אביב אמר מילוא, כי המשלחת בראשותו תצא לדוחא בפרופיל נמוך, כדי לא להביך נציגים ערביים שלישראל יחסים טובים עם מדינותיהם, דבר העלול להרגיז את המדינות הערביות העוינות לישראל.

"אנו לא מעוניינים להבליט יתר על המידה את רצוננו לחזק קשרים עם הנציגים הערבים בוועידה", אמר השר והוסיף, כי ינהג בזהירות בשל החשיבות המיוחסת לכל "פגישה במסדרון", או "הזדמנות צילום", כפי שקרה בוועידות דומות בשנים האחרונות.

השר לפיתוח אזורי הדגיש את התעניינותו העקרונית באספקת גז טבעי מקטאר לישראל, למרות הקשיים בהוצאת הרעיון לפועל. "אנו מקווים שנוכל להגיע למצב של שיחות כאלה ואחרות עם הקטארים בהקשר לרכישת גז טבעי עבור ישראל, אבל הסיכוי לכך כרגע לא גדול", אמר.

הגישושים לקניית גז טבעי מקטאר סותרים, לכאורה, את ההסכם עם מצרים על אספקת גז טבעי. לדברי מילוא, במצרים יש סימנים שלא הכל הולך כפי שתוכנן בהסכם בין שתי המדינות. מילוא אמר, כי באופן כללי: "תמיד טוב לגוון מקורות".

מעשיות העברת הגז הטבעי מקטאר לישראל מוטלת בספק בשל ההכרח הטכנולוגי להעביר את הגז בצורה נוזלית ולהפכו לגז בארץ. הדבר מעלה את מחירו של הגז והופך את התהליך לפחות כדאי כלכלית.


