

אתמול באו ראש הממשלה שרון, ושרת החינוך לימור לבנת לביקור ניחומים בבית הספר "בית שולמית", שבו למדה שושי בן ישי, שנרצחה בפיגוע ביום ראשון בצומת הגבעה הצרפתית.
במהלך הביקור פנתה רבקי קודר, תלמידת כיתה ט', ואמרה לראש הממשלה ולשרת החינוך: "בשם כל בני הארבע עשרה במדינת ישראל: אנחנו רוצים לחיות".

הבנות שדיברו בעת הביקור ביקשו מרה"מ שרון לייצג כיאות את דעותיה של שושי בן ישי, שפעלה לבחירתו של שרון לראשות הממשלה בתקווה שיביא ביטחון למדינה.

הבנות שאלו אם הממשלה אכן עושה הכל כדי להגן עליהן ועל כל אזרחי המדינה, ואף הטילו ספק באשר להחלטות שמתקבלות בממשלה: האם הן נובעות מרצון להגן על האזרחים או מתוך אינטרס לשמור על ממשלת האחדות.

שרון השיב כי הממשלה אינה שוקטת על שמריה, ועושה הכל כדי להגן על אזרחי המדינה.
עוד הוסיף שרון כי אלה הם ימים קשים לישראל, וכי המאבק הוא מורכב וארוך. המורכבות
הזו לא תיפתר בסיסמאות אלא יש למצוא את הדרך הנכונה לפותרן. באשר לשמירה על בטחון המדינה הבטיח שרון כי אין לחצים פנימיים או חיצוניים באשר לצעדים שיש לנקוט במערכה להגנתה ולקיומה של מדינת ישראל.

