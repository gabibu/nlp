

מזכ"ל מפלגת העבודה, רענן כהן, מציע לקבל החלטה במוסדות המפלגה על מינויו של שמעון פרס כיו"ר הזמני של המפלגה. בפגישה עם בנימין בן אליעזר אמר כהן כי מהלך להכרזה על פרס ליו"ר זמני בלתי נמנעת בשל המצב אליו נקלעה המפלגה.

מפכ"ל המשטרה, רב ניצב שלמה אהרונישקי, אישר היום כי במהלך השבוע האחרון התקבלה תלונה וחומר במשטרה בחשד לזיופים בבחירות האחרונות לראשות מפלגת העבודה.

המפכ"ל הנחה את ראש אגף החקירות, ניצב משה מזרחי, לבדוק את התלונה ולהוועץ בסוגיה עם גורמים נוספים. תלונה רשמית הוגשה למשטרה ביום א' ע"י מנהל חברה לשרותי מידע וחקירות, מאיר פלבסקי, חבר מפלגת העבודה, שהעביר כבר לפני שבוע ממצאים גרפולוגיים של גרפולוגים שנשכרו ע"י מחנות בורג ובן אליעזר, המצביעים לכאורה על זיופים במספר קלפיות בבחירות לראשות המפלגה.

מקורות במפלגה מתחו היום ביקורת חריפה על כי "המפלגה מתרסקת" בשל הקיפאון בהכרזה על המנצח בבחירות, שנערכו לפני כחודשיים.

עוד נמסר כי כל הפגישות ונסיונות הגישור בין שני המועמדים לראשות המפלגה, הגיעו למבוי סתום.

