

ח"כ אביגדור ליברמן, יו"ר ישראל ביתנו, וח"כ צבי הנדל מתקומה נועדו ביום ראשון עם רבני תנועת תקומה, והסכימו כי לקראת הבחירות הקרובות יש לפעול למען איחוד כל מפלגות הימין. ליברמן הציע כי מי שיעמוד בראש הגוש החדש יהיה בעל סמכויות נרחבות אך לא יהיה חבר כנסת. ליברמן אמר כי מזה חודשים אחדים כבר מתקיימים המגעים בינו לבין גורמים במפלגות השונות בעניין זה, וכי הציבור מבין שלנוכח האתגרים המורכבים שישראל מתמודדת עמם יש צורך לאחד את כל כוחות המחנה הלאומי. עוד אמר ליברמן כי אחד התנאים להצלחת איחוד שכזה היא קביעת מנגנון פשוט וברור שיפסוק בסוגיות טכניות ופרסונליות.

במפד"ל הגיבו בחיוב על היוזמה לאיחוד הימין, אך לדבריהם סלע המחלקת העיקרי יהיה נושא הטרנספר. ח"כ זבולון אורלב מהמפד"ל, בין המתנגדים הראשיים לאיחוד, איים כי אם תצטרף מפלגתו לגוש החדש הוא יפרוש ממנה. אורלב אמר כי גוש כזה יפגע בייצוגיות של המחנה הציוני דתי. ח"כ יגאל ביבי מהמפד"ל אמר לערוץ 7 כי גם אם הוא מכיר בחשיבות הקמתה של מפלגת ימין גדולה, של כל המחנה הלאומי ציוני, הרי שלדעתו יש לבנות תחילה גוש על בסיס לאומי דתי ורק לאחר מכן להתגבש עם היתר. לדבריו, כדי שיהיה אפשר להקים גוש שיהווה אלטנרנטיבה יש "לבשל" כלשונו את המהלך היטב לפני שמפרסמים אותו. מדובר במהלך בוסרי שעלול בשל כך להיכשל אמר ביבי.

פלמ"ח זאבי, בנו של רחבעם זאבי הי"ד, מייסד "מולדת", אמר אתמול כי אפשר למצוא נוסחה שתאפשר את הצטרפות המפד"ל לגוש. יו"ר "מולדת", ח"כ בני אלון אמר בעניין זה כי התנאים להצטרפותו לאיחוד הימין הם הפרדת הפוליטיקה מהדת, טרנספר בהסכמה לפלשתינים וחיזוק הסובלנות הדתית.
