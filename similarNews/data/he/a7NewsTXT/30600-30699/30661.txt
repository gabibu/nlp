

בקריאה שלישית קיבלה מליאת הכנסת את הצעת החוק של ח"כ צ'יטה כהן מהאיחוד הלאומי, הקובעת כי חסינותו של ח"כ לא תעמוד לו אם תמך בשלילת קיומה של מדינת ישראל כמדינה יהודית, אם הסית לגזענות או אם תמך במאבק מזוין של מדינת אויב נגד ישראל או במעשה טרור נגדה. בכנסת רבו המתנגדים לחוק וחברי כנסת ערבים חברו עם חברי כנסת מהשמאל כדי לנסות להתנגד לו. החוק גם עוכב זמן רב בידי יו"ר ועדת הכנסת ח"כ יוסי כץ.

ח"כ כהן אמר כי כל התרגילים של השמאל לעיכוב החוק נבעו מכך ש"הם ידעו שזה יהיה נשק אימתני כמו במקרה של בשארה, שידע כי מעתה לא תהיה לו חסינות. הם פחדו מזה פחד מוות, ומשום כך ניסו לבטל את החוק". לדברי כהן, מי שהתערב בסופו של דבר כדי להעביר את החוק היה ראש הממשלה. בדברי ההסבר לחוק אמר ח"כ כהן כי מדובר בחוק שעבר גלגולים שונים ונולד מפני ש"חברי הכנסת הערביים משתמשים בכנסת כבמה לדעותיהם, בין השאר להסתה נוסח "הרמטכ"ל רוצח", ו "ראש הממשלה ידיו נוטפות דם". כהן הוסיף: "העם כולו רותח על כך שהכנסת משמשת במה לתעמולה לטרור. אני מדבר רק על דבר אחד קטן ופשוט. אני מדבר רק על מעבר של חוק למניעת טרור תש"ח. חוק זה אוסר על הסתה לטובת טרור, אוסר על איסוף כספים לטובת טרור, ועל פעולות נוספות מסוג זה. החסינות תוסר ממי שעובר עליו - רק ממי שעובר עליו. רק מי שעובר עבירה לפי חוק מניעת טרור תש"ח הוא ורק הוא תוסר חסינותו".
