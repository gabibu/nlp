

אתמול בישיבת סיעת העבודה בכנסת אמר שר החוץ פרס כי בעקבות פגישת ה"קווארטט" בשבוע שעבר בניו יורק, עומדים להגיע לאזור 7 צוותי פיקוח שייעצו לערבים כיצד לבצע את הרפורמות השלטוניות הנדרשות מהם. הסעודים ייעצו לערביי הרש"פ באשר לכינון חוקה, המצרים יהיו אחראים לביצוע הרפורמות בתחום הביטחון, והירדנים יהיו שותפים לרפורמות האזרחיות.

העולם הגיע למסקנה כי הרש"פ, כפי שהיא מתנהלת כיום, אינה ממלאת את תפקידה, אמר פרס, אך יש חילוקי דעות בקרב הקהילה הבינלאומית אם הדבר תלוי רק ב ערפאת או בהנהגת הרש"פ כולה.
עוד ציין פרס כי ישראל הציעה לערבים שורה של הקלות לשיפור המצב ברש"פ וכן הפשרת עשרה אחוזים מכספי הרש"פ שהוקפאו בתחילת המלחמה. זאת לאחר שישראל כבר אפשרה להשתמש בחלק מן הכסף לתשלום חובות הפלשתינים בעבור השימוש במים, בחשמל ובשירותי הבריאות בסך כולל של 100 מיליון שקל.

עם זאת במאמר שפרסם בעניין זה השבוע קנת לייטר, סוציולוג ומומחה בנושא ישראל והמזרח התיכון בעיתון דאלאס ניוז, הוא כותב שקיום בחירות ברש"פ, החלפתו של ערפאת ובכיריו וגם עלייתה של מנהיגות חדשה ברש"פ, כל אלו אין בהם כדי להוליך את הערבים לקראת האפשרות להקים מדינה או להגיע לשלום, וזאת כי החברה הפלשתינית היא חברה חולה באמת, וללא רפורמה יסודית בכל תשתית החברה, רפורמות שלטוניות תהיינה רק שינוי מלאכותי לכל היותר.

לייטר כותב עוד כי אחד מסמלי המלחמה נגד ישראל בעיני הפלשתינים הוא שלדי אוטובוסים מפויחים הנותרים לאחר שמחבל תופת מתפוצץ בהם, אך גרוטאה זו מייצגת לדבריו גם את מצבה של החברה הערבית בעצמה ברש"פ. מדובר בחברה שתפקדה עד עתה כחברת טרור ממוסדת, שכל ארגוניה ומוסדותיה שימשו כדי לפעול פעולות טרור נגד ישראל, כותב לייטר. זוהי חברה שבה מערכת החינוך "מחנכת" את הילדים לראות במחבלי התופת דמויות "מופת" ורצח ישראלים ויהודים כדבר חיובי וראוי לשבח. זוהי חברה שבה המשפחה, שהיא אבן היסוד הבונה כל חברה, משתתפת בעידוד הטרור. הורי מחבלים מתאבדים מתגאים בבניהם המתפוצצים, ואף מעודדים את אחיהם לנקוט דרך זו.
אמצעי התקשורת והממסד הדתי ברש"פ אינם עוסקים רק בהאדרת פיגועי המתאבדים אלא הם עוסקים בהסתה אנטי ישראלית ואנטישמית מתמדת, והיעד המוצב הוא כיבושה של מדינת ישראל כולה ולא רק יש"ע, מסביר העיתונאי.

החברה הפלשתינית היא החברה האכזרית ביותר בהיסטוריה, כותב לייטר, והיה טוב לו הייתה נעלמת.
ובכל זאת, הוא מוסיף, אף על פי שאין החברה הזאת מתעניינת באמת ברפורמות מקיפות ישנם שני גורמים שמהם יכולה חברה זו לקבל השראה. מטורקיה ומהתנועה הציונית בראשית דרכה. מטורקיה הם יכולים ללמוד כיצד להקים מדינה, ומהתנועה הציונית כיצד לגבש חברה, כותב לייטר. טורקיה, מאז 1921, היא המדינה המוסלמית הדמוקרטית היחידה במזרח התיכון. יש בה הפרדת רשויות, השלטון האזרחי חולש בה על רשויות הצבא, מערכת העיתונות בה אינה משועבדת לשלטון, וגם חיי הכלכלה מתנהלים בה מתוך חרות, בתמיכתו של מעמד בינוני יציב.

על התנועה הציונית אומר לייטר כי לאחר תהליך ארוך של ויכוח פנימי על דמותה הרצויה, בהתחשב בכל הגורמים שהיו בה, בסופו של דבר היא התגבשה למדינה.

בניינה של החברה הפלשתינית באמצעות אש"ף הוא טעות, כותב לייטר, וזאת מפני שארגון טרור אינו יכול לשמש מודל לחברה דמוקרטית. נוסף על כך, עיקר עניינו של ערפאת הוא הרס החברה הישראלית ולא בניית החברה הפלשתינית. במקום לנצל את תשע השנים האחרונות כדי לבנות חברה פלשתינית דמוקרטית הוא עסק בבניית ארגון טרור גדול, מציין לייטר. לדבריו, ברשות הפלשתינית חסרים שני הרכיבים היסודיים החיוניים להצלחת הסכם אוסלו: חברה פלשתינית דמוקרטית ומעמד בינוני יציב, השואף לשגשוג ולהתפתחות. החברה הערבית היא ארגון טרור מורחב, ש 85 אחוזים מאזרחיו הציבו כמטרה מרכזית את כיבושה של מדינת ישראל.

כדי להניע מהלך של שלום וכדי שהפלשתינים ישאפו לחיי דו קיום עם השכנה ישראל זקוקה החברה הערבית ברש"פ ל"אוברול" כללי, מסכם לייטר.
