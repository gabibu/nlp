

בסביבות גוש היישובים עמנואל, יישובי שומרון וקדומים, הייתה אתמול בצהרים כוננות בטחונית גבוהה. צירי התנועה נסגרו, ומבואות עמנואל נחסמו. כוחות צה"ל ערכו חיפוש אחר חוליית מחבלים, שככל הנראה הסתתרה באזור. הדבר היה בשעה שמשלחת של ראשי מועצות חרדיות ברחבי הארץ הייתה אמורה להגיע לעמנואל כדי לנחם את המשפחות ששכלו את יקיריהן בפיגוע האחרון.

בתכנית "בוקר ב-7" אמר יו"ר מועצת יש"ע בנצי ליברמן כי מועצת יש"ע מתכוננת לסייע לעמנואל בשני מישורים. במישור הבטחוני ובמישור ההתיישבותי. אחת המשימות היא בניית כביש חדש מכיוון נחל כנה. הכביש, שכבר החל להיבנות, לדבריו, בסיוע משרד השיכון ותנועת "אמנה", יקצר במידה ניכרת את הכניסה לעיר ויקל עליה. כמו כן על פי בקשת התושבים תיבנה במקומות מסוימים בעיר גדר הרתעה.

עוד אמר ליברמן כי מועצת יש"ע מבקשת לתגבר את אוכלוסיית עמנואל, שהוקמה על ידי אוכלוסייה חרדית. אוכלוסייה זו, לדבריו, הגיעה למקום בעצת רבניה ובעידודם, אך מכיוון שהתכנון המקורי לא עלה יפה שמטה אותה ההנהגה את ידיה מהמקום והתפתחותה של העיר התנהלה בעצלתיים. ליברמן סיפר כי הוא פתח במהלך של פנייה למנהיגי היהדות החרדית, לאדמו"רים אשכנזים ולרבנים ספרדים כדי שיקראו לציבור החרדי לבוא לגור במקום ולחזקו. מצוקת הדיור הגדולה בערים חרדיות כמו בני ברק, קביעת מחירים זולים לרכישת דירות בעמנואל וקריאה לאוכלוסייה לצאת לגור בה יוכלו לסייע, אמר. ליברמן ציין כי הוא מעדיף לנסות ולהביא אל עמנואל אוכלוסייה התואמת לזו שהגיע בתחילת ימיה של העיר, ורק אם יתברר כי אין הדבר עולה בידו הוא יפנה לציבור הציוני דתי כדי שיקים שכונה בעיר. מכל מקום, אמר ליברמן, המגמה היא להרחיב את התשתית של העיר.
