

עשר שנות מאסר בפועל נגזרו אתמול בבית המשפט המחוזי בנצרת על ערבי, בן 17, תושב הגליל. הוא עמד בראש חוליית טרור שהניחה לפני כשנה מטען חבלה בצומת גולני. המטען אמנם התפוצץ, אך תושייה של חייל שנכח במקום והרחיק את הנוכחים - מנעה אסון.

ועוד: נחשפה ונלכדה חוליית מחבלים שהתנכלה בשנתיים האחרונות לתושבי חומש בצפון השומרון. ראש החוליה סמי עבדאללה הודה בחקירתו במשטרה כי הוא וחבריו רצחו שלושה סייענים וחטפו ופצעו שלושה סייענים נוספים. כמו כן ירו עשרות פעמים אל היישוב חומש ויידו בקבוקי תבערה ואבנים אל אוטובוסים של "אגד" ואל כלי רכב של כוחות הביטחון.

שישה ערבים החשודים כמחבלים נלכדו אתמול באזור טול כרם.

בלשי תחנת בנימין של מחוז יו"ש עצרו שני ערבים החשודים בעשרות מקרים של רגימת אבנים ובקבוקי תבערה לעבר כוחות הביטחון בתקופה האחרונה.

השניים נעצרו באזור הכפר בידו סמוך לשכונת גבעת זאב בירושלים. מזה זמן-רב דרושים השניים לחקירה, ומעצרם התאפשר הודות למידע על הימצאותם במקום. החשודים הועברו למשטרת בנימין, ובחקירה ראשונית הודו במעשים המיוחסים להם. מהמשטרה נמסר כי צפויים מעצרים נוספים.
פצצת מרגמה נפלה אתמול ליד מוצב של צה"ל בחבל עזה. כתבנו קובי פינקלר מסר שהפצצה לא התפוצצה, וכי חבלנים שהוזעקו למקום פירקו אותה.
