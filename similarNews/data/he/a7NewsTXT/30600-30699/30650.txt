

כ- 50,000 עובדים זרים יגורשו לאלתר. כך קבע אתמול ראש הממשלה בדיון מיוחד שנערך בלשכתו ועסק בנושא העובדים הזרים השוהים ללא היתר בתחומי מדינת ישראל. בדיון השתתפו שרי האוצר, הפנים, העבודה ובטחון הפנים. ראש הממשלה הסביר כי הצורך המיידי בגירוש העובדים הזרים נובע מכך כי אין אפשרות להקים בזמן כה קצר רשות הגירה לאומית כמוזכר במסקנות דו"ח רכלבסקי.

המשימה הוטלה על המשרד לבטחון פנים וראש הממשלה ביקש מהמפכ"ל לטפל בנושא באופן אישי. מפכ"ל המשטרה נענה לבקשת ראש הממשלה והודיע כי יבצעה מיד.

ראש הממשלה הוסיף כי לא תהיה הגבלת תקציבים בעניין זה. שר הפנים אלי ישי (ש"ס) הודיע בתגובה כי הוא מברך את ראש הממשלה על החלטתו.

מיד בתום הדיון כינס מפכ"ל המשטרה את ראש אגף התיכנון ואנשי משרדו והנחה אותם בדבר הכנת תוכנית כוללת לביצוע המשימה ואשר תכלול את כל משרדי הממשלה הנוגעים בדבר. מן המשטרה נמסר כי מדובר בהתארגנות לאומית, אותה תוביל המשטרה, במסגרת היערכות כוללת של ממשלת ישראל בתחום שוק העבודה.
