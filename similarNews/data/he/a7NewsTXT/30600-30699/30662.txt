

ועדת הכנסת לטיפול בחוק טל דחתה אתמול את הצעתו של ח"כ יוסי כץ לכפות שירות לאומי של שבועיים בשנה על חרדים שלא שירתו בצבא. ההצעה נדחתה ברוב קולות הליכוד, ש"ס ויהדות התורה. איוב קרא מהליכוד נמנע בהצבעה. ביום רביעי אמורה הכנסת להצביע בעד חוק טל בעניין גיוס בני הישיבות. עקב התנגדותו לתמיכתה של מועצת הרבנים של המפלגה בחוק טל התפטר אתמול הרב משה שמואל שפירא, ממנהיגי יהדות התורה, מחברותו בה. לעומתו, הרב שטיינמן והרב אליישיב תומכים בחוק.

בתום ביקור שערך בבית משפחת גרנדיר מחיפה, שבנה, סגן אלעד, נהרג בשבוע שעבר באזור עמנואל, אמר אתמול נשיא המדינה משה קצב כי הוא מצפה שתלמידי הישיבה ייצאו לאימונים צבאיים ויכשירו עצמם לסייע בתחום גם אם העניין לא עוגן בחקיקה. "אני יודע שבחורי הישיבות יוצאים לחופשות, והם יכולים לנצל את החופשה לאימונים צבאיים. אני מקווה שהם ייאותו לעשות זאת גם אם זה לא עבר בחקיקה". הנשיא אמר זאת בתגובה לביטול החיוב על בחורי ישיבות לשרת שבועיים במסגרת משמר אזרחי כחלק מחוק טל.
