

ארנון מוזס, יו"ר "ידיעות אחרונות", עושה מאמצים לטרפד את הצעות החוק של חברי הכנסת יובל שטייניץ ותמר גוז'נסקי, שנועדו למנוע מברוני התקשורת שיתוף פעולה ביניהם ובעלות צולבת על כלי תקשורת, כך כותב העיתונאי יואב יצחק. עוד אומר יצחק כי במסגרת מאמציו של מוזס הוא נפגש עם ראש הממשלה שרון וגם הפעיל לחצים על לשכת ראש הממשלה במאמץ לטרפד את הצעות החוק.

בתכנית "בוקר ב   7" אמר ח"כ שטייניץ כי מטרת החוק היא למנוע ריכוז הכוח התקשורתי בידי ארבע משפחות המחולקות לשתי קבוצות: קבוצת מוזס, הכוללת את שוקן ופישמן, וקבוצת נמרודי. דוגמא לבעייתיות בכוח התקשורתי אמר שטייניץ אפשר למצוא במעשה שבו קנה מוזס השפעה ב"הארץ" לפני 11 שנים באמצעות הלוואה ללא מועד החזרה, על סך 10 מיליון דולרים, שנתן לשוקן. המידע שגרם לכך שמו"ל הארץ הפך להיות בן ערובה של יו"ר "ידיעות אחרונות", והוסתר מעיני הציבור, אמר שטייניץ. במצב הקיים, אומר שטייניץ, "ידיעות אחרונות" יכול להחליט "לחסל" פוליטיקאי זה או אחר, ואין מי שיחסום צעד שכזה. במצב נורמלי, אומר שטייניץ, אם עיתון אחד מתוך חמישה שאינם תלויים זה בזה עורך תחקיר זדוני, מגמתי, שקרי ובלתי מבוסס על מועמד לראשות ממשלה, יתר העיתונים היו עורכים תחקיר על התחקיר, ואז לו התברר שאין הדברים נכונים הם היו מגנים את פעולתו של העיתון. למצב השורר כיום במדינת ישראל, אומר שטייניץ, אין תקדים במדינות הדמוקרטיות. בהצעת החוק, אומר שטייניץ, יש שלושה רכיבים: מניעת "בעלויות צולבות", מניעת "תיאום קו מערכתי", והגבלה על היקף תפוצת העיתון.

מניעת "בעלויות צולבות": מי שבבעלותו עיתון אחד, כגון "מעריב", לא יוכל להיות בעליו של עיתון עברי נוסף או של תחנת טלוויזיה המשדרת חדשות.

מניעת "תיאום קו מערכתי": איסור על בעלי העיתונות לתמוך תמיכה כספית הדדית כדי לא ליצור מצב שכל התקשורת בישראל הופכת ליד אחת.

הגבלה על היקף תפוצת העיתון: אם תפוצת העיתון מקיפה מעל 50% מרוכשי העיתונים בארץ חייב העיתון להתפצל לשני עיתונים בפיקוחו של הממונה על ההגבלים. החקיקה, לדבריו, תרסן את כוחו הדמוני הבלתי נשלט של ה"תמנונופול", כלשונו, השולח את זרועותיו לעיתונות הכתובה אך גם למקומונים, לערוץ 2, להוצאות הספרים, למשטרה, לפרקליטות ולמוקדי כוח פוליטיים. שטייניץ הוסיף כי בתחילת דרכה של הצעת החוק הוא כונה דון קישוט ואנשים הזהירו אותו מפני המצב שבו החכ"ים והשרים לא יצביעו נגד האינטרסים של המשפחות. כולנו מפחדים מהעיתונות ומגופי הכוח, אמר שטייניץ, והוסיף כי פעמים רבות אכן תלויה הצלחת הקריירה הפוליטית של חברי הכנסת בתקשורת, אך הביע את תקוותו כי למרות הלחצים המופעלים על ש"ס, על הליכוד ואפילו על ראש הממשלה, לא תיכנע להם הכנסת ולא תמנע את "הסיכוי החד פעמי לתקן משהו בסיסי בתקשורת הישראלית".
אמש נודע עוד כי העיתונאי נסים משעל, מראיין תכנית אקטואליה בערוץ 2, הוא מועמדו של ארנון מוזס לתפקיד עורך "ידיעות אחרונות", במקום משה ורדי, המסיים לקראת סוף שנה זו חוזה אישי בתפקיד העורך, כך מפרסם אתר NFC. משעל, על פי הדיווח, נחשב אחד מאנשי אמונו של מוזס.
