

מליאת הכנסת אישרה לפני זמן קצר את הצעת החוק המטילה הגבלות על צריכת החשמל של עובדי חברת החשמל. את הצעת החוק יזם ח"כ אברהם פורז (שינוי) ובעיקבותיה קיבל איומים רבים על חייו. לפי הנהוג כיום עובדי חברת החשמל נהנים מצריכת חשמל חינם בהספק חודשי של 25,000 קוט"ש בעוד שהם נמנים על מקבלי השכר הממוצע הגבוה במשק הישראלי. בהצעת החוק תמכו 47 ח"כ והתנגדו 25.

במשך כל הימים האחרונים ניסו חברי וועד עובדי חברת החשמל למנוע את עלייתה של הצעת החוק לדיון במליאת הכנסת. לצורך כך אף גייסו פוליטיקאים כדוגמת יוסף (טומי) לפיד (שינוי) וראש הממשלה אריאל שרון. ליוזם ההצעה, ח"כ אברהם פורז הגיעו כל העת איומים על חייו בעקבות כוונתו להעלותה לדיון במליאה. ההצעה היתה אמורה לעלות כבר בשבוע שעבר אך בעיקבות הלחץ הכבד שהופעל על ח"כ פורז הוא חש ברע ואושפז בבי"ח.

ראשי וועד עובדי חברת החשמל הכריזו על סכסוך עבודה והודיעו על כוונתם לפתוח בשביתה החל מיום רביעי. לטענתם זוהי התערבות בוטה בהסכמי השכר שנחתמו עימם והנהוגים מזה 80 שנה.

לפי הצעת החוק שאושרה היום בקריאה ראשונה תוגבל צריכת החשמל החודשית לעובדי החברה עד לכמות הכפולה מזו הממוצצעת במשק   6000 קוט"ש. זאת בניגוד למצב השורר כיום בו נהנים עובדי החברה מצריכת חשמל חינם בהספק חודשי של 25,000 קוט"ש (קילו וואט לשעה), הספק השקול להוצאה בסדר גודל של 400 ש"ח בחודש. יש לציין כי שכרם הממוצע של עובדי חברת החשמל הוא הגבוה ביותר במגזר הציבורי, זאת על פי נתונים שפורסמו לאחרונה על ידי הלשכה המרכזית לסטטיסטיקה.

ח"כ פורז, יוזם החוק, אמר כי הוא מקווה שהחוק לא יוצרך להגיע לקריאה שניה ושלישית וזאת משום שהוא מצפה שאת ההגבלות יטילו העובדים על עצמם.

הצעת החוק תועבר לוועדת הכנסת לכלכלה לשם הכנתו לקריאה שניה ושלישית.

