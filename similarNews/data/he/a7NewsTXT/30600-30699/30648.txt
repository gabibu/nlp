

בהפצצת ביתו של המחבל סלאח שחאדה בעזה נהרגו שנים-עשר אנשים ולמעלה ממאה נפצעו. גורלו של שחאדה עצמו שבמשך זמן רב היה בלתי ברור התבהר בשעות הבוקר והוא נהרג בהתקפה. עוזרו של שחאדה נהרג אף הוא ככל הנראה בהתקפה.

הפעולה אושרה ע"י ראש הממשלה אריאל שרון ושר הביטחון בנימין בן אליעזר עוד בהיותו בלונדון, כך דווח הבוקר ב'קול ישראל'. טיל שירה מטוס צה"ל לעבר ביתו של שחאדה הביא לפיצוצו.

בישיבת הממשלה שנפתחה הבוקר אמר ראש הממשלה אריאל שרון כי הפעולה בה חוסל שחאדה היא מהמוצלחות ביותר שבפעולות צה"ל עד כה. כמו כן קבע רה"מ כי "לא ניתן להגיע לפשרה עם הטרור."

שחאדה הוגדר כמפקד הזרוע הצבאית של החמאס והיה גם ממיסדי ומקימי הזרוע הצבאית הזו של החמאס. בצה"ל יש המגדירים אותו כמבוקש מספר אחת ביש"ע, הוא היה אחראי להרצחם של עשרות יהודים במאות פיגועים ופעולות טרור שהיו ברצועת עזה ביניהן ההתקפה על מוצב"אפריקה" ורצח חמשת תלמידי המכינה בעצמונה. הוא היה האיש מאחורי ירי פצצות המרגמה לעבר ישובים ישראליים בחבל קטיף ובמעטפת רצועת עזה.

בשמאל הישראלי הגיבו בתקיפות על עיתוי ההתקפה שיגרור תגובה פלשתינית חמורה. כמו כן נשמעה ביקורת על הפגיעה באזרחים החפים מפשע, כהגדרתם, שנפגעו בפעולה וביניהם גם ילדים. לעומת תגובה זו אמר ח"כ צבי הנדל (תקומה) כי "חיסול מנהיג החמאס בעזה הינו מעשה הכרחי שמונע טבח של עוד מאות ישראלים. אך עם זאת מדובר בפעולה נקודתית ולא מספקת. ביטחון ושקט לאזרחי ישראל וגם לפלשתינים יבואו רק עם נטילת אחריות בטחונית מלאה על קן הצרעות העזתי ע"י ישראל."

האיחוד האירופי ומזכ"ל האו"ם קופי ענן תקפו את ישראל על חיסולו של שחאדה.

פעילות צה"ל ביש"ע

במהלך היום זיהה כח צה"ל דמויות חשודות שנעו בשדות הכפר צידה בסמוך לישוב קדומים. משנוכחו לדעת שהבחינו בהם פתחו המחבלים באש לעבר הכח. הכח הסתער לעבר המחבלים והרג את שלשתם. מחקירה ראשונית עולה כי שלשת חברי החוליה היו מבכירי החמאס ביהודה ושומרון ומשתייכים לחולייה גדולה יותר שביצעה בין השאר את מעשה הטבח ליד עמנואל בשבוע שעבר. במערכת הבטחון מעריכים כי החולייה תכננה פיגוע נוסף ביישובים שבי שומרון וקדומים הדומה במאפייניו לטבח בעמנואל.

עוד במהלך הלילה:

בתום מרדף של חיילינו אחרי שני מחבלים שביקשו לבצע פיגוע גדול חוסלו המחבלים בשעת בוקר מוקדמת ליד מחסום כיסופים. רימוני רסס ואמל"ח רב נמצא ברשותם.

אין נפגעים בעשרות אירועי ירי שהיו הלילה לעבר מוצבי צה"ל בגוש קטיף. לעבר אחד הישובים בגוש קטיף ירו המחבלים פצצת מרגמה, גם באירוע זה אין נפגעים.
