

לפני שעה קלה אומתה עובדת מותו של בכיר מבוקשי החמאס בעזה, סלאח שחאדה.

במהלך הלילה הגיעו ידיעות סותרות על מצבו אולם הבוקר פירסם ארגון החמאס הודעה רשמית כי מפקד גדודי עז א-דין אלקסאם, הזרוע הצבאית של החמאס, נהרג בהפצצה יחד עם עוזרו הבכיר, זאהר נסאר. ההודעה נמסרה בתחנות "אל-ג'זירה" ו"אל-מנאר" של החיזבאללה.

שחאדה עמד מאחורי מאות פיגועים שבוצעו בשנתיים האחרונות. בין היתר הוא תכנן את הפיגוע במכינה בעצמונה במרץ בו נרצחו תלמידי ישיבה ואת החדירה למוצב אפריקה בינואר במהלכה נהרגו ארבעה חיילי צה"ל. שחאדה הוגדר ע"י גורמי הבטחון כפצצה מתקתקת.

בהפצצה נהרגו 12 אזרחים ביניהם אשתו של שחאדה וילדיו.

החמאס הודיע כי ינקום את מותו של שחאדה.
