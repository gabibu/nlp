

מפכ"ל המשטרה שלמה אהרונישקי ערך אתמול למפקדי המרחבים מכל רחבי הארץ סיור לאורך קו התפר. במהלך הסיור אמר המפכ"ל: "עדיין קיימות מחלוקות באשר למיקום המדויק שבו ימוקמו המכשולים לאורך קו התפר". עוד ציין אהרונישקי: "המכשולים יצמצמו את החדירות אך לא ימנעו אותן לחלוטין".

כזכור, שרי הממשלה נחלקו בדעותיהם באשר לתוואי הרצוי לקו ההפרדה, וראש הממשלה אמר כי הוא יאפשר לשרים להגיש את הסתייגויותיהם מהתוואי המוצע. לידי כתבתנו רותי אברהם הגיעו הסתייגויותיהם של השר לבטחון הפנים עוזי לנדאו ושל שר הפנים אלי ישי.

הסתייגותו של לנדאו תומכת בדברי מפכ"ל המשטרה אהרונישקי כי המכשולים יכולים לצמצם את החדירות אך לא למונען. לנדאו מציין כי הוא אינו רואה חשיבות בהצבת תחכום טכנולוגי רציף. "גדר מאסיבית בצירוף כל התחכום הטכנולוגי תהיה רק בקטעים שבהם מול יישוב ערבי ממזרח יש במרחק קרוב יישוב ישראל ממערב... בכל הקטעים האחרים יש לשאוף להציב מכשול פשוט ביותר, בהתאם לפני השטח". לנדאו ממליץ לכלול את היישובים מבוא דותן וחרמש בתוך התוואי. "אני מבקש לשנות ולהזיז מזרחה את תוואי המכשול שהוצג בממשלה.... כך שיקיף ממזרח ויכלול את מבוא דותן וחרמש".

השר אלי ישי רואה בתוואי סכנה, ובמכתבו הוא מתריע עליה: התוואי "יוצר עובדות מדיניות מסוכנות והרות גורל לעתידה של מדינת ישראל", כותב ישי ומפרט: "התוואי עובר קרוב מדי לריכוזי אוכלוסייה בשפלת החוף ואינו מספק זמן התרעה ותגובה. הוא מבודד את יישובי יש"ע הנמצאים ממזרח לגדר ומסכן את יושביהם. התוואי הקיים נותן מרחב תמרון גדול יותר למפגעים. הוא מרתק כוחות רבים לשמירת הגדר ומרחיק את כוחות הביטחון ממרכזי האוכלוסייה הפלשתינית".

ישי מציע: "התוואי לא יעבור על הקו הירוק או בסטיות קטנות ממנו, אלא יהיה מרוחק ממנו ככל האפשר, וזאת כדי שהקו יהיה קו בטחוני ולא קו מדיני. התוואי יורחק מזרחה כדי ליצור מרחב התרעה: תגובה הולמת. ייעשה מאמץ להכליל מספר רב ככל האפשר של יישובים ממערב לגדר, במיוחד באזורים שבהם יש רוב לאוכלוסייה היהודית ומיעוט לאוכלוסייה הערבית".

גם השר ישי דורש את הצבת התוואי ממזרח לגוש מבוא דותן וחרמש, אך הוא מוסיף כי לדעתו "יש לכלול גם את גוש מרכז השומרון כביש 55 בואכה קדומים, העיר החרדית עמנואל עד לכביש חוצה שומרון והעיר אריאל".

עוד מציע ישי כי בשלב ראשון יחל הגידור באזור ירושלים, צפון השומרון ומסביב לטול כרם וקלקיליה, ורק לאחר 3 חדשים לערך תיבחנה העלויות של אחזקת הקו, ויכולת הצבא להתמודד עם משימות האחזקה.
