

השב"כ התיר לפרסם חלקים נוספים מעדותו של איש השב"כ המכונה "כפיר" במשפטו של אבישי רביב המואשם כי ידע על כוונותיו של יגאל עמיר לרצוח את רבין ולא מסר על כך למפעיליו.

כפיר היה מפעילו של רביב בשב"כ בשנים שקדמו לרצח יצחק רבין ועדותו ניתנה בדלתיים סגורות.

"כפיר" אמר בעדותו, כי לא נדלקו נורות אדומות בכל הקשור לפעולותיו של יגאל עמיר, משום שהיו עשרות ואולי מאות סטודנטים שהיו פעילים בפעולות המחאה נגד אוסלו.

לשאלה האם המידע שהגיע לגביו ענין את השב"כ אמר "כפיר" כי זה עניין, עד רמה מסויימת אך לא הדליק נורות אדומות. בהמשך עדותו אמר "כפיר" כי ביקש מרביב לפקח על יגאל עמיר, אך רביב דיווח שעמיר עלול לפגוע בערבים אבל לא ביהודים.

השופטים מתחו ביקורת סמויה על תיפקוד השב"כ, בשאלתם, "באותה תקופה לא היתה על הפרק התארגנות תיאורטית. 'דין הרודף' לא היה תיאורטי. אם זה היה שם וזה חשוב ... ויש חשש לפגיעה בראש הממשלה, ו'דין הרודף' על ראש הממשלה, והסוכן לא מספיק מרוכז, מדוע אתה לא ממקד אותו? גם אתה לא היית ממוקד בזה?".

"כפיר": "אני לא יודע אם הסוכן נמצא במקום שמדברים על 'דין רודף', ולא מדווח על כך. (את המשך המשפט צנזר השב"כ. (ע))

"כפיר" ציין כי לאחר רצח רבין התברר שרביב "שרוף", משום שבסביבתו ידעו שעבד עבור השב"כ. על כן הוחלט לסיים את עבודתו.

"כפיר" התבקש על ידי פרקליטו של רביב עו"ד איתן פלג, להעריך את עבודתו של רביב ואת העובדה, שרביב לא ידע לדווח על כוונותיו האמיתיות של עמיר. על כך השיב "כפיר": "אני חושב שאם מדובר במונחים של כשל, וכך אני תופס את זה אז, ואני מדבר בשם עצמי - איני תופס את זה ככשל של בגידה, אלא ככשל של תפקוד לקוי".

בפרסום חלקים קודמים מעדותו של "כפיר" עולה כי כ-8 חודשים לפני רצח יצחק רבין - ב-.23.3.1995 קיבל השב"כ מידע על בחור בשם יגאל עמיר. גם ב 10 באוגוסט וב15 באוגוסט באותה שנה העביר אבישי רביב מידע על יגאל עמיר.

נוסף על כך העיד "כפיר" כי אבישי רביב לא שמע את יגאל עמיר מדבר על רצח רבין, וזאת אף על פי שדיבורים על "דין רודף" נשמעו הן מיגאל עמיר והן מאנשים בסביבתו.

רביב, על פי העדות, "לא העריך נכונה את כוונותיו של עמיר, לא הצליח להעריך את רמת הסיכון ממנו ולא דיווח עליו בצבעים הנכונים. הוא גם אמר שבעצם עצם מרכז הכובד של הדיווחים והעשייה שלו הייתה מכוונת לפעילים נוספים, שבדיעבד לא הם שרצחו את ראש הממשלה".

רביב, על פי העדות, הזדהה מבחינה אידיאולוגית עם פעילות הימין. "תפיסת עולמו הייתה בעד ארץ ישראל השלמה, ונגד הסכמי אוסלו. מצד שני היה מגיע אלינו ומדווח על הפעילות שסיכל. באמצעות הדיווחים שלו היינו מסכלים אותה. "נשאלת אולי השאלה איך ייתכן ששני הדברים האלה מתיישבים זה עם זה, וההסבר הוא שאכן הם אינם מתיישבים זה עם זה. אני חושב שהוא חי באיזו סתירה פנימית, בלא יכולת ליישב אותה בתוכו, אך בעצם זה מה שאיפשר לו לעבוד בשני האפיקים, להיות פעיל ביעד ולספר לנו על הפעילויות השונות, שלעתים הוא בעצמו יזם אותן", העיד "כפיר".

מהעדות עולה עוד כי השב"כ צפה שלושה תרחישים מרכזיים, ואותם חיפשו אנשיו בתוך בליל הידיעות. פירוט על אותם תרחישים נפסל לפרסום.

בליל הרצח, במוצאי שבת 4 בנובמבר 1995, נפגשו אנשי השב"כ עם אבישי רביב, מפני שהוא היה האיש היחיד מבחינתם שהכיר את יגאל עמיר.

הקשר בין השב"כ לבין אבישי רביב היה "מורכב ובעייתי", כדברי העד. הוא סיפר כי לאחר "ההשבעה" המתוקשרת של "ארגון איל" בהר הרצל, היה זעם בשב"כ על כך שרביב חרג מהמנדט שניתן לו וארגן הצגה לטלוויזיה, ובה השביע לכאורה צעירים לארגון איל.

המפעילים בשב"כ החליטו לביים ניתוק ממנו, והוא הוזהר שלא לחרוג ממה שמותר לו. "הזהרנו אותו שאם יקרה עוד פעם משהו כזה הוא ייתן את הדין. משמע, שלא נוכל לסייע לו אם ייפתח נגדו תיק פלילי על פעולה שביצע בניגוד להנחיות", מסר עד השב"כ במשפטו של רביב.

מהעדות עולה כי השב"כ לא קיים שום דיון בשאלה אם אבישי רביב ידע או לא ידע שיגאל עמיר מתכנן לרצוח את יצחק רבין, אם כי לדברי "כפיר" הופקו לקחים "בנושאים של הפעלה, של שליטה ושל בעיות בהפעלה, ולא בשאלה אם ידע או לא ידע על הכוונות לרצח".

מחר יעיד במשפט חגי עמיר, אחיו של יגאל עמיר. הוא זומן מטעם התביעה. חגי עמיר הורשע בקשירת קשר לרצח ראש הממשלה רבין, והוא מרצה בכלא עונש של 15 שנות מאסר.
