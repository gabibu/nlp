

בבית משפט השלום בירושלים נמשך הבוקר, בדלתיים סגורות, משפטו של איש השב"כ לשעבר, אבישי רביב, המואשם בכך שידע על כוונתו של יגאל עמיר לרצוח את ראש הממשלה, יצחק רבין, ולא מנע זאת. מרבית העדויות במשפט הן בדלתיים סגורות.

הבוקר העיד חוקר במשטרה, רפ"ק ניסים דאודי. עדותו היתה בדלתיים פתוחות. הוא אינו עד מרכזי במשפט וחקר בשעתו זמן מה את אבישי רביב. הוא סיפר שבעת החקירה לא ידע שרביב עבד עבור שירות הביטחון הכללי.

הפרקליטות החליטה לזמן את חגי עמיר, אחיו של יגאל עמיר, להחקר ע"י התביעה.

בראש הרכב השופטים: נשיא בית משפט השלום בירושלים, השופט אמנון כהן. לצדו השופטים אריה רומנוב ואורית אפעל-גבאי.
