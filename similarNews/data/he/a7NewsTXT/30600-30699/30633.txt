

שרות הבטחון הכללי התיר לפרסם את עדותו של איש השב"כ המכונה "כפיר", שהעיד בתחילת משפטו של סוכן השב"כ אבישי רביב. רביב מואשם כי ידע על כוונתו של יגאל עמיר לרצוח את ראש הממשלה יצחק רבין, ולא עשה דבר למנוע זאת.

איש השב"כ אמר בעדותו במשפט כי אבישי רביב לא שמע את יגאל עמיר מדבר על רצח ראש הממשלה יצחק רבין. למרות שדיבורים על "דין רודף" נשמעו הן מיגאל עמיר והן מאנשים בסביבתו. "רביב לא העריך נכונה את עמיר, לא הצליח להעריך את רמת הסיכון ממנו ולא דיווח עליו בצבעים הנכונים. הוא גם אמר שבעצם מרכז הכובד של הדיווחים והעשייה שלו היתה מכוונת לפעילים נוספים שבדיעבד לא הם אלה שרצחו את ראש הממשלה", העיד איש השב"כ.
