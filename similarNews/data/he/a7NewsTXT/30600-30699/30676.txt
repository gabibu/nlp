

נשיאה לשעבר של ארגנטינה קרלוס מנם הגדיר כ"שקר גס" את המידע לפיו קיבל 10 מיליון דולר מאיראן, כדי שלא תוכח בחקירות אחריותה (של איראן), לפיגוע הקטלני שהיה במרכז הקהילה היהודית בבואנוס איירס ב-1994.

בפיגוע משאית התופת, ב-18 ביולי 1994, נרצחו 85 בני אדם ונפצעו 330. הבנין בו שכן מרכז הקהילה היהודית נהרס.

קרלוס מנם כיהן כנשיא ארגנטינה בין השנים 1989 ל-1999, והודיע כי בכוונתו להתמודד פעם נוספת, בבחירות שייתקיימו ב-2003.

"זהו שקר גס. בכוונתי להגיש תביעה על העלבה והכפשה", אמר מנם אתמול בראיון ל CNN, לאחר שביומון האמריקני "ניו יורק טיימס" התפרסמו דבריו של עריק איראני, לפיהם קיבל מנם שוחד מאיראן בתקופת כהונתו של הנשיא רפסאנג'אני.
