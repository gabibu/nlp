

העתונאי יואב יצחק חושף כי המשטרה תפתח בקרוב בחקירה בחשד למעשה פלילי לכאורה בפרשיית מכרז האבטחה שפרסמה רשות שדות התעופה.

העתונאי יואב יצחק חושף באתר שלו כי המשטרה תפתח בקרוב בחקירה בחשד למעשה פלילי לכאורה בפרשיית מכרז האבטחה שפרסמה רשות שדות התעופה. לדברי יצחק מדובר בפרשייה בהן מעורבות שתי המפלגות גם העבודה וגם הליכוד במעין "חלוקת שלל" ביניהן.

הפרשה עוסקת בצירופה של חברת צוות בטחון למכרז של רשות שדות התעופה - שהיקפו הכולל נאמד בכ-250 מיליון .

כזכור המשטרה כבר החלה לחקור את מעורבותו של פעיל הליכוד שלומי עוז בפרשה. עתה מתברר עפ"י החשיפה של יואב יצחק כי גם אנשי העבודה מעורבים בה.

ב   16 בדצמבר הושלמו מהלכי המכרז ובהודעה רשמית של רשות שדות התעופה (רש"ת) הוכרזה החברה הזוכה במכרז - חברת "שלג לבן", בשיתוף עם צוות ביטחון. יצחק מציין כי נמסר לו שמסירת המכרז לחברת "שלג לבן", נעשתה כשגורמים במשרד התחבורה ושלוחותיו לחצו להעביר אל חברה זו את הזכייה במכרז.

המסירה לחברה את מכרז האבטחה נעשתה למרות שהחברה לא עמדה בקריטריון הבסיסי שנקבע במקור: היקף פעילות של 30 מיליון ש"ח, בתחום שירותי האבטחה.

לפיכך בוצע "תרגיל" - שונה הקריטריון במכרז. הביצוע של השינוי נעשה שלא כדין ולא פורסם פומבית כתיקון למכרז, כנדרש. כך התאפשר ל"שלג לבן" לצרף למכרז חברה אחרת, שתענה על הדרישות הבסיסיות שנקבעו במכרז המקורי, בטרם השינוי. לדברי יצחק כך צורפה כביכול חברת צוות ביטחון למכרז, לצד "שלג לבן".

לפי זה "חלוקת השלל" התבצעה בין שלומי עוז פעיל הליכוד לבין בעל השליטה בחברת "שלג לבן" ומבכירי מפלגת העבודה, אליהו אורגד.

לאחר ש"שלג לבן" הוכרזה כחברה הזוכה, ממשיך יצחק ומפרט, הועלו טענות מצד כמה גורמים נגד החלטת ועדת המכרזים והנהלת רש"ת. בין היתר הועלו טענות כי חברת "שלג לבן" קיבלה יחס מועדף. הטוענים המרכזיים מציין יצחק, הם עסקני ליכוד שקבלו על כך שרש"ת שעליה מופקד משרד התחבורה שבראשו עומד אפרים סנה מהעבודה, מחלקת מתנות לאנשי העבודה ולא לאנשי הליכוד.

אותם גורמים דרשו "נתח" ואיימו כי "יפוצצו" את הענין אם לא ייענו, טוען יצחק. כך לדבריו הוחלט לאפשר הכנסתו של גורם נוסף, חברת צוות ביטחון, שאחד האנשים הפעילים בה הוא שלומי עוז - המוכר כאחד העסקנים הבכירים והחזקים בסניף הליכוד ברמת גן.

שלומי עוז גם אחד האישים שהובילו את התמיכה בעמרי שרון, ובשר האוצר סילבן שלום. צבי שלום, אחיו של השר, עומד בראש רשות שדות התעופה.

יצחק מביא בכתבתו את תגובותיהם של אורגד האומר כי לא שוחח בנושא עם אפרים סנה וכי הוא מעולם לא עזר לו. יובל אורגד אחיו של אליהו   מנכ"ל שלג לבן מסר כי "המחזור הכספי של "שלג לבן" (בנושא אבטחה וניקיון) מסתכם ב-120 מיליון ש"ח בשנה, וכי רק בשל זאת שנדרש מינימום של 30 מיליון ש"ח בתחום האבטחה, צורפה חברה נוספת".

ח"כ אפרים סנה אמר כי: "כשר תחבורה לא היתה לי מעורבות בשום מכרז מסחרי שהוציאה רשות שדות התעופה, או כל רשות אחרת מרשויות התחבורה. אני נמנע בכוונת מכוון מכל מעורבות מעין זו. יתירה מזו: למיטב ידיעתי, כל תהליך המכרזים ברשות שדות התעופה, נעשה על-ידי הרשות עצמה, בהיותה רשות סטטוטורית ואוטונומית. לפיכך, לדיבור על 'חלוקת שלל' בין המפלגות   במידה והוא קיים, אין שחר".

עם זאת אמר סנה כי נושא מסירת התקציב ל"שלג לבן", למרות שזו לא עמדה במכרז המקורי, מחייב בדיקה מאוד רצינית, עתונאית או משטרתית. משרד התחבורה מדגיש סנה אינו מעורב כלל וכלל במכרזי רשות שדות התעופה.
