

שר הבינוי והשיכון נתן שרנסקי מתנגד נחרצות לתוכנית לשינויים מבניים במשרדי הממשלה שמתכוון רה"מ אריאל שרון לאישור הממשלה בישיבתה מחר בבוקר (יום א').

התוכנית מבוססת על המלצות צוות שמינה רה"מ אריאל שרון, בראשות מנכ"ל משרדו אביגדור יצחקי, שעיקרה צמצום מספר השרים ל-18 ושינויים מיבניים, לרבות איחוד נציבות שירות המדינה עם אגף השכר במשרד האוצר, ואיחודן של מערכות הגביה של הביטוח הלאומי ומס ההכנסה.

כתב עתי"ם מוסר, כי השר שרנסקי אמר שהוא מתנגד לדרך שבה פעלה הוועדה, שלא טרחה לשמוע את עמדת המשרדים הנוגעים בדבר, מה עוד שהעיתוי הנוכחי של בחירות אינו מתאים לקבלת החלטה חשובה מעין זו.

שרנסקי הוסיף כי הוא מתנגד ספציפית להעברת האחריות על שיקום השכונות, ממשרדו למשרד הרווחה, האמורה להתבצע על פי המבנה החדש.

השר שרנסקי כתב, "אני מבקש שיינתן לדרגים המקצועיים במשרדי הממשלה הרלוונטיים פרק זמן סביר, לבחון את ההצעות ולהתייחס אליהם ברצינות. אחרת, הדבר היחיד שישאר מההמלצות הינו הקמת עוד וועדת ייעול - נקווה רצינית יותר - בממשלה הבאה".

גם היועץ המשפטי לממשלה אליקים רובינשטיין הודיע לרה"מ שרון כי לדעתו אין לבצע שינויים מבניים במשרדי הממשלה בסמיכות כל כך לבחירות הקרבות.
