

דונלד ראמספלד מזכיר ההגנה של ארה"ב חתם ביום שלישי על צו סודי המורה על היערכות, פריסה ושליחת כוחות מיוחדים לאזור המפרץ הפרסי. כך על-פי דיווחו של "וושינגטון פוסט".

דונלד ראמספלד מזכיר ההגנה של ארה"ב חתם ביום שלישי על צו סודי המורה על היערכות, פריסה ושליחת כוחות מיוחדים לאזור המפרץ הפרסי. כך על-פי דיווחו של "וושינגטון פוסט".

בצו מפורט מערך הכוחות שישלחו במהלך השבועות הקרובים למדינות כמו כווית, קטאר ובחריין כשבכך משלימה ארה"ב את היערכותה באזור לקראת מתקפה אפשרית על עירק.

הצו מאפשר למפקדי הזרועות והעוצבות להחליט על בחירת יחידות שישוגרו לאזור ועל אופן מיקומן. "אנחנו הולכים להמשיך להרחיב את הכוחות באופן קבוע ומכוון. צמיחה אשר תסייע לכוחות הדיפלומטיים בזמן הקצר, מסגרת של פעולה עד שנקבל אישור מהנשיא להרחבת הפעולות באזור", אמר בכיר במשרד ההגנה של ארה"ב.

יחד עם ההיערכות של ארה"ב לקראת מתקפה ממשיך האו"ם בנסיונותיו לחקור את תכניות הנשק של עיראק. בשבת מסרה עירק רשימת שמות של יותר מ-500 מדענים עירקים שהיו שותפים לתכניות הנשק שלה. כך מסר דובר האו"ם.

"היום, קיבלנו ממינהל הפיקוח הלאומי העיראקי רשימה של שמות אנשים, שהשתתפו בתוכניות הנשק הכימי, הביולוגי, הגרעיני והבאליסטי של עיראק", אמר הירו אואקי במסיבת עיתונאים בבגדאד.

הפקחים התחילו השבוע לתחקר מדענים, העשויים לשפוך אור על תוכניות הנשק הקודמות
והנוכחיות של עיראק.

בעוד האו"ם מחפש את התכניות והוכחות לנשק האסור, מקור בכיר באופוזיציה לשלטון בבגדאד, אמר ממקום מושבו בטהרן, כי לארגונו יש הוכחות לכך שעיראק מחזיקה בנשק להשמדה המונית.

"ברשותנו מידע על שידרוג נשק להשמדה המונית על ידי המשטר העיראקי", ציין עבדל עזיז חאכים, שהוסיף כי בידיו מידע מפורט על מספר אתרים, וכן על שורה של שיטות בהן משתמש המשטר בבגדאד כדי להסתיר את הנשק.

"אנו מוכנים להתחלק במידע החשוב הזה עם האו"ם, מהרגע בו יכוננו יחסים מתאימים עם הארגון הבינלאומי. למרבה הצער, עד כה שיתף פעולה האו"ם רק עם המשטר העיראקי ולא עם האופוזיציה", הוסיף.

נציג האופוזיציה העיראקית לא ציין אם המידע הועבר לוושינגטון, הטוענת כי בידיה הוכחות דומות בנוגע לנשק העיראקי.
