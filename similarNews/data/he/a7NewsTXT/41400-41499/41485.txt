

בלעדי: שוטרים דרסו הבוקר אזרח ישראלי בחוות מעון ופצעו אותו לאחר שביקש לרשום את מספר לוחית הזיהוי של רכבם. השוטרים השאירו אותו שוכב על השביל בלא שהגישו עזרה והסתלקו מהמקום. הפצוע פונה לבי"ח שערי צדק ומצבו מוגדר קל. האזרח: "הם דרסו אותי בכוונה".

שוטרים דרסו הבוקר אזרח ישראלי בחוות מעון ופצעו אותו לאחר שביקש לרשום את מספר לוחית הזיהוי של רכבם. השוטרים השאירו אותו שוכב על השביל בלא שהגישו עזרה והסתלקו מהמקום. הפצוע פונה לבי"ח שערי צדק ומצבו מוגדר קל. האזרח: "הם דרסו אותי בכוונה".

הבוקר סמוך לשעה 11:00 בבוקר הגיעו ארבעה אנשים ברכב אזרחי אל חוות מעון ופגשו שם בקבוצת ישראלים המתגוררים במקום.

יושבי הרכב שלא הזדהו כשוטרים, בקשו מתושבי החווה להזדהות. במקום התפתח דין ודברים ולאחר עימות מילולי, שלף אחד מיושבי הרכב תעודת שוטר. לאחר שתושבי המקום דרשו לדעת את זהותם של שאר יושבי הרכב, הציג אדם נוסף תעודת שוטר.

אחד מתושבי החווה שהתבקשו להזדהות, אמר לשוטרים כי אין כרגע ברשותו תעודת זהות וביקש להגיע לביתו ולהביא עבורם את התעודה.

השוטרים סירבו לבקשתו, הכניסו אותו בכוח לרכב והודיעו לו כי הוא עצור.

תושב אחר של החווה, יששכר מן, שהגיע למקום ביקש אף הוא מהשוטרים לראות את תעודות השוטר בטרם יזדהה.

"הם לא הסכימו", אמר יששכר לערוץ 7, "וזה בניגוד לחוק, אז באתי מקדימה ונעמדתי לפני האוטו כי רציתי לרשום את הפרטים של האוטו, ואז הם נסעו קדימה, פגעו בי וקימטו לי את הרגל. נפלתי הצידה ומזל שלא קיבלתי את המכה בראש...

זו היתה דריסה בכוונה.. הם ראו לאן הם נוסעים, והם פשוט עלו עלי. אני נשארתי שוכב על השביל כי לא יכולתי להזיז את הרגל . הם ברחו והשאירו אותי ככה. הם לא הזעיקו אמבולנס. הם פשוט ברחו, ואחד מהחברים הזעיק את האמבולנס".

נהג האמבולנס מחזק את עדותו של מן ואמר כי כאשר הגיע לחוות מעון: "השוטרים לא היו במקום. הוא שכב על הרצפה והיו לו כאבים ברגליים, באגן, ובגב. עשינו לפי הנהלים שמנו לו קיבוע לוח גב. העלינו אותו על האלונקה ופינינו אותו".

יששכר מן פונה לבית החולים שערי צדק ומצבו מוגדר קל.

בקשנו את תגובת דובר מחוז ש"י. תגובה זו לא התקבלה לפי שעה.
