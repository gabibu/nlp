

במעבר קרני נתפסה משאית ובה כמות גדולה של תחמושת שיועדה להגיע לעזה. לכידת המשאית התאפשרה הודות למידע מודיעיני שהגיע לידי המשטרה. הנהג טוען כי לא ידע מה הוטמן במשאית.

מעצרו של ניסים אל זרקי, החשוד כי ניסה להבריח לרצועת עזה כמות גדולה של תחמושת, הוארך במוצאי שבת בבית משפט השלום באשקלון בשלושה ימים. הוא נעצר במעבר קרני לרצועה ועל המשאית בה נהג נתפסה כמות גדולה של תחמושת.

בלשכת המודיעין והבילוש התקבל ביום ו' מידע על כוונה להבריח אמצעי לחימה לרצועת עזה. דיווח על כך הועבר לאחראים על בדיקת המטענים במחסום קרני ותשומת ליבם הופנתה בעיקר לשלוש משאיות.

על פי המידע המודיעיני, במשאיות אלה היתה כוונה להבריח את התחמושת.

האחראים על בדיקת המטענים ערכו בדיקה קפדנית במיוחד במשאיות החשודות. באחת מהן נמצאו 2 קרטונים, שהכילו כדורים לרובה סער, קלצ'ניקוב, והיא עוכבה לבדיקה נוספת.

בתוך כך הגיעו למקום בלשי מרחב שמשון, והורו להעביר במתקן השיקוף את כל תכולת המשאית. מיתקן השיקוף גילה, שבין קרטונים שהכילו מכשירי קירור ומטענים לטלפונים סלולריים, הוסתרו קרטונים שהכילו ארגזי תחמושת רבים.

הבדיקה גילתה עשרות אלפי כדורים לקלצ'ניקוב ולמקלעים וכן אקדח אחד, שהוסתרו בתוך ארגזי המטען במשאית.

נהג המשאית, ניסים אל זרקי מדרום הארץ נעצר לחקירה, ובמוצאי שבת הוא הובא בפני שופט שהורה כאמור, להאריך את מעצרו.

בחקירתו הוא טען, לדברי המשטרה, כי הטעין באזור תל אביב את המשאית. לדבריו, הוא ידע שהמטען יועד להגיע לעזה, אך לא ידע מה תכולתו.
