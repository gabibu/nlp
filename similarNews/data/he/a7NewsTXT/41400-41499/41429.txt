

צביקה זימן בן ה-18, שנרצח בליל שבת בעתניאל, היה פעיל בתנועת "גשר" המבקשת ליצור נתיבי הבנה בין חילוניים לבין דתיים במדינת ישראל. כתב עתי"ם אביב קליין מוסר כי צביקה זימן, הרביעי בשישה אחים ואחיות, למד בישיבה התיכונית בחשמונאים ולאחר התיכון החליט להצטרף לישיבת ההסדר.

במשפחה סיפרו כי צביקה זימן היה חובב מוסיקה, וידע לפרוט בגיטרה ולנגן במפוחית, פיו היה מלא תמיד צחוק, היה אהוב על הסובבים אותו וחבר של כולם. בני משפחתו סיפרו כי הדריך בתנועת בני עקיבא והיה פעיל במועצת הנוער במסגרת תנועת "גשר", ליצירת הבנה בין חילונים לבין דתיים. צביקה זימן יטמן מחר בבית העלמין ברעות.
