

מנכ"ל עמותת "אדם טבע ודין", פיליפ ורבורג, פנה לארבע חברות המשווקות מים מינרליים בישראל במכלים כחולים, בקריאה לעבור לשימוש במכלים לבנים שקופים כדי לעודד את המיחזור ולמנוע סכנה לסביבה.


מנכ"ל עמותת "אדם טבע ודין", פיליפ ורבורג, פנה לארבע חברות המשווקות מים מינרליים בישראל במכלים כחולים, בקריאה לעבור לשימוש במכלים לבנים שקופים כדי לעודד את המיחזור ולמנוע סכנה לסביבה.

מנכ"ל אדם טבע ודין פנה בקריאה לשינוי צבע המכלים לארבע חברות בארץ העושות שימוש במכלים כחולים. המדובר בחברות: מעיינות עדן בע"מ, המשווקת את המותג "מי עדן", נביעות טבע הגליל בע"מ, המשווקת את המותג "נביעות", יפאורה תבורי בע"מ, המשווקת את מי "עין גדי" וטמפו, המשווקת של "סאן בנדטו".

הקריאה לשינוי צבע המכלים באה לאחר שהתברר כי על אף איסוף מכלי פלסטיק רבים על ידי הציבור, במסגרת חוק הפיקדון ובמתקני האיסוף הפזורים בערים השונות, כמות משמעותית של מכלים, העולה בהתמדה, אינה ממוחזרת כלל.

המדובר במכלי הפלסטיק בגוון התכלכל והכחול, בהם משווקים בקבוקים רבים של מים מינרלים בארץ. מכלים אלה אינם מופנים למיחזור בשל העדר דרישה לחומר הגלם הכחול. עקב כך מהווים המכלים מטרד ומעוררים חשש לסכנת שריפה, עקב הצטברותם והערמותם במפעל המיחזור של חברת "אביב" ברמת חובב. יצוין, כי לאדם טבע ודין נודע כי בעוד המכלים הכחולים עומדים כאבן שאין לה הופכין, משווע המפעל לחומר גלם שקוף ללא גוון, שמקורו במכלים ממחוזרים, אשר בו אין די.

במכתבו ציין ורבורג כי: "המיחזור אינו עוד בבחינת מותרות בישראל, כי אם צורך שעה ממשי הנדרש לאור מצוקת הקרקעות בארץ שאינה מאפשרת השחתת קרקעות על הטמנת כמויות הפסולת העצומות". כמו כן ציין ורבורג כי "המיחזור נדרש כטיפול חלופי לשיטת ההטמנה בה מטופלת רוב הפסולת בארץ, לאור נזקיה של שיטה זו לסביבה, נזקים העלולים להימשך עשרות שנים ולפגוע בבריאות הציבור".
על כן, קרא ורבורג לארבע החברות להירתם למטרה החשובה של שיפור איכות הסביבה, תוך קידום מדינת ישראל אל חיק המדינות החורטות מטרה זו על דגלן ולהצטרף לרוב החברות בעולם, ולמספר חברות בארץ, אשר משווקות מים במכלים לבנים-שקופים בלבד.
