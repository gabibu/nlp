

מליאת ועדת הבחירות המרכזית אישרה היום ברוב של 21 נגד 18 את מועמדותו של ברוך מרזל, מספר 2 ברשימת "חרות" לכנסת.

מליאת ועדת הבחירות המרכזית אישרה היום ברוב של 21 נגד 18 את מועמדותו של ברוך מרזל, מספר 2 ברשימת "חרות" לכנסת.

בכך דחתה ועדת המליאה את עתירת סיעת העבודה לפסול את מרזל מלכהן כחבר כנסת.

ההחלטה התקבלה בתמיכת הליכוד, ש"ס, האיחוד הלאומי, ישראל בעליה, המפד"ל, יהדות התורה וסיעת המרכז.

יו"ר הוועדה, השופט מישאל חשין, תמך בפסילתו של מרזל ובכך הצטרף לנציגי העבודה, מרצ, שינוי והמפלגות הערביות.

כתב עתי"ם מוסיף, כי שלושה נציגים בוועדה לא נכחו בהצבעה.

ברוך מרזל אמר בתום ההצבעה, כי הוא מודה לוועדה שנתנה בו אמון. "אני הולך לעבוד קשה כדי שחרות תהיה הפתעת הבחירות ותעלה משני אחוז לארבעה אחוז", אמר. הוא הבטיח כי יפעל בכל הדרכים החוקיות והדמורטיות למען ארץ-ישראל ועם ישראל.

סגן יו"ר ועדת הבחירות ממפלגת העבודה ח"כ אפי אושעיה האשים את נציגי הליכוד בוועדה בכך שסייעו להפיל את העתירה. "הליכוד, שגורמים פליליים וגורמים מהימין הקיצוני משתלטים על המרכז שלו, הקצין את עמדותיו ונתן היום לגיטימציה לממשיכי דרכו של כהנא".

ח"כ אושעיה הודיע כי סיעת העבודה תגיש ערעור על החלטת ועדת מליאת הבחירות לבית המשפט העליון.

בתגובה אמרה דוברת "חרות" שרה טיקטינסקי: "זה צפוי מראש שאנשי השמאל לא יסתפקו בהחלטת ועדת הבחירות ויפנו לבג"צ כשלא קיבלו את מבוקשם".

"אנשי השמאל המעריכים, ובצדק, כי עמדתם של שופטי הבג"צ תהיה דומה לזו של שופט הבג"צ בדימוס מישאל חשין (יו"ר הוועדה) שתמך בפסילת מרזל. חשין הגיע לדיון עם החלטה מודפסת מראש, לפני שהספיק לשמוע את הטיעונים של עו"ד יהודה רסלר שייצג את מרזל".

יו"ר הכנסת ח"כ אברהם בורג (עבודה) אמר כי אי פסילתו של ברוך מרזל מרשימת חרות לכנסת היא יום שחור לדמוקרטיה הישראלית. "אדם שמייצג גזענות וידיו הן ידי כהנא, אסור לו להיות חלק מבית המחוקקים הישראלי"

לעומתו, בירך יו"ר האיחוד הלאומי ח"כ אביגדור ליברמן על ההחלטה. הוא ציין כי פנה כבר לפני 3 שבועות ליועץ המשפטי לממשלה וביקשו להסיר את מגבלות התנועה על מרזל, על מנת שיוכל לנוע באופן חופשי ולהביע את עמדותיו.
