

בגל האחרון של פריסת כוחות מסיבית לקראת מלחמה אפשרית עם עיראק, נצטוו כ-25,000 חיילים אמריקנים לצאת לאזור המפרץ החל מתחילת חודש ינואר, כך מסרו פקידים בכירים בפנטגון לרשת החדשות של NBC. הצי האמריקני נצטווה להכין קבוצות סער אמפיביות ונושאות מטוסים לפעולה המתוכננת.

לדברי פקידים אמריקנים בכירים, שביקשו להישאר בעילום שם, מרבית 25,000 החיילים שייכים לתחום הלוגיסטיקה, התובלה וכוחות סיוע אחרים. פרישה זו תגדיל את הנוכחות הצבאית האמריקנית ליותר מ-80,000 חיילים. לפי תסריטי הפלישה השונים, תצטרך ארה"ב כוח של כ-250,000 חיילים כדי לפתוח בהתקפה מוצלחת על עיראק.

עשרות אלפי חיילים נוספים - הכוללים יחידות קרקע ומטוסים - מצפים לקבל את פקודות היציאה לאזור מיד לאחר תחילת השנה האזרחית החדשה.

בנוסף, יחידות רבות נוספות נצטוו להיות "מוכנים לפריסה", כולל מספר לא ידוע של ספינות מלחמה.

בין הכוחות שלא נצטוו עדיין לצאת לאזור, אבל נמסר להם להתכונן ליציאה, נזכיר:

- שתי קבוצות משימה אמפיביות. כל קבוצה כוללת 3 ספינות שעל סיפונן יותר מ-2,000 נחתים. בסיסה של קבוצה אחת לפחות מספינות אלה נמצא בסן דייגו: קבוצת ההתערבות האמפיבית "טראווה". עד השבוע הבא, אמורות הספינות האמפיביות האלה להתחיל להעמיס תחמושת, ולעשות את ההכנות הדרושות לקראת פריסה ארוכת טווח.

- אוניית בית החולים "קומפורט" שבסיסה בבולטימור, מרילנד, הוכנסה ביום חמישי לכוננות, ופקידים מסרו שספינה זו תישלח כנראה לאזור המפרץ בתחילת חודש ינואר, עם צוות קטן של פחות מ-100 אנשים. הרופאים והצוותים הרפואיים האחרים יצטרפו לאונייה כאשר תגיע ליעדה. ה"קומפורט" אמורה להטיל עוגן מול האי דייגו גרסיה, שבשליטה בריטית באוקיינוס ההודי. ההפלגה עד לדייגו גרסיה אורכת כחודש ימים.

- ביקורה של נושאת המטוסים "אברהם לינקולן" בנמל פרת' שבאוסטרליה הוארך במספר ימים נוספים, בהמתנה להחלטה אם היא תצטווה לחזור לנמל הבית שלה בקליפורניה כמתוכנן, אם לאו.

- הצי האמריקני נצטווה להעמיד במצב כוננות 4 קבוצות משימה, שבמרכז כל אחת מהן נושאת מטוסים, למקרה שיהיה בהן צורך למלחמה אפשרית בעיראק. אלה כוללות את נושאת המטוסים "קונסטליישן", המסיירת עכשיו במפרץ, ונושאת המטוסים "הארי טרומן", המשייטת במזרח הים התיכון.

נושאות המטוסים הנוספות שעשויות להצטרף לאחיותיהן במפרץ במקרה הצורך הן "אברהם לינקולן", "ג'ורג' וושינגטון" שחזרה לא מכבר לנורפולק, וירג'יניה, ה"תאודור רוזוולט" המתוכננת לסדרת תמרונים בחודש הבא מול חופי נורפולק, וה"קיטי הוק". נמל הבית של ה"קיטי הוק" ביפן, אבל היא יכולה להפליג בהתראה של 96 שעות מקבלת הפקודה.

- בנוסף, מטוסים של חיל האוויר האמריקני, הכוללים מפציצי B-1, מטוסי קרב F-15E, איגלס, ציידי טנקים A-10, ומטוסי F-16 פלקון הועמדו במצב הכן לפריסה אפשרית במועד כלשהו בחודש ינואר.
