

ערבי מירושלים ניסה בליל שבת לבצע פיגוע באמצעות פיצוץ מכונית תופת במרכז ירושלים. מהפיצוץ נפגע הערבי בלבד ובמהלך נסיונו להמלט מהמקום נלכד על ידי המשטרה.


ערבי מירושלים ניסה בליל שבת לבצע פיגוע באמצעות פיצוץ מכונית תופת במרכז ירושלים. מהפיצוץ נפגע הערבי בלבד ובמהלך נסיונו להמלט מהמקום נלכד על ידי המשטרה.

הערבי הגיע במכוניתו בסביבות השעה 01:50 בלילה לקרבת מגרש הרוסים, אזור בו מבלים בלילות שבת צעירים רבים.

הוא החנה את מכוניתו במגרש החנייה ליד רחוב מונבז, לא הרחק מהפאבים ברחוב, והדליק אחד משני בלוני גז שהניח במכונית, מתוך כוונה לפוצצה.

הדליקה פוצצה את שני הבלונים והרכב עלה באש. המחבל נכווה מן הדליקה ויצא מן המכונית, במטרה להמלט מן המקום.

בעודו נמלט הגיע כוח משטרה למקום והוא נתגלה בסריקה ראשונית ונתפס לא הרחק ממגרש החנייה.

בחקירתו הודה המחבל כי הוא שפוצץ את המכונית, כך עולה מדיווח המשטרה שהוסיפה כי בכוונתו היה להפוך ל"שאהיד" על ידי ביצוע פיגוע המוני.

ניידת כיבוי אש הצליחה להשתלט על האש בתוך מספר דקות.

קול הפיצוץ נשמע היטב בכל הסביבה, ומאות מבלים יצאו לרחוב למצוא את מקורו.

בשבת בצהרים הוציא שופט בית משפט השלום בירושלים צו איסור פרסום בכל הנוגע לזהותו של הערבי. הותר לפרסם כי הוא עבד בעבר באחד מאתרי הבילוי באזור.
