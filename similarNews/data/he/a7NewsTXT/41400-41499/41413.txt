

נעם אפטר הי"ד שנרצח בליל שבת בעתניאל, מנע בגופו מהמחבלים להיכנס לחדר האוכל בו שהו כל תלמידי הישיבה ומוריהם. הוא נעל את הדלת וכך נמנע טבח.

נעם אפטר הי"ד שנרצח בליל שבת בעתניאל, מנע בגופו מהמחבלים להיכנס לחדר האוכל בה שהו בעת הפיגוע כל תלמידי הישיבה ומוריהם. הוא נעל את הדלת וגונן עליה בגופו. בכך נמנע טבח בתלמידי הישיבה. הלויתו התקיימה אמש בשילה. טוראי יהודה במברגר הי"ד בן 20 מקרני שומרון, צביקה זימן הי"ד 18 מהיישוב רעות, גבריאל חוטר הי"ד בן 17 מאלוני הבשן, יובאו היום למנוחות.

בפיגוע נפצעו עוד 10, מהם 5 חיילי צה"ל.

סמוך לשעה 20.00 בשעה שתורני המטבח החלו לחלק את המנה הראשונה של סעודת ליל שבת פרצו שני המחבלים לבושים במדי צה"ל, אפודי קרב וחמושים ברובי 16 M למטבח הישיבה ופתחו באש לעבר 4 התורנים שעסקו בחלוקת האוכל.

שלשה מתלמידי הישיבה שהיו במטבח נפגעו מיד מהאש. נועם אפטר הי"ד הסתער לעבר הדלת המפרידה בין חדר האוכל לבין המטבח והצליח לסגור אותה. בכך מנע מהמחבלים להגיע לחדר האוכל שהיה הומה תלמידי ישיבה וחברי סגל.

נעם שהגן בגופו על הדלת נורה בגבו ונרצח.

המחבלים ירו על הדלת אך לא הצליחו להיכנס אל חדר האוכל. מהירי הזה נפצעו 4 מהסועדים.

קולות הירי הגיעו אל מפקדת גדוד 'לביא' הנמצאת בסמוך לישוב. רס"ן סלים סגן מפקד הגדוד שמע את הירי אסף עימו את חוליית הפיקוד, קציני מטה של הגדוד וחיילים מהפלוגה והם יצאו לעבר המקום כשחלק מהכוח עושה את דרכו בריצה וחלק נוסף נוסע בג'יפים.

מתחקיר האירוע עולה כי כוח זה הגיע למקום שתי דקות לאחר תחילת האירוע.

"תגובה מהירה של כוחות מגדוד 'לביא' שבסיסם נמצא בצמוד ליישוב סיימה את הארוע בתוך דקות", אמר קצין בכיר. "אם המחבלים היו מצליחים לפרוץ את הדלת בין המטבח לחדר האוכל, זה היה מסתיים בטבח חמור בהרבה".

המחבלים החלו לנהל חילופי אש עם החיילים שהגיעו. אחד מהם ניסה להתבצר במטבח אך לאחר זמן מה נמלט שהוא עושה את דרכו בחזרה לעיירה דהריה.

באותה שעה החלו מתנדבי ההצלה של יהודה ושומרון להעניק טיפול ראשוני לפצועים, וצוותי מד"א הבהילו אותם לבית החולים "סורוקה" בבאר-שבע. חלק מהפצועים פונו באמצעות מסוקים. הבוקר נמסר כי מצבו של הפצוע הקשה התייצב, והוא מוגדר בינוני. מצבם של שאר הפצועים מוגדר קל עד בינוני, והם מאושפזים במחלקות האורטופדיות והכירורגיות.

בחילופי האש נפצעו קל גם רס"ן סלים ואחד מקציני המטה שלו. השניים פונו לבית החולים "הדסה עין כרם" בירושלים.

אל 4 התורנים שספגו את מכת האש הראשונה הגיעו רק כאשר נשללה האפשרות להמצאותו של מחבל נוסף. בהגיע כוחות ההצלה אליהם נותר בידיהם רק לקבוע את מותם.

אחרי המחבל השני שנמלט מן היישוב ערכו כוחותינו מרדף בפיקודם של מפקד חטיבת יהודה אל"מ חגי מרדכי, ומפקד גדוד שחם מחטיבת הנח"ל סא"ל ערן.

במהלך המרדף הם נקלעו למארב של המחבל שפתח לעברם באש ופצע 3 מהם באורח קל. הכוחות השיבו אש לעבר המחבל ורק לאחר שמפקד החטיבה ומפקד הגדוד איגפו אותו והסתערו לעברו, הצליחו לחסלו.

במהלך חילופי האש והמרדף עברו חיילינו בין בתי הישוב כדי לוודא שאין מחבלים המתבצרים בבתים כמו כן לוודא שאין בקרב התושבים נפגעים.

הבוקר הרסו כוחות צה"ל בעיירה דורא, צפונית לעתניאל, את ביתו של ראש חוליית הג'יהאד האסלאמי באזור. מצה"ל נמסר כי המחבל, עבד אל-רחים ת'לאחמה קיק, השתתף בפיגוע ירי נגד ג'יפ צבאי בקיץ 2001, וכן סחר באמצעי לחימה וגייס מחבלים לארגון הג'יהאד.

מזכ"ל ארגון הג'יהאד רמדאן עבדאללה שלאח הודיע אמש בראיון לתחנת הטלויזיה "אל גז'רה" כי ארגונו אחראי לפיגוע וכי מדובר לטענתו "בתגובה על חיסולו של חמזה אבו אל רוב בכיר ג'יהאד בקבטיה".

אלוף פיקוד המרכז משה קפלינסקי אמר כי מדובר במחבלים המשתייכים לרשת המחבלים של הג'יהאד בחברון, שממנה יצאה גם החוליה שאחראית למתקפה על ציר המתפללים בה נהרגו 12 מכוחות הבטחון ובראשם מפקד חטיבת יהודה הקודם אל"מ דרור ויינברג הי"ד.

הבוקר הגיע למקום האירוע הרמטכ"ל רא"ל משה (בוגי) יעלון, וסייר בזירת הפיגוע עם אלוף הפיקוד ומפקד האוגדה תא"ל עמוס בן אברהם. הקצינים הבכירים דיווחו לרמטכ"ל כי בתגובת גדוד 'לביא' נמנעו קורבנות רבים.


נעם אפטר הי"ד בן 23 תושב שילה שירת בצנחנים כמפקד כיתה. הוא סיים את שירותו הצבאי והגיע בחזרה לישיבה כדי להשלים את שירותו במסגרת ההסדר. אמש הובא נעם למנוחות בישובו.

גבריאל חוטר למד בישיבה הקדם צבאית בעתניאל והתכוון להתגייס לצה"ל ליחידה קרבית. הוא נולד בכפר אדומים והתחנך בישיבה התיכונית של מעלה אדומים. לפני כשלוש שנים עבר להתגורר עם משפחתו בקיבוץ אלוני הבשן שברמת הגולן, כדי לחזק את ההתיישבות בגולן.

גבריאל אהב מאד מוזיקה ונודע בקרב חבריו כמלחין שחיבר מנגינות מקוריות לזמירות השבת. את אהבתו למוזיקה ספג ממשפחתו חובבת המוזיקה. הוא אהב מאד את מקום הולדתו בכפר אדומים, את נופי השומרון וירושלים ונהג לבלות שם את חופשותיו. זאת אחת הסיבות שהוריו החליטו לקבור אותו בכפר אדומים.

הלוויתו של גבריאל חוטר תתקיים היום בשעה 15:30 בבית העלמין שבכפר אדומים.

צביקה זימן, נער חובב מוסיקה, היה פעיל בתנועת "גשר" המבקשת ליצור נתיבי הבנה בין חילוניים לבין דתיים במדינת ישראל.

צביקה זימן, הרביעי בשישה אחים ואחיות, נולד בפתח תקווה ועבר להתגורר עם משפחתו בישוב רעות.

אביו, עוזי, סיפר כי את לימודיו היסודיים והתיכוניים עשה בנו בישוב חשמונאים. בתום לימודיו בישיבה התיכונית בחשמונאים, הוא החליט להצטרף לישיבת ההסדר.

צביקה זימן היה חובב מוסיקה, וידע לפרוט בגיטרה ולנגן במפוחית, פיו היה מלא תמיד צחוק, היה אהוב על הסובבים אותו וחבר של כולם.

תחביב נוסף, הקשור בחלום להוציא רשיון טייס, היה הרכבת טיסנים. "הוא תמיד נשא עיניו לשמיים, לזהות מטוסים", סיפר האב השכול.

בני משפחתו סיפרו, כי הדריך בתנועת בני עקיבא והיה פעיל במועצת הנוער במסגרת תנועת "גשר", ליצירת הבנה בין חילונים לבין דתיים.

צביקה זימן יטמן היום בשעה 13:00בבית העלמין ברעות.

טוראי יהודה במברגר בן ה-20, שנרצח בליל שבת בפיגוע בישיבת ההסדר בעתניאל שבדרום הר חברון, היה הבכור להוריו ולא שישה אחים ואחיות.

משפחת במברגר היא מוותיקות הישוב קרני שומרון. אביו, צבי, ניהל בעבר את הישיבה וכיום הוא מנהל אגודה לבנות השירות הלאומי. האם, אביגיל, מלמדת באולפנה לבנות "להבה".

טוראי יהודה במברגר התגייס לפני שבועות ספורים לצה"ל, לשירות בן חמש שנים במסגרת ההסדר לתלמידי הישיבות, ושילב מסלול קרבי ולימודים תורניים.

הלוויתו תתקיים היום בשעה 10:30 בישוב קרני שומרון.
