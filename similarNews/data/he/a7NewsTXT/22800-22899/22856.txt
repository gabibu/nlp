

לראשונה בתולדות גוש עציון ייפתח במוצאי שבת פסטיבל לתיאטרון ולמוסיקה יהודית המאורגן ע"י המועצה האיזורית, המרכזים הקהילתיים ו"אמנות לעם". הפסטיבל יימשך שלושה ימים ובמהלכו יתקיימו עשרות מופעים שייערכו במרכזים הקהילתיים בגוש עציון, באפרת וברחבת המועצה.

המופעים מותאמים לכל בני המשפחה. בין השאר יופיעו תזמורת המשטרה, דוד דאור, מוטי גלעדי, להקת קולן, ניגוני שלמה קרליבך, הצגות לילדים ולנוער, מקהלות ואמנים מקומיים.

מועצת גוש עציון זכתה השנה בפרס השנתי של "אמנות לעם" על התמדתה בקיום אירועים תרבותיים ואמנותיים למרות המצב הבטחוני הקשה באיזור. משרד התרבות, בהנחיית השר מתן וילנאי, העמיד תקציב מיוחד להרחבת הפעילות בגוש עציון ובאיזורי התיישבות אחרים ביש"ע, בשכונת גילה ועוד.
