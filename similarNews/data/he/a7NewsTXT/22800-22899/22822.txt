

אנטוני זיני, שליחם של האמריקנים לאזורנו, מתקשה להשלים את המשימה שהוטלה עליו: להשיג הפסקת אש בין ערביי הרש"פ לישראל. שרי הממשלה כבר מתכוננים ליום שבו ישוב זיני לארה"ב וכישלון נוסף באמתחתו. אתמול דנו שרי המטבחון המורחב באופציות הצבאיות העומדות בפני מדינת ישראל, אפשרויות השמורות ליום שבו יעזוב זיני את האזור. ערביי הרש"פ אמנם טוענים, כי רוב הסעיפים הכלולים בהצעת הממשל האמריקני מקובלים עליהם, וכי הם מחויבים ליישם את המלצות טנט במלואן, אולם גורמים במשלחת האמריקנית טוענים כי רק הצד הישראלי מגלה גמישות בעמדותיו, ונכונות לשתף פעולה עם השליח, ואילו הצד השני אינו מציג מאמצים או תוצאות כלשהן. לאחר פגישה בין נציגי הרש"פ למשלחת האמריקנית ביקש אתמול זיני להיפגש פעם נוספת עם הישראלים. פגישה שתהיה, אולי, תחילת הסוף של שליחתו הנוכחית לאזור. בתוך כך בראיון שמתפרסם היום ב"ידיעות אחרונות" אומר ראש הממשלה כי הוא מתחרט שהתחייב בפני האמריקנים שלא לפגוע בערפאת: "במהלך כהונתי כראש ממשלה הייתה התחייבות אחת שקיבלתי עליי, והיא הייתה טעות: התחייבתי לא לפגוע פיזית בערפאת". בראיון מגלה שרון כי בכל פגישה שקיים עם נשיא ארצות הברית, החל מפגישתם הראשונה, דרש ממנו בוש לא לפגוע בערפאת, והוא נענה לבקשה. ההתחייבות חלה לא רק על פגיעה פיזית בערפאת, אלא גם על גירושו מהשטחים. "אולי ההיענות שלי הייתה הדבר הנכון לעשותו בהתחלה, אבל החל משלב מסוים של המערכה היא הייתה טעות. הייתי חייב לומר להם: 'אינני יכול לעמוד בהתחייבות זו'".

בראיון עמו מייחד שרון דברים גם לאיום האיראני: "בצפון אנחנו יושבים על חבית אבק שריפה. איראן הקימה מערך קטיושות ורקטות בדרום לבנון, כולל תשתית. מדובר ב-8,000 קטיושות לפחות. הן מסוגלות לפגוע בחיפה ודרומה מחיפה, בטבריה ובאזור הכינרת, בשדה התעופה הצבאי ברמת דוד ובאזור התעשייה במפרץ.

"את המערך הזה מתחזקות משמרות המהפכה האיראנים והחיזבאללה. איראן פעילה בלבנון, פועלת בין ערביי ישראל באמצעות התנועה האסלאמית, וממשיכה להזרים נשק לרש"פ".
