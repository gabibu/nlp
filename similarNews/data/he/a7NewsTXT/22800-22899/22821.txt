

לאחר עיכובים רבים והתכנסויות אחדות יחליט היום המטבחון המורחב אם לאפשר לערפאת לצאת לפסגת המדינות הערביות שתיפתח הערב בבירות אם לאו. רעיונות יצירתיים אחדים הובעו בפני ראש הממשלה אריאל שרון כדי לאפשר לערפאת לצאת לפסגה. ארה"ב, למשל, הציעה לישראל, כי עבדאללה מלך ירדן יגיע ארצה, ייוועד עם שרון ואחר כך ייפגש עם יאסר ערפאת ברמאללה, משם ימריאו השניים דרך רבת-עמון לפסגה בביירות. שר החוץ של קטאר ניסה לפתות את שרון בכך שהציע שיגיע לישראל וייוועד לראשונה בפומבי עם שרון ועם פרס, ולאחר מכן יטיס את ערפאת במסוקו לוועידה. לשכתו של שרון דחתה את יוזמת שר החוץ הקטארי, אולם הפור באשר לנסיעת ערפאת עוד לא נפל. פרשנים מדיניים מסבירים כי אם ערפאת יחליט שאינו מעוניין לצאת לפסגה, הוא יקל עד מאוד על שרון. המכשול העיקרי העומד בפני שרון להתיר את הנסיעה הוא התנאים הפומביים שהציב: התנאי הראשון הוא שערפאת יתחייב לשאת נאום תומך שלום בפסגה, והתנאי השני הוא שעליו לדאוג לכך שבעת היעדרו תהיה רגיעה בשטח. אם לא ימולאו תנאים אלו, הסביר שרון, לא תותר שיבתו של ערפאת. שרון כנראה אינו מאמין שיהיה בארץ שקט בזמן הפסגה, מה שייאלץ אותו לאסור את שיבתו של ערפאת לאזור, צעד שיעורר עליו את זעמם של האמריקנים והאירופים, ומפגיעה בכבודם הוא משתדל להיזהר.

מי שמאמין לאיומיו של שרון ומפחד שערפאת לא יוכל לשוב לרמאללה, הוא דווקא נשיא מצרים, חוסני מובארק. אתמול הוא הציע לערפאת לא לצאת לבירות, אלא להסתפק בהשמעת נאום טלפוני באוזני המתכנסים לוועידה.

בעניין זה אמר אתמול ח"כ אביגדור ליברמן כי הוא היה מאפשר לערפאת לצאת לפסגת ביירות, אך לא היה מאפשר לו לשוב.
