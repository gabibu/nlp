

"יש לשנות את המציאות. צריכים לעכל את העובדה שאנו מצויים במלחמה וליצור תפנית אשר תשנה את פני המצב", כך אמר הערב נשיא המדינה משה קצב.

הנשיא קצב ביקר את פצועי הפיגוע בנתניה, המאושפזים בבית החולים לניאדו. הנשיא ורעייתו סיירו גם במלון "פארק" שבו בוצע הפיגוע. "ערפאת נושא באחריות ישירה והמלאה לכל מרחץ הדמים. ערפאת הוא זה שמצית ומרעיל את האווירה. לפיכך, לא נוכל לתת יד להמשיך ולשפוך את דמנו, אלא לעצור את שפיכות הדמים", אמר נשיא המדינה.

"המשפט 'בכל דור ודור קמו עלינו לכלותנו' קיבל משמעות נוספת בליל הסדר השנה. לישראל יש עסק עם כנופיה של רוצחים שפלים, אשר אינה מייחסת ערך לחיי אדם", ציין הנשיא קצב.
