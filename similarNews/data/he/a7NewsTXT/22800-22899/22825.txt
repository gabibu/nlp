

לפני ימים אחדים התקיים מפגש יוצא דופן בין פרקליטת המדינה ופרקליטי המחוזות לרבנים מהארגון "רפואה על פי ההלכה", בלשכתה של ארבל בירושלים. בפגישה נכחו בין השאר הרב יצחק זילברשטיין, הרב זלמן נחמיה גולדברג, הרב לוי יצחק הלפרין, הרב שמחה קוק והרב יהושע שיינברגר, שיזם את המפגש.

במהלך המפגש הודגש הצורך שבקיום הידברות בין הציבור החרדי לבין הפרקליטות, עקב תחושת ניכור ברחוב החרדי למערכת אכיפת החוק. הרבנים העלו נושאים שמטרידים את הציבור אותו הם מייצגים.

פרקליטי המחוזות השונים הסבירו באופן כללי את נושאי המדיניות, דרכי האכיפה ואת החשיבות שיש בפתיחות ובהבנה כלפי מערכת אכיפת החוק, כמו גם החשיבות שבגילוי פתיחות והבנה כלפי הציבור החרדי. הפרקליטים הדגישו כי הם מתייחסים לכל הציבור באופן שווה.

פרקליטת המדינה עדנה ארבל סיכמה את המפגש בהדגישה את החשיבות בקיום הידברות בין הציבור החרדי והפרקליטות, במיוחד בימים אלה של טרור וסבל, שהם חשובה ההתלכדות וההבנה ההדדית. ארבל הסבירה כי עבודת הפרקליטות נשענת על בסיס האמון שרוחש לה הציבור כולו, ובכלל זה הציבור החרדי.

בתום הפגישה סוכם כי ייערכו מפגשים נוספים עם פרקליטי המחוזות כדי להמשיך בהידברות.
