

אלפי סטודנטים מצריים הפגינו היום נגד ישראל, כך מסר מקור משטרתי מצרי בקהיר.

כ-115,000 סטודנטים מאוניברסיטת אלכסנדריה הפגינו בקריאה למנהיגים הערבים לאמץ "עמדה נחושה" נגד ישראל. כ-5000 סטודנטים מאוניברסיטת זגזיג, שבאיזור הדלתה, התכנסו בקמפוס וקראו "ירושלים תישאר ערבית" ו"השחרור ייעשה בכוח הנשק ולא באמצעות היוזמה הסעודית".
כ-3000 סטודנטים מאוניברסיטת מנופיה ו-2000 סטודנטים מאוניברסטית טנטה הפגינו גם הם נגד ישראל.

הפגנות הסטודנטים המצריים נגד ישראל מתקיימות באופן תדיר מאז כניסת צה"ל לשטחי הרש"פ והן נערכות ברשות שלטונות מצרים, האוסרים על הפגנות בציבור בתוקף צו חירום השורר במדינה זו מאז 1981.

גם בצנעא נערכו הפגנות תמיכה ב"אינתיפדה הפלשתינית", תוך קריאה לפסגה הערבית לתמוך בפלשתינים.

ההפגנה אורגנה על ידי המפלגה השלטת בתימן ולדברי סוכנות הידיעות הרשמית השתתפו כ 1.5 מיליון מפגינים. עפ"י הדיווח הם צעדו ברחובותיה הראשיים של צנעא וקראו "חובה לשחרר את אל קודס (ירושלים)", "לא להיכנע" ו"להתנגד, בעיראק ובפלשתין".

חלק מהשלטים היו כתובים באנגלית ובצרפתית ובהם נכתב "שרון הוא פושע מלחמה" ו"שרון, הפסק להפר את זכויות האדם".המפגינים גם נשאו תמונות של שייח' אחמד יאסין, שייח' חסן נסראללה, יאסר ערפאת וסדאם חוסיין.


