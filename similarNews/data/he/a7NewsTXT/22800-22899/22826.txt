

הסופר הפורטוגזי, חתן פרס נובל לספרות, ז'וזה סראמאגו הגיע לרמאללה במסגרת משלחת "הפרלמנט הבינלאומי של הסופרים", שאחד ממייסדיה הוא המשורר מוחמד דרוויש. סראמאגו אמר כי ידע שטנקים ישראלים סוגרים על רמאללה, "אך לא ידעתי שעל רמאללה חולשות שתי מושבות ("קולוניות" בצרפתית), ובהן מוצבים צבאיים. לא ידעתי שכל ישוב פלשתיני בנפרד נתון במצור. זהו מצב ייחודי וטראגי". סראמגו המשיך ואמר כי "מה שקורה פה הוא פשע שאפשר להשוות לאושוויץ, בהתחשב בכל ההבדלים של זמן ומקום. את המקום הזה הופכים למחנה ריכוז". לשאלת כתב הארץ: "אם זה אושוויץ, איפה תאי הגזים?" ענה הסופר ש"עדיין אין".

בתגובה, ביטל מנכ"ל הטלוויזיה החינוכית צביקה שפירא ראיון שהייתה אמורה לקיים העיתונאית אבירמה גולן עם סאראמגו, ראיון שנקבע לפני חודשים אחדים, והיה אמור להיות מוקלט ביום שישי. גולן, עיתונאית ב"הארץ" אינה חושבת שהתבטאותו של הסופר מצדיקה את ביטול הראיון. אתמול היא אמרה על כך: "אינני יודעת מה לומר לו, ואנה אשא את הבושה". המפגש, לדברי גולן, תוכנן להיות ראיון אישי על יצירתו הספרותית, על השקפותיו ועל חייו.

שפירא, מצדו, מבהיר כי החליט על ביטול הראיון בשיתוף חברי הנהלת הטלוויזיה. "ההצהרה של סאראמגו היא אמירה גסת לב, בלתי אנושית ובלתי מתחשבת בציבור גדול של ניצולי שואה", נימק. "כל יהודי נושא בזיכרון הקולקטיבי שלו את זוועות השואה, וזו בדיוק הסיבה שדווקא בעת הזו, העומדת בפתחו של יום השואה, אין לשלב בתוכנית ראיון אתו, כי הוא בחר דווקא בשואה כדימוי לטענותיו".

גם הרב הראשי לישראל הרב ישראל מאיר לאו הגיב אתמול על הפרשה ואמר: "האיש שכתב ספר על העיוורון, לקה בו בעצמו. זהו עיוורון מוסרי וליקוי חושים מוחלט. מי שעורך השוואה המעוותת בצורה כל כך בוטה את הצדק והאמת מתיר למעשה את דמנו, וראוי שועדת פרס נובל, ארגוני הסופרים בארץ ובעולם והקהילה העולמית ישמיעו את קולם בעניין זה באופן ברור, צלול וחד".

הרב הוסיף כי במסגרת ביעור החמץ יש לבער גם את חמץ האנטישמיות ואת נגעי שנאת ישראל, כפי שהדברים מוצאים את ביטויים מדי פעם בפעם, ולאחרונה, ביתר שאת.

"האיש הזה חי בתקופת השואה בפורטוגל, עוד מדינה שלא הצטיינה באהבת ישראל, ומאז ועד היום לא השמיע ולו ציוץ אחד של מחאה, והנה היום הוא הופך את הקורבנות למרצחים, ולרוצחים הוא מעניק תעודת יושר ומסכנות".

הרב לאו אמר עוד כי זו היא עת לעריכת חשבון נפש, לאחר שכמה וכמה יהודים וישראלים "גייסו" לטובת טיעוניהם השוואות עם הנאצים, ועתה, לדבריו, "אנו קוטפים את פירות הביאושים של התבטאויותיהם האומללות".
