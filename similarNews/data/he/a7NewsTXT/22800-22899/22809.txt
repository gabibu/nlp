

התנועה מקאבול לאיזור שנפגע ברעידת האדמה נחסמה היום , לאחר ששתי משאיות התהפכו במנהרת סאלנג וחסמו את התנועה ואת המאמצים להחיש סיוע לנפגעי האסון.

כ-2000 בני אדם ניספו ויותר מ-3000 נפצעו ברעשים שהרסו לחלוטין את העיר נאהרין והכפרים הסמוכים ביום שני בלילה וביום שלישי בבוקר, מסרו מקורות ממשלתיים מקומיים.

סיוע ראשוני, שכלל אלפי אוהלים ומאות שמיכות נשלח לנאהרין מהעיר מאזר א-שריף, אך חסימת מנהרת סאלנג מפריעה למאמצי הסיוע.

עיתונאים שניסו להגיע לאיזור הרעש מקאבול נתקעו בפקק תנועה אדיר בדרך לסאלנג. חיילים צרפתיים מהכוח הבינלאומי מסרו, כי יעברו יומיים עד שאפשר יהיה לפנות את המנהרה, שהיא הגבוהה ביותר בעולם (בגובה 3363 מטר).

"קשה מאוד מאוד לעבור. המכוניות זוחלות", אמרה רבקה ריצ'רדס, דוברת משרד האו"ם לעניינים הומניטריים. היא הוסיפה כי מאות מכוניות תקועות בשיירה, אך ניתנת עדיפות למשאיות המביאות סיוע לנפגעי האסון.


