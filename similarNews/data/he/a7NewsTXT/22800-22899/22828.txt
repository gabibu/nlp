

בשל סופת שלגים המתחוללת באתר החרמון הוא נסגר למבקרים. השלג הכבד החל לרדת אתמול לפנות בוקר ונערם לגובה של 20 ס"מ ברכבל העליון, ו- 10 ס"מ בתחתון.

בעקבות השלגים הכבדים הוחלט לסגור את האתר למבקרים עד אשר יפונו הדרכים, והתנאים יאפשרו גישה בטוחה להר.

מזג האוויר הסוער הצפוי להימשך עד שבת עלול להשכיח מאתנו כי תקופת שעון הקיץ מתחילה במוצאי החג הראשון. השעה 01:00 ביום שישי לפנות בוקר תהפוך להיות 02:00.

שיטת "שעון הקיץ" חוסכת למשק 71 מיליון שקלים, אולם 29 מיליון שקלים נוספים היו יכולים להיחסך אם הייתה הממשלה מאמצת את המלצת התאחדות התעשיינים להאריך את תקופת שעון הקיץ בשלושה חודשים נוספים, כך מסר שוקי אברמוביץ', סמנכ"ל לכלכלה של ההתאחדות. התעשיינים מסבירים כי שיעור החיסכון הגבוה טמון בכך שכאשר מונהג שעון קיץ חוסכים האזרחים בתאורה ובמיזוג אוויר, העובדים מגדילים את פריון העבודה שלהם, ישנה ירידה במספר תאונות דרכים, וחל שיפור באיכות חייו של העובד, וזאת בעקבות התרבות שעות הפנאי בתקופה זו.
