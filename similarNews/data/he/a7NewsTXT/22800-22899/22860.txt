

זמן קצר לאחר הפיגוע הרצחני בנתניה אומר השר לביטחון פנים עוזי לנדאו כי "נסיוננו מורה שאין דרך אחרת. אין קיצורי דרך. צריך להרוס את הרשות הפלשתינית. כל השאר זה משחקים". לדבריו, הפלשתינים יכולים לחיות באוטונומיה, אך השליטה הביטחונית צריכה להישאר בידי ישראל באופן בלעדי - "להיכנס ולעשות כל שדרוש ולא להפסיק לפני שמסיימים את המלאכה. יש לחתור לשליטה בטחונית גמורה של ישראל בשטח".

שר התקשורת, רובי ריבלין, אמר: "לאור הפיגוע האכזרי לא ניתן להמשיך לחכות למפגעים. עלינו לומר לאמריקנים כי על אף מלחמתם הגלובלית בטרור, יש גבול למה שעלינו לשלם".

יו"ר ישראל ביתנו ח"כ אביגדור ליברמן דרש מהממשלה להודיע על סיום שליחותו של זיני בעקבות הפיגוע. "על ממשלת ישראל לחסל את הטרור הפלשתיני בדיוק באותה הצורה שבה מיגרה את הטרור בשטחה של אפגניסטן". ליברמן קרא להפסיק מייד כל מגע ביטחוני ומדיני עם הרשות הפלשתינית.

ח"כ יובל שטייניץ אמר בתגובה לפיגוע כי "הפיגוע הנורא הזה הוא תוצאה של אזלת ידנו במלחמה בטרור. הגיע הזמן שנעשה מעשה כמו חוסיין בשנות ה-70' ונחסל את הטרור. אין סיבה להמשיך וללחוץ על ערפאת ולהמתין שהטרוריסט הזה יהפוך למלאך".
