

חוק השבות על סעיפיו מרחיקי הלכת, המאפשרים עליית קרובים רחוקים של יהודים, וקבלת ההטבות הכלכליות המוענקות בישראל לעולים החדשים גורמים מצב שבו מגיעים ארצה מהגרים שישראל משמשת להם אך ורק תחנת מעבר בדרכם ליעדם האמיתי. לאחר תקופת קליטה קצרה וקבלת ההטבות פורשים ה"עולים" כנפיהם וטסים למדינה אחרת, שהייתה היעד שלהם מלכתחילה.
משרד הפנים, ובראשו השר אלי ישי, מנסים להקשות על כניסת עולים פיקטיביים לשטחי מדינת ישראל, וזאת תוך כדי בדיקה מדוקדקת של קרבתם ליהודים. עם זאת לא תמיד הם מצליחים לשים את ידם על המתחזים.

בעקבות דברים אלה מינה אתמול ראש הממשלה אריאל שרון צוות בינמשרדי לבחינת הסוגייה ודרכי הטיפול האפשריות בה.

הצוות הממונה, בראשותו של מזכיר הממשלה, עו"ד גדעון סער, יבחן את תופעת העולים הפיקטיביים, את היקפה, את שיעור הנזקים הכספיים הנגרמים ממנה לאוצר המדינה, ותוצאות נוספות של התופעה במישור הכלכלי והחברתי.

בצוות יהיו חברים נציגי משרד החוץ, המשרד לקליטת העלייה, משרד הפנים, משרד המשפטים, משרד התיירות, הסוכנות היהודית ועוד.

אתר nfc כותב על עניין זה , ומוסיף כי בעקבות לחץ שהפעיל השר ישי על ראש הממשלה הוחלט גם על הקמת צוות שיבחן את סוגיית הגיור. זאת לאחר פסיקת בג"צ המורה לפקידי משרד הפנים לרשום בתעודות הזהות של גויים העוברים תהליך של גיור רפורמי כיהודים. בראשו של צוות זה יעמוד שר התקשורת ראובן ריבלין.
