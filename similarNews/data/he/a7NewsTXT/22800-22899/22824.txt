

במהלך שבוע שבו נערכו הפגנות מחאה רבות ברחבי מדינות ערב נגד ישראל, ובמסגרתן כונה ראש ממשלת ישראל "רוצח", ומדינות ערב נקראו "להשיג שלום באמצעות הקנה ולא באמצעות אמנות", התקיים גם טקס בטול כרם, ובו חילק נציג הממשל העירקי חצי מיליון דולרים ל-47 משפחות של מחבלים. התעריף למחבל מתאבד היה 25,000 דולר, ואילו משפחותיהם של מי שנהרג במהלך עימות עם כוחות צה"ל קיבלו 10,000 דולר. עיראק נוקטת צעד זה כדי לעודד "מתנדבים עתידיים", כך כותב היומון האוסטרלי "סידני מורנינג הראלד", שדיווח על האירוע.

לדברי המארגנים, מאז פרצה מלחמת אוסלו כבר חילקה ממשלת עיראק יותר מ-10 מיליון דולרים למשפחות הרוצחים.

בכיר ב"חזית הערבית לשחרור", פלג של אש"ף המקורב לעיראק ואשר ארגן את הטקס, אמר לכתב היומון האוסטרלי כי הסכום שחולק למשפחות המתאבדים גדול ב-15 אלף דולר, (מהסכום שהוענק להרוגים "רגילים"), וזאת במטרה לעודד ערבים נוספים להתנדב לביצוע פיגועי התאבדות, ובדרך זו "לסייע בחיזוק הלגיטימיות של בעיותינו הלאומיות".

בכיר ברש"פ הביע תודות לעיראק, ואמר כי יש לכבד מדינה זו, המדינה הערבית היחידה שתורמת באופן רשמי לעניין הפלשתיני: "25 אלף הדולרים של סדאם חוסיין הם מסר למי שיוכלו להקריב את חייהם כקדושים, ולהבטיח שמשפחותיהם יזכו לתמיכה הראויה", אמר הבכיר.
