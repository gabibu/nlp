

מוסא חסונה וחאפז מקבל, ערבים המתגוררים בלוד, הם שהסיעו את המחבלת המתאבדת שהתפוצצה לפני כחודש בכביש 443 ליד מחסום מכבים, כך עולה מכתב אישום שהוגש אתמול נגד השניים בבית המשפט המחוזי בתל אביב. בפיצוץ נפצעו שני חיילי מילואים, האחד נפצע פצעים בינוניים, והשני נפצע קל.

בכתב האישום, המייחס לשניים מגע עם סוכן חוץ, וסיוע לאויב במלחמה, מפרטת המדינה כי כבר בשנת 99' קיימו השניים קשר עם פעילי כוח 17, שהיו מבוקשים על ידי מדינת ישראל.

לפני כחודש התקשר מחבל החבר בכוח 17 לחאפז מקבל, וביקש ממנו להגיע לרמאללה כדי לאסוף משם ערביה המעוניינת לבצע פיגוע התאבדות בשטח "ישראל הקטנה" ולהסיע אותה למרכז הארץ. יעד הנסיעה היה תחנת המשטרה ביפו. מקבל וחסונה נסעו למחסום קלנדיה, משם אספו את המחבלת.
במהלך הנסיעה מסר מקבל למחבלת את שמה של אחותו, כדי שתוכל להזדהות בשמה במקרה של ביקורת במחסום. כאשר הגיע הרכב למחסום מכבים, התבקשו הנוסעים להציג תעודות זהות. המחבלת ומסיעיה ניסו לשכנע את החיילים שהיא אכן אחותו של מקבל, וכי היא "שכחה" את תעודת הזהות שלה בבית.

החיילים לא האמינו לסיפור, והורו למחבלת לצאת מהמכונית. כשהבינה שהחיילים לא יתירו לה לעבור את המחסום, היא פוצצה את עצמה. מסיעיה, כאמור, נתפסו, ומשפטם החל.

בתוך כך הגישה אתמול פרקליטות המדינה כתב אישום נגד נידאל משעל בן 21 משכונת ג'אבל מוכבר שבמזרח ירושלים. לפני שבועות אחדים ביקש משעל לבצע פיגוע בבית הקפה "קפית", ובעקבות תקלה טכנית לא הצליח לפוצץ את המטען ולפגוע באזרחים. אחד מבעלי בית הקפה השתלט עליו, והוא נעצר.
