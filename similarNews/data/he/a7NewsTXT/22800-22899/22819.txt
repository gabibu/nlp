

אמש רצח "שוטר" פלשתיני שני משקיפים בינלאומיים ופצע אחר. הפיגוע בוצע בכביש חוצה יהודה מערבית לגשר חלחול באזור חברון. המשקיפים, השייכים לכוח בינלאומי המדווח על המתרחש בחברון, היו בדרכם מחברון לתל אביב ובמהלך הנסיעה נפתחה אש לעברם ממרחק של כ-5 מטרים. ע"פ עדותו של המשקיף שניצל, היורה ידע במי הוא פוגע שכן רכבם היה מסומן באופן בולט עם סמל כוח המשקיפים, והם אף צעקו לעבר היורה באנגלית לחדול מן הירי כי הם משקיפים.

"פלשתיני, לבוש מדים של המשטרה הפלשתינית, פתח לעברנו באש מטווח קצר, למרות שקראנו לו לא לירות", כך סיפר המשקיף חוסיין אוזרסלן, שנפצע קל בפיגוע הירי סמוך לחלחול בראיון ל"קול ישראל".

בעדותו סיפר אוזרסלאן: "נסענו, 3 משקיפים, באופל קורסה. אני ישבתי במושב האחורי, אחד מחברי נהג והשנייה ישבה לצידו, ובדיוק יצאנו מחברון. שמענו יריות לעבר מכוניתנו, וראיני פלשתיני, כבן 25 או 30, עומד באמצע הכביש. הוא היה מאוד קרוב אלינו, לבש מדים של המשטרה הפלשתינית, ובידו אחז ברובה מסוג קלצ'ניקוב".

"הוא עמד במרחק של 5 או 6 מטרם בלבד מהמכונית. קראנו לו לא לירות לעברנו, קראנו שאנחנו מ-TIPH אבל לא היה איכפת לו בכלל. הוא המשיך לירות עלינו, דמו של הנהג ניתז עלי. הוא ירה עלינו מחסנית שלמה, כ-30 כדורים. הוא לא בדק אם כולנו הרוגים, ונמלט מהמקום".
