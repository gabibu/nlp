

התרעות חמות על כוונת מחבלים לחדור לירושלים ולבצע בה פיגוע רב נפגעים הביאו אתמול בבוקר את כוחות המשטרה ומג"ב להקים עשרות מחסומים סביב העיר. סמוך לשעה 10:00 בבוקר הבחינו לוחמי מג"ב שאיישו את המחסום באזור הוולג'ה, ליד גן החיות התנ"כי, במכונית לבנה מסוג רנו אקספרס, שישבו בה שני אנשים חשודים.

השוטרים קראו לנוסעי הרכב לעצור, אולם אלה לא שעו לקריאות, וניסו להמשיך בנסיעה. משראו המחבלים כי אינם יכולים לעבור את המחסום הם עצרו את המכונית וניסו לפוצץ את המטען ולפגוע בשוטרים. מפיצוץ הרכב נהרגו שני המחבלים, ואיש מהשוטרים לא נפצע. מפקד מחוז ירושלים אמר אתמול כי השניים הגיעו מבית לחם, וכי אחד מהם נשא חגורת נפץ שגרמה לפיצוץ המכונית. חבלני מחוז ירושלים עמלו אתמול שעות ארוכות לפרק את שאר חלקי המטען שלא התפוצצו. לדברי לוי, נראה כי יעד המחבלים היה אזור הומה אדם, וכי נמנע אסון כבד.

לוי הוסיף כי בעוד אלפים מתושבי ירושלים יסבו לחג יהיו פרושים כוחות גדולים של משטרה ברחבי העיר, כדי להבטיח את שלומם של התושבים. לוי איחל לתושבי ירושלים חג שמח ושקט.

בתוך כך אמר אתמול מפכ"ל המשטרה שלמה אהרונישקי, כי המשטרה נערכת בכוננות שיא לקראת החג בירושלים ובאזורים אחרים בארץ, והיא ערוכה למגוון של תרחישים משום שכיום כמעט כל מקום עלול להיות יעד לפיגוע.
