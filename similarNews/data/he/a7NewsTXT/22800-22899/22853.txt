

פיגוע ליל הסדר בנתניה בו נרצחו עשרים בני אדם, קיבל כותרות ענק בעיתונות האמריקנית, ורבים ממאמרי המערכת הביעו את חוסר האונים של ההנהגה האמריקנית נוכח המצב.

היומונים המובילים בארה"ב הקדישו חלק גדול מעמודיהם הראשיים לפיגוע שהיה בישראל. "אנו אפופים תחושת זוועה וחוסר אונים מול טירוף שכזה", כתב בוב הרברט ב"ניו ורק טיימס", והמשיך, "הטרוריסטים לא יצליחו להשיג את מטרתם בהרג חפים מפשע, ואנו לא נוכל לכפות עליהם, בהפצצות, כניעה".

ה"וושינגטון פוסט" פירסם פרשנות, בה הודגש כי ארה"ב "במקום לרשום התקדמות, מציינת סדרת כשלונות. פיגוע ההתאבדות ומיפגש הפיסגה הכושל, פוגעים בתקוות המימשל בכל הקשור למזרח התיכון", נאמר ביומון.
