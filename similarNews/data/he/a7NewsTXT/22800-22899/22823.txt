

אתמול החליטו תשעה שופטי בג"צ פה אחד לפסול את התיקון לחוק הבזק שכונה "חוק ערוץ 7" ושאפשר לערוץ לקיים שידורים מהיבשה. בג"צ נימק את החלטתו בכך שהכנסת הכשירה, למעשה, ערוצים שפעלו באופן בלתי חוקי, והפכה אותם לחוקיים, וכי החוק פוגע בחוק חופש העיסוק, שהוא חוק יסוד.

בביטול חוק של כנסת ישראל, שהיא הסוברנית לחוקק חוקים במדינת ישראל, קובע בית המשפט כי הוא עומד מעל לכנסת והוא זכאי לבטל את חוקיה.

מנכ"ל ערוץ 7 יעקב "כצל'ה" כץ אומר כי ערוץ 7 ימשיך את שידוריו מחוץ למים הטריטוריאליים של ישראל, כפי שהיה עד עכשיו, וימשיך להעביר את שידוריו דרך האינטרנט. כץ הוסיף כי ערוץ 7 משקיע מאמצים מרובים לעבור לשידורי לווין כדי לאפשר לקהל מאזיניו ברחבי הארץ לקלוט את שידוריו באיכות טובה.

בתגובה להחלטת הבג"צ אמר פרופסור אליאב שוחטמן מן הפקולטה למשפטים באוניברסיטה העברית בירושלים כי נימוק זה תמוה בעיניו, וזאת מכיוון שבשנות השמונים, בעת שערוץ "קול השלום" של אייבי נתן שידר מאונייה, קבע המשנה ליועץ המשפטי לממשלה דאז יורם בר- סלע, כי אי אפשר לעשות דבר נגד פעילות הערוץ, מפני שהוא משדר מחוץ למים הטריטוריאליים של ישראל, ומפני שאין חוק האוסר זאת. למעשה, הסביר שוחטמן, אין ערכאה משפטית שקבעה כי פעילות ערוץ 7 אינה חוקית, ולכן, לדעתו, אין כל פגם בעובדה שהכנסת באה לעגן בחוק את פעילותו של ערוץ 7 או ערוצים אחרים, הפועלים במשך תקופה מסוימת.

שוחטמן הוסיף כי קיים סעיף בחוק העונשין הקובע כי בידה של הכנסת להפוך דבר שהיה בלתי חוקי לחוקי. ולכן, גם אם הייתה סיבה לטעון שערוץ 7 פועל באופן בלתי חוקי, מה שאיננו נכון, הרי שבסמכותה של הכנסת להופכו לחוקי, וגם בעניין זה אין פסול.

לאורך כל יום האתמול, לא הפסיקו הרוחות לסעור סביב ההחלטה התקדימית של בג"צ לפסול חוק שהכנסת חקקה.

בעקבות ביטול החוק ביקשה סיעת המפד"ל לקיים דיון מיוחד של הכנסת בפגרה. יו"ר הסיעה הרב יצחק לוי אמר כי לא הופתע מפסיקת הבג"צ, מפני שזו הייתה ידועה מראש. לדבריו, ערוץ 7 משמיע את קולו של ציבור גדול ורחב, והוא הוסיף כי פנה לראש הממשלה בבקשה שייזום מייד חקיקה שתסדיר את חוקיות השידור של הערוץ מן היבשה.

ח"כ צבי הנדל מן "האיחוד הלאומי" מסר אתמול הודעה, ובה נאמר: "בג"צ החליט לפגוע פגיעה קשה בחופש הדיבור, וזאת, לדבריו, משום שערוץ 7 נוגד את השקפת העולם הידועה של שופטי בג"צ. זהו בג"צ שאינו חי את הלכי הרוח באוכלוסייה הישראלית, ואינו ער לצרכיה. זהו בג"צ שאסר הריסת בתים שבחסותם רוצחים המחבלים את היהודים. זהו בג"צ שאפשר לצרף לעם היהודי גם מי שגויר על-ידי "רבייס" שמחתנים גבר עם גבר ואישה עם אישה. צר לי שבית המשפט העליון, שהוא גוף כה חיוני לשמירת ערכי דמוקרטיה במדינה מתוקנת, מנצל את כוחו וכופה על הציבור את דעתו, המנוגדת לזו של רוב בציבור שמייצגים אותו חברי הכנסת".

הנדל הבטיח כי יפעל לחוקק חוק חדש שיסדיר את פעילות הערוץ כך שלא יהיה אפשר לפסול אותו בבג"צ.

לעומתם אמר אתמול חיים אורון, מי שהיה בעבר ח"כ מטעם סיעת מר"צ ויזם את העתירות נגד החוק, כי כל חוק חדש שיעדיף את ערוץ 7 ייפסל שוב.
