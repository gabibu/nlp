

בישיבת הממשלה המיוחדת שהסתיימה הבוקר הוחלט להכריז על יאסר ערפאת כאוייב, ולבודד אותו בלשכתו ברמאללה. להחלטה על בידוד ערפאת התנגד רק השר סילבן שלום שדרש את סילוקו מהאזור.

כן אישרה הממשלה את כל הפעילות הצבאית הכוללת של צה"ל. כל שרי הממשלה אישרו את הפעולה, למעט השרים שמעון פרס ומתן וילנאי שנמנעו.

מקורות בטחוניים בכירים בישראל הדגישו אתמול כי למרות שישראל מבקשת להמשיך ולתת הזדמנות לשליחותו של אנתוני זיני, הרי ששליחותו "נרצחה" ע"י הפלשתינים והעומד בראשם, כפי שבא לידי ביטוי חמור במיוחד בפיגועים בנתניה ובאלון מורה.

פעילות צה"ל החלה ברמאללה

כוחות גדולים של שריון, חי"ר והנדסה נכנסו לפנות בוקר לרמאללה. טנקים הגיעו סמוך מאוד ללשכת ערפאת בעיר. כוחותינו סופגים אש עזה מכוחות מחבלי הרש"פ. הערבים מדווחים חילופי אש בעיר ועל כ-10 נפגעים.

ברצועת עזה הכוחות ביתרו את הרצועה לשלושה חלקים, וחסמו את צומת גוש קטיף ואת צומת נצרים למעבר. הכביש החוצה את הרצועה לאורכה נסגר לתנועה.
