

העיר נאהרין שבצפון אפגניסטן נמחקה כמעט לחלוטין מעל פני האדמה לאחר שתי רעידות אדמה שפקדו את האזור ביום שני, כך מסרו עובדי סיוע צרפתים הנמצאים באזור.

"אנשינו באזור דיווחו כי 90 אחוזים מ-3,850 הבתים שבעיר נהרסו. על פי דיווחי הממשלה, המצב חמור ביותר", אמר איש המשלחת הצרפתית.

"פצועים רבים מהסביבה מגיעים אלינו ברגל ומבקשים סיוע. אנו סבורים שתושבים רבים בכפרים הסמוכים נפצעו, אולם קשה להגיע אליהם".

הרעש הראשון, בעוצמה של 6 בסולם ריכטר פקד את האזור ב-03:56 לפנות בוקר., כ-7 שעות מאוחר יותר פגע באותו האזור רעש נוסף, בעוצמה של 5 בסולם ריכטר.

צוותי הסיוע של האו"ם קיימו אתמול בבוקר פגישת חירום כדי לקבוע כיצד להעביר סיוע לאזור האסון, המצוי כ-250 קילומטרים צפונית לקאבול.

אתמול בבוקר הגיעה משלחת סיוע ראשונה, המונה שלושה אנשים, ועמם משלוח ראשון של 500 אוהלים ואלף שמיכות. השלושה יעריכו את הנזק בנהארין, וינסו לאסוף מידע נוסף על המתרחש בכפרים שבסביבה.

היום תצא שיירת סיוע מקאבול, ובה אוהלים, שמיכות וציוד נוסף, משלוח שנועד ל-2,000 משפחות.
