

ירדן מתכוונת לבצע שינויים בהנהלת הוואקף בקרוב, כך מסר בכיר בוואקף המוסלמי בהר הבית בשיחה עם סוכנות עתי"ם אמש.

הבכיר הוסיף כי הממונים על הוואקף בירדן הודיעו להנהלת הוואקף בהר הבית כי ישנה כוונה לבצע מינויים בקרב בכירי הוואקף המוסלמי, המועסקים כשכירים במשרד הוואקף של הממלכה ההאשמית.

המקור הבכיר אמר כי בין השאר מתכוונת ירדן להוציא לגמלאות את השייח' מוחמד חוסיין, הדרשן המרכזי של הר הבית, הנחשב לאוהד נלהב של הרשות הפלשתינית.

לדברי אותו המקור, ירדן מתכננת להחיל שינויים גם במערך האבטחה על הוואקף המוסלמי ובמחלקת הכספים של הנהלת הוואקף.

"ירדן פתחה במהלך זה בשל שאיפתה לחזק את שליטתה בהר הבית, על רקע מאבקי שליטה בין הממלכה ההאשמית ובין הרשות הפלשתינית על המתחם", אמר.
