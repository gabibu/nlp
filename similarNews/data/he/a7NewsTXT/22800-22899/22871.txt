

פיגוע רצחני ביישוב נצרים הבוקר. כתבנו קובי פינקלר מדווח כי מחבל שחדר ליישוב רצח בדקירות סכין שני אורחים ביישוב, בשביל המוליך לבית הכנסת. המחבל הצליח להימלט וכעת נערכות אחריו סריקות ממבנה למבנה ביישוב. ברמת גן מתנהלים כעת חיפושים אחרי פלשתיני שחטף נשק מחייל באחד מרחובות העיר.

באלון מורה יובאו היום למנוחות חללי הפיגוע אמש ביישוב, ארבעת בני משפחת גביש. דוד גביש, אשתו רחל ואביה יצחק קנר יובאו למנוחות באחת עשרה וחצי.

שעה אחר-כך ייטמן באלון מורה גם בן המשפחה, אברהם גביש. הוא היה קצין בסיירת מטכ"ל ולאחר מותו הועלה לדרגת רב סרן. אברהם הותיר אחריו בת ואשה, בתה של דניאלה וייס. בשיחה עם ערוץ 7, אמרה דניאלה וייס, כי דם הנרצחים באלון מורה, בנתניה ובנצרים הוא בראשו של ראש הממשלה. וייס אומרת כי המבצע שעליו החליטה הממשלה לפנות בוקר חסר חשיבות מפני שהוא נועד להכשיר את הקרקע להידברות עם הרוצחים הפלשתינים מיד עם שוך הקרבות.


