

שר החוץ שמעון פרס ותת מזכיר המדינה של ארה"ב לבקרת נשק וביטחון בינלאומי, ג'ון בולטון, חתמו היום במשרד החוץ בירושלים על הסכם הנועד להגן על אזרחי שתי המדינות מפני העברתן לבית הדין הפלילי הבינלאומי בהאג.

כתב עתי"ם מוסר כי על פי ההסכם, ישראל וארה"ב מתחייבות שלא להסגיר, או להעביר בדרך אחרת, אזרחים של המדינה השניה לבית הדין או למדינה שלישית אשר תעבירם לבית הדין.

במשרד החוץ ציינו כי ההסכם עולה בקנה אחד עם סעיף 98 לחוקת בית הדין הפלילי הבינלאומי, הקובע, בין היתר, כי אין להעביר אדם לבית הדין אם העברה כזו אינה עולה בקנה אחד עם התחייבויות בינלאומיות של המדינה המעבירה.
