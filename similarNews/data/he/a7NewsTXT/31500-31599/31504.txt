

תצפית של צה"ל זיהתה את המחבל מגיע דרך הים, לבוש בחליפת צלילה, ומתקרב לחוף. המחבל היה חמוש ברובה סער מסוג קלצ'ניקוב ובמספר רימונים.

חיילי גבעתי פתחו באש לעבר המחבל וחיסלו אותו. ארגון החמאס בעזה טען כי המחבל שחוסל נמנה על אנשיו.

כהמשך לפעולת צה"ל הנרחבת בשכם ובכפרים הערביים ביש"ע, כוחות של חיל הנדסה פוצצו הבוקר שמונה בתים של משפחות מחבלים מתאבדים בשכם, חברון ואזור הבקעה

צה"ל המשיך בשבת בפעילותו בקסבה של שכם במסגרת המבצע המכונה "אולי הפעם", בניסיון לפגוע בתשתית החבלה של התנזים ושל החמאס בעיר.

ההערכה היא כי מטען החבלה שהתפוצץ בקפיטריה שבאוניברסיטה העברית על הר הצופים בירושלים ע"י מחבלי החמאס הורכב בשכם והועבר לירושלים דרך רמאללה. מהקסבה יצאו, על פי ההערכה, גם המחבלים שביצעו את פיגועי התופת בתל אביב ובעמנואל.

כתב עתי"ם חיים פרנקל מציין כי צה"ל נכנס לקסבה בשכם בתגובה על הפיגוע באוניברסיטה העברית בירושלים, וזה לאחר שצה"ל נמנע מכניסה למקום במשך 3 וחצי חודשים, מאז מבצע "חומת מגן". גם בחודש וחצי מאז תחילת מבצע "דרך נחושה" לא נכנס צה"ל לאזור, אך לאחר הפיגוע באוניברסיטה העברית החליט צה"ל להסיר את החסינות מעל המחנה, שהיווה לכל אורך הלחימה בשטחים מרכז לפעילות התנזים והחמאס.

במהלך הפעילות בשכם נפתחה אש על כוחות צה"ל, אך איש מחיילינו לא נפגע. האויב דיווח על כ-4 הרוגים מצידו.

כוחות של גולני, נח"ל, צנחנים, שריון והנדסה, בפיקודו של מפקד חטיבת גולני, אל"מ משה תמיר, חשפו בפעילותם הנרחבת בקסבה בשכם, ביום ו' ובשבת, שלוש מעבדות חבלה ששימשו את תשתית הטרור בקסבה. במעבדה אחת נמצא טיל קסאם מוכן לשיגור, מטעני צינור, חומרי נפץ, בלוני גז, אקדחים, רובים אוטומטיים, סכינים וחומרים כימיים. במעבדה נוספת נמצאו כמויות גדולות של חומצה, דשן כימי המשמש להרכבת חומרי נפץ ואמצעי לחימה נוספים.

במעבדת חבלה נוספת נחשפו חומרים כימיים שונים, ביניהם גז ודלק, מחרטות ומכונות לייצור כדורים לנשק קל וגם תחמושת צה"לית. במהלך סריקות בקסבה נמצאו באחד הבתים שני מטעני צינור ושני אקדחים. שני ערבים שהיו בבית נעצרו כחשודים במעורבות בתכנון פיגועים.

מעבדות החבלה פוצצו באופן מבוקר על ידי כוחות הנדסה.




