

עיתון ה"טיימס" היוצא לאור בלונדון מפרסם כי השליט העיראקי מתכוון להעביר לאחד מאירגוני הטרור הפלשתיניים נשק ביולוגי כדי שזה יפגע במטרות ישראליות או אמריקניות, ויפיצו את החומר הקטלני באמצעות תרסיס" ה"טיימס" מסתמך בדיווחיו על מסמכים ממשלתיים שהועברו לעיונו של ראש ממשלת בריטניה טוני בלייר ומספר שרים בכירים. במערכת הבטחון בישראל מעריכים כי במקרה של התקפה אמריקנית על עיראק יפעיל חוסיין נשק כימי וביולוגי נגד ישראל.

הערכות המודיעין מדברות על כך שסדאם חוסיין אכן יעשה שמוש בנשק הכימי והביולוגי שברשותו למרות שהוא טוען בתוקף כלפי פקחי האו"מ כי אינו מחזיק בנשק מסוגים אלה. המודיעין הישראלי סבור כי השליט העיראקי מבין שהתקפה אמריקנית מיועדת להפיל את שלטונו ואלי אף לחסלו אישית ונימוק זה יגרום לו שלא להסס כי לא יוותר לו דבר להפסיד.

הדו"ח הבריטי מציין כי סדאם חוסיין מעונין להפעיל את ארגוני הטרור הפלשתינים כפי שאיראן מעבירה נשק ואף מאמנת את מחבלי החיזבאללה בלבנון.


העיתון מדווח עוד כי הנשק הביולוגי העיראקי מפותח במעבדות ניידות כדי להקשות על זיהויים על ידי פקחים של האו"מ אם תותר כניסתם וכן כדי לחמוק מצילומים של לוויני ריגול.

למרות שמזה שנים מספר אין פיקוח של האו"מ על נשק לא קונוונציונלי בעיראק, ידוע במערכת המודיעין האמריקנית כי עיראק ממשיכה במאמציה להשיג ולפתח נשק להשמדה המונית.


ארה"ב דחתה פנייה של עיראק למועצת הבטחון של האו"מ להשיב לתחומה את הפקחים של האו"מ שיעסקו בפיקוח על נשק להשמדה המונית. שר החוץ האמריקני אמר כי מדובר בתכסיס השהייה שנועד לעכב או למנוע את נהמתקפה האמריקנית על עיראק. פאוול ציין כי "העיראקים
יודעים למה אנו מצפים מהם, והשיחות המחודשות אינן דרושות כלל. הבעייה היא
לא הפיקוח אלא פירוק הנשק. ארה"ב ממשיכה להאמין ששינוי המשטר יהיה הפתרון
הטוב ביותר לעם העיראקי".

מחר תקיים מועצת הבטחון של האו"מ דיון בפניית עיראק להשבת הפקחים לשטחה.
יש לציין כי מזכ"ל האו"מ קופי אנאן הביע כבר מספר פעמים את התנגדותו להתקפה אמריקנית על עיראק והגדיר אותה כ"מעשה לא חכם".

