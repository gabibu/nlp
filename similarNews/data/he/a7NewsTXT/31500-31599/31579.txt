

שרים בממשלה מתחו הבוקר במהלך ישיבת הממשלה ביקורת על החלטת צוות ההיגוי בראשות ראש הממשלה אריאל שרון להמשיך בהקלות לאוכלוסיה הפלשתינית.

השר שלמה בניזרי אמר שאין לעשות הקלות "כאשר מתינו מוטלים בפנינו, איך אפשר להסביר לציבור בישראל את הצעדים הללו? מצד אחד מרצחים בנו ומצד שני מחלקים פרסים והקלות".

השר יצחק לוי תבע להשעות את ההחלטה להקל על הפלשתינים עד שיפסק גל הטרור. לטענתו, ארגוני החבלה מנצלים את ההקלות לרצח יהודים, כפי שקרה בסוף השבוע שעבר באיזור התעשיה של טול כרם. "הפלשתינים צריכים לדעת שיש מחיר לדם יהודי", אמר.
