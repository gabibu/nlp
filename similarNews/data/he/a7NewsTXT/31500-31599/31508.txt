

עו"ד חברון טרבלסי, מנכ"ל מכללת צפת, קורא לחייב כל סטודנט להצהיר שבועת אמונים למדינת ישראל ולחוקיה כתנאי לקבלתו ללימודים במוסד אקדמי בארץ. לדבריו, חקיקה מתאימה בנושא תאפשר זיהוי מוקדם של ציבור הפועל נגד המדינה ואזרחיה.

בצעד חסר תקדים פנה השבוע עו"ד חברון טרבלסי ליועץ המשפטי של אונ' בר-אילן דרור פרנקל, בדרישה לחייב כל סטודנט המבקש ללמוד באוניברסיטה או במכללה בארץ להצהיר אמונים למדינת ישראל ולחוקיה. עו"ד טרבלסי מבקש לחייב גם מנהלים, מרצים ועובדי הוראה המבקשים לעבוד במוסדות אקדמיים או במערכת החינוך של מדינת ישראל ולהצהיר אמונים למדינה.

לדבריו, סעיף 34 לחוק שרות המדינה, הדן במינוי עובדים בשרות המדינה מאפשר החלטה מעין זו. "צריך להוקיע את תופעת הזדהות של סטודנטים במכללת ילין בירושלים ובמכללת עמק הירדן אשר עמדו דקה דומיה לזכרם של שאהידים. הצהרת אמונים למדינה כתנאי ללימודים או עבודה תימנע תופעות מבישות מעין אלה הפוגעות באושיות החברה הישראלי", אמר עו"ד טרבלסי, המציע לעגן את הצעתו בחוק. הוא הוסיף, כי למרות שחקירת המשטרה בפיגוע שארע באונ' העברית בירושלים טרם הסתיימה, אין ספק כי ללא סיוע פנימי של סטודנט או עובד המועסק במקום, המחבל היה מתקשה להוציא אל הפועל את הפיגוע.

כתב עתי"ם מוסיף, כי מכתב ברוח זו שלח עו"ד טרבלסי גם לראש הממשלה אריאל שרון וליועץ ראש הממשלה לענינים ערביים בו הציע לחייב הצהרת אמונים למדינה גם את עובדי המדינה ועובדי הרשויות המקומיות ברחבי הארץ.
