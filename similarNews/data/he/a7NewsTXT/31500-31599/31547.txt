

שר החוץ שמעון פרס ותת מזכיר המדינה של ארה"ב ג'ון בולטון חתמו אתמול במשרד החוץ בירושלים על הסכם שמטרתו להגן על אזרחי שתי המדינות מפני העברתן לבית הדין הפלילי הבינלאומי בהאג.
על פי ההסכם, מתחייבות ישראל וארה"ב שלא להסגיר, או להעביר בדרך אחרת, אזרחים של המדינה השניה לבית הדין או למדינה שלישית אשר תעבירם לבית הדין.

בעוד מתחייבת מדינה זרה כארצות הברית שלא להסגיר ישראלים לבית הדין, מבטיחה תנועת "גוש שלום" כי תמשיך באיסוף "חומר מרשיע" על קציני צה"ל המשרתים ביש"ע במטרה להעמידם לדין בבית הדין הבינלאומי לפשעי מלחמה בהאג. בחודשים האחרונים שלחו אנשי התנועה בהנהגתו של אורי אבנרי מכתבי איום לקציני צה"ל ובהם קבעו אנשי התנועה כי הקצינים ביצעו פשעי מלחמה. אלה הוזהרו כי הם נמצאים תחת מעקב הצוות המיוחד שאוסף עליהם מידע, שאותו יש בכוונתם להגיש לבית הדין. הדברים, שפורסמו לראשונה בעיתון "הארץ" עוררו הדים רבים והביאו את ראש הממשלה אריאל שרון לבקש מהיועץ המשפטי לממשלה, אליקים רובינשטיין לבדוק את מעשיה של תנועת גוש שלום בתחום זה.

השר דני נווה אמר כי "זו פעולה על גבול החתרנות, הם מסייעים לגרועים שבאויבי ישראל, גם אם זו לא כוונתם".

דובר התנועה אדם קלר אישר אתמול כי תנועתו בודקת כיצד ניתן להעביר את הראיות לבית הדין הבינלאומי על מעצרי בני משפחה של מחבלים כדי לאסוף מידע על מקום הימצאם, דבר שנחשב בעיני התנועה ל"לקיחת בני ערובה".

בהודעה שפירסם מאוחר יותר חזר בו קלר וטען כי תנועתו אוספת את החומר כדי להעמיד את הקצינים לדין: "הכוונה היא להעביר מידע על ביצוע עבירות המוגדרות בחוק הבינלאומי כפשעי מלחמה לבית משפט בישראל, ולטובת הקצינים והחיילים תנועת גוש שלום מזהירה אותם מבעוד מועד. אם הפניות לבית המשפט בישראל לא יועילו, תשקול גוש שלום בעתיד אם להעביר את החומר לבית המשפט הבינלאומי, שבכל מקרה ההליכים בו טרם גובשו".
