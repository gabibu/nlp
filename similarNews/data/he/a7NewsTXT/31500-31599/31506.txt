

ארה"ב מתכננת להפחית את מספר חייליה המשתייכים לכוח המשקיפים הרב לאומי בחצי האי סיני. כך אמר ביום שישי בכיר בפנטגון, למחרת שיחות עם נציגים ישראלים ומצרים.

נציגי שלוש המדינות דנו בדרך הטובה ביותר לשיפור יעילות כוח המשקיפים הרב לאומי בסיני, זאת כדי לאפשר לארה"ב "לצמצם את חלקה", אמר לכתבים תת מזכיר ההגנה, דאגלס פיית'.

כיום משרתים כ-850 אמריקנים בכוח, שהוקם לפני כ-20 שנה ומורכב בסך הכל מ-1,900 משקיפים, מ-11 מדינות.

"טרם התקבלה החלטה סופית בעניין צמצום הכוח, אולם ברור שלא מדובר בביטול מוחלט של ההשתתפות האמריקנית", אמר הבכיר האמריקני.

על פי הודעה מהפנטגון, "מצרים וישראל מבינות את הדרישות מולן עומדים כוחות ארה"ב ברחבי העולם, בעיקר לאור המלחמה בטרור".

בשיחות שהתנהלו ביום חמישי השתתפו משלחות מארה"ב בראשות פיית', ממצרים, בראשות הגנרל אבו באקר, ומישראל, בראשות האלוף (מיל) עמוס ירון.

כוח המשקיפים בסיני אמור לפקח על ישום אמצעי הבטחון שנקבעו בהסכם השלום הישראלי מצרי (קמפ דייויד שנת 79'). הכוח פרוס ברחבי סיני מאז שנת 82', לאחר חתימת ההסכם המשולש בין מצרים, ישראל וארה"ב.
