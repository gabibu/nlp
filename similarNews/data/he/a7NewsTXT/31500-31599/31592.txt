

ביקורת קשה נמתחה היום על החלטת צוות ההיגוי למשא ומתן עם הפלשתינים להמשיך בהקלות הניתנות לאוכלוסייה הערבית ביש"ע. כזכור החליט רה"מ שרון לפתוח במסע הקלות על האוכלוסייה הערבית ביש"ע וזאת עקב לחץ בינלאומי כבד שהופעל על ישראל.

השר שלמה בניזרי אמר שאין לעשות הקלות "כאשר מתינו מוטלים בפנינו, איך אפשר להסביר לציבור בישראל את הצעדים הללו? מצד אחד מרצחים בנו ומצד שני מחלקים פרסים והקלות".

השר יצחק לוי תבע להשעות את ההחלטה להקל על הפלשתינים עד שיפסק גל הטרור. לטענתו, ארגוני החבלה מנצלים את ההקלות לרצח יהודים, כפי שקרה בסוף השבוע שעבר באיזור התעשיה של טול כרם "הפלשתינים צריכים לדעת שיש מחיר לדם יהודי".

השר עוזי לנדאו אמר כי ישראל חייבת לנצח את המלחמה בטרור ולכן יש לתבוע מחיר כבד מהמחבלים ומנותני החסות לפעילותם, לרבות מחיר כלכלי. הוא הדגיש שהסיוע הכלכלי צריך להינתן רק לאלו מבין הפלשתינים שלא עוסקים כלל בטרור בעוד שאלה שמסייעים לטרור ישלמו גם את המחיר הכלכלי הכרוך בכך "אסור להרעיב את האוכלוסיה או למנוע טיפול רפואי, אולם שיקום כלכלי והשקעות יתאפשרו רק לאחר הפסקה גמורה של הטרור ופירוק ארגוני הטרור מנשקם".

שר החוץ שמעון פרס התייחס לנושא במהלך חתימה על הסכם עם ארה"ב להגנה על אזרחים מפני העברה לבית הדין הבינלאומי הפלילי שהתקיים במשרד החוץ. לדבריו, כל הממשלה אולי פרט לשר אחד, בדעה שצריך לספק מזון ולתת סיוע הומניטרי לפלשתינים בשטחים. לדבריו, גם ראש הממשלה ושר הביטחון לא היו פחות נחושים ממנו בצורך להקל על אלו שלא מעורבים בטרור. שר החוץ הדגיש כי מעולם לא התנגד לשום הצעה שהביא הדרג הצבאי. לדבריו העוצר בערים הפלשתיניות לא מוטל כדי להעניש מישהו אלא לאפשר לצבא לבצע חיפושים "אנחנו לא עוסקים בהענשה קולקטיבית", אמר שר החוץ.


