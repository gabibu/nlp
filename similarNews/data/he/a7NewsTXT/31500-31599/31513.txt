

במשטרה נבדק חשד כי המחבל המתאבד עלה לאוטובוס כאשר זה עצר בתחנה הסמוכה ליישוב הערבי מג'ד אל כרום שליד כרמיאל. כמו כן נערך מצוד אחר שתי צעירות ערביות שנראו יורדות מן האוטובוס זמן קצר לפני הפיצוץ, אך בכל מקרה, מדגישים במשטרה, אין כל וודאות כי הן קשורות לאירוע.

המחבל שישב במרכז האוטובוס הפעיל את מטען הנפץ בעת שהאוטובוס עצר בתחנה הסמוכה לצומת מירון בכדי להעלות נוסעים. מעוצמת הפיצוץ נקרעו חלקים מגופו של האוטובוס והתעופפו למרחק רב. גג האוטובוס הועף בחלקו כאשר החלק שנשאר קרס פנימה וקבר את הפצועים שנלכדו בפנים.

כוחות הצלה שהוזעקו למקום מצפת, חיפה, כרמיאל ועכו נדרשו לחלץ את הפצועים במהירות משום שאש פרצה בחלקו האחורי של האוטובוס. גם לאחר זמן רב עדיין טופלו בשטח פצועים רבים וזאת עקב מחסור באמבולנסים באיזור זה. עקב כך הזעיק חיל האוויר מסוקים שבייעו בפינוי הפצועים לבתי החולים השונים. בפיגוע התופת נרצחו 9 בהם אזרחים וחיילים ונפצעו 48 בהם עשרה באורח קשה כאשר לחלקם נשקפת סכנת חיים.

כל הנפגעים פונו לבית החולים זיו ושם מוינו לפינוי לפי דרגת הפציעה, הפצועים קשה פונו על ידי מסוקי חיל האוויר לבית החולים רמב"ם בחיפה ואילו הפצועים קל יותר חולקו בין בתי החולים זיו בצפת ופוריה בטבריה.

"ראיתי זוועה לנגד עיני", סיפר חנן סופר, מנהל מד"א בצפת והסביבה, שהיה בין הראשונים שהגיעו למקום הפיגוע במסגרת תפקידו. לדברי חנן: "האוטובוס בער בחלקו האחורי, הגג הועף, חלק מהפצועים היו שרועים על הכביש ואחדים היו לכודים בתוך האוטובוס הבוער וזעקו לעזרה. במקביל לפעולות הכיבוי, התחלנו לחלץ את הפצועים שנלכדו בין חלקי המתכת של האוטובוס. מרביתם סבלו מכוויות קשות ודם רב ניגר מהפצועים. הגשנו להם טיפול ראשוני בשטח ופינינו אותם לבית החולים בצפת. 22 שנים אני עובד במקצוע, אבל זוועה כזאת לא ראיתי. עברתי הרבה תרחישים קשים", סיפר סופר.

מפקד מחוז הצפון במשטרה ניצב בורובסקי אמר כי מדובר במחבל תופת. עוד אמר כי לא היתה התראה נקודתית לאיזור בו בוצע הפיגוע.

בתגובה לפיגוע אומר ח"כ אורלב מהמפד"ל כי במאבק כנגד הטרור צריך לכלול גם אוכלוסיות תומכות טרור בתוך מדינת ישראל . לדבריו, "הפיגוע הזה כמו בפיגוע באוניברסיטה וכמו בפיגועים קודמים, מעלה סימני שאלה באשר לאפשרות של שיתוף פעולה וסיוע לטרוריסטים עם חלק מאזרחי ישראל.
ח"כ אורלב טוען כי "הטבח במירון צריך לזרז את ממשלת ישראל לגרש משפחות טרוריסטים ולהרוס בתים של המסיעים להם". ח"כ אורלב קורא לממשלת ישראל לפעול כנגד המנהיגות "הפוליטית" כביכול של הפלשתינאים אשר ממשיכה לעודד ולתמוך בטרור.

יו"ר חירות , ח"כ מיכאל קליינר אומר בתגובה כי " בלי להפוך את יחס האבידות , ישראל לא תנצח".
"על כל הרוג שלנו , צריכים להיות אלף הרוגים פלשתינים. כל עוד נמנעת הממשלה מהפצצת הערים הפלשתיניות מהאויר , נמשיך לספוג אבידות ולעמוד חסרי אונים נוכח גל הטרור הגואה". דברי ח"כ קליינר.

להלן מספרי חירום של בתי החולים:

בית החולים זיו בצפת: 1255161 כמו כן פתח בית החולים זיו פקס לשירות כבדי שמיעה או מי שמתקשה להשיג את קו החירום:

פקס מס': 6828040 - 04

בי"ח פוריה בטבריה : 1255162
בי"ח רמב"ם בחיפה: 1255144

משרד הקליטה פתח מוקד מידע מיוחד לעולים בשפות שונות : 9985317 04

בהודעה מביירות באמצעות הטלוויזיה של החיזבאללה נטל ארגון החמאס את האחריות לפיגוע.
בהודעתו ציין החמאס כי זוהי הנקמה השנייה לחיסולו של סאלח שחאדה. בהודעה לא צויין שמו של המחבל שביצע את הפיגוע. ההערכה היא כי הדבר נעשה כדי למנוע פגיעה בבני משפחתו.
