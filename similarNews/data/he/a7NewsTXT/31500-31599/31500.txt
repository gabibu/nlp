

שר ההגנה האמריקני דונלד רמספלד נפגש ביום שישי עם מפקד הכוחות האמריקנים המיוחדים, ודן עימו באמצעים שיש להפעיל כדי להגביר את חיסולם או תפיסתם של לוחמי רשת אל-קאעידה באפגניסטן.

הפגישה של יום שישי באה בזמן שהעיתון וושינגטון טיימס מדווח שרמספלד הורה להגביר את מעורבות כוחות הקומנדו המיוחדים, אחרי האכזבה מכך שהכוחות האמריקנים הרגילים לא מוצאים מספיק לוחמי אל-קאעידה במבצעיהם האחרונים.

גנראל צ'רלס הולנד, שעומד בראש פיקוד המבצעים המיוחדים האמריקני, פיתח תוכנית סודית ביותר לניהול פעולות חשאיות מסוג חדש נגד מטרות טרור, שאפשר לבצעם בהתראה קצרה ביותר, ושלא יהיו מוגבלים על ידי הוראות הצבא הרגילות ומיגבלות החוק, מסר העיתון.

פקידים בכירים בפנטגון אישרו ביום שישי, במהלך תידרוך לעיתונאים, שהולנד היה בוושינגטון לפגישה עם רמספלד, אבל סירבו לפרט את אופיה.

"עם כל יום שחולף, אנו מחפשים דרכים חדשות כדי לשפר את פעולותינו", אמרה דוברת הפנטגון ויקטוריה קלארק.

"אנו כבר אמרנו בעבר, שהמצוד אחרי האנשים האלה יהפוך קשה יותר ויותר עם הזמן".

"רמספלד ממחיש תמיד לכולם, ובעיקר לפיקוד הצבאי הבכיר ולהנהגה האזרחית, את הדחיפות שיש לטפל בעניינים כאלה", אמרה.
