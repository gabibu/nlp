

את פתיחתו של הכביש ליוותה הפגנה של התנועה לעצירת חוצה ישראל. המפגינים עמדו בצידי הצומת ונשאו שלטים שקראו לעצור את בניית הכביש. "כולנו מממנים כביש לעשירים", טענו המתנגדים והוסיפו עוד, כי למרות שהכביש נועד לכאורה לשרת את תושבי הפריפריה, החלקים הראשונים שנפתחו בו הינם במרכז.

עוד טענו ראשי התנועה, כי שיעור בעלי הרכב בפריפריה הוא קטן ביחס לשיעורו במרכז וכי האגרה שתיגבה בנסיעה בו תהיה גבוהה ולא יוכלו לעמוד בה השכבות החלשות באוכלוסיה. "לא ניתן להמשיך ולהסתמך על יזמים פרטיים במימון פרוייקטים של תשתיות, אמרו ראשי התנועה. "הכביש מגדיל את הפערים בין אלה שיכולים להרשות לעצמם לנסוע עליו לבין אלה שלא. תוואי סלילתו נובע בראש ובראשונה ממניעים כלכליים של היזמים וכתוצאה מכך נפגעים ערכים חברתים וסביבתיים מרכזיים. כביש חוצה ישראל פוגע בשכבות החלשות, מגדיל פערים ובא על חשבון פיתוח תחבורה ציבורית שיכולה לשמש את כל שכבות החברה".

לטענת מפעילי הכביש וראשי חברת דרך ארץ האגרה אשר תיגבה בעבור נסיעה בו הינה מהנמוכות בעולם כשהסכום המינימלי לתשלום הינו 6 ש"ח והמקסימלי הינו 10 ש"ח בהתאם למרחק.

שר התחבורה אפרים סנה אמר היום כי "אין כמוני שמתנגד לאי שיוויון על הכביש, אבל צריך להבין שמדובר בכביש תנועה לא המדינה בנתה אותו והושקעו בו 1.3 מיליארד דולרים שלא יצאו מכיסו של משלם המיסים. מדובר בתשלום סמלי, לא יקר, המספק שירות לנוסע".

