

"בימים האחרונים סוכלו 10 פיגועי התאבדות", אמר שר התחבורה אפרים סנה במהלך טקס פתיחת קטע הכביש הראשון של כביש חוצה ישראל היום בצהריים. "אין מאה אחוז הצלחות. צה"ל והשב"כ עושים עבודתם בהצלחה שאין לה תקדים בעולם. כל יום נמנעים פיגועים שהיו פוגעים בעשרות בני אדם", הוסיף השר סנה בהתייחסו לפיגוע שאירע היום בבוקר באוטובוס בצומת מירון.

השר סנה נשאל אם לדעתו יאבדו האנשים אמון בתחבורה הציבורית וענה כי איננו חושב שכך המצב. "בשבועות האחרונים הוספנו 250 מאבטחים בתחבורה הציבורית בכל רחבי הארץ. בכוונתנו לתגבר עוד יותר את האבטחה", אמר.

השר סנה סייר לאורך הכביש אשר חלקו ייפתח לקראת ספטמבר הקרוב ואמר, כי לדעתו כביש חוצה ישראל יעשה לגוש דן את מה שעשו נתיבי איילון לתל אביב. "נכון, מדובר בצלקת בנוף, אבל גם צלקת אפשר לייפות", אמר השר סנה והוסיף, כי אינו יכול לתאר את התחבורה בארץ ללא הכביש הזה".
