

נפתח הקטע הראשון בכביש חוצה ישראל, כביש מספר 6 באורך של 17 ק"מ מקיבוץ אייל ועד מחלף נחשונים.

הכביש נפתח בטקס בנוכחות שר התחבורה אפרים סנה היום בבוקר במרכז התפעול והאחזקה של הכביש בצומת נחשונים.

כביש האגרה האלקטרוני הראשון בארץ בין המשוכללים בעולם ייפרס באורך של כ-300 ק"מ מאיזור באר שבע בדרום ועד לאיזור ראש פינה ונהריה בצפון .

האגרה תיגבה באופן אוטומטי ללא צורך בעצירה בכניסה לכביש או ביציאה ממנו ותעשה באמצעות מערכת אלקטרונית משוכללת אם באמצעות כרטיס אלקטרוני שיוצמד לרכב ואם ע"י צילום לוחות הרישוי של המכוניות ושליחת החשבון ישירות לבעל הרכב.

נמסר, כי הקטע הנבנה כולל 86 ק"מ ממחלף עירון בצפון ועד מחלף סורק בדרום (מחדרה עד גדרה) והוא יכלול 14 מחלפים, 94 גשרים, שתי מינהרות ו-80 מעבירי מים. עלותו של הפרוייקט היא 1.3 מיליארד דולר, פרוייקט התשתיות הגדול ביותר בתולדות המדינה.
