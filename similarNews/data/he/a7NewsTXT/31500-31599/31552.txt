

סמוך לשעה 11:40 פתח מחבל כבן 19, בירי אקדח, לעבר משאית של עובדי בזק שחלפה סמוך לשער שכם במזרח ירושלים. המחבל פגע בנהג הרכב, הוא צימצם טווח במהירות, פתח את דלת המשאית וירה מטווח קצר לעבר המאבטח והרג אותו.

צוות של משמר הגבול שהיה במקום זיהה את הירי והחל לירות לעבר המחבל. במהלך חילופי האש בין שוטרי המג"ב לבין המחבל, נהרג ערבי ישראלי תושב מזרח ירושלים. המחבל נוטרל חוסל מירי השוטרים.

למקום הוזעקו כוחות גדולים של משטרה ואמבולנסים של מד"א שהחלו בפינוי הפצועים. סך הכל נפצעו בחילופי הירי 14 בני אדם.

לבית החולים "הדסה עין כרם" פונו שלושה פצועים שניים מהם במצב קשה, ואחד במצב בינוני עד קשה. לבית החולים "הדסה הר הצופים" פונו שני פצועים במצב קל עד בינוני, והיתר פונו לשערי צדק כשהם פצועים באורח קל.

כוחות גדולים של משטרה שהיו במקום סגרו את זירת הארוע והחלו בסריקות אחר סייענים שיכלו לסייע למחבל הבודד שהגיע למקום ופתח באש. רבים עוכבו לחקירה על ידי המשטרה ותוחקרו על ידיהם. במקביל, אספה המשטרה עדויות של עדי ראייה שהיו במקום, כדי ללמוד על אופי הארוע כפי שהתרחש בדקות הראשונות. כתוצאה מסגירת צירי התנועה באזור, נוצרו לחצי תנועה וציבור הנהגים הופנה לכבישים חלופיים.


זאביק גשש כונן מתנדב במד"א שהגיע למקום הארוע דקה לאחר תחילתו כי היה מטרים ספורים ממקום הפיגוע כשקיבל הודעה בזימונית על ארוע ירי באזור הקונסוליה האמריקנית. "ראיתי כוחות מג"ב רבים מגיעים, נסעתי אחריהם והגעתי תוך דקה מתחילת הארוע", סיפר גשש והוסיף, כי עם הגיעו למקום ראה מספר פצועים מוטלים על הריצפה, חלקם חסרי הכרה. לדבריו דיווח מייד למד"א על כמות הנפגעים בשטח ומצבם.

במקביל הגיעו לשטח כונני מד"א נוספים ומתנדבים של ארגון ההצלה של ירושלים. גשש סיפר כי מייד התחילו המתנדבים לטפל בפצועים טיפול שכלל חסימות עורקים והחייאה. "אחת ההחייאות היתה מוצלחת והאיש חזר להכרה", אמר גשש. גשש תאר את סוג הפציעות ואמר כי מדובר בחלקם בפציעות קשות שכללו פגיעות בגפיים, בטן וראש. לדבריו אחד משוטרי מג"ב נפצע מכדור בראשו. למרבה המזל הכדור שיפשף את ראשו ולא חדר פנימה. גשש ציין כי היה זה השוטר שירה לעבר המחבל והרג אותו.

במהלך החודשיים האחרונים התרחשו באזור שער שכם שתי תקריות קשות. באחת מהן שיסף פלשתיני את גרונו של שוטר ופצע אותו באורח קשה, בתקרית השניה פתח פלשתיני באש לעבר שוטר שהיה סמוך לשער הפרחים. בחילופי האש שהתפתחו בין הפלשתיני לשוטרים שהיו במקום נהרג אזרח ערבי ישראלי תושב ג'אבל מוכאבר.

מפקד מחוז ירושלים ניצב מיקי לוי אמר כי בשטח צפוף בו שוהים אזרחים לא מן הנמנע שלא ייפגעו אזרחים חפים מפשע. ניצב לוי ציין כי פרטיו של המחבל ידועים למשטרה, אך הוא סרב למסור את זהותו של המחבל, מחשש שמסירת מידע תפגע בחקירת המשטרה. עוד אמר ניצב לוי כי מטרת המחבל היתה לפגוע ביעדים ישראלים. ניצב לוי אמר עוד כי בידי משטרת ירושלים ישנן התרעות כלליות בלבד וכי בשל המצב הביטחוני, כוחות גדולים של משטרה נערכים בכל רחבי העיר, מחשש לפיגועים נוספים.

אירועי טרור נוספים

אזרח ישראלי נפצע קשה, ושלושה אחרים נפצעו קל בפיגוע ירי ליד היישוב עינב בשומרון היום אחה"צ. ארבעת הישראלים נסעו ברכב אזרחי שנורה ככל הנראה מרכב עוקף.

הפצוע קשה פונה לטיפול בבית חולים הלל יפה בחדרה. כוחות גדולים של צה"ל סורקים את האיזור בניסיון ללכוד את חוליית המחבלים שנמלטה מהמקום.

מטען חבלה גדול הופעל סמוך לשעה 15:00 לעבר ג'יפ צבאי שנסע ב"ציר וולרשטיין" המחבר את היישובים בית אל ודולב שבחבל בניימין. בציר, הסגור לתנועת אזרחים קרוב לשנתיים, מותרת תנועתם של כוחות צה"ל בלבד. מן הפיצוץ נפצעו ארבעה חיילים אחד באורח קשה מאד ושלשה באורח קשה. כל הפצועים פונו על ידי אמבולנסים למנחת המסוקים הקרוב ומשם הוטסו לבית החולים הדסה עין כרם בירושלים.

בנוסף, מטען חבלה שנזרק לעבר כוחותינו הפועלים בשכם התפוצץ ופצע שלשה חיילים; אחד באורח בינוני והשאר באורח קךל. כל הפצועים פונו לבית החולים תל השומר באמצעות מסוק של חיל האוויר.

