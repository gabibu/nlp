

בשלב זה לא קיים מידע על איום מסוג זה ולפיכך, טרם התקבלה החלטה על חיסון האוכלוסיה במדינת ישראל או במדינה אחרת בעולם. עם זאת, הודגש כי מערכת הבטחון ומשרד הבריאות ימשיכו לעקוב אחר הנושא ויקבלו החלטות בהתאם. ההודעה פורסמה בעקבות הדיווח בעיתון "מעריב", לפיו מערכת הבטחון המליצה לחסן את הציבור נגד אבעבועות שחורות, מחשש למתקפה ביולוגית של עיראק על ישראל.

מנכ"ל משרד הבריאות, ד"ר בועז לב, הבהיר ,מצידו, כי בישראל יש די חיסונים נגד אבעבועות שחורות, וכי משרד הבריאות ערוך לחסן את האוכלוסיה במקרה חירום.

מחלת אבעבועות השחורות נחשבת אחת המחלות המדבקות והקטלניות שידעה האנושות. שליש מהחולים במחלה עלולים למות, במקרים קיצוניים בתוך 48 שעות, וב-80% מהמקרים מותירה המחלה צלקות עמוקות. כיב בודד בפיו של חולה אבעבועות שחורות עלול להיות מדגרה למיליוני נגיפים. הנגיף חודר לגוף דרך כלי הנשימה או העיניים, ובשנים האחרונות קיים חשש כי ארגוני טרור ינסו להפיצו במקומות הומי-אדם באמצעות מחבלים-מתאבדים, או באמצעות התעטשות או יריקה.

תחילת המחלה בהרגשה כללית רעה המתבטאת בחום, חולשה וכאבי ראש. המחלה מתפתחת לפריחה וגורמת לעיתים קרובות לדלקת ריאות ולפגיעה במערכת העצבים המרכזית. במחצית שנות השבעים הוכרז רישמית על מיגור מחלת האבעבועות השחורות מהעולם, זאת, לאחר שנערך מבצע שאפתני שמטרתו חיסון אוכלוסיית העולם נגד המחלה בעקבות איתור נקודתי של חולים (בעיקר במדינות העולם השלישי) וחיסון כל הקרובים להם.

ב-1994 הכריז ארגון הבריאות העולמי כי המחלה מוגרה לחלוטין, ודגימות הוקפאו, תחת מעטה אבטחה כבד, במעבדות בארה"ב וברוסיה. שירותי המודיעין חוששים כי מדענים רוסיים מכרו דגימות מהנגיף החי לעיראק ולצפון קוריאה. בשנים האחרונות גבר החשש כי עיראק פיתחה את נגיף אבעבועות השחורות כנשק ביולוגי וכי תנסה להעבירו לידי גורמי טרור ולעשות בו שימוש, בעיקר נגד ארה"ב וישראל.

כתבת עתי"ם מציינת עוד כי עד 1980 חוסנה האוכלוסיה בישראל נגד אבעבועות שחורות. ולפני כשנתיים, בעקבות חשש מפיגוע ביולוגי, החלה ישראל לרכוש שוב חיסונים נגד המחלה.

גורמים במערכת הבריאות סירבו להשיב אם ישנו כיום חיסון לכל אזרח. לדבריהם, עמידות החיסון לאורך זמן מעולם לא נבדקה, ולכן לא ידוע אם החיסון יעיל כל החיים. בישראל, באירופה ובארה"ב נהגו לחסן תינוקות עם היוולדם. כל השנים סברו כי החיסון יעיל לכל החיים אך לפני כמה שנים גובשה הערכה מעודכנת, לפיה החיסון יעיל למשך 10 שנים.

כתבת עתי"ם מוסרת עוד כי ארה"ב הודיעה אשתקד על כוונתה לרכוש, משתי חברות פרמצבטיות אמריקניות, 160 מיליון מנות חיסון נגד אבעבועות שחורות, בהם ייעשה שימוש במקרה חירום.

