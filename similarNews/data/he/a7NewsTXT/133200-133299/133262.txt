

הרשויות האמריקאיות ישקיעו כ- 60 מליוני דולרים בהצבת מתקנים לשיקוף סחורות בארבעת מעברי הגבול בין ישראל והרשות הפלשתינאית: מעבר קרני, מעבר כרם שלום, שער אפריים ותרקומייה.

שלמה שרון, יו"ר ארגון התאגידים של סוכני המכס והמשלחים הבינלאומיים, מגלה כי במסגרת הכוונות לשפר את תנועת הסחורות בין ישראל והרשות, הרשויות האמריקאיות מתכוונות להשקיע קרוב ל- 60 מליוני דולרים בהצבת מתקנים לשיקוף סחורות במעברים. את הדברים אמר בכנס ייחודי בלונדון לקידום שתוף הפעולה הכלכלי בין ישראל והרשות הפלשתינאית.

בשלב הראשון יוצבו ארבעה משקפים גדולים, במעברי הגבול במעבר קרני, בכרם שלום, בשער אפריים ובתרקומייה. כמו כן, ישיקעו בפרוייקט להקמת מסוף מטענים יבשתי באזור קרני, שמטרתו לזרז ולצמצם את העלויות הכרוכות בשינוע מטענים בין נמל אשדוד ורצועת עזה.

הכנס נערך ביוזמת שר האוצר הבריטי גורדון בראון שלקח חלק מרכזי בכנס וביוזמת הבנק העולמי שיוצג בכנס על ידי סגן נשיא הבנק העולמי. בראש המשלחת העסקית הישראלית עמד ד"ר יוסי בכר מלווה באנשי עסקים וביניהם סטף ורטהיימר מישקר ודב לאוטמן מדלתא הגליל, דני קטריבס מהתאחדות התעשיינים, אהרון כהן- יו"ר איגוד הקבלנים, איריס שטרק- יו"ר דירקטוריון חברת נמל אשדוד ואחרים.

שלמה שרון הציג את תחום הלוגיסטיקה בפני ועדת ההיגוי וציין שם את שיתוף הפעולה ההדוק והסיוע הרב שמעניק ציבור סוכני המכס והמשלחים הישראלים ליבואנים ברשות. הוא גם הדגיש את שיתוף הפעולה המתפתח עם איגוד המשתמשים הפלשתינאי ועם רשויות מכס בראשות חאתם יוסוף- מנהל המכס הפלשתינאי, לבין ארגון התאגידים של סוכני המכס והמשלחים הבינלאומיים.
