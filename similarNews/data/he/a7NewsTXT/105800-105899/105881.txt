

מורה בן 57 , מבית ספר האמריקני בכפר שמריהו, חולץ אחר הצהרים (ה'), על ידי מתנדבי יחידת החילוץ אילת   אילות ובסיוע מסוק צה"ל.

המורה ליווה טיול שנתי של תלמידי בית הספר האמריקני בכפר שמריהו שטיילו בקניון האדום, סמוך לאילת.

במהלך המסלול מעד המורה ונפל ממצוק קטן. מעוצמת הנפילה נחבל בראשו, בצלעות ובעצם האגן. מדריכי הקבוצה התקשרו למשטרה ואלו הזעיקו למקום את מתנדבי יחידת החילוץ אילת אילות.

בתום מסע בשטח חברו לקבוצת התלמידים, מתנדבים של יחידת החילוץ אילת אילות. חובש שבדק את הפצוע איבחן פגיעה בראש, בצלעות ובעצם האגן והודיע כי קיים חשש כי בעת החילוץ באלונקה, יגרם לו נזק.

בעצה אחת הוחלט להזמין למקום מסוק של חיל האוויר ולפנות את הפצוע לבית החולים "סורוקה" בבאר שבע.

בשעה 17:30 הגיע למקום מסוק של צה"ל והפצוע הועלה באמצעות כבלים מיוחדים למסוק.
