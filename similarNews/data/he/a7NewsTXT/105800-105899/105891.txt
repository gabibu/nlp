

נשיא מצרים, חוסני מובארק, ושר הביטחון, שאול מופז, נפגשו אתמול (ה) בשארם א-שייח שבסיני. הם סיכמו על נוכחות של כוחות הבטחון המצרים בציר פילדלפי.

מופז ומובארק סיכמו כי עד סוף החודש יהיה מפגש של צוותים ישראליים עם מצריים ולאחר מכן תתחיל פריסת השוטרים המצריים סמוך לציר. 750 שוטרים מצרים יתפרסו בצד המצרי של הגבול כדי למנוע הברחות. במהלך הפגישה הציג מופז צילומי אוויר של הציר. הפגישה בשארם הוגדרה על ידי המצרים כ"חיובית".

מובארק ביקש ממופז להמשיך ולשמור על ההבנות שהושגו בפסגת שארם, והבטיח שהשגריר המצרי יגיע לישראל בקרוב.

''התוצאות של השיחות היו טובות מאוד", אמר מופז בתום ביקורו, "סיכמנו על כמה עקרונות שמחייבים פגישות גם ברמה הצבאית. אחרי הפגישה הבאה יהיה ניתן לחתום על נסיגה ישראלית, סידור כוחות מצריים לאורך הגבול''.

מוקדם יותר נועד מובארק עם שליח האו"ם למזרח התיכון, טריה לארסן, ודן עימו בהחלטת האו"ם 1559 שמחייבת את סוריה לסגת מלבנון. לארסן אמר כי הוא ומובארק "רואים את הסוגיה עין בעין", והגדיר את הפגישה "טובה". לארסן יוצא היום לפגישות בלבנון ומחרתיים יגיע לדמשק.
