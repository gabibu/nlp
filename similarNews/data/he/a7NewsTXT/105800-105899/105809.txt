

הפרקליט הצבאי הראשי תא"ל אבי מנדלבליט הודיע אמש (ד') לבני משפחתו של הצלם הבריטי ג'יימס מילר, שנהרג ליד ציר פילדלפי במאי 03', כי לא יוגש כתב אישום נגד החיילים המעורבים באירוע.

לדבריו, הראיות בתיק אינן מספקות סיכוי סביר להרשעה, כנדרש על-פי המשפט הפלילי, כתנאי להגשת כתב אישום.

באותו יום שבו נהרג מילר, עסק כוח צה"ל בחשיפת מנהרה להברחת אמצעי לחימה בציר פילדלפי. במהלך הפעילות ירו מחבלים לעבר הכוח וחיילינו השיבו באש. מילר שהיה כאמור באזור, נפגע במהלך חילופי האש.

כתבתנו רותי אברהם מוסרת כי הפצ"ר מינה צוות חקירות מנוסה והורה לערוך חקירה מקיפה כשבין היתר נעשה שימוש באמצעים רבים כולל בדיקות באליסטיות ותצלומי לווינים, וזאת כדי להגיע לתמונה מדוייקת ומלאה של האירוע.

מנדבליט אמר לבני משפחתו של מילר כי החקירה העלתה שקצין בדרגת סגן, שפיקד על הכוח במקום ביצע לכאורה ירי בניגוד לכללי הפתיחה באש, אולם לא ניתן היה לקשור בין ירי זה ובין פגיעה בג'יימס מילר.
הוא אף הסביר לבני משפחתו של מילר כי "הראיות האובייקטיביות-מדעיות שנאספו במהלך החקירה, הובילו למסקנה כי הראיות בתיק אינן מספקות סיכוי סביר להרשעה, כנדרש על-פי המשפט הפלילי, כתנאי להגשת כתב אישום".
