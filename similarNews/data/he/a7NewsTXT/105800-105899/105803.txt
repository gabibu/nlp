

המבנה, שהינו בעל ערך היסטורי, לאומי ואדריכלי רב, נבנה ע"י הטורקים בתחילת המאה ה-20. סגנון הבנייה והאלמנטים השונים בבית - כגון חלונות, דלתות, סורגים, רצפה, מדרגות - הינם יפים ומיוחדים במינם.

לאורך השנים רשם הבית נקודות ציון היסטוריות רבות, ובין השאר שימש כמושבן הראשון של עיריית אשקלון ושל קופת חולים כללית בעיר. בעשורים האחרונים הוזנח המבנה ומצבו הדרדר עד כדי התמוטטות חלקים ממנו. לאור זאת, התעורר החשש להריסתו המוחלטת על ידי העירייה, שהגדירה אותו כמבנה מסוכן.

דן שגיא מהמועצה לשימור אתרים אומר שמצבו הפיזי של הבניין אכן לא טוב, ויש הכרח להכריז עליו כעל מבנה מסוכן, אולם ודאי שלא צריך להוציא נגדו "פסק דין מוות" ולמחוק אותו מעל פני האדמה. לא יעלה על הדעת שמבנה הסראיה, על ערכיו הרבים, פשוט ייהרס וייעלם מהשטח. יש לעצור לאלתר את התהליך של הכנת צו הריסה, לגדר ולשלט אותו כיאה למבנה מסוכן ולהתחיל בעבודות הצלה באופן מיידי. בטווח ארוך יש להקים צוות היגוי מצומצם כדי להמשיך את תנופת שימור המבנה, לאתר מקורות מימון לשימורו וכן יזם שיהיה מוכן לרכוש מבנה חשוב זה, ולהעמידו לשימוש הקהילה באשקלון".

(קובי פינקלר)
