

חיילים דתיים יוכלו לבקש לעבור הכשרה מקצועית בקבוצה שתודרך על ידי חייל ולא על ידי חיילת. כל חייל יוכל לציין את העדפתו בשאלה שתיוחד לכך בשאלון הקליטה ליחידה.

בהתאם, יגדל מספר תקני ההדרכה המיועדים לבנים בתפקידים בהם קיים רוב מוחלט של בנות כך שיתאים לכמות החיילים שיבקשו מדריך זכר. הגדלת מספר המדריכים תתבצע רק במקצועות שבהם מתקיים מגע פיזי בין המדריכות לחיילים כמו הדרכת קליעה, הדרכת אימון גופני, נהיגה ב"אכזרית" וחי"ר.

בניית מאגר המדריכים היא פרי עבודת מטה משותפת של חטיבת כוח האדם במז"י ומנהלת "השילוב הראוי". המנהלת הוקמה לפני מספר חודשים על מנת להטמיע את פקודת "השילוב הראוי" שנועדה לאפשר לכל חייל וחיילת שירות שלא יהיה מנוגד לאמונתם ולאורח חייהם.

צוות משותף לשני הגופים סייר באחרונה בבסיסי ההדרכה ובדק את הפער בין שיעור המדריכים הבנים בבסיס, לבין שיעור החיילים הדתיים בו. בכל בסיס נקבע מספר המדריכים שיש להוסיף כדי לאפשר את מימוש הפקודה. בבדיקה שנערכה בבית הספר למודיעין השדה ,למשל, נמצא כי שיעור המדריכות עומד על 95 אחוז, בעוד 15 אחוז מהחיילים בבסיס דתיים. כתוצאה מכך הוחלט לאייש עשרה אחוזים מתקני ההדרכה בחיילים.


