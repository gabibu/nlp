

הרב משה טנדלר החליט השבוע "לרדת מהעץ" באמצעות "מכתב הבהרה" שפרסם ביומונים החרדיים בארה"ב.

"מה שהולך בארה"ב זה פשוט עלילת דם, יש לי את המכתב הרפואי של המוהל הרב פישר ביד ואין לו את החיידק שממנו נפטר התינוק", כך אומר הרב ירון עמית, יו"ר ארגון 'ברית יוסף-יצחק', בהתייחסו לסערה שם סביב דרישת מוהלים לשנות את הנהלים הנהוגים מדורי דורות בברית המילה.

כשהוא עדיין תשוש לאחר שחזר מארגנטינה ביום שישי וזכה לערוך שם בריתות מילה למבוגרים ותינוקות, אומר הרב עמית לערוץ 7: "הרב משה טנדלר, חתנו של הגאון ר' משה פיינשטיין, היה כל השנים נגד המציצה. בפעם הקודמת שהייתי בארה"ב, לפני כ-3 חודשים, נערך כינוס גדול של מוהלים שמטרתם הייתה למנוע את המצווה הזו". לכינוס הביאו המוהלים לראשונה גם נציג של משרד הבריאות האמריקני שיבדקו את הנתונים המגמתיים שהוצגו בכינוס.

הרב עמית מגלה עוד כי 90% מילדי אמריקה נימולים בעזרת כלי סטרילי. לדבריו, הכלי הזה פוטר אותם אחר כך מחבישה ולמעשה חוסך מהמוהלים כסף. הרב עמית מאשים כי מוהלים אלה לומדים את מלאכתם במכונים הפועלים למען בצע כסף בלבד ולא לשם שמיים.

"מה שאכפת לו זה ה-800$ דולר שמקבל ביום כפול שמונה, אמר לי מוהל אחד , מה אני אסע כל יום עוד ל-8 מקומות שונים כדי להוריד את התחבושות? הם מתנהגים כמו אינסטלטורים וודאי שאין כאן את המצווה".

המארגנים לא הסתפקו בכינוס ומייד לאחריו צלצלו לבתי כנסת רבים, והורו להם שלא להכניס את המוהלים החרדים כי הם "רוצחים את הילדים על המציצה". בכך הם מתייחסים לתינוק שנימול ע"י המוהל הידוע הרב פישר שנדבק בהרפס.
הרב עמית שהגיע לכינוס, להפתעתם, הרים שאלות ותהיות על הרופא המומחה שהביאו. "הרופא הביא את המחקר מישראל על מספר הנדבקים בהרפס, מהמחקר יוצא ש-1 ממאה אלף נימולים נבדק ושאלתי את הרופא איך יכול להיות שתינוקות שנימולו יום אחרי ויום לפני - לא נדבקו? הרי אם היה החיידק בפיו של המוהל, אז מדוע לא נדבקו גם תינוקות אחרים?", תמה.

"ומה שקרה בפועל שכל ההורים שנבהלו מהפרשייה הסוערת מלים עכשיו ביום השני בבתי החולים- המוהלים שהעלילו גרמו שכל המצווה של שמונה ימים תיעלם", אומר הרב עמית, ומדגיש: "למעשה אין כאן ברית כלל".

ארגון "ברית יוסף-יצחק" ערך עד כה 25 אלף בריתות ב-203 נקודות ברחבי העולם. חלק ממקומות אלו נידחים, כמעט ואין כף רגלם של יהודים נוגעת בהן. הארגון כולל למעלה מ-200 מתנדבים שפועלים בכל רחבי העולם. הצוותים מכילים מרופאים כירורגים, מוהלים ועד נהגים ואנשים שמסייעים להם בפועלם.

הרב עמית אומר כי למעשה המוהלים החרדים בארה"ב מקיימים את הבריתות כהלכה רק במידה והמשפחה שומרת על טהרת המשפחה, ואם לא אז ע"י כלי סטריליי כדי שהמוהל לא יידבק.
"זה בדיעבד ולא לכתחילה אבל האשמה לא במוהל אלא במשפחה. מה אנחנו יכולים לעשות?", מסכם.

הרב טנדלר, שדעתו נחשבת בעיני הגויים כמי שמרצה באוניברסיטה, עורר מהומה בקרב כלי התקשורת שלא הרפו מהנושא.
התאחדות הרבנים של אמריקה, שבפניהם הופיע המוהל הרב פישר, החליטה לגייס את כל משאביה למאבק נגד ניסיונו של טנדלר לשנות את המנהג הקבוע מימים ימימה. לעזרתו של הרב פישר גויסו טובי עורכי הדין, פישר הופיע בבתי המשפט וסיפר את השתלשלות העניינים, ואף עבר בדיקות רפואיות על מנת להוכיח את חפותו. בינתיים הוזמן פישר לברית מילה בעיירה מונסי. בברית המילה השתתף גם טנדלר שדרש מהמוהל לקיים את הברית על פי הנוהג המודרני. בשלב זה החלה מהומה וטנדלר, כך לדברי מקורבי פישר, זעק לעבר המוהל מילות גנאי ואיים להזמין את המשטרה, ואכן כך עשה ותביעה נגד המוהל הוגשה. בעקבות התלונה, נאסר זמנית על המוהל לבצע ברית מילה לפי המנהג הישן, עד לבירור העניין.

השבועון "בשעה טובה" מדווח כי השבוע החליט טנדלר להתקפל ו"לרדת מהעץ". לדברי מקורביו הוא אף ביטל את התלונה שהוגשה נגד המוהל.

במכתב הבהרה שפרסם השבוע טנדלר ביומונים החרדים המתפרסמים בארה"ב נאמר בין היתר: "מעולם לא יצרתי קשר עם משרד הבריאות כדי לידע אותם על הטרגדיה שארעה בשנת 2000 בבית החולים מיימנדיס. מעולם לא דיברתי עם מנהל בית החולים על האירוע ולא בקשתי ממנו להגיש תלונה. בית החולים הגיש את התלונה בהתאם לנוהל המקובל במקרים שכאלה. באשר לסיפור שהופץ ברבים אודות ברית המילה בספרינג וואלי שבו השתתפתי וגם המוהל הרב פישר ואשר הופץ כביכול שצעקתי על המוהל ואף איימתי להזמין את המשטרה, הרי שהדברים אינם נכונים. אבי הילד ביקש שיעשו את הברית מילה בהתאם לנוהל החדש וכך היה", אמר הרב טנדלר במכתבו. בהמשך מגולל הרב טנדלר את השתייכותו לפרשייה, ובסוף המכתב מציין כי הוא מוקיר ומעריך מאוד את המוהל הרב פישר וכי הוא ירא שמיים, וכי הוא עצמו ביקש מהרב פישר בעת ביקורו בארץ למול את נכדו שנולד בארץ.

