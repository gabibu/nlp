

משרד האוצר יעביר מענק מיוחד לירושלים במטרה לחזקה, ולהביא להגירה חיובית לעיר. כך סוכם בפגישה שנערכה היום בין שר האוצר לבין ראש עיריית ירושלים הרב אורי לופוליאנסקי.

בשנה האחרונה ערך ראש העיר סידרת פגישות עם ראש הממשלה אריאל שרון ושר האוצר בנימין נתניהו, והציג בפניהם תמונה קשה לפיה אם לא תהיה התערבות ממשלתית מידית לטובת העיר ירושלים הרי שתוך מספר שנים לא יהיה רוב יהודי בבירה. כך מדווח אתר לדעת.נט

ממספר מחקרים שנערכו ביוזמת העירייה מסתבר כי הסיבות המרכזיות להגירה השלילית מן העיר ירושלים הינם מחסור בתעסוקה אטרקטיבית ומחירי הדירות הגבוהים. כמו כן, הסתבר כי מדיניות הממשלה בשנים האחרונות של "ירושלים הנחות סביב לה" הביאה לכך כי הן ליזמים והן לזוגות צעירים כדאי יותר כלכלית להקים מפעל או לרכוש דירה ביישובי הלוויין של ירושלים בשל מענקי הממשלה. שרון ונתניהו הודיעו נוכח התמונה שהוצגה להם כי השנה יינתן דגש תקציבי לעיר ירושלים בסך 40 מיליון .

צוותים של העירייה בראשות ראש העיר ובשיתוף אנשי מחקר, כלכלנים ונציגי משרד האוצר הגישו לשר האוצר תוכנית אסטרטגית מקיפה שלה מספר מטרות: עידוד צעירים להישאר בעיר, עידוד יזמים ומפעלים לעבור לעיר וחיזוק מרכז העיר ירושלים.
עיקרי התוכנית שהוצגו לשר כוללים המלצה להענקת הטבות בעדיפות לאומית א' ליזמים ומפעלים אשר יעברו לבירה.
"נראה כי נעשתה כאן עבודה יסודית" ציין נתניהו בסיום הפגישה, "ירושלים חייבת לקבל תגבור למנוע סחף של אוכלוסיה ולמשוך אוכלוסייה חזקה. מטרת החבילה לתת דגש בנושאי תעסוקה דיור ומרכז העיר כדי להבטיח את עתיד ירושלים כבירת העם היהודי. על החבילה ליצור חולית ממסר אשר תקשר בין מוקדי הידע בבירה   בתי החולים האוניברסיטאות והמרכזים הביוטכנולגים לעסקים ותעשיה"
לופוליאנסקי הוסיף כי ממשלות רבות שמו את ירושלים על ראש שמחתם ללא כיסוי במעשים, אך נתניהו מתחבר לעיר ולו אוזן. "ממשלות רבות לא עשו דבר , אך אני מאמין כי הפעם יש לנו פרטנר."מדובר בתוכנית אסטרטגית כוללת אשר תחזק ותקדם את בירת ישראל ותמשוך אליה יזמים וזוגות צעירים".


