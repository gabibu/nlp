

שר השיכון לשעבר, אפי איתם, אמר בערוץ 7, בעקבות דו"ח ששון: "אשריי שנתפסתי על בנין א"י. אבל הדו"ח הזה הוזמן על ידי רה"מ כדי לתגבר את מערך השיסוי שלו נגד מפעל ההתיישבות ביש"ע והציונות הדתית".

בראיון לאמציה האיתן ביומן הלילה אמר ח"כ איתם כי "העיתוי מוזמן, התוכן ברור וידוע. שרון מוכן אפילו להוציא לעצמו עין אחת כדי להוציא לנו שתיים. האמת היא שאין פה שום בעיה חוקית. הכל נעשה בהסכמה וידיעה של כל השרים הממשלות והיועצים המשפטיים. לא מקימים מאחזים בהיקף כזה מתחת לשולחן. אין מה לדבר פה על רמסת החוק. הם נקראים מאחזים בלתי מורשים מסיבות הקשורות לטובת המדינה וקשרי החוץ שלה. זה לא עבר פרוצדורה מסוימת אך מבחינת העברת הכספים הכל נעשה חוקי לחלוטין. על העניין פוליטי ולא משפטי. טליה ששון הביעה בעבר את דעותיה וכל ההתישבות היא לצנינים בעיניה. ברור שהדו"ח ועיתויו הם פוליטיים. אני מציע שנראה איך היועמ"ש לממשלה יתייחס לדו"ח. אם זה נכון אז גם בהכרזת המדינה או בהקמת קיבוץ עין גב ניתן למצוא הליכים לא חוקיים. יש מהלכים כלליים של אומה ששבה לארצה ומי שלא רואה זאת כמהלך על שנותן תוקף לכל הפעילות, ויחפש סעד משפטי, ימצא שגם לא חוקי להקים מדינה", אומר איתם.

איתם הוסיף "כשר בינוי ושיכון לשעבר אני אומר שמכת הבניה הבלתי חוקית היא במגזר הערבי והבדואי- הם בנו באדמות מדינה, שטחי אש, שמורות טבע, ויחד עם זה הם מקבלים כסף לבנייה- בזמני נבנו להם מבני ציבור בסכום של 200 מיליון שקלים. היו להם 60 אלף מבנים בלתי חוקיים בשטחי מדינה. נלחמתי בהם - פניתי למשרד הפנים ובטחון פנים וליועצים משפטיים. כשיוסי בילין היה שר הפנים יצאה הוראה ממנו לא לאכוף את חוק הבניה הבלתי חוקית במגזר הערבי. איפה ואיפה זו מילה עדינה לטירוף שאחז את מדינת ישראל. רה"מ מוביל מגמה של מכחיש ציונות. מעשה המאחזים כולו היה בהקשר החוקי ביותר שמדינה יכולה לחשוב עליו. זה בניין חיינו ואם זה לא חוקי גם המדינה לא חוקית. בניגוד לבניה הבלתי חוקית אצל הערבים, אותה רואה המדינה כסכנה לאופיה היהודי של המדינה ומגלה אזלת יד, בנושא ההתישבות ביש"ע- כל מוסדות השלטון פעלו למען זה באופן ברור, ראו בזה אינטרס לאומי ולערער עכשיו על חוקיותו זה מגוחך. זה כמו לומר שרצונו של אדם לחיות הוא לא חוקי. הייתי מצפה שיטפלו בבניה הלא חוקית של הערבים, בה המדינה רואה סכנה. אני אשמח להיחקר ולחלוק תא מאסר עם שרנסקי, אוכל ללמוד ממנו הרבה איך להיות אסיר ציון".
