

ההסתדרות מפרסמת היום דו"ח מעקב חדש אחר תשלומי השכר ברושיות המקומיות. מהדו"ח עולה כי 34 רשויות טרם הסדירו את מלוא חובות השכר. ב- 20 רשויות טרם שולמה משכורת חודש ינואר

בהסתדרות הביעו היום זעם בעקבות הנתונים העולים מהדו"ח. "שר הפנים החדש, אופיר פינס, הבטיח מאז שנכנס לתפקידו כי לא יעבור לסדר היום על התופעה וילחם בה עד חורמה אולם מתברר שלא שצעקתה. אי-תשלום השכר נוגד את פס"ד של השופט סטיב אדלר שקבע שתשלום שכר היא זכות שאין נעלה ממנה. המרכז לשלטון מקומי עובר על החוק והבזיון נמשך", אומרים היום בהסתדרות.

שיאניות אי-התשלום הן עיריית טייבה והמועצה מקומית אליכין. עיריית טייבה לא שילמה שכר במשך 4 וחצי חודשים ואילו מועצה מקומית אליכין לא שילמה במשך 3 חודשים.

מרכז השלטון המקומי מוסר בתגובה: הסתדרות הפקידים היא האשמה העיקרית בתופעת אי תשלום השכר ברשויות המקומיות. באצטלה של שמירה על העובדים, פוגעת ההסתדרות בראש ובראשונה באלה שהיא מתיימרת לייצג, תוך שהיא תוקעת מקלות בגלגלי תכניות ההבראה ומונעת הבראה אמיתית ברשויות המקומיות. התנהגות פקידי ההסתדרות הביאה למצב בו ב-34 רשויות מקומיות לא משולם שכר והמשך התנהלות זו מצד ההסתדרות יגדיל את מספר הרשויות שאינן משלמות שכר ואת מספר העובדים שהרשויות המקומיות ייאלצו לפטר כתוצאה מהגירעונות הגדולים שכופה עליהן ההסתדרות.

בנוסף, קורא יו"ר מרכז השלטון המקומי, עדי אלדר, לשר האוצר, לעמוד בהבטחתו לראש הממשלה, לממשלת ישראל ולוועדת הכספים של הכנסת ולפתור את בעיית חרם האשראי שהטילו הבנקים על הרשויות המקומיות. בפגישת ראשי רשויות עם שר הפנים בנושא זה, ביקש אלדר מהשר פינס שיביא לאישור הממשלה הצעה לתוספת של 1.5 מיליארד ש"ח לתקציב השלטון המקומי, במידה ושר האוצר לא יצליח לפתור את בעיית האשראי המעיקה"
