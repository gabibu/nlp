

אסירת הציון לשעבר, אידה נודל, מאיימת לפנות לבג"צ, אם רה"מ לא יפעל למניעת הוצאתם להורג של משתפי פעולה פלשתיניים.

נודל דורשת מרה"מ לפעול בכל הדרכים למניעת ההוצאה להורג כולל יציאה למבצע צבאי למען חילוצם מהרש"פ.

כתבתנו רותי אברהם מוסרת כי נודל פנתה באמצעות פרקליטתה עו"ד ניצנה דרשן-לייטנר, יו"ר ארגון שורת הדין   Israel Law Center, לרה"מ לפעול לאלתר למניעת הוצאתם להורג של 15 אסירים פלשתיניים, אשר הורשעו בסיוע לכוחות הבטחון הישראליים, ואשר בית דין צבאי פלשתיני גזר עליהם גזר דין מוות.

לפי הודעתו של סאאב אל קידווא, ראש בתי הדין הצבאיים ברשות הפלשתינית, 15 הנידונים למוות יוצאו להורג כבר במהלך החודש הזה.

נודל כותבת לרה"מ כי עליו לפעול בכל הדרכים כולל הפעלת לחצים על הרש"פ לבטל את גזרי הדין "התת אנושיים", כלשונה. יש לאיים על הרש"פ כי אם לא יבוטלו צווי ההוצאה להורג, ישראל לא תשחרר אסירים פלשתינים, ולא תעניק הטבות לרש"פ. כמו כן דורשת נודל להעלות את הנושא בפני גורמי חוץ כמו: ארה"ב אירופה, האיחוד האירופי, ממשלות אירופאיות המזרימות תקציבים לרשות הפלשתינית, נציגי הותיקן, והאו"ם.

"אם דיפלומטיה איננה עוזרת, יש להפעיל את כוחות הבטחון במבצע צבאי לחלץ את האסירים הללו", נכתב בפנייה.

נודל פעילה בנושא הצלתם של משתפי הפעולה הפלשתיניים. במסגרת שידוליה שלא להפקיר את גורלם של משתפי הפעולה למוות, נפגשה נודל עם אישיות בכירות ישראליות ובינלאומיות, כגון נציג הותיקן בארץ, פטריק סמבי, ועוד. היא אף הצליחה באמצעות פניה ישירה לשירות הבטחון הכללי, למנוע את הוצאתו להורג של משתף פלשתיני שהורשע בשיתוף פעולה עם ישראל, והביאה לכך כי בית המשפט הצבאי הפלשתיני יטיל עונשי עבודות פרך במקום גזר דין מוות.

"מרשתי רואה בנושא עניין של פיקוח נפש, ועל כן מצפה לתגובתכם הדחופה ביותר לדרישתה.
למותר לציין, כי מרשתי לא תהסס לפנות לערכאות במידה ולא תתקבל תגובתכם העניינית לדרישתה", חותמת עו"ד ניצנה דרשן-לייטנר, את הפניה לרה"מ.

במסיבת עיתונאים בתום פגישת מופז-אבו מאזן ביום שלישי נשאל שר הבטחון על ידי כתב ערוץ 7 משה פריאל האם העלה בפגישה את עניינם של חמישה-עשר סייענים פלשתינים שנידונו למוות בידי בתי דין בעזה וברמאללה. כתבנו היקשה האם ישראל תובעת מאבו מאזן לחון את הסייענים. לתדהמת הכתבים במקום, התעלם מופז מהשאלה ופתח בהרצאה על עתיד היחסים בין ישראל לפלשתינים. גם אבו מאזן התעלם מהשאלה אף שזו תורגמה לו על ידי מתורגמן. כתבנו מציין כי ביום חמישי האחרון העניק המופתי של ירושלים, שייח עכרמה סברי, היתר "הלכתי" להוצאת החמישה-עשר להורג. מדובר בסייענים שהעבירו מידע לישראל על רבי מחבלים שחוסלו אחר-כך בידי צה"ל.
