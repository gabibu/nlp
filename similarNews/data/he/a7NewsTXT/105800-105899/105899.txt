

"אני מקווה שהיחס למדינת ישראל יקבל ביטוי יותר מאוזן במסגרת השינויים שיחולו במוסדות האו"ם, ובפרט באלה שעוסקים בזכויות אדם", כך אמרה נציבת זכויות האדם של האו"ם, לואיז אמבור, לשר נתן שרנסקי.

שרנסקי נפגש עם הנציבה ביום ד' לקראת כינוס המושב השנתי של הוועדה לזכויות האדם בג'נבה, שיתקיים בשבועות הקרובים.

כתבתנו רותי אברהם מוסרת כי שרנסקי העלה במפגש עם הנציבה את סוגיית הסטנדרט הכפול שהועדה מגלה כלפי ישראל. הועדה לזכויות האדם נוהגת לפרסם אחת לשנה דו"ח על מצב זכויות האדם בכל העולם. המדינה היחידה הזוכה לפרק נפרד היא ישראל.
"מדינת ישראל כמדינה דמוקרטית, קשובה לביקורת פנימית וחיצונית", אמר השר שרנסקי לנציבה "אך איך ייתכן שמדינה דמוקרטית, שיש בתוכה כלים רבים למאבק בהפרות כאלה, תקבל מעמד מיוחד בדו"ח, כאילו מספר הפרות הזכויות בה עולה על כל מדינה אחרת, בשעה שבאו"ם חברות מדינות טוטליטריות בהן אין כלל זכויות לאזרחים".

ארבור אמרה כי סמכותה מסתכמת ב"סמכות מוסרית" בלבד וכי מדובר בועדה פוליטית (53 מדינות חברות הועדה בראשן אינדונזיה). היא הביעה תקווה שבמסגרת השינויים שייערכו בחצי השנה הקרובה באו"ם, ההתייחסות לישראל תקבל ביטוי יותר מאוזן. היא הוסיפה כי בכוונתה לדבר באופן נחרץ נגד האנטישמיות שבו היא רואה חשיבות.

שרנסקי העלה בפני הנציבה את סיפורו של חסיד אומות העולם ראול ולנברג שגורלו לוט בערפל גם כיום, והציג בפניה את אחיינתו שהוזמנה לפגישה. ארבור הבטיחה לנציגת המשפחה להירתם למאמצים לגלות מה עלה בגורלו.

בצהרים (ה) נפגש שרנסקי בבריסל עם ראש ממשלת בלגיה גאי ורהופסטאט. שרנסקי הוזמן לשיחה על ספרו The Case for Democracy, ושמע מפי מארחו כי הלה עושה שימוש במינוחים וברעיונות המובאים בספר.

בין השניים עלה נושא האנטישמיות בבלגיה וסוכם כי שרנסקי יעביר אל ראש ממשלת בלגיה דו"ח מפורט על כל האירועים האנטישמיים על מנת שיסייע במאבק נגד התופעה.

