

מנתוני סקר שהתפרסם אתמול בנוגע לעמדות הנוער ביחס לצה"ל עולה כי 82 אחוז מהנוער היו בוחרים להתגייס גם לו היו משחררים אותם. הסקר בוצע ע"י מכון מחקר מידע שיווקי CI והוזמן ע"י חברת 'כאן'.

רפי שטרסברג מהמכון אמר ביומן ערוץ 7 כי יש גם מוטיבציה גבוהה לגיוס קרבי- 62% מהדתיים רוצים להתגייס לקרבי, ו43% אצל החלונים בעלי רצון דומה.

30% מהנוער הדתי סבורים שהרבנים הם מקור הסמכות העליונה גם בענייני צבא. "גם אלו שלא הסכימו לכך יכולים להיות בחורים דתיים מאוד אלא שלדעתם בענייני צבא הסמכות היא מקצועית, לאנשי הצבא", אומר שטרסברג.

36% מהדתיים אמרו כי יסרבו לפנות ישובים. הם ענו את התשובה המוחלטת של סירוב למרות שהשאלה הציגה אופנים שונים להתחמק מהפקודה. למעלה מ30% נוספים אמרו כי יפעלו חוקית שלא להשתתף בפינוי, כך שכ70% מהנוער הדתי בכללותו יפעלו שלא להשתתף בפקודה.

"הסקר נערך לנוער מגיל 16-18. זה לא מתגייסים שיקבלו מחר פקודה. יש פה הצהרת כוונות. ככל שהמרואיין היה קרוב יותר לגיל הגיוס כך היבט הסרבנות יורד אם כי הוא עדיין בהיקף לא מבוטל. אבל אי אפשר להשליך מזה על החיילים הדתיים שמשרתים היום, שיסרבו פקודה בהיקף כזה. יש פה הצהרת כוונות של נוער שמושפע מהלכי הרוח, כך חושב הנוער לפני הגיוס אך כשיעלו על מדים זה יכול להשתנות".

בקרב החילונים הצהירו 13% שיסרבו פקודה, לשרת בשטחי יו"ש. יש מי שמסרבים אידיאולוגית ויש כאלה שמפחדים, אמר שטרסברג. הנתונים יוצגו בכנס שיתקיים בשבוע הבא באוניברסיטת בר אילן.
