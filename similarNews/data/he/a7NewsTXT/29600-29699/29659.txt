

הארולד שיפמן, רופא משפחה בריטי, שנדון למאסר עולם לאחר שנמצא אשם במותם של 15 ממטופליו, רצח למעשה כ-300 בני אדם, זאת על פי חקירה רישמית, שמסקנותיה יפורסמו ככל הנראה עוד השבוע, כך דיווחו היום עיתוני בריטניה.

חקירת מעשי ההרג של "הרוצח הסדרתי הגדול ביותר" בהיסטוריה הבריטית, מנוהלת על ידי השופטת ג'נט סמית, והתמקדה בתחילתה ב-800 מקרי מוות חשודים. בהמשך החקירה צומצם המספר ל-500.

הרופא לשעבר בן ה-55 נדון בינואר 2000 למאסר עולם. שר הפנים הבריטי דיויד בלאנקט אמר ביום חמישי כי העונש שהוטל עליו בלתי הפיך, וכי הרוצח הסדרתי יבלה את שארית ימיו בכלא.

על פי התקשורת הבריטית, נהג שיפמן לחסל את מטופליו בבתיהם, בשעות אחר הצהרים, בהזרקת מורפיום. מאז תחילת משפטו הכחיש שיפמן את האישומים והחשדות נגדו, ומניעיו נותרו בגדר מסתורין עד היום.
