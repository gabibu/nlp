

הממונה על מעמד האשה במשרד החוץ דורית שביט פנתה היום באיגרת לעובדות המשרד להקפיד לבוא לעבודה בלבוש "לא חושפני מדי ולא מרושל".

באיגרת שהופצה בקרב עובדות המשרד היא כתבה: "משרדנו הוא משרד ייצוגי, המאחר מדי יום דיפלומטים זרים ומבקרים רבים, ועלינו להקפיד על הופעה נאותה, שתכבד אתם ואותנו גם יחד".

הממונה על מעמד האשה הדגישה, כי אמנם על פי כללי התקשי"ר אין קוד לבוש שמחייב את עובדות משרד החוץ, אך לדעתה, מן הראוי שהן לא תגענה לעבודה "במכנסיים קצרים, חולצות או שמלות עם כתפיות, גופיות או חולצות בטן, ובגדים החושפים הלבשה תחתונה, וכן אורך סביר לחצאית".

שביט הרגיעה את עובדות משרד החוץ, כי אין בכוונתה להתערב בטעמן האישי או לתבוע תלבושת אחידה, וכל מטרתה היא "להציב קווים מנחים לגבי לבוש הולם לעבודה, כדי שכולנו נרגיש נוח זה בחברת זה".


