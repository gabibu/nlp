

"זו הפעם האחרונה שאני מופיע ליד שולחן הממשלה. היה לי הכבוד להשתתף בקבלת החלטות כאן, וזו הייתה זכות גדולה בעבורי לפקד על צה"ל", כך אמר הרמטכ"ל רב אלוף שאול מופז כאשר נפרד אתמול משרי הממשלה בישיבת הממשלה השבועית.

ראש המשלה הרעיף על מופז שבחים וציין כי בתקופתו יצא צה"ל מלבנון, וכי עתה הוא מנהל מלחמה בטרור אך נוסף על כך השכיל מופז לטפל גם בבניית הכוח וגם בשינויים מבניים בצה"ל, וכל זאת תוך כדי לחימה. "הוכחת מדיניות מעצבת בסוגיות צבא וחברה, וגילית יושר מקצועי בייצוגו של הצבא".
השר אפי איתם, מפד"ל, התבדח ואמר כי למופז מגיעה ממנו תודה אישית על טעות אחת שעשה במהלך כהונתו בכך שלא קידם אותו לאלוף פיקוד הצפון. "לולא החלטה שגויה אחת שלך, לא הייתי יכול לברך אותך כעת", אמר איתם שבעקבות אי קידומו בצה"ל הוא פרש ולאחר מכן התמנה לשר בממשלה.

השר דוד לוי ציין את העובדה שמופז "צמח מלמטה" תוך כדי התגברות על מכשולים רבים כדי להגיע לתפקיד כפוי הטובה הזה של רמטכ"ל. "צר לי שההכרה באיכות התפקוד שלך באה רק לאחר שאתה מסיים את כהונתך".

השר נתן שרנסקי ציין את העובדה שמופז עלה בילדותו מאיראן. "מעולה לעולה כוחנו עולה", הוא אמר ושיבח את מדיניותו של מופז לשלב עולים חדשים בצה"ל.

