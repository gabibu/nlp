

אתמול אישרה הממשלה ברוב קולות את מינוייהם של היועץ המדיני לראש הממשלה דני איילון לשגריר בוושינטון, של נשיא איגוד לשכות המסחר דני גירלמן לשגריר ליד מוסדות האו"ם בניו-יורק ואת מינויו של ח"כ לשעבר ניסים זווילי לשגריר בפריס.

השרים דוד לוי ורוני מילוא נמנעו. איילון וזווילי יתחילו את עבודתם מיד, ואילו גילרמן יתחיל בתפקידו ב 1 בינואר 2003. זאת, בתאום עם השגריר היוצא יהודה לנקרי.

הממשלה אישרה גם את מינוייהם של שגרירים נוספים מקרב הדרג המקצועי במשרד החוץ. מדובר בשגרירים לשוודיה, לאתיופיה, למאוריטניה, לקזחשתן, לבלגיה, ליוגוסלביה, לקמבודיה וללאוס.
נזכיר כי במשרד החוץ דרשו שהמינוי של איילון ייחשב למינוי פוליטי, למרות היותו עובד המשרד, ואכן הלחץ שהפעילו עובדי המשרד גרם לממשלה לשנות החלטה שלה כדי שיהיה אפשר להעביר את מינויו של איילון כמינוי פוליטי.

