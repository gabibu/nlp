

בנאום בפני עובדי התעשיות הבטחוניות, להם העניק תעודת הוקרה על חלקם בפרוייקט אופק 5, אמר שר הבטחון כי לא ישאיר את מנכ"ל משרדו, עמוס ירון, בודד במערכה נגד קיצוץ התקציב מול משרד האוצר. בן אליעזר אמר כי הקיצוץ יפגע לא רק בבטחון, אלא גם בתעשיות הבטחוניות ובפרוייקטים לטווח ארוך, כמו האופק 5.

עוד הוסיף שר הבטחון, כי לא זו בלבד שאינו מוכן לקיצוץ של 3 מילארד ש"ח, כפי שמשרד האוצר דורש, אלא שמערכת הבטחון דורשת עוד 2 מיליארד ש"ח תוספת לתקציבה בשל המצב הבטחוני הקשה.

בן אליעזר הביע תקווה, כי במהלך השבוע, בפגישה נוספת בין ראשי האוצר והבטחון, יוגדרו סעיפי הקיצוץ וגובה הקיצוץ. שר הבטחון הדגיש, כי לא ניתן לקצץ בבטחון השוטף, בפרוייקטים ארוכי טווח ובבניית גדר ההפרדה. לדבריו, יש קשר בין בטחון וכלכלה וככל שמערכת הבטחון תייצר יותר בטחון, כך ניתן יהיה להגיע למצב של השקעות במשק הישראלי וצמיחה.
