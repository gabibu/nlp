

מהומה פרצה אמש בהצגת "אילוף הסוררת" של שקספיר המועלית בתיאטרון חיפה, בכיכובו של השחקן ג'ולינו מר. אחד הצופים קם בזמן ההצגה ופתח בקריאות גנאי לעבר השחקן, עליו אמר בין היתר כי הוא "תומך במתאבדים ורוצח". בעקבות כך פרצה במקום מהומה.

המנהל האומנותי של התיאטרון סיני פטר אמר לכתב עתי"ם קובי מנדל, כי השחקנים חצצו בין ג'ולינו מר לבין הצופה כדי למנוע עימות ביניהם, ולדבריו המהומה ארכה דקות אחדות. הוא הוסיף כי הצופה הוצא על ידי הסדרנים מהאולם לחדר שליד הקופות ולמקום הוזמנה ניידת משטרה.

השחקן ג'וליינו מר אמר לקהל הצופים שמדובר בפרובוקציה מצד אותו צופה שרצה לפוצץ את ההצגה, וכי הוא אינו תומך במתאבדים כפי שהוא טען נגדו. הקהל הגיב במחיאות כפיים סוערות וההצגה המשיכה עד תומה.

בניגוד להכחשת השחקן דיווח כתב גלי צה"ל ניצן קידר ב-15 באפריל השנה כי במהלך ערב של אמנים ערבים ויהודים למען "השלום" הקדיש ג'וליאני מר שיר לזכרו של מחבל מתאבד. בהצגה עלה לבמה השחקן ג'וליאנו מר שסיפר על נסיון שלו להקים קבוצת תאטרון במחנה הפליטים בג'נין ובמיוחד על חברו הטוב, השחקן אשרף: "הוא היה האיש השמח בלהקה", סיפר מר, "והצטרף לפני כמה חודשים לגדודי אל אקצה. לפני שהוא פוצץ עצמו נגד הכיבוש אמר שהוא מעדיף למות על הרגליים מאשר למות על הברכיים" ובשלב הזה הקדיש מר שיר למחבל מתאבד מג'נין.

העיתונאי קידר המשיך בתיאור התקרית: "מיד בסיום דבריו של מר מחא לו חלק מהקהל כפיים, חלק אחר בחר לקום ולצאת החוצה כמחאה על ההתבטאות הקשה, אבל האמנים   ביניהם המחזאי יהושע סובול, הבמאי דני הורוביץ והשחקן ישראל גוריון נשארו לשבת ולא מחו על האמירה".
