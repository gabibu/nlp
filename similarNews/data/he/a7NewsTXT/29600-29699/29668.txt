

כוחות מג"ב המוצבים במחסום א-רם שמצפון לירושלים עצרו היום מחבל בכיר בעת שהיה בדרכו לבצע פיגוע התאבדות. במהלך בדיקה שיגרתית שנעשתה במחסום, נעצר המחבל ומבדיקה ראשונית עלה, כי מדובר במחבל - איש חמאסהמבוקש ע"י ישראל. בחפציו נמצאו תמונות של שאהידים, חוברת המתארת כיצד להכין פיגוע תופת ומדי צה"ל. כתבת עתי"ם מוסיפה, כי המחבל הועבר לחקירת השב"כ.

היום סמוך לשעה 09:30 בבוקר פתחו מחבלים באש לעבר תושב שא-נור, אוריאל גורפינקל, באזור הכפר ענזא שבצפון מזרח השומרון. כתוצאה מן הירי נקטעו כמה מאצבעות ידו של גורפינקל והוא הועבר לטיפול בבית החולים "העמק" בעפולה. כוחות גדולים של הצבא פתחו בסריקות באזור.

מחשש לחדירת מחבלים התפרסו אמש (ב') כוחות גדולים של משטרה ומג"ב לאורך קו התפר ובכניסות לערי השרון. כתבנו קובי פינקלר מוסר כי אתמול הגיעה לידי מערכת הביטחון התרעה חמורה באשר לחדירת מחבלים מאזור השומרון. כעבור כמה שעות הוסרה הכוננות הגבוהה.

אתמול בבוקר סיכלו חיילי חטיבת גבעתי נסיון חדירה של חוליית מחבלים חמושה ליישוב אלי סיני שבצפון חבל עזה. החיילים ניהלו מרדף אחריהם ועצרו אותם בתוך מטע. כוונת המחבלים הייתה לבצע "פיגוע הקרבה", כך מגדירים בצה"ל ובשב"כ את מגמת המחבלים לחדור ליישובים ישראליים ולפגוע באנשים רבים ככל האפשר, וזאת ביריות לכל עבר. מחקירתם של השניים עולה כי הם תכננו לבצע פיגוע התאבדות ביישוב נתיב העשרה שבתחומי הקו הירוק. כתבנו מציין כי שני המחבלים שנתפסו לבשו מדים של המשטרה הפלשתינית.

אתמול היו כמה נסיונות פיגוע בחיילי צה"ל:

מטען חבלה התפוצץ סמוך לכוח צה"ל שנע ליד גבול ישראל מצריים באזור רפיח.

מחבלים השליכו מטען חבלה לעבר כוח צה"ל שנע סמוך למחנה הפליטים דהיישה, ממערב לבית לחם.
ליד נווה דקלים ירו מחבלים לעבר חיילי צה"ל. לא היו נפגעים ולא נגרם נזק לרכוש.

במהלך הפעילות המבצעית אתמול בשטחי הרש"פ נעצרו שישה מחבלים.

ארבעה ערבים נעצרו מצפון טול-כרם ובצפון שכם, ושני ערבים נעצרו בחאן יונס. העצורים נלקחו לחקירה בשב"כ.

בישיבת הממשלה אתמול אמר שר הביטחון בנימין בן אליעזר כי במהלך מבצע "דרך נחושה" עצרו כוחות הביטחון 150 מבוקשים, וביניהם עשרה מתאבדים פוטנציאליים. עוד אמר השר כי במבצע חשף צה"ל 14 מעבדות חבלה: "רק אתמול מצאנו בשכם מעבדה עם 300 מטעני צינור ו-20 בלוני גז". צה"ל הרס אותה.

עוד אמר שר הביטחון כי לנוכח האפשרות שהחיזבאללה ינסה לבצע פיגוע.ישראל מגלה עירנות בגבול הצפון.

אתמול חידש החיזבאללה את ירי פגזי הנ.מ לעבר שמי הגליל. ירי הנ.מ התבצע בגזרה המערבית ובגזרה המזרחית של גבול לבנון, והדי ההתפוצצויות נשמעו בעיירה שלומי וביישובי אצבע הגליל. רסיסי פגזים נפלו סמוך ליישובים אחדים וגרמו שריפות קוצים. כבאים שהוזעקו למקום כיבו את השריפות. מהירי לא היו נפגעים ולא נגרם כל נזק, אך הדי ההתפוצצויות גרמו בהלה בקרב התושבים ובקרב ילדים ששהו באותה עת בפעילות של קייטנות הקיץ. בעקבות נפילת רסיסי פגזים נצטוו הילדים במקומות מסוימים לתפוס מחסה בתוך מבנים.

לפני ימים אחדים פנו ראשי יישובים בקו העימות לראש הממשלה ולשר הביטחון בדרישה לטפל בירי הנ.מ, שהפך לשגרה המשבשת את חיי התושבים ביישובים לאורך גבול לבנון.

