

העיתון "ניו יורק טיימס" חשף אתמול את המידע כי בעת הפיגוע במגדלים התאומים קרסו מערכות הקשר של הכבאים בניו יורק. על פי הדיווח, גם בפיגוע שהיה ב-93' באותו מקום קרסו מערכות הקשר.
טייס מסוק משטרתי שידר לשוטרים ולעובדי הכבאות 21 דקות לפני קריסת המגדל הדרומי: "אני לא חושב שהמגדל יחזיק מעמד עוד הרבה זמן. ממליץ לפנות את כל האנשים מסביבת המגדל השני". הודעה זו כנראה כלל לא הגיעה לכל כוחות ההצלה.

היומון פרסם אתמול תוצאות של חודשי עבודה רבים, ובמהלכם תשאלו שלושה עיתונאים מאות כבאים, שוטרים ואנשי הצלה, עיינו באלפי דפים של דו"חות פנימיים של שירותי הכבאות בניו יורק, הקשיבו ל-20 שעות הקלטה של שיחות רדיו בין המשטרה והכבאים, והקימו בסיס נתוני מחשב לניהול כ 2,500 תצהירים של עדי ראיה.

מהתחקיר על אופי תגובתם של השוטרים והכבאים להתקפת הטרור עולה כי היה אפשר לחסוך את מותם של 120 כבאים לפחות, לו יכלו לקבל במכשירי הרדיו שלהם את ההוראה לפנות את מגדל מס' 1, שהתמוטט 25 דקות אחרי מגדל מספר 2. המפקד, ג'וזף קאלאן, נזכר כי הורה במכשירו בשעה 09:32: "לכל היחידות הנמצאות במגדל מספר 1: תצאו החוצה, תרדו אל הלובי. אבל לא קיבלנו שום תשובה. זה מאד הדאיג אותנו".

עוד צוין כי ב 11 בספטמבר השתמשו הכבאים במערכת רדיו ישנה, מלפני 15 שנה, שכבר הפגינה כשל חמור במהלך הפיגוע עם משאית התופת במרכז הסחר העולמי ב-1993.

לעומת זאת, מערכת הקשר של המשטרה פעלה הרבה יותר טוב, ואפשרה את פינוים של מספר רב של שוטרים. רק 23 נהרגו, בהשוואה ל-343 כבאים בפיגוע הגדול.

חקירה פנימית רחבת היקף מתנהלת בשירותי הכבאות של ניו יורק, ותוצאותיה אמורות להתפרסם בשבועות הקרובים. "שחקנים" חשובים רבים שפעלו ב 11 בספטמבר, כגון המפקד לשעבר של שירותי הכבאות תומס פון אסן, הצטערו על העדר כמעט מוחלט של תיאום בין השוטרים והכבאים: עמדות הפיקוד לא הוקמו באותו מקום, ומערכות הקשר של שני הארגונים לא התאימו.

