

בטיסת "אייר פראנס" בסוף השבוע שעבר מצא קברניט המטוס לנכון להכריז באוזני הנוסעים, בטרם נחיתת המטוס בנמל התעופה בן גוריון, כי "מיד ננחת בפלשתין".

תגובותיהם הנזעמות של נוסעי המטוס גררו תהודה ציבורית רחבה, ואילצו את מנהלי חברת "אייר פראנס" הצרפתית להתנצל על התקרית בפני הנוסעים ובפני ישראל.

למרות התנצלות זו של הנהלת "אייר פראנס" החליטו אנשי עסקים ישראלים בסיוע אזרחים נוספים לארגן חרם על החברה. "לא נוכל לעבור על אירוע שכזה לסדר היום." אמרו והעבירו מסרים לאלפי ישראלים בארץ ובעולם ובהם קריאה שלא לעשות שימוש בשירותי החברה הצרפתית. מארגני החרם אמרו כי הם עצמם יעשו מאמץ שלא לטוס עם חברה זו גם אם לוחות הזמנים שלה יקלו על עסקיהם ויתאימו להם יותר.

יצוין גם כי חברת "אייר פראנס" מסרבת לאשר לאנשיה ללון בישראל, ומיד בתום הטיסות עוברים צוותי האוויר של החברה למדינות שכנות.

