

תחת הכותרת "פרסום ראשוני ובלעדי" דיווח אתמול Ynet את מה שדיווח ערוץ 7 ב 26.6 באשר להפקרתו של לוחם מג"ב מדחת יוסוף.

כזכור, בראש השנה תש"ס נפצע יוסוף מירי במהלך פוגרום שביצעו ערביי שכם בלוחמי צה"ל ומג"ב ששמרו על קבר יוסף. פציעתו הקשה של מדחת דרשה פינוי מהיר, ואולם הפורעים שהקיפו את הקבר מנעו את פעולת הפינוי. מפקדי צה"ל הבכירים ביותר, שהיו באותה העת בנקודת תצפית סמוכה לקבר יוסף, ביכרו לבקש מג'יבריל רג'וב את ביצוע הפינוי בידי כוחותיו ולא לבצע פינוי בידי כוחות צה"ליים.

רג'וב ביקש ממפקדי צה"ל להמתין עד שיבוצע הפינוי בידי אמבולנס של הרש"פ ולהימנע מפעולה צבאית. המפקדים נעתרו לבקשתו, ואולם הפינוי התעכב במשך שעות ארוכות, והלוחם נפטר מפצעיו.

במהלך החודשים שלאחר האירוע נמתחה ביקורת נוקבת על התנהלותו של הדרג הצבאי, והטענה המרכזית הייתה כי מתוך שיקולים זרים הופקר מדחת יוסוף בשטח. בעקבות הביקורת מינה הרמטכ"ל ועדת בדיקה בראשותו של האלוף במיל' יורם יאיר, ובסיכום דיוניה ניקתה הוועדה את הדרגים השונים מאחריות לכשל בחילוץ.

חברי ועדת החוץ והביטחון קבעו כי השיקול המרכזי של המפקדים בשטח, כפי שעולה מבדיקתם, היה חילוצו של הלוחם, ואולם "בדיעבד, ובחוכמה שלאחר מעשה, החלטת המפקדים להעדיף את החלופה הפלשתינית התבררה כטעות, מאחר שהסתמכה על הבטחות שווא מצד אנשיו של רג'וב כאילו בכל רגע יתבצע הפינוי", לשון החלטת הוועדה שהוסיפה וקבעה כי המפקדים העדיפו חלופה זו, שלא מומשה, בשל היותה המהירה ביותר.

ח"כ איוב קרא מהליכוד, מי שתבע להקים ועדת חקירה ממלכתית, דרש להוסיף את המונח 'הפקרה' בסיכום המלצות ועדת החוץ והביטחון, אולם חברי הוועדה העדיפו את השימוש בביטוי המעודן יותר 'כישלון בחילוץ'.

את הדברים אמר ח"כ קרא בשיחה עם כתב ערוץ 7 ב 26.6 וטען כי הפעולה לא נכשלה כי כלל לא היה ניסיון לפעולה. "סמכו על גורם זר, כפי שלא היה בהיסטוריה של מדינת ישראל. פגעו בערך העליון של הצבא, שאין מפקירים פצוע בשטח".

עוד אמר ח"כ קרא לכתבנו כי כבר לאחר שטרק רג'וב את הטלפון לרמטכ"ל ולאלוף הפיקוד, חצי שעה לאחר פציעת הלוחם, היה עליהם להבין מיד כי אין כל תכלית בהסתמכות על האופציה שהפלשתינים יחלצו את הלוחם.

באותו ראיון לערוץ 7 שנערך כאמור ב 26.6 גילה ח"כ קרא כי מדו"ח צה"לי המסכם תקרית שאירעה במאי 00', חודשיים לפני אירוע קבר יוסף, ובה חולץ באופן כושל קצין מג"ב בידי כוחות הרש"פ נודע לו שאין להסתמך על ערביי הרש"פ בחילוץ פצועים מהמתחם. כך עלה מ"הפקת לקחים", שנערכה בצה"ל אחרי אותו חילוץ כושל.
מידע זה הוסתר מעיניה של ועדת החוץ והביטחון, וזו נדהמה לגלות אותו ואת עצם הסתרתו. בעקבות חשיפת המידע אמר ח"כ קרא כי ידרוש שיקול דעת נוסף של הוועדה, ופרסום מסקנה חדשה שתקבע כי באירוע אכן הייתה הפקרה המנוגדת להחלטות ולעקרונות הצה"ליים.

אתר YNET פרסם פרטים נוספים על אותו אירוע, שבו נכשלה הרש"פ בחילוצו של קצין צה"ל ושלאחר מכן הוחלט כי אין להסתמך על חילוצה של הרש"פ. הפרטים מופיעים בדו"ח שהכין סא"ל אלכס חייקוב, מי שהיה מפקד מתקן התיאום והקישור בשכם.

מפקדי צה"ל היו צריכים לדעת היטב כי אין לסמוך על המשטרה הפלשתינית, כותב חייקוב, וזאת על סמך אירוע קודם שכונה בשם הקוד "עופרת יצוקה", ובמהלכו, כחצי שנה לפני הפקרתו של מדחת יוסוף, הותקף מתחם הקבר בעודו בשליטת ישראל אך מוקף שטחי A.

מחבלים חמושים פרצו אל המתחם ופתחו באש על החיילים המוצבים במקום. מהאש נפצע קצין צה"ל. המשטרה הפלשתינית איבדה את השליטה על האירוע, והחיילים שהיו צריכים לפי תכנית "כותונת פסים" להיכנס אל המתחם ולחלץ את הקצין, לא פעלו כך מפני ש"הדרג הממונה לא איפשר הכנסת (החיילים) לתוך שכם, וזאת מתוך הבנה כי מהלך כזה טומן בחובו סיכונים ברמה העלולה להשפיע על תהליך השלום עם הפלשתינים", כך נכתב בדו"ח חייקוב.

"הפתרון שנבחר הוא השתלטות הכוחות הפלשתינים ללא מעורבות אופציה ישראלית וכן פינוי הנפגעים על ידי הפלשתינים".

הקצין, שהיה פצוע קל, חולץ לאחר 4 שעות ב"סיוע" מפקד האזור של הרש"פ. חייקוב מתאר את הפעולה של הרש"פ כ"כישלון חרוץ", והוא מספר שלאחריה נתקיימו מפגשים עם ערבים במטרה להפיק לקחים.
"מצד אחד היה אפשר לחוש אצלם באי נוחות לאור כישלונם המוכח", נכתב בדו"ח, ומצד שני "הפלשתינים הבהירו כי אל לו לצד הישראלי לצפות ולדמיין מצב לפיו כוחות ביטחון פלשתינים משתלטים על מפגינים פלשתינים ופורעים, ביניהם חמושים, דוגמת אלה שהשתלטו על הקבר... הפלשתינים אמרו אמירה ברורה מאוד וקבעו כי כפי שצה"ל נוהג בכפפות של משי בציבור המתנחלים וכפי שלא יעלה על דעתו של איש כי צה"ל יפעיל נשק נגד יהודים כך גם אין לצפות מהמשטרה הפלשתינית שהיא תפעיל נשק נגד מפגינים פלשתינים", כותב סא"ל חייקוב.

באותו מעמד, מוסיף חייקוב, הובהר לערביי הרש"פ כי הלקח הישראלי הוא שבעתיד "אם חס וחלילה ניקלע למצב דומה, הרי שניקח את אמירותיהם בדבר נכונותם להשתלט על הפורעים בעירבון מוגבל מאוד ולא נוכל להמתין פרק זמן כה רב לחילוץ הפצועים. משמעות הדבר היא כי עליהם לפעול בנחישות ובמהירות ולא, יפעל הצד הישראלי לפי מיטב הבנתו ויכניס כוחות לשכם לשם תגבור וחילוץ", נכתב בדו"ח.

חצי שנה לאחר אירועי "עופרת יצוקה" ניצב צה"ל מול אירוע כמעט זהה. המחבלים פותחים באש, וממנה נפצע קשה שוטר מג"ב מדחת יוסוף. בדו"ח מפרט סא"ל חייקוב את השתלשלות האירועים לאחר פציעתו הקשה של מדחת יוסף. למרות לקחי העבר מחליט הדרג הצבאי בשטח להמתין לפינויו של יוסף על ידי כוחות הרש"פ. צה"ל יוצר קשר עם ג'יבריל רג'וב, סגנו חאג' איסמאעיל ועם ראש עיריית שכם. המפקדים מבהירים חד משמעית כי מצבו של החייל הפצוע קשה ודורשים מהערבים לפעול לאלתר להשתלטות על הסימטה המובילה לקבר.

הערבים משתהים, מצבו של מדחת יוסף מחמיר ופרמדיק המטפל בו מדווח כי מצבו מורע מדקה לדקה. הוא מדמם למוות במשך ארבע וחצי שעות, בעוד בישראל ממשיכים להמתין לפעולה של הרש"פ.
סמוך לשעה 17:00, על פי הדו"ח, מגיע לחפ"ק (חדר הפיקוד הקדמי) הרמטכ"ל שאול מופז, אבל זה כבר מאוחר מדי: דקות לאחר מכן מתקבלת הידיעה כי החייל מת מפצעיו.
רק בשעה 17:30 החלו כוחות הרש"פ לפעול במטרה להשתלט על מתחם הקבר. כעבור שעה הם משיגים שליטה מלאה, וגופת החלל הישראלי מוצאת מהמקום.

תנועת "איכפת", שהוקמה בעקבות האירועים בקבר יוסף והפועלת לריענון הקוד האתי של צה"ל, דורשת הקמת ועדת חקירה ממלכתית שתעסוק בנושא. ליאור ניסים, מראשי "איכפת", הגיב על המידע המתפרסם ואמר: "זו ההוכחה שמדחת יוסוף הופקר ביודעין. כוחות צה"ל לא פרצו אל הקבר אף על פי שידעו כי הסתמכות על חילוץ בידי הפלשתינים תביא למותו של החייל. אנו שואלים את הרמטכ"ל מופז מדוע מעולם לא ניתנה התשובה לשאלה 'מי החליט שלא לחלץ את יוסוף?' אנו דורשים ועדת חקירה ממלכתית בנושא, ועדה שתוציא את האמת לאור".
