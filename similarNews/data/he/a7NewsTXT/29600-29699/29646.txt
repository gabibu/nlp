

ח"כ הרב חיים דרוקמן (מפד"ל) הגיש אתמול בפני ועדת השרים לענייני חקיקה הצעה לתיקון חוק מקרקעי ישראל. לפי ההצעה, תוכל הסוכנות היהודית להקים יישובים שייועדו ליהודים בלבד, זאת ע"פ שיקולי ביטחון. הצעת התיקון התקבלה על ידי שרי הממשלה.

ח"כ הרב דרוקמן הגיש את ההצעה בעקבות פסק דין שפרסם בג"צ לפני כשנתיים ולפיו לא תוכל מדינת ישראל להפלות בין אזרחים יהודים לערבים בהקצאת קרקעות מדינה. נשיא בית המשפט העליון השופט אהרון ברק כתב בפסיקתו כי "יהודים ולא יהודים הם אזרחים שווי זכויות וחובות במדינת ישראל". פסק דין זה גרם לסערה ציבורית עם קביעתו כי מפעל ההתיישבות היהודית בארץ ישראל, שעד כה היה מסמלי הציונות המובהקים, אינו חוקי לדעת שופטי הבג"צ.

פסיקתו זו של בג"צ נקבעה בעקבות עתירתו של ערבי תושב בקה אל גרביה שביקש להתקבל למגורים ביישוב הקהילתי קציר שהוקם בידי הסוכנות.

הצעת התיקון שהוגשה אתמול התקבלה ברוב של 17 שרים נגד 2. המתנגדים היו השרים אפרים סנה ודן מרידור. שר המשפטים מאיר שטרית נמנע. השר סנה הביע את התנגדותו ויצא מהדיון. השר מרידור ביקש להוריד את ההצעה מסדר היום וטען כי מדובר בהצעה גזענית שעלולה להפלות חיילי צה"ל דרוזים לעומת אזרחים יהודיים שלא שרתו בצה"ל. שרי העבודה לא נכחו בדיון. בשמאל נשמעו תגובות דומות לטענתו של מרידור ולדבריהם מדובר בהצעה גזענית.

פעיל השמאל הקיצוני יוסי ביילין אמר כי הצעה זו "עלולה להפוך את ישראל ממדינה יהודית דמוקרטית לאפיזודה ציונית חולפת".

לעומתם קובעת שרת החינוך לימור לבנת כי ההצעה היא "המשך פעילות הסוכנות היהודית למימוש ההתיישבות הציונית היהודית בכל ארץ ישראל. החלטה זו מהווה ניצחון של המצדדים במדינה יהודית-ציונית-דמוקרטית על פני הרואים במדינת ישראל מדינת כל אזרחיה".

יוזם הצעת התיקון ח"כ הרב דרוקמן הכריז כי "זו החלטה שתחזק את אופייה הציוני של מדינת ישראל, שעניינו העלאת יהודים לארץ ויישובם בה. ההחלטה התבקשה מאליה כדי לתקן את העיוות שנוצר בפסיקת בג"צ, כאילו במדינת היהודים אסור להקצות קרקע ליהודים. האבסורד הזה תוקן היום". דברי ח"כ הרב דרוקמן.


.



