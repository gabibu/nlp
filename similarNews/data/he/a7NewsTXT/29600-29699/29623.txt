

הממשלה דחתה היום את הערר שהגיש השר נתן שרנסקי על החלטת ועדת השרים לחקיקה לקצר את שעון הקיץ. בכך התקבלה תביעת ש"ס ושעון הקיץ יסתיים כבר ב - ז' בתשרי ( 13 בספטמבר), לפני יום הכיפורים. בתגובה להחלטה אמר השר שרנסקי כי הוכח שכל עוד יש אור ישנן פחות תאונות דרכים לכן צריך היה שלא לקצר את שעון הקיץ. מנגד טענו בסיעת ש"ס כי קיצור שעון הקיץ יקל על ציבור הצמים ביום הכיפורים.

דרישתו של השר שרנסקי לבטל את החלטת ועדת השרים לחקיקה שהורתה על קיצור שעון הקיץ נדחתה היום בישיבת הממשלה. יש לציין כי שרי ש"ס הפעילו במשך כל התקופה האחרונה מכבש לחצים על מנת לקצר את שעון הקיץ ובך להקל על ציבור הצמים בצום יום הכיפורים.

בעיקבות החלטת הממשלה יקוצר שעון הקיץ ויסתיים כבר ב-ז' בתשרי (13 לספטמבר), לפני יום הכיפורים.

מלישכתו של השר ישי נמסר בתגובה כי "שר הפנים, אלי ישי, תומך בשעון ארוך ככל שניתן ואין השר מבקש להפר הסכמות שהיו בין חברי כנסת לתקופת שעון הקיץ לשנים הבאות. עם זאת, כדי להקל על הצמים ביום כיפור, ואך ורק מסיבה זו, מבקש השר ישי כי שעון הקיץ יסתיים בערב יום כיפור". השר ישי הדגיש כי בהפעלת שעון קיץ ארוך יתרונות רבים, כאמור, אולם הפעלתו חייבת להסתיים טרם יום הכיפורים. זאת, כדי להתחשב בצורך של רוב רובו של הציבור הצם ביום כיפור.

השר שרנסקי טען לעומת זאת, כי הוכח במחקרים כי כל עוד יש אור, יש פחות תאונות דרכים, במיוחד כאשר מדובר בתקופה של חופשות שאותה מנצלים רבים לטיולים.

