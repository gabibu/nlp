

אתמול דחתה הממשלה את הערר שהגיש השר נתן שרנסקי על החלטת ועדת השרים לחקיקה לקצר את שעון הקיץ. בכך התקבלה תביעת ש"ס, ותקופת שעון הקיץ תסתיים כבר ב ז' בתשרי ( 13 בספטמבר), לפני יום הכיפורים. בתגובה להחלטה אמר השר שרנסקי כי הוכח שכל עוד יש אור ישנן פחות תאונות דרכים, ולכן היה מוטב שלא לקצר את זמן תקפותו של שעון הקיץ. מנגד טענו בסיעת ש"ס כי קיצור שעון הקיץ יקל על ציבור הצמים ביום הכיפורים.

דרישתו של השר שרנסקי לבטל את החלטת ועדת השרים לחקיקה, שהורתה על קיצור שעון הקיץ, נדחתה אתמול בישיבת הממשלה. מלשכתו של השר ישי נמסר בתגובה כי "שר הפנים, אלי ישי, מכיר ביתרונותיה של הפעלת שעון הקיץ, וכי הוא תומך בשעון ארוך ככל האפשר, ואינו מבקש להפר הסכמות שהיו בין חברי כנסת באשר למשך תקופת שעון הקיץ לשנים הבאות, אך עם זאת, כדי להקל על הצמים ביום כיפור, ואך ורק מסיבה זו, מבקש השר ישי כי שעון הקיץ יסתיים סמוך לערב יום כיפור".

השר שרנסקי טען לעומת זאת, כי במחקרים הוכח, כאמור, כי כל עוד יש אור, יש פחות תאונות דרכים, במיוחד כאשר מדובר בתקופה של חופשות שאותה מנצלים רבים לטיולים.


