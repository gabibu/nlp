

"אפעל תוך יראה והבנה של האחריות המוטלת עלי. התקשורת היא מכשיר אסטרטגי מכריע", כך אמרה היום דוברת צה"ל, תא"ל רות ירון, בנאום ראשון בפני מאות חיילי וקציני יחידת דובר צה"ל בטקס חגיגי בבית סוקולוב בתל אביב, בו ענד הדובר היוצא, תא"ל רון כתרי, את תג היחידה לכתפיה של ירון.

מוקדם יותר, בלשכת הרמטכ"ל היוצא שאול מופז, העניק הרמטכ"ל את הדרגות לירון.

בנאומה בפני חיילי יחידת דובר צה"ל הוסיפה הדוברת הטרייה, כי ההכרעה במערכה בה נתונה ישראל כיום תהיה בשתי הזירות - המבצעית והתקשורתית. ירון ציינה, כי יחידת דובר צה"ל מקצועית ונכונה לעשות הכל כדי לממש את תפקידה, למרות שמדובר באתגר קשה ומורכב.

תא"ל ירון שימשה עד לא מזמן מדריכה ראשית במכללה לבטחון לאומי. היא בעלת תואר שני במדע המדינה ובטחון לאומי מאוניברסיטת חיפה ושימשה בעבר במספר תפקידים במשרד החוץ. בין השאר, היתה יועץ סמנכ"ל לענייני צפון אמריקה ולנושאי פירוק הנשק במשרד.


