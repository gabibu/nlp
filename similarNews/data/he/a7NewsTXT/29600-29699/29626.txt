

על תופעה חדשה של גניבות מדי טייסים בקוי תעופה אזרחיים, דיווח איגוד הטייסים בארה"ב APA בסוף השבוע. בהודעתו מפרסם האיגוד כי בתקופה האחרונה דווח על מכת גניבות של מדי טייסים בקוי תעופה אזרחיים מבתי מלון בארה"ב.

דובר משרד התחבורה של ארה"ב אישר את הדיווח, וציין כי המשרד הורה לחברות התעופה לגלות עירנות וכי כבר ננקטו צעדים אשר יקשו על זיוף מסמכי זהות של טייסים.

ברשת "פוקס ניוז" צויין, כי הטייסים הוזהרו שגורמים עויינים עלולים לעקוב אחריהם ולגנוב מחדריהם בבתי מלון מדים ותעודות מזהות.

עוד נאמר בהודעת איגוד הטייסים APA, כי היו צוותי טיסה שטענו כי חשו שגורמים "בעלי חזות מזרח תיכונית" עוקבים אחריהם בבתי מלון באמסטרדם, פראנקפורט ולונדון ומנסים לצותת לשיחותיהם.
