

במהלך החודשים הקרובים תוצג בפני הציבור מפלגת שמאל קיצונית חדשה שתאגד בתוכה גורמים כמו מפלגת מר"ץ, סיעת "הבחירה הדמוקרטית", תנועתו של פעיל השמאל הקיצוני יוסי ביילין "שחר" ואנשי ציבור ערבים.

בהודעתו לחברי מר"ץ קבע ח"כ יוסי שריד כי שאיפת ההתארגנות היא להגיע לועידת יסוד של המפלגה החדשה כבר בחודש ינואר 03', עד אז יערוך וינסח הגוף המכונן המוקם בימים אלה מנציגי התנועות המוזכרות את המצע האידיאולוגי של מפלגת השמאל המאוחדת.

על תפקיד יו"ר המפלגה יתמודדו יוסי ביילין וח"כ יוסי שריד.

ע"פ דיווח שנמסר ב"הארץ" ע"י העיתונאי יוסי וראטר, ההערכה במר"ץ היא כי פרישתו של פעיל השמאל יוסי ביילין מחברותו במפלגת העבודה לטובת הקמת ההתארגנות החדשה תתקיים רק במידה ובהתמודדות הצפויה על הנהגת מפלגת העבודה בין בן-אליעזר לרמון ינצח בן-אליעזר. במידה וינצח רמון יישאר ככל הנראה ביילין כחבר במפלגת העבודה, מה שעלול לסכל את הכוונה כולה להקמת מפלגת השמאל הקיצוני. ח"כ שריד ואיש מר"ץ חיים אורון העומדים בראש ההתארגנות קובעים כי לא זו רוח הדברים המסתמנת מחילופי הדברים עם ביילין ועם אישים במפלגת העבודה.

ח"כ ויצמן שירי (העבודה) אמר בתגובה לגלי צה"ל על יוסי ביילין "זה שליח האיחוד האירופי."

