

מהפיכה בשיטת הניקוד על עבירות תנועה. החל מ-1 באוקטובר תונהג שיטת ניקוד חדשה, המחמירה עם עברייני תנועה, שצברו נקודות רבות, כך מסר היום שר התחבורה, ד"ר אפרים סנה.

על פי השיטה החדשה, שאושרה בשבוע שעבר על ידי ועדת הכלכלה של הכנסת, נהג שצבר במהלך ארבע שנים 36 נקודות חובה, רשיונו יפסל לתקופה של שלושה חודשים והוא ידרש לבצע מבחן עיוני (תיאוריה) כתנאי לקבלת רישיון הנהיגה.

השיטה החדשה קובעת כי נהג שצבר במשך שנתיים 22 נקודות, "תקופת הצבירה" שלו תוארך משנתיים לארבע שנים וזאת במטרה לשפר את המעקב אחר נהגים עבריינים ("רצדביסטים").

נהג, שיצבור פעמיים 36 נקודות, במשך 6 שנים, רשיונו ישלל לתקופה של 9 חודשים ויחודש רק לאחר שיעמוד בבדיקות רפואיות, במכון הרפואי לבטיחות בדרכים וכן במבחן עיוני (תיאוריה) ומעשי ("טסט").

שר התחבורה ציין כי השיטה החדשה מתמודדת טוב יותר עם עברייני תנועה מועדים ("רצדביסטים"). לדבריו, שיטת הניקוד הנוכחית מיצתה את עצמה והביאה לכך שעברייני תנועה, שצברו עבירות רבות, מצאו דרך להתחמק מזימון לקורס מבלי להסתכן בשלילת רשיונם.

