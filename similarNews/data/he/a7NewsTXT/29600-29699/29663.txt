

בחודשים האחרונים הביעו הארגונים היהודיים בארה"ב את דאגתם לנוכח המצב בצרפת, עקב העלייה במספר התקריות האנטישמיות ולאור השתתפותו של מנהיג הימין הקיצוני ז'אן מארי לה פן בסיבוב השני של הבחירות לנשיאות. הקונגרס היהודי האמריקני קרא בין השאר להחרמת פסטיבל הסרטים של קאן, הוראה שהוגדרה מטעם המועצה המייצגת של המוסדות היהודיים בצרפת כ"אבסורד".

היום תגיע משלחת מטעם הקונגרס היהודי אמריקני לפריס לביקור בן שבוע, ובמהלכו תיפגש עם תת שר החוץ הצרפתי רנו מוזלייר. "הביקור נערך לאור התגובות שהתעוררו בארה"ב נוכח גל האנטישמיות הפוקד בימים אלו את צרפת ומדינות אירופיות אחרות", נאמר בהודעת הקונגרס. "כמו כן נערך הביקור כדי להגיב על עמדותיהן של צרפת ושל האיחוד האירופי באשר למצב במזרח התיכון, עמדות שבדרך כלל אינן מאוזנות", נאמר בהודעת הארגון. דובר הארגון ציין עם זאת כי "למרות זאת נערך הביקור במסגרת ידידותית, לאור מערכת היחסים המאחדת את צרפת ואירופה עם ארה"ב".

דובר הקונגרס מסר כי המשלחת תמשיך מפריס בדרכה לבריסל, לפגישה עם חאווייר סולאנה, הממונה על מדיניות החוץ של האיחוד. הקונגרס היהודי האמריקני, שנוסד ב-1918, הוא ארגון המונה כ 50 אלף חברים בארה"ב.

אתמול שיבח ארגון יהודי "לשמירה על זכויות האדם" את צרפת על הצעדים שנקטה משטרתה כדי להשתלט על הפעילות האנטישמית, אחרי סדרה של התקפות על בתי ספר יהודים, על בתי קברות ועל בתי כנסת בתחילת השנה.

הודות לצעדים נחושים שננקטו שינה מרכז שמעון ויזנטל, שמרכזו בלוס אנג'לס, את המלצתו ליהודים לבקר את צרפת מ"זהירות רבה" ל"זהירות", אמר שמעון סמואלס, מנהל משרד הארגון בפאריס.
סמואלס הוסיף כי הרב אברהם קופר, חבר בצוות ההנהלה של המרכז, נפגש ביום שישי עם שר הפנים הצרפתי החדש והשמרן ניקולס סרקוזי, ועם השרה לעניינים אירופיים ניקול לנואר, כדי לדון בפעילות האנטישמית בצרפת. "סרקוזי הבהיר היטב שהוא לוקח את הסוגיה ברצינות רבה", אמר. "הוא מסייע מאד בענין".

סמואלס גילה שסרקוזי הורה על טיפול משטרתי נחוש בתלונות על התקפות אנטישמיות, וזאת כדי לשפר את תדמיתה של צרפת.

נוסף על כך רכשו קבוצות יהודיות צרפתיות מספר ירוק, הפועל 24 שעות ביממה, כדי לאסוף מידע, המועבר ישירות למספר הפנים. "אנו מקבלים עכשיו תמונה הרבה יותר בהירה של המצב", אמר סמואלס, והוסיף שהמשטרה מדווחת בימים האלה על כתריסר אירועים אנטישמיים מדי יום, בזמן שהקו הירוק של הארגונים היהודיים מקבל 30 עד 50 דיווחים על אירועים כאלה מדי שבוע.

סמואלס הוסיף ואמר כי המרכז לא שינה את אזהרתו מאמצע חודש אפריל בקשר לביקור בבלגיה, והוא עדיין ממליץ לתיירים יהודיים לנקוט "זהירות עליונה" בביקור במדינה הזאת.

