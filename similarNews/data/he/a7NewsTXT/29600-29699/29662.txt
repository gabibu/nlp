

לאחר טקס הספד שנערך ליד בית הקהילה היהודית "יד אברהם" בשכונת נורת' הוליווד בלוס אנג'לס, ובו השתתפו אלפי ישראלים, הוטסה אתמול לישראל גופתו של יעקב אמינוב, בן 46, שנרצח בידי אזרח מצרי בשדה התעופה של לוס אנג'לס.

אלפי הישראלים שבאו לטקס ההספד רובם ככולם לא הכירו כלל את אמינוב. למרגלות הבמה שעליה הונחה הגופה שחזר חברו של המנוח, מוטי הררי, את רגעי האימה שהיו בשדה התעופה. הררי בא עם עוד חברים לדלפק אל-על בנמל התעופה. הוא סיפר כי בעת שהדיילת שנהרגה בפיגוע, ויקי חן, שקלה את חפציו על המאזניים, נשמעו לפתע היריות, והיא נפלה שותתת דם.

הררי סיפר כי כדי לחמוק מפגיעת הקליעים הוא התכופף מיד, ואז שמע את חברו יעקב אמינוב גונח לעבר חברו השני וקורא לו לעזרה: "מיכאל, מיכאל". הררי הצליח להעביר את בתו הקטנה אל מאחורי הדלפק, ופנה לסייע לאמינוב הפצוע. "מוטי, תציל אותי", היו המלים האחרונות שלחש אמינוב לחברו הררי, בעת שהלה ניסה למנוע ממנו איבוד דם. מאמצים אלה עלו בתוהו, ויעקב אמינוב מת מפצעיו.
בטקס ההספד סיפרו חברים וידידים ובני משפחה על יעקב אמינוב, והוכרז כי שמו יונצח בבית ספר של הקהילה היהודית בלוס אנג'לס. נציג הקונסוליה הישראלית, שהיה אף הוא בטקס, מחה על כך שהאבטחה בכניסה לשדה התעופה הייתה כושלת. יעקב אמינוב הניח אשה, ענת, בחודש הרביעי להריונה, ועוד חמישה ילדים. הוא יובא למנוחות ככל כנראה מחר בישראל. אתמול בצהריים (לפי שעון לוס אנג'לס) התקיימה הלווייתה של דיילת אל על ויקי חן, שנרצחה יום לפני אירוסיה.

כלי תקשורת בארה"ב דיווחו אתמול כי האדם שביצע את הירי על דלפק אל על בנמל התעופה של לוס אנג'לס השתייך לארגון הג'יהאד האיסלמי. אתמול דווח בעיתון הערבי "אל-חיאת", היוצא לאור בלונדון", כי שלטונות ארה"ב חוקרים אם המחבל המצרי נפגש בארה"ב עם סגנו של מנהיג אל-קאעידה אוסאמה בין-לאדן. אף על פי שבישראל הגדירו את התקיפה בלוס אנג'לס כ"התקפת טרור", חוקרי ה-FBI סבורים כי כפי הנראה מדובר במעשה של "פשע שנאה".

