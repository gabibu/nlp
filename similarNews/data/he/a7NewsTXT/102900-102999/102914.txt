

יו"ר הרש"פ אבו מאזן מכין לישראל מלכודת מדינית בינלאומית - הסכמות אליהן יגיע בקרוב עם הממשל האיראני יגררו את האמריקאים להפעלת לחץ על שרון לזירוז יישום מפת הדרכים, תוך דילוג על שלבי תכנית ההתנתקות.

יושב ראש הרשות הפלשתינית מחמוד עבאס (אבו-מאזן) הוזמן לשיחות בטהרן, כך נודע לאיש ערוץ 7 העיתונאי יהושע המאירי.

על פי הדיווחים בכוונת אבו מאזן לנסות לשכנע את האיראנים להסיר את הוטו הטרוריסטי שלהם על התהליך המדיני. ההזמנה לאיראן נמסרה לאבו מאזן כבר בשבוע שעבר והממשל האמריקאי עודכן בכך.

לאחר הביקור באיראן יבוא אבו מאזן לוושינגטון והוא מקווה להביא עימו לשם מסר איראני המאפשר את המשך התהליך המדיני לקראת הסכמי קבע באיזור. באמצעות מהלך זה מתכנן אבו מאזן לדלג על שלבי הביניים של תוכנית "מפת הדרכים" ולקלוע את ישראל לתוך לחץ מדיני בינלאומי.

עיקרי תוכניתו של אבו -מאזן הועברו לאיראנים באמצע השבוע שעבר באמצעות שגריר איראן ברבת עמון. בעיקבות המסר הזה איפשרו האיראנים לאירגונים האיסלמיים להסכים להפסקת אש של חודשיים. מהלך זה איפשר למימשל האמריקאי לפרסם את ההודעה, ביום שישי האחרון, לפיה התקפה צבאית על איראן איננה עומדת על הפרק כעת. הודעה זו נועדה בעצם ליצור אוירה חיובית לקראת ביקורו של אבו - מאזן בטהרן.

על פי תוכנית אבו מאזן בכוונתו להגיע לוושינגטון לאחר שקיבל "חבל" ארוך דיו מהאיראנים להמשך התהליך מבלי שהוא מפרק את האירגונים האיסלמיים מנשקם ומנגד הם מצידם ממשיכים לשמור על הפסקת האש.

תקווה נוספת של אבו מאזן היא כי יעלה בידו להביא עימו מסר לממשל בוש לפיו מסכימים האיראנים לתחילת הדברות גם בנושא הגרעין תוך שהם מציבים תנאי שיגובה בתמיכת הערבים והאיחוד האירופי שגם ישראל תסכים לפיקוח על מתקניה הגרעיניים.

מהלכו זה של אבו מאזן תואם את תוכניתו שהוצגה לראשונה ב-19 בינואר 1991 בכנס של הליגה הערבית בקהיר ולפיה ניתן להביא לחיסולה של ישראל בדרכי שלום בתוך 15 שנה ומשתלבת באסטרטגייה האיראנית מהיום לפיה אריק שרון היא "הכדור האחרון במחסנית של ישראל".

בשיחה שקיים אבו מאזן עם אחמד באכר בעזה לפני כשבועיים בעת הדיונים על ה'הודנה' הוא התבטא כך: "אין לנו סיכוי נגד שרון בהמשך הפיגועים והטרור כי כל העולם עומד לצידו בעניין הזה. אנחנו חייבים לעבור את עידן שרון בשלום ואחר כך נממש את התכנית הגדולה". עוד אמר אז אבו מאזן לפני כשבועיים "אם תאפשרו לי ללכת בדרך שאני מציע , בתוך 10 שנים לא תהיה ישראל".
(ש)
