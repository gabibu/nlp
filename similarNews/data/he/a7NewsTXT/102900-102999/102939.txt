

התבטאויות אנטישמיות גסות שהשמיע משתתף בתכנית טלוויזיה פופלארית ברוסיה זכות לתשואות הקהל באולפן ולתמיכת צופי התכנית שהצביעו בעדו מביתם.



תוכנית אקטואליה שבועית בערוץ NTV, אחד משלושת הערוצים המובילים ברוסיה, הבנויה בצורת דו-קרב מילולי בין שני משתתפים, כאשר קהל הצופים בבית קובע את תוצאותיו, הוקדשה למכתב האנטישמי שנשלח לפרקליטות הכללית על ידי כ-500 אנשי ציבור, כולל 20 חברי הדומא הרוסית.

בתוכנית השתתפו אלברט מקשוב חבר הדומא מטעם המפלגה הקומוניסטית, הידוע בדעותיו האנטישמיות, והאסטרונאוט המפורסם אלקסיי לבנוב. מקשוב, שנמנה עם כותבי המכתב, השמיע התבטאויות אנטישמיות גסות שזכו לתשואות הקהל שישב באולפן. הוא האשים את היהודים בכל צרותיו של העם הרוסי, כולל התפרקות ברית המועצות והידרדרות המצב הכלכלי, השמיע טיעונים אנטישמיים קלאסיים על עלילת דם ועל ניסיונות היהודים להשתלט על העולם ובנוסף לכך, תקף את באופן אישי את מנחה התוכנית, ולדימיר סולוביוב, אחד העיתונאים הפופולאריים ברוסיה שאינו מסתיר את מוצאו היהודי. לעומתו, שלל לבנוב את האשמות וטען שהאנטישמיות והגזענות גורמות נזק לרוסיה ואף מסכנות את קיומה כמדינה רב-לאומית .

מתוך מאה אלף הצופים שהשתתפו בהצבעה במהלך התוכנית, זכה מקשוב ב-54% מן הקולות ולעומתו זכה לבנוב ב-46% מן הקולות.

כתב INN איציק וולף מדווח כי מן הפורום לתיאום המאבק באנטישמיות נמסר כי על אף שלא מדובר במדגם מייצג, מדבר היקף התמיכה שקיבל מקשוב בעד עצמו.

