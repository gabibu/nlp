

הפתעה בועדת הכספים. ברוב של עשרה נגד תשעה אושר בועדה חוק פינוי פיצוי. חבר הכנסת מוחמד בראכה, שעוד הבוקר התחייב להימנע הצביע בעד החוק.

כתבנו בכנסת אריאל כהנא מציין כי ללא תמיכת חבר הכנסת מוחמד בראכה, היה צפוי תיקו בועדה אשר משמעותו היא כי החוק לא אושר. לאחר ההצבעה של ברכה פרצה בועדה סערה. חברי הכנסת חזן וגורולובסקי אמרו "בושה שהממשלה אישרה חוק של גירוש יהודים בקולות ערבים".

ח"כ בראכה אמר "אני לא רוצה לפצות את המתנחלים אבל אני מעדיף לפנות אותם". ח"כים נוספים הטיחו צעקות והאשמות זה בזה ולמעשה לא אפשרו ליו"ר הועדה להודיע על התוצאות ולנעול את הישיבה. רק לאחר שהוזעקו למקום רבים מסדרני הכנסת ולאחר שהמצלמות הוצאו מחדר הועדה השתררה רגיעה חלקית.

ישיבת הועדה נפתחה לראושנה בעשר בבוקר. נציגיו של ראש הממשלה הפעילו כל היום לחצים כבדים על חה"כ מוחמד ברכה ודניאל בנלולו לשנות את אופן הצבעתם ולתמוך בחוק. בנלולו עמד בלחצים והצביע נגד החוק.

ברכה, כאמור, תמך אף שהבטיח להימנע.

תוצאות ההצבעה היוו הפתעה למתנגדי ההתנתקות אשר היו משוכנעים כי הרוב לא יזכה לרוב ועל כן יחזור לועדה לסיבוב הצבעות נוסף, כפי שקובע התקנון. על בסיס ההנחה הזו הם ויתרו בתחילת ההצבעות על רבות מההסתייגויות אותן התכוונו לשלב בחוק והסתפקו בעשרים הסתייגויות בלבד. מתוכן הצליח רק ח"כ חיים כ"ץ להעביר שתי הסתייגויות הנוגעות לפיצויי הפרישה של מי שיעזבו את מקום עבודתם בעקבות הפינוי.

בתגוגה לאישור החוק אמר חבר הכנסת ניסן סלומיאנסקי "אוי לו לראש הממשלה של הליכוד אשר מעביר החלטה על גירוש יהודים מבתיהם על חוד קולו של ח"כ מסיעה ערבית. זאת, בעוד קולות הח"כים מימין ומשמאל חלוקים שווה בשווה".

ח"כ חיים כץ אומר: שוב מדובר בהליך חוקי אבל מסריח בו עוברת תכנית העקירה על חוד קולו של בארכה אשר הדבר היחיד שעומד לנגד עיניו הם הפלשתינים".

חברת הכנסת גילה פינקלשטיין אומרת כי "ההישג מעיד על כישלון. היום הוכח בפעם המי יודע כמה שלהתנתקות המסוכנת אין בסיס מוסרי ולגיטימי. בלי קולות הערבים הייתה ההתנתקות גוועת במהירות".

את תגובתו להצבעת הוועדה שילב יו"ר המפד"ל חבר הכנסת אפי איתם בתגובתו לפסגת שארם. "שרון מחזיר את כולנו לדרך אוסלו עם אותן שגיאות קשות שיפגעו בביטחון ישראל מלוות באותן מליצות ריקות על שלום ותקווה. שרון מאפשר לטרור להתחמש ולהתאושש ובתמורה מקבל מהפלשתינים את תמיכת שלוחיהם בכנסת בהישרדות ממשלתו ובהעברת חוק פינוי פיצוי".

