

בתגובה על חוק פינוי פיצוי שעבר היום (ג) בועדת הכספים בכנסת אומרת לשכת עורכי הדין "על ההצעה להבטיח פיצוי מלא לתושבים המפונים כמקובל בדיני ההפקעה

לשכת עורכי הדין מגיבה על חוק פינוי פיצוי שעבר היום (ג) בועדת הכספים בכנסת ואומרת כי "על ההצעה להבטיח פיצוי מלא לתושבים המפונים כמקובל בדיני ההפקעה".

כתבתנו רותי אברהם מוסרת כי הלשכה מפרסמת את חוות דעתה לפיה על הצעת החוק פינוי פיצוי ליישום תכנית ההתנתקות צריכה להבטיח פיצוי מלא לתושבים המפונים כמקובל בדיני ההפקעה בישראל תוך צמצום מרבי של השחיקה המנהלית, וכן למנוע עיכובים בירוקרטים לגבי הסכומים, שאינם שנויים במחלוקת, ללא התניה בויתור על מה שנותר שנוי במחלוקת.

הלשכה אף קוראת ל"ביטול סנקציות מיוחדות כלפי כל מי שמסתייג מהפינוי או מסכום הפיצוי, וקובעת שאין לכלול הוראות עונשיות מיוחדות בחוק ויש להסתפק בהוראות עונשיות בדין הפלילי הקיים".

"יש לסייג את סעיף 'ייחוד העילה', כלומר, סעיפי החוק המגבילים תביעת הזכויות על פי החוק בלבד, באופן שניתן יהיה להגיש תביעה נפרדת שתוגבל לגובה פיצויי ההפקעה הנהוגים בארץ", אומרת הלשכה בהודעתה .

יצויין כי בראיון לערוץ 7 אמר עו"ד יצחק מירון, מי שפעל לשיפור החוק במסגרת ועדת הכספים, כי מדובר בחוק "גירוש גזל", משום שעומדים לקחת למתיישבים את רכושם ונותנים עבורו פחות מערכו. לדברי עו"ד מירון, דיני ההפקעה בארץ קובעים כי פיצוי על הפקעה צריך לאפשר לאדם לקנות נכס דומה חליפי, "החוק הזה (פינוי פיצוי) גם אחרי השיפורים רחוק מלקיים זאת, ו"גם אחרי 'שדרוג' החוק אנשים לא יקבלו סכום הכסף הראוי על עקירתם מבתיהם".

שיפור החוק לדבריו דאג לכך שהוא יהפוך "מגרוע ביותר לפחות מבינוני".

"למי שיש כיום חלקה גדולה של חממות ויגורש, לא רק שלא יהיה לו מספיק כסף כדי להמשיך מאותה נקודה שבה עצר, אלא שלא יהיה לו די כסף כדי לקנות חצי חממה", אמר מירון.
לדבריו בחוק חסר מבחן המהווה בסיס לדיני הפקעה לפיו ניתן בידי אדם עבור הנכס שלו סכום שוויו במכירה המכונה "ממוכר מרצון לקונה מרצון", ובכך מובטח לאדם שיוכל לקנות נכס חלופי.

מירון אמר עוד כי "הממשלה, מר"ץ ומי שהיו באופוזיציה, העבודה, 'שמוליכה את החוק', יודעים שהפיצוי המוקטן הזה ישמש תקדים לעוד אזורים שירצו להזיז ממקומם".

הוא הביע את תקוותו כי כשיגיע הנושא לבג"ץ הוא יפעיל את אותם הקריטריונים שהפעיל בעבר, כשקבע שהפקעה של רכוש שאינה מקבלת תמורה מלאה, אינה מידתית.

