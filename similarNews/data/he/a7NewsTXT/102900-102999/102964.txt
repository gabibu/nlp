

התקבלה דרישת ההסתדרות שתבטיח את זכויות עובדי חברת האבטחה "אנוש" להמשיך ולהיות מועסקים באמצעות הסכם קיבוצי.

עו"ד דורית טנא-פרצ'יק, היועצת המשפטית של האגף לאיגוד מקצועי בהסתדרות החדשה, הביעה היום שביעות רצון מהתחייבותה של חברת האבטחה "כפיר", שזכתה אתמול בחוזי העבודה הרווחיים של חברת "אנוש", להעסיק את עובדי "אנוש" בהסכם קיבוצי.

חברת האבטחה "אנוש" נקלעה לקשיים כספיים וחובותיה נאמדים בכ- 50 מליון . עתידה של החברה עומד ותלוי בבית-המשפט המחוזי בת"א. אתמול התקיים במשרדי החברה מכרז על חוזי העבודה. נציגי האגף לאיגוד מקצועי בהסתדרות דרשו בדיון מבאי-כוחה של "אנוש" להתחייב להעביר את חוזי העבודה אך ורק לחברה אחרת שעובדיה מועסקים בהסכם קיבוצי.

חברת "כפיר" שזכתה בחוזי העבודה הרווחיים בתמורה להעברת 2.4% מהמחזור לקופת הנושים, התחייבה אף היא שתעסיק את עובדי "אנוש" בהסכם קיבוצי. "לעובדי "כפיר" יש כבר הסכם קיבוצי", אומרת דורית טנא-פרצ'יק, "אולם היה לנו חשוב שהחברה תתחייב להעסיק גם את עובדי "אנוש" תחת ההסכם".
