

בבי"ח בילינסון נערך מרתון השתלות. במהלך 24 שעות בוצעו 6 השתלות: לב, ריאות, כבד וכליה שהסתיימו אתמול לקראת חצות.

השתלת הלב בוצעה בגבר בן 61 מחולון, אב לשניים, אשר סבל מאי ספיקת לב על רקע טרשת עורקים והמתין להשתלה ארבע שנים, במהלכן נאלץ להפסיק לעבוד.

ההשתלה בוצעה ע"י ד"ר גידי סהר, מנהל יחידת השתלות לב-ריאה, ד"ר אלון שטמלר, רופא בכיר במחלקת ניתוחי חזה ולב וד"ר מריוס ברמן, רופא במחלקה בניהולו של פרופ' ברנרדו וידנה. ד"ר סהר פירט "המושתל הגיע אלינו במצב קריטי לאחר שאושפז מס' פעמים בביה"ח. הוא הגיע ברגע האחרון להשתלה. היה מאוד מרגש לראות כיצד הלב החדש החל לפעום בשלב שההשתלה הסתיימה".

השתלת הריאה בוצעה באשה בת 44 מלוד שסבלה מפיברוזיס ריאתי (לייפת של הריאות - הצטלקויות).
ההשתלה בוצעה ע"י ד"ר מילטון סאוטה, מנהל היחידה לכירורגיה של הריאות וד"ר אלון שטמלר, רופא בכיר במחלקת ניתוחי חזה ולב.

השתלת הריאה השנייה בוצעה באיטח אליהו, בן 62 מירושלים, שסבל מ"אמפיזמה (נפחת) ריאתית" (אוורור יתר של הריאות) על רקע עישון כבד במשך שנים. ההשתלה בוצעה ע"י ד"ר בנימין מדליון וד"ר מנחם מצא, רופאים בכירים במחלקת ניתוחי חזה ולב.

לדברי פרופ' מרדכי קרמר, מנהל המכון למחלות ריאה בבי"ח בילינסון: "שני החולים הגיעו להשתלה במצב קשה כשהם נזקקים לחמצן במשך רוב שעות היממה. הם סבלו מקוצר נשימה גם במאמצים קלים. שניהם לא הגיבו לטיפולים המקובלים ובעבר נקראו להשתלה אך בשל חוסר התאמה לא עברו השתלה".

השתלת הכבד בוצעה בפנחס פרי בן 58 מחדרה, אב לשלושה וסבא ל - 7 שסבל מהפטיטיס C.
גיטה, אשתו של המושתל סיפרה: "פנחס המתין כ   10 שנים להשתלה, הוא לא עבד במשך כל התקופה ואושפז לעיתים קרובות, לעיתים פעמיים בחודש. בשנה האחרונה חלה החמרה במצבו והוא הגיע להשתלה במצב קשה. אני פונה לכולם לתרום איברים ואני מודה למשפחה התורמת ולצוות הרפואי שהצילו את חייו".

ההשתלה בוצעה ע"י פרופ' איתן מור מנהל מחלקת השתלות וד"ר ניקו אונאקה . הרדים ד"ר ארז אלחנן, רופא בכיר במחלקת הרדמה.

בנוסף בוצעו עוד שתי השתלות כליה, אחת מהן בילד בן 7 במרכז לרפואת ילדים שניידר ובאישה בת 48. ההשתלות בוצעו ע"י ד"ר עזרא שהרבני, ד"ר עידן בורשטיין וד"ר נתן בר נתן ממחלקת השתלות.

מבית החולים נמסר כי מצבם של כל המושתלים טוב ויציב.
