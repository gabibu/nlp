

"היום הזה ייזכר כיום שבו החל התהליך לנוע לקראת שלום", אמר ראש הממשלה בנאומו בפסגת שארם א-שייח'. בנאום תקף את "הקיצוניים בשני הצדדים" ודרש מהרש"פ להתפכח כפי ש"אנחנו התפכחנו בכאב מחלומותינו".

ראש הממשלה פתח את דבריו כשבירך את המלך הירדני עבדאללה על הולדת בנו ואיחל לו חיים ארוכים. כמו כן בירך את יו"ר הרש"פ אבו מאזן על נצחונו בבחירות והביע תקווה כי יוכל אבו מאזן להוביל את עמו בדרך דמוקרטית לקראת הקמת "מדינה פלשתינית חופשית ודמוקרטית".

ראש הממשלה הגדיר את העת הנוכחית כהזדמנות שאין לתת לה להימלט מתחת ידנו. "לראשונה מזה זמן רב יש באזורנו תקווה לעתיד טוב יותר", אמר שרון. ראש הממשלה תקף את הקיצוניים בשני הצדדים ואמר כי יש להבהיר להם (לקיצוניים) שהאלימות לא תנצח, "לא ניתן להם לרצוח את התקווה".

ראש הממשלה הבהיר כי הוא דורש את שבירת האלימות והטרור לקראת המשך התהליך.

על מנת שלא לתת לקיצוניים זמן להרוס את התהליך המדיני הוחלט לזרז אותו, כך הבהיר שרון.

ראש הממשלה סיפר כי הגיע עם אבו מאזן להסכמה לפיה ישראל תחדול את פעולותיה הצבאיות בתמורה למאבק הרש"פ בטרור. כמו כן הודיע על הקמת הפורום שיכריע בעניין שחרור המחבלים האסירים.

שרון שב על הצהרותיו בדבר נחישותו לממש את תכנית ההתנתקות אותה יזם והגדיר אותה כנקודת זינוק לקראת תכנית מתואמת וכבסיס ליישום מפת הדרכים אותה מעוניינת ממשלת ישראל לממש.

"רק מעשים ולא דיבורים, זו הדרך היחידה להגיע לשתי מדינות שתחיינה בשלום זו לצד זו", אמר שרון. ראש הממשלה פנה לעם הפלשתיני והבהיר כי העם היהודי התפכח בכאב מחלומותיו והוא נחוש לממש את התכנית המדינית החדשה. "הוכיחו גם אתם נחישות דומה", אמר ראש הממשלה.

בפנותו לתושבי ישראל, אמר ראש הממשלה כי אנו צועדים לקראת צעדים רוויי מחלוקות קשות אך עלינו להתגבר וליישם את התכנית. שרון קרא לראשי מדינות ערב לפתוח דף חדש לקידום היחסים בין ישראל לארצות ערב, "יחד אנחנו יכולים להבטיח לעמים חיי שגשוג ושלום. מי יתן ונהיה ראויים להזדמנות הזו שנקרתה בדרכנו", חתם את דבריו.
(ש)
