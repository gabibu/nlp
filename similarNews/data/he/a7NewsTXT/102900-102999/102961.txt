

המועצה להשכלה גבוהה, שהתכנסה בשבוע שעבר לדיון בבקשת אוני' בן גוריון לפתוח במסגרתה בית ספר למשפטים, החליטה להחזיר הדיון בנושא לוועדה לתכנון ותקצוב, תוך המלצה לאפשר נגישות ללימודי משפטים בפריפריה.

המשמעות המעשית של המלצה זו היא שהוועדה לתכנון ותקצוב עשויה לקבל החלטה המאפשרת פתיחת בית ספר למשפטים באוניברסיטת בן גוריון בנגב ובמקביל לכך בית ספר למשפטים בגליל, ככל הנראה בצפת.

אוניברסיטת בן גוריון בנגב ומכללת ספיר חתמו בימים אלה על הסכם לשיתוף פעולה לקידום לימודי המשפטים בנגב, לפיו יוקם בית ספר למשפטים באוניברסיטת בן גוריון כאשר במכללת ספיר ייפתחו קורסים במשפט חברתי, שיוכרו על ידי האוניברסיטה.

בהסכם שנחתם בין נשיא האוניברסיטה, פרופ' אבישי ברוורמן ובין נשיא המכללה, פרופ' זאב צחור, נאמר כי לימודי המשפטים חיוניים, שכן הם מהווים חוליה חסרה במארג תכניות הלימודים בנגב וכתוצאה מכך נאלצים בוגרי התיכון באזור לנדוד צפונה על מנת לממש את שאיפתם ללמוד ולעסוק בתחומי המשפט. "מרקם העשייה הציבורית הכללית בנגב כולו יכול להפיק הנאה ותועלת מקיום לימודי משפטים באוניברסיטת בן גוריון", נאמר בהסכם.

על פי ההסכם, עליו חתומים גם רקטור האוניברסיטה, פרופ' ג'ימי וינבלט מחד, ויו"ר הועד המנהל של המכללה, שי חרמש מאידך, תקים אוניברסיטת בן גוריון בית ספר למשפטים ותחל בהליכים הדרושים לגיבוש ולקידום התכנית האקדמית עד להבאתה לאישור ולקבלת ההסמכה להעניק תואר במשפטים על ידי המועצה להשכלה גבוהה. מכללת ספיר תפתח מסלול לימודים ב'משפט חברתי', זכויות אדם, ממשל וכדומה, שילמד במסגרת לימודי התואר הראשון הרלוונטיים.

בוגרי מכללת ספיר, שישלימו בהצלחה את לימודיהם, לרבות המסלול במשפט חברתי, יוכלו להמשיך באוניברסיטת בן גוריון לקראת תואר במשפטים, תוך הכרה בנקודות זכות של המסלול ב'משפט חברתי'. המטרה היא לקדם לימודי תואר כפול, אחד במכללת ספיר ואחד באוניברסיטת בן גוריון, תוך ניצול החפיפה שתיווצר על ידי קיומו של המסלול ב'משפט חברתי'. לדוגמא, סטודנט יוכל לקבל תואר ראשון בניהול במכללת ספיר ותואר במשפטים באוניברסיטה. סטודנטים שילמדו במסלול זה יוכלו לצבור במסגרתו כ-60 נקודות זכות, שיוכרו על ידי אוניברסיטת בן גוריון. האוניברסיטה תתאם עם מכללת ספיר את בניית לימודי המשפטים בספיר, על מנת ליצור שילוב מיטבי בין מסלול ה"משפטים" ב"ספיר" ללימודי משפטים באוניברסיטה.
