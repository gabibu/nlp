

הנהגת ההסתדרות קוראת לממשלה להחריג את כל נושא הפיצוי לעובדים מחוק פינוי-פיצוי ולפעול להשגת הסכם להסדרת הפיצויים לכלל עובדי האזור המיועד לפינוי כולל עובדים זרים ופלסטיניים.

יו"ר ההסתדרות ח"כ עמיר פרץ אמר כי אין שום סיבה לקפח את העובדים הללו, וחייבים לפעול לצמצום הנזק שייגרם להם. יש לפעול להשגת הסכם קיבוצי בדומה לזה שהושג בפינוי ימית. מהנתונים שהוצגו להנהגה עולה כי ליישום תוכנית ההתנתקות תהיה השלכה רחבה על אלפי עובדים, חלקם עובדים תושבי האזור המפונה וחלקם עובדים הגרים מחוץ לשטח המפונה אך עובדים בתחומו. בעבר במסגרת הסכם ימית נקבעו דרכים לפיצוי ולסיוע לעובדים כמו עדיפות במכרזים ציבוריים, מענקי פרישה, סיוע במציאת עבודה, פיצויים מוגדלים ועוד.

יו"ר הסתדרות המעוף, לאון מורוזובסקי, סקר את המצב הקשה ברשויות המקומיות ובמועצות הדתיות. לדברי מורוזובסקי בעיית תשלום השכר חוזרת שוב כאשר המצוקה הגדולה ביותר היא של עובדי המועצות הדתיות. מורוזובסקי התיר לעובדי מועצות דתיות להפסיק את עבודתם כתגובה לאי תשלום שכר.

הנהגת ההסתדרות החליטה להסמיך את האגף לאיגוד מקצועי לנקוט בצעדים ארגוניים להזדהות עם גמלאי בית החולים ביקור חולים. גמלאי בית החולים אינם מקבלים את הפנסיה התקציבית לה הם זכאים, זאת בשל משבר כספי של בית החולים. בית המשפט המחוזי הכיר בחובות בית החולים לגמלאיו כ "חובות אבודים". יו"ר ההסתדרות ח"כ עמיר פרץ אמר כי לא יתכן שעובדים שעבדו 40 שנה ימצאו עצמם ללא פנסיה ויישלחו לבתי תמחוי. זהו תקדים מסוכן שיכול להגיע לפתחם של כל מי שזכאים לפנסיה תקציבית". ההסתדרות תודיע בימים הקרובים על הצעדים הארגוניים הצפויים ובהם הפסקת עבודה בכל מערכת הבריאות כצעד הזדהות ראשון.

יו"ר ההסתדרות סיכם את ועידת ארגון העבודה בעולמי בה השתתף בקטמנדו, על רקע ההפיכה שהתרחשה שם. ההסתדרות הצליחה לפתח קשרים עם ארגוני עובדים רבים ובהם גם ארגונים ממדינות שלישראל אין עימן קשרים דיפלומטיים. לישראל 2 חברים בהנהלת ארגון העבודה העולמי.
