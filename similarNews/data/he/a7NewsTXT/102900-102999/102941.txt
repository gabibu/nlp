

מכון לימודי היהדות בחבר העמים בניהול הרב עדין אבן ישראל (שטיינזלץ) קצר שבחים בדיון של ועדת העלייה הקליטה והתפוצות וועדת החינוך והתרבות של הכנסת שנערך בעניינו השבוע.

במהלך הדיון קבל מנכ"ל המכון קבל שרשויות המדינה אינן משתתפות במימון המכון.

המכון ללימודי יהדות בחבר המדינות בנשיאות הרב עדין שטיינזלץ פועל במשך 15 שנים ומתקיימים בו כיום כ-150 חוגי-בית על בסיס שבועי בכל רחבי חבר המדינות. הלימודים במכון הם טקסטים של תלמוד ועוד, המתורגמים לרוסית, תרגום כולל של כל הקשר התרבותי-היסטורי של הטקסט.

הרב עדין שטיינזלץ, נשיא המכון, הסביר לחברי הוועדות כי יהדות ברית המועצות לשעבר היא המקרה הקיצוני ביותר של התבוללות שמקורה לאו דווקא מרצון. "אני מנסה לשנות את המנגינה של המשפט 'אני יהודי' הנשמע כ- 'אני חולה המופיליה' ל- 'אני נסיך', דבר העובר אף הוא בירושה. אני רוצה להביא את האנשים לנקודת הזדהות עם היהדות", חתם את דבריו.

מנכ"ל המכון ללימודי יהדות בחבר המדינות, דוד פלנט, הציג בפני וועדות הכנסת את פעילות המכון ואת מטרותיו. "חשיבות פעילותנו היא ליצור שפה משותפת לשני הצדדים, ליצור דיאלוג ולדבר על בסיס משותף", אמר, "מדובר בלימודים לשמם ולא לימודי דת כאשר אנשים באים מתוך סקרנות ונשארים מאהבה".

פלנט קבל בפני הוועדות על אפליה במימון המכון מצד מדינת ישראל: "זה אבסורד שהמדינה משתתפת בלימודים מסוג אחר, חפציבה וכדומה, ואינה משתתפת כלל במימון פעילותנו, ואילו תקציבנו העומד על כ-700 אלף דולר לשנה מגיע בעיקרו ממשלת איטליה ומתורמים יהודים".

ח"כ משולם נהרי הגיב על דבריו של פלנט ואמר כי "מדינת ישראל עושה עוול בכך שהיא משקיעה ב-חפציב"ה רק ב-45 בתי ספר בכל רחבי רוסיה, ואינה משקיעה כלל בתכנית זו".

יו"ר ועדת העלייה, הקליטה והתפוצות, ח"כ קולט אביטל, אמרה שלו לימודי היהדות בארץ היו נלמדים בדרך הנלמדת במכון, מצב היהדות בארץ היה שונה.

ח"כ מלי פולישוק-בלוך, יו"ר ועדת החינוך, התרבות והספורט הוסיפה על דברי חברתה ואמרה כי "יש ללמוד מהרמב"ם שאמר שיש לאהוב ללמוד את התורה, לשמה, שלא על מנת לקבל פרס". ח"כ פולישוק-בלוך הוסיפה שבכוונתה לארגן בכנסת מפגשים בנושא יהדות והרב שטיינזלץ יוזמן להיות ראשון הדוברים במפגשים הללו.

ח"כ מרינה סולודקין, שעלתה ממדינות חבר העמים ושיזמה את הדיון בוועדה אמרה שקליטה של עלייה מתבטאת לא רק בקליטה פיזית של דיור ותעסוקה, אלא גם בקליטה רוחנית. "רוב יהדות בריה"מ, לא למדה, במשך דורות, לימודי יהדות, מסורת, או את השפה העברית, פרט למתי מעט שלמדו במחתרת. אין לאומיות יהודית ללא דת. לכן חשוב כל-כך להנחיל ליהודי בריה"מ לשעבר, גם לאלה שעודם שם, וגם לאלה מביניהם שכבר עלו, מושגי יסוד תרבות ומורשת יהודית". לדברי ח"כ סולודקים הצטרף ח"כ ויקטור בריילובסקי, גם הוא עולה ממדינות חבר העמים, שאף שיתף את הוועדה בכך שקרא בשקיקה את ספריו של הרב שטיינזלץ. (א"ו)

