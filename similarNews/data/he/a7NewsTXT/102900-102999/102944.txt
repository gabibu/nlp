



מחקר חדש שערכו מדענים מאוניברסיטת בן גוריון קובע שיש קשר בין אכילת עגבניות למניעת מחלת הסרטן. המחקר מצביע על הצבע האדום של העגבניה, כאחד מן הגורמים שמונעים את המחלה.

הצבע האדום של העגבניה הנקרא ליקופן, וחומרים דומים ממשפחת הקרוטנואידים הנמצאים בפירות ובירקות וידועים בשל פעילותם נוגדת-החימצון, נמנים על הגורמים המונעים את מחלת הסרטן וזאת באמצעות הפעלת ביטוי גנים ספציפיים שמקטינים סיכון לסרטן. כך חושף מחקר חדש, שמנהלים פרופ' יואב שרוני ופרופ' יוסף לוי מהפקולטה למדעי הבריאות באוניברסיטת בן-גוריון והמרכז הרפואי סורוקה בבאר שבע.

ביסוד המחקר עומדת הוכחה מדעית בדבר תכונות המונעות את מחלת הסרטן, תכונות שמופיעות בפיגמנטים הללו הנמצאים בפירות ובירקות. מחקרים אפידמיולוגיים העלו כי ככל שצריכת מוצרי העגבניה עולה, כך פוחת הסיכון ללקות בסוגים מסוימים של מחלת הסרטן. מחקרם של פרופ' שרוני ופרופ' לוי, מתמקד בגילוי המנגנונים של פעילות זו, המסבירים את הקשר בין צריכת העגבניה ומניעת הסרטן.


