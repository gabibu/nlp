

בעקבות המידע לפיו גימלאי בית החולים 'ביקור חולים' לא יקבלו את הפנסיה שלהם בשל מצבו הכלכלי הקשה של הית החולים הוחלט בהסתדרות להרתם למען העובדים ולמנוע את הפגיעה בתשלומים שנגרעו מהם.

הנהגת ההסתדרות החליטה להסמיך את האגף לאיגוד מקצועי לנקוט בצעדים ארגוניים להזדהות עם גמלאי בית החולים ביקור חולים.

כזכור, גמלאי בית החולים אינם מקבלים את הפנסיה התקציבית לה הם זכאים, זאת בשל משבר כספי של בית החולים. בית המשפט המחוזי הכיר בחובות בית החולים לגמלאיו כ "חובות אבודים".

יו"ר ההסתדרות חבר הכנסת עמיר פרץ אמר כי לא יתכן שעובדים שעבדו 40 שנה ימצאו עצמם ללא פנסיה ויישלחו לבתי תמחוי. זהו תקדים מסוכן שיכול להגיע לפתחם של כל מי שזכאים לפנסיה תקציבית".

ההסתדרות מתכוונת להודיע בימים הקרובים על הצעדים הארגוניים הצפויים ובהם הפסקת עבודה בכל מערכת הבריאות כצעד הזדהות ראשון.

בהודעת ההסתדרות נפרשו המהלכים שהביאו את הארגון להחלטה הנוכחית:

"באוקטובר 2003 ביקשו 21 מנהלי מחלקות מבית-החולים מבית-המשפט המחוזי בירושלים להורות על פירוק העמותה. ביהמ"ש לא נעתר לבקשתם אך מינה את כונס הנכסים הרשמי עו"ד שלמה שחר, למנהל מיוחד. שחר פנה לבית-המשפט העליון והודיע כי אינו יכול להבריא את העמותה, מפני שסמכויות המנהל המיוחד אינן מאפשרות לו להסיר או להקפיא עיקולים על בית-החולים. ביהמ"ש העליון נעתר לבקשתו והוא מונה למפרק מפעיל לצורך הבראת ביה"ח. על-פי החוק, מהרגע שהחליט ביהמ"ש על פירוק, הפכו חובות ביה"ח, כולל חובות הפנסיה לעובדים, לחובות עבר. העובדים והגימלאים, שמצאו עצמם ביום בהיר אחד ללא פנסיה, פנו לועדת הכספים וזו אישרה העברת 600-700 אלף  בחודש לביה"ח לצורך תשלומי הפנסיה עד דצמבר 2004".

יו"ר ועד העובדים, רוני עמרם, אומרת כי ביה"ח אינו מפריש, מזה זמן רב, כספים לקופות הגמל של העובדים וישנם עיכובים בתשלומי השכר. עמרם אף אומרת כי ישנם מפוטרים שקיבלו פיצויי פיטורים בסכום מגוחך מהביטוח הלאומי בגלל שביה"ח לא יכול היה לשלם, אולם אותם מפוטרים שזכאים כעת לפנסיה התבקשו להחזיר את כספי הפיצויים מפני שעל-פי חוק לא יכולה להתקיים כפילות תשלומים. "אותם עובדים", אומרת עמרם, "מקבלים סכום אפס בתלוש המשכורת שלהם מפני שהתשלום החודשי של הפנסיה מועבר כהחזר לביטוח הלאומי על כספי פיצויי הפיטורין".

(ש)
