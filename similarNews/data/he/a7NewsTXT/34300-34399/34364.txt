

פצצת מרגמה נחתה הלילה ליד עמדת צה"ל שבכפר דרום שברצועת עזה. איש לא נפגע והושבה אש לעבר מקור הירי.

בשעות הערב המוקדמות יותר נורתה לאותו מקום פצצת מרגמה ונפתחה אש לעבר עמדת צה"ל. החיילים השיבו אש.

מועצת יש"ע הזהירה במוצאי שבת כי המשך ירי המרגמות והנחת המטענים בגוף קטיף עלול לעלות בחיי אדם.

לטענת מועצת יש"ע הגיע הזמן להפעיל את מודל "חומת מגן" גם בעזה, עד לפירוק מוחלט של תשתית הטרור, המרגמות והטילים.

כוחות הביטחון עצרו ביום שבת את מוחמד מובארק, אחד מפעילי החמאס בעיר ראמללה.

לדברי מקורות ערבים נעצר מובראק על ידי כוח מיוחד שפעל בלבוש אזרחי בעיר רמאללה.

מצה"ל לא ניתן אישור לידיעה.

במהלך סוף השבוע בדקו בצה"ל אם ביום ה' בערב ירו הפלשתינים ליישוב ישראלי בנגב המערבי טיל קסאם מסוג חדש, בעל טווח ארוך יותר מהקסאם 2, אותו ירו עד לאחרונה.

טיל הקסאם שנורה פגע במטבח בית ביישוב הישראלי. נגרם נזק לבית אך לא היו נפגעים.

כוחות של צה"ל מלווים בטנקים נכנסו בשבת לעיירה יטא שבדרום הר חברון ועצרו שם כמה תושבים, החשודים כנראה בפעילות עוינת או בתכנון פיגועים.

הכוח חדר ליטא, סגר רחובות, ערך חיפושים והשתלט על מתקני העיריה. מקור בצה"ל אמר לסוכנות הידיעות הצרפתית, כי צה"ל מחפש אחר "עושי צרות" העלולים להפר את הסדר במשך יום כיפור.

כוחות משטרה ומג"ב כיתרו את מתחם מערת המכפלה בחברון והם מונעים מערבים לנוע באזור, וזאת כנראה במטרה למנוע פיגועים במקום ביום כיפור שיחול ביום ראשון בערב. בכך נערכים הכוחות להגנה על המתפללים הרבים שיגיעו, ככל הנראה, למערת המכפלה כדי לשאת שם את תפילות החג.
