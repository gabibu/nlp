

מרים רוזנטל, הפרקליטה היוצאת של מחוז תל-אביב, מביעה חרטה על הגשת כתב האישום נגד מרגלית הר-שפי, בפרשת רצח יצחק רבין.

בראיון למוסף ידיעות אחרונות, מגלה רוזנטל כי בניגוד לעמדת היועץ המשפטי לממשלה ופרקליטת המדינה היא גרסה ש"אי אפשר להפיל על כתפיה של בחורה בת 19", כלשונה, "את כל נושא הידיעה וההפנמה של הדיבורים הקשים שקדמו לרצח".

לדברי רוזנטל אף אחד לא העלה בדעתו שעלול להתבצע מעשה כה קיצוני, וכך גם הר שפי. "התיק הזה מאוד בעייתי", מסכמת פרקליטת המחוז. לדעתה, לא היתה גם הצדקה להגשת כתב האישום נגד אבישי רביב, והיה אפשר להסתפק בהעמדתו לדין משמעתי.

בעניין זה היא מגלה כי השב"כ לא גילה לה שרביב עובד בשרותו, וכי כאשר נודע לה הדבר -אחרי הרצח - חוללה מהומה גדולה. מדברי מרים רוזנטל עולה שמבין אנשי הפרקליטות רק דורית בייניש ידעה כל העת כי אבישי רביב עובד בשרות השב"כ.

