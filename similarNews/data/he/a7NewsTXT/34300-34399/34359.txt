

מלחמת אוסלו, שהחלה בימים אלה לפני כשנתיים, תרמה להרגעה דרמטית במתח בין חילוניים לדתיים במדינה - על כך מצביע סקר חדש שערכה עמותת "גשר" בירושלים העוסקת בקידום ההבנה בין דתיים לחילוניים.

יו"ר "גשר", ד"ר דני טרופר, מסר כי סקר-משווה, שנערך לגבי השנים 97' עד 02', מצא כי חלה ירידה עקבית בשיעור הישראלים המעריכים שמצב היחסים בין חילונים לדתיים הוא גרוע. בחודש אוקטובר 97' סברו 65.8 אחוזים מהישראלים שהמצב בתחום זה גרוע. בחודש פברואר 00' סברו רק 49.4% ובחודש מאי 02', כ-21 חודשים לאחר תחילת המלחמה הנוכחית, ירד שיעור הישראלים הסבורים שהמתח גרוע ל-17.8% בלבד.

בעמותת "גשר" מציינים כי לא זכורה להם, זה עשרות שנים, ירידה כל כך דרסטית במתח בין החילוניים לדתיים כפי שנמצאה כעת. "יש דרכים חברתיות וחינוכיות להבטיח שמצב היחסים הנוכחי יישמר ואף ישתפר", אמר טרופר.

מ"אמנות לעם" נמסר, כי בשנתיים האחרונות, ממש במקביל למלחמת אוסלו גדל בשיעור ניכר הביקוש להצטרף למועדוני זמר עברי שבהם משתתפים דתיים וחילוניים. בתשס"ב ערכה "אמנות לעם" 316 מופעי זמר וחבורות זמר עברי, בתשס"א - 212 ובתש"ס - 93. תאטרון היהודי נשאר הבילוי המועדף על רוב הישראלים בשעות הפנאי ואחריו ספרות, מחול, קולנוע, ואמנות פלסטית.
