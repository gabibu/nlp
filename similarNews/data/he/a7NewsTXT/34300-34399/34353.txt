

למרות אזהרות ישראל ממשיכה לבנון בעבודות לשאיבת מי החצבני.

הלבנונים ממשיכים להביא עשרות צינורות מים בקוטר רב מאוד ולהניחם לאורך עמק עיון, צפונית למטולה. הצינורות מונחים בתוואי מיוחד שנחפר על ידי הלבנונים בימים האחרונים, במטרה להטות את מי החצבני ולשאוב את מימיו לכפרים בדרום לבנון.

ביום ו' נראו 10 משאיות סמיטריילר לבנוניות פורקות במשך שעה ארוכה צינורות מים רבים. כמו כן נראו טרקטורים עוסקים סמוך לכפר רג'אר שבגבול לבנון בעבודות חסימת מי החצבני וחפירת תעלות להנחת הצינורות.

במערכת הביטחון עוקבים בדריכות רבה אחרי המשך העבודות להטיית מי החצבני, ולא רק שאזהרות ישראל בלמו את העבודות, אלא ממשלת לבנון הגבירה בימים האחרונים את קצב העבודות במקום.
הצינורות מונחים באזור הכפרים קליעה ועדייסה בדרום לבנון, המרוחקים מרחק רב מנחל החצבני, וזאת למרות שממשלת לבנון היתה יכולה לשאוב בקלות רבה יותר מים מנהר הליטני, הקרוב יותר לאזור.
מומחים בנושא המים טוענים, כי כוונת הלבנונים היא לייבש בכך את נהר החצבני הזורם לתוך ישראל, ולהשתמש במימיו לצורכי החקלאים באזור, ובמקביל, להשאיר את עתודות מימיו של נהר הליטני לשימוש כפרים אחרים בדרום לבנון.

יצויין, כי שר הבטחון פואד בן אליעזר התבטא במהלך ביקורו האחרון בצפון בחריפות רבה נגד ממשלת לבנון, המתכוונת לפגוע בזרימת מי החצבני לעבר ישראל. כמו כן העביר מסרים חריפים על כך לממשלת לבנון באמצעות דיפלומטים מערביים. (עתי"ם)

שר החוץ שמעון פרס נועד בסוף השבוע עם ראשי הממשל האמריקני בוושינגטון והביע בפניהם את דאגת ישראל, מפני ניסיונות ממשלת לבנון להטות את מי החצבני.

הוא ציין כי 30% מהמים בישראל באים מהצפון, ולכן ישראל לא תוותר בעניין זה. עוד אמר שר החוץ, כי בלבנון כמות המים היא פי חמישה לנפש מאשר בישראל והוא הגדיר את העבודות המתבצעות בימים אלה כפרובוקציה. "איננו רוצים בהתלקחות אלא בפיתרון", אמר פרס למארחיו.

יצויין כי בישיבת הקבינט הלבנוני בביירות ביום שישי אמר שר ההסברה הלבנוני, כי מומחים רבים צופים כי המלחמה האזורית הבאה תתחולל בשל המאבק על השליטה במקורות המים.

המנהיג השיעי מוחמד חוסיין פאדלאללה גינה ביום שישי, במקביל, את האיומים שהפנתה ישראל כלפי לבנון בנוגע למיזם שאיבת מי הווזאני. שייח פאדלאללה אמר את הדברים בדרשת יום שישי שנשא באחד מהמסגדים בביירות.
