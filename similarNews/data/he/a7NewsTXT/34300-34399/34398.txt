

השר לביטחון פנים, עוזי לנדאו, יצא במוצאי יום הכיפורים, לביקור עבודה בן שלושה ימים בארה"ב, לשיחות עבודה בנושא שיתוף הפעולה בין המדינות במלחמה בטרור.

במהלך ביקור העבודה ייפגש השר לנדאו עם השר לביטחון המולדת טום רידג' ועם אנשי קונגרס, זאת בניסיון לקדם את שיתוף הפעולה בין ישראל לארה"ב בשאלות של בטחון פנים ומלחמה בטרור.

מאז אירועי הטרור בארה"ב, מקיים השר לביטחון פנים שיתוף פעולה הדוק עם גורמי ממשל בארה"ב, שם מוקם בימים אלה "המשרד לביטחון המולדת", ולשיתוף פעולה בנושאים ביטחוניים הנוגעים למלחמה המשותפת לטרור, כך מדווחת כתבת עתי"ם.

השר לנדאו אמר כי ישראל תתרום לארה"ב ידע שצברה בניסיונה הרב במאבק בטרור, ותבקש לזכות בטכנולוגיה האמריקנית המתקדמת בנושאים אלה.

השר לנדאו גילה כי במהלך החודש האחרון ביקרו בישראל משלחות רמות דרג מארה"ב, ובתוכן אישי משטרה בכירים, לשם העמקת ההדדיות בתרומה בין המשטרות.

"ישנו עניין ליצור מנגנון משומן של שיתוף פעולה, שיכלול מחקרים, שיתוף במידע שמצטבר, שיטות הפעלה, טיוטות (של אמנות) הגנה, פרויקטים משותפים בנושא טרור, אבטחת מוסדות חינוך, תחבורה ציבורית ושדות תעופה, ואף העתקת מודלים קיימים בארץ, דוגמת המשמר האזרחי, לארה"ב", דברי השר לכתבת עתי"ם.

השר לנדאו הדגיש, כי המשרד לביטחון המולדת יהיה המשרד השני בחשיבותו ובגודלו בארה"ב אחרי משרד ההגנה האמריקני. השלב הראשון בהקמתו של המשרד החדש, דהיינו החקיקה המכשירה את הקמתו, כבר הושלם ע"י בית המחוקקים, ולאחר שיאושר בסנאט תיפתח הקמתו המעשית האמורה להסתיים בחודשים הקרובים.

גורם בכיר במשרד לביטחון פנים אמר באחרונה לכתבת עתי"ם, כי השר לנדאו דן במהלך פגישותיו עם בכירי הממשל האמריקני במיזמים משותפים שעלותם מסתכמת בכמה מיליוני דולרים. מיזמים אלה עוסקים, בין השאר, בהתמודדות עם תרחישי טרור אפשריים, בדיון בדוקטרינות למלחמה בטרור, בטיפול באזור בו התרחש פיגוע, בסיכול פיגועים, בשימוש בכלבים, בהפעלת מערכות מתקדמות להשמדת מעטפות הנושאות את חיידק האנטרקס, באיתור דרכונים מזויפים, בהקמת מערכת משוכללת למעקב אחר רכבים חשודים, ועוד.
