

בעקבות ירי המרגמות הכבד הערב על יישוב בחבל עזה, מזהירה מועצת יש"ע את הממשלה שהמשך הירי והנחת המטענים בגוש קטיף עלול לעלות בחיי אדם. "הגיע הזמן להפעיל את מודל 'חומת מגן' גם בעזה עד לפירוק מוחלט של תשתית הטרור, המרגמות והטילים", נמסר בהודעה.

במוצאי שבת התקיפו מחבלי הרש"פ יישוב במרכז חבל עזה בפצצות מרגמה. לפחות שלוש פצצות מרגמה נפלו בסמוך ליישוב. אין נפגעים. סמוך לכפר דרום הותקפו מוצבי צה"ל בירי כבד. חיילי צה"ל השיבו אש לעבר מקורות הירי.

גם דובר מוא"ז חוף עזה, ערן שטרנברג, קורא לממשלה "לחסל כבר את הנגע הזה ולהתיחס אליו באותה חומרה שבה היתה מתייחסת להרעשת כפר סבא ורעננה בפצצות מרגמה".

בצה"ל סבורים כי ביום חמישי בלילה שיגרו המחבלים טיל קסאם מסוג חדש, בעל טווח ארוך יותר מהקסאם 2, אותו ירו עד לאחרונה. כתבנו קובי פינקלר מסר כי טיל הקסאם שנורה פגע במטבח בית ביישוב הישראלי בנגב. נזק נגרם לבית, אך לא היו נפגעים.

ביום שישי לפנות בוקר איתרו כוחותינו ופוצצו 6 מחרטות לייצור טילי קאסם, וכן עצרו ארבעה מבוקשים בפעולה ברפיח. כתב עיתי"ם מוסר כי הערבים גילו התנגדות שכללה ירי מנשק קל, זריקת רימונים, פיצוץ של כ-10 מטעני צד וירי טיל נגד טנקים. לכוחות צה"ל לא היו נפגעים, אך מספר חמושים ערבים נפגעו מירי צה"ל. בצה"ל הדגישו כי בפעולה לא נפגעו אזרחים.

כתב עתי"ם מוסיף, כי בכניסה לעיר רפיח, בתחילת הפשיטה, נפצעו קל מאוד 8 חיילים מהתנגשות שני כלי רכב משוריינים. הם פונו לטיפול, שוחררו לבתיהם ובילו את השבת בבית.

ביום שישי בצהריים נפלה פצצת מרגמה סמוך ליישוב גני טל בדרום חבל עזה. מאוחר יותר גילו כוחות צה"ל בעת פתיחת ציר סמוך ליישוב מורג בדרום רצועת עזה, מטען קלע שהיה מיועד נגד כלים משוריינים של צה"ל. המטען הכיל כ-40 קילוגרם חומר נפץ ופוצץ בצורה מבוקרת.

כתב עתי"ם מוסיף כי צה"ל ממשיך בינתיים במדיניות הפשיטות הליליות על מוקדי הטרור, בעיקר בבית חנון, בית להיה ורפיח, שבחסות המבנים בה ממשיכים הערבים לנסות ולהבריח אמצעי חבלה ממצרים לעזה. צה"ל ממשיך בכך לפגוע אנושות בתשתית המחבלים ברצועת עזה ובמיוחד בתשתית החמאס בעיר רפיח.
