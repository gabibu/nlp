

עיראק פיתחה מטוס ללא טייס, שיוכל לפזר גז לחימה רעיל במרחק של עד אלף קילומטרים, דיווח העתון הגרמני "וולט אם זונטאג", בציטוט קטעי דיון סודי, שנערך במועד לא ידוע בין ראש שרותי הביון הפדראליים לצירים בפרלמנט הגרמני.

מהנדסים העובדים עבור נשיא עיראק סדאם חוסיין, הצליחו להפוך מטוסי קרב רוסיים ישנים מסוג מיג-23, לכלים הנשלטים ממרחק, ויכולים לפזר גזים ביולוגים או כימיים.

בנוסף, לעיראק כל הידע התאורטי הנדרש לצורך יצור נשק גרעיני, אולם אין ברשותה מרכיבים עיקריים העשויים מפלדה מיוחדת, זאת על פי המידע שהגיע לשרותי הביון הגרמנים.

המשטר העיראקי מתמקד בימים אלה בפיתוח נשק ביולוגי, שיכיל ככל הנראה את חיידקי האנתרקס, נאמר בעתון.

בתוך כך קבע שר החוץ הבריטי ג'ק סטרו שהגיע הזמן עבור הקהילה הבינלאומית לקבל "החלטות קשות", כדי לאלץ את עיראק להישמע להחלטות הבינלאומיות לפירוק הנשק שלה.

"יש רגעים בהם חייבים לקבל החלטות קשות. לגבי עיראק, הגענו לרגע זה", הודיע השר בנאום שנשא בפני העצרת הכללית של האו"ם בניו-יורק.

"אנו חייבים להיות ברורים לגבי עיראק ולגבי עצמנו, על ההשלכות הנובעות מהתחמקותה של בגדד ממילוי מחויבויותיה", הוסיף סטרו.

השר שיבח את "הנאום החזק" של הנשיא האמריקני ג'ורג' וו. בוש ביום חמישי באו"ם, שהזמין את הקהילה הבינלאומית להציל את אמינותה ע"י נקיטת פעולה נחרצת לכיבוד החלטותיה, מהן מתעלמת בגדד זה יותר מעשר שנים.
