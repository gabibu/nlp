

העיתון "טלגרף" הבריטי מדווח כי כוחות מיוחדים יכנסו למערב עיראק כדי לסכל אפשרות של שיגור טילי סקאד משם לעבר ישראל. העתון מציין כי התקיפה הגדולה שבוצעה שם לפני מספר ימים נועדה להכשיר את השטח לנחיתת הכוחות המיוחדים.

לפני כשבוע ביצעו מאה מטוסים של בנות הברית תקיפה גדולה באיזור מערב עיראק סמוך לבסיס המכונה 3H . על פי ה"טלגרף" נועדה התקיפה הזו ליצור פרוזדור מיוחד שדרכו ניתן יהיה להחדיר את הכוחות האמריקניים והבריטיים לאזור.

בדיווח נאמר עוד כי כוח בריטי המונה כ30,000 חיילים יערך בעוד כשבועיים בכוויית לקראת ההתקפה על עיראק.

מקור ביטחוני בלונדון מסר כי הצבת החיילים הבריטיים תתבצע לאחר שהפרלמנט ידון בשאלת התמיכה במלחמה בעיראק. הגורם הבטחוני הוסיף כי לצבא הבריטי יידרשו לפחות שלושה חודשים כדי להעביר לכוויית כוחות משוריינים. העיתון מציין כי פרטים אלה מביאים למסקנה שמתקפה אפשרית על עיראק לא תוכל להתבצע לפני תום 2002.

ה"טלגרף" מביא גורמים מדיניים בבריטניה שלדבריהם תנסה ארה"ב ללחוץ על עיראק באמצעות האו"ם, לפני כל מתקפה. כמו כן צויין כי מנהיג השמרנים בפרלמנט איאן דאנקן סמית נתן את תמיכתו בענין המתקפה על עיראק לראש ממשלת בריטניה טוני בלייר.
