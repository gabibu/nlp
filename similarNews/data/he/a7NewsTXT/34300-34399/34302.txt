

רדיו ערוץ 7 פתח אתמול במבצע התרמה מיוחד, הנושא את הסיסמא "כפרות. אומרים די לצרות". תכליתו של המבצע הייתה לגייס תרומות לארגון "עזר מציון".

ארגון החסד נוסד לפני 23 שנים בידי הרב חנניה צ'ולק. בעת שסעד הרב צ'ולק בן משפחה חולה הוא הבחין בנטל הכבד המוטל על משפחות החולים. בעקבות כך גמלה בלבו ההחלטה לעשות מעשה.
הרב צ'ולק החל לפעול, והיום מתהדר ארגונו ב 40 סניפים ומרכזי פעילות, שבהם פועלים למעלה מ 45,000 חברים ומתנדבים.

"עזר מציון" פועל בתחומים רבים, וביניהם תמיכה בילדים חולי סרטן ובני משפחותיהם, הפעלת מרכזי השאלת ציוד רפואי ושיקומי, הגשת עזרה לילדים בעלי צרכים מיוחדים, ייעוץ רפואי והכוונה, ביקור חולים ועזרה למשפחות, סיעוד לקשישים ותמיכה בהם ועוד.

המתנדבים הרבים מעידים על עצמם שהצורך העצום של החולים ובני המשפחה במשענת אמיתית ואיכותית בשעת משבר מניעים את העשייה, ונדיבות הלב של מאות תורמים בישראל וברחבי העולם, המעניקים ל"עזר מציון" משאבים לקיום הפעילות ולפיתוח שירותים חדשים, כל אלה מסייעים סיוע רב לעוסקים במלאכה.

ערוץ 7 קיבל עליו לסייע לארגון בהקצאת ימי שידור והתרמה מיוחדים, שיסתיימו אי"ה במוצאי שבת, ואשר מטרתם להגיע לסכום תרומות של 660 אלף שקלים - עלותם של שני אמבולנסים מאובזרים בציוד רפואי, אשר ישלימו את מצבת האמבולנסים של "עזר מציון" למספר ה"עגול" עשרים.
מספר הטלפון לתרומות 9975555-02.
