

במערכת הבטחון מעריכים כעת כי ארה"ב החליטה להקדים את ההתקפה על עיראק וזו תתרחש עוד לפני חודש נובמבר השנה.

מקורות בטחוניים בכירים מסרו כי ישראל מוכנה היום לכל התפתחות בזירה וכל אפשרות שתיגזר כתוצאה מהלחמה בעיראק.

במערכת הבטחון מעריכים כי סאדם חוסיין יתקוף את ישראל אם יחוש שהוא מפסיד ויש סכנה למשטרו.
בהקשר זה אומר הרמטכ"ל משה יעלון כי צה"ל ערוך היטב למקרה שעיראק תתקוף את ישראל בכל תרחיש. יש לצה"ל תשובות הן בנושא ההתגוננות והן תגובה התקפית, אומר יעלון.

בהקשר למענה ההתקפי ציין הרמטכ"ל כי בעיראק "יודעים היטב מה ישראל יכולה ומסוגלת לעשות אם תותקף".

עיתון ה"דיילי טלגרף" היוצא לאור בלונדון מדווח כי כוחות מיוחדים של ארה"ב ובריטניה כבר פרושים במערב עיראק. מטרת הכוחות הללו על פי הפרסומים היא למנוע מסאדם חוסיין לשגר טילים לעבר ישראל.

ביום שישי פרסם העיתון כי ההתקפה האמריקנית הגדולה על מערב עיראק בשבוע שעבר נועדה להכשיר את הקרקע לכניסת הכוחות המיוחדים לאזור.

העיתון מגלה עוד כי לראש ממשלת בריטניה טוני בלייר ישנם פרטים על תכנית הנשק הגרעיני של עיראק ובכלל זה הפעילות החשאית במיפעל לייצור אורניום, וכן יחשפו פרטים מצילומי לווין על פעילות מחודשת במפעלים ששימשו בעבר לייצור נשק ביולוגי וכימי.

בלייר יחשוף גם הוכחות מוצקות המצביעות על כך שסדאם חוסיין אימן כמה מבכירי המחבלים בארגון אל קאעידה. בטיוטת המסמך של בלייר, שהגיעה לידי ה"סנדיי טלגרף", יש מידע מפורט על האימונים שעברו שניים מאנשיו של בין לאדן בעיראק ועל הקשרים שיש להם עד היום עם סדאם חוסיין.

ראש ממשלת בריטניה אמור להציג את המסמך המפורט ב- 24 בחודש, בדיון מיוחד של הפרלמנט בלונדון בנוגע לעיראק.

שר המסחר העיראקי מוחמד מהדי סאלח הזהיר אתמול את ישראל ואמר כי אם זו תתערב בהתקפה על ארצו תגיב עיראק בהפצצה "בעומק ישראל".
