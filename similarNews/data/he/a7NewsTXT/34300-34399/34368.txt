

תא מרשת אל-קאעידה, המורכב מחמישה אמריקנים ממוצא מזרח-תיכוני, נחשף ביום שישי בבאפאלו שבמדינת ניו- יורק, כך הודיע בשבת סגן שר המשפטים, לארי תומפסון, בוושינגטון.

החמישה נאשמים באספקת "סיוע חומרי" לארגונו של אוסאמה בן-לאדן, ציין תומפסון, והוסיף שהחמישה נעצרו, ושהם עברו אימונים במחנה אל-פארוק השייך לאל-קאעידה באפגניסטן.

אחד מהחשודים בתכנון פיגועי הטרור של ה-11 בספטמבר בארה"ב נעצר בפקיסטאן. כך דיווחה ביום שישי רשת הטלוויזיה סי.אן.אן, בציטוט מקורות בממשל.

"רמזי בן אל סיבח הוא כנראה החוטף ה-20, שהתגורר בהמבורג עם מוחמד עטא, מי שהיה לכל הדעות ראש חוליית 19 הטרוריסטים שביצעו את החטיפות והפיגועים", נאמר בהודעת סי.אן.אן.

שלטונות גרמניה הוציא צו מעצר בינלאומי על שמו של בן אל סיבח.

ממשלת ארה"ב לא הוציאה צו מעצר.

ביום חמישי שידר ערוץ הטלוויזיה הערבי אל ג'זירה ראיון עם בן אל סיבח. במהלך הראיון, שככל הנראה נערך בקראצ'י, טען בן אל סיבח, כי אל קאעידה אחראי גם למתקפה על המשחתת האמריקנית "קול" בנמל עדן שבתימן בשנת 00', וכן לפיגועים שהיו ב-98' בשגרירויות ארה"ב בקניה ובטנזניה.

מדובר בהודעה ישירה ראשונה המאששת חשדות אמריקנים שהובעו לפני זמן רב.

על פי הדיווח בסי.אן.אן, דיווח מוחמד עטא לבן אל סיבח על תאריך הפיגועים בעזרת חידת תצרף. לדברי בן אל סיבח, "הוא אמר, 'מה אומרים לך שני מקלות, עוגה ועוד מקל אחד מופנה כלפי מטה'? וכך ידעתי שמדובר ב-11.9", אמר בן אל סיבח.

בן אל סיבח, שהיה באירופה באותם ימים, יצא עם המידע לאפגניסטאן כדי לדווח למנהיג אל קאעידה אוסאמה בן לאדן. "ראינו הכל בשידור ישיר, והתפללנו להצלחה", אמר.

בן אל סיבח אמר כי כאשר החל תיכנון הפיגועים כשנתיים וחצי קודם לכן, היה מספר המתנדבים גדול יותר מהנחוץ. לדבריו, הוא היה אמור להצטרף לקבוצה, אולם כל בקשותיו לקבל אשרת כניסה לארה"ב נדחו.

בידיעה נוספת מקראצ'י נמסר כי בכיר נוסף באל קאעידה נעצר ביום שלישי, ערב מעצרו של רמזי בן אל סיבח. את המידע מסר בשבת מקור מקורב לשרותי המודיעין הפקיסטאנים.
