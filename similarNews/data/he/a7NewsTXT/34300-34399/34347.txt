

כוחות של חטיבת גולני חשפו בשבת מעבדת חבלה גדולה בכפר ענזה באיזור ג'נין. כתבנו קובי פינקלר מוסר כי במעבדה נמצאו מאות ק"ג של חומרים המשמשים להכנת מטעני חבלה ובהם אבק שריפה, חנקת אשלגן ובלוני גז ממולכדים. כמו כן, נמצאו 3 מטעני צינור מוכנים להפעלה. חבלנים של צה"ל פוצצו את מעבדת החבלה באופן מבוקר.

במוצאי שבת התקיפו מחבלי הרש"פ יישוב במרכז חבל עזה בפצצות מרגמה. לפחות שלוש פצצות מרגמה נפלו בסמוך ליישוב. אין נפגעים. סמוך לכפר דרום הותקפו מוצבי צה"ל בירי כבד. דובר מוא"ז חוף עזה, ערן שטרנברג, מדווח כי חיילי צה"ל השיבו אש לעבר מקורות הירי.

בשבת בבוקר עצר כוח צה"ל מחבל שתכנן לבצע פיגוע התאבדות. הערבי, שנעצר בכפר ביר אל באשה דרומית לג'נין הודה בחקירתו מאוחר יותר בשב"כ כי התכוון לצאת לפיגוע התאבדות. בשבת לפנות בוקר נעצר בקרית ספר מערבית לרמאללה ערבי הדרוש לחקירה לכוחות הבטחון.

ביום שישי נעצר באיזור חברון ראש מחבלי התנזים בכפר תופח עבד אל ג'ליל ראזיקת, בחשד שארגן פעולות טרור באיזור.
