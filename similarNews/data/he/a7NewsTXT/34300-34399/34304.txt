

ביום הכיפורים יתקיימו מאה וארבעים מפגשי תפילה ולימוד בבתי ספר, במתנסי"ם, במושבים ובקיבוצים ברחבי הארץ. הכינוסים מיועדים לחילונים ולעולים חדשים, שאינם מרגישים בנוח בבתי הכנסת, או שנמנעים ללכת לבתי הכנסת מסיבות אחרות. אלה יוכלו להשתתף במפגשים אלו ו"לגעת ביהדותם" בדרך אחרת.

היוזמה נועדה להפגיש אזרחים עם התכנים של יום הכיפורים, לא רק במובן הדתי אלא גם
במובן התרבותי, כאפשרות חלופית לתפילה בבית הכנסת. לשם-כך הוכשרו עשרות מנחים ומתקנים במתנ"סים, במרכזים קהילתיים ובבתי ספר בכל רחבי הארץ, והופקו סידורי תפילה מיוחדים בשפות העברית והרוסית.

בפרויקט שותפים ארגון רבני "צוהר",[איגוד רבנים עצמאי הפועל ברחבי הארץ ושואף לקרב את הציבור הרחב לעולם התורה וההלכה בדרכי נעם] החברה למתנסי"ם, המשרד לקליטת עליה ועוד. המארגנים מצפים להשתתפות של עשרת אלפים איש במפגשים אלה.

הכינוסים יתקיימו בליל יום הכיפורים בשעה 17:15, לקראת תפילת "כל נדרי", ולמחרת, לקראת תפילת "נעילה", בשעה 17:00.

המפגשים יוקדשו ללימוד ולבירור משותף בדבר משמעותו של יום הכיפורים במסורת היהודית,
והתפילה תלווה בהסברים של מנחים שהוכשרו, כאמור, במיוחד לכך.

יצוין כי יוזמה זו מתקיימת במסגרת פרויקט "יהדות לכולם", שבמהלכו משתתפים עשרות
אלפי אזרחים באירועי תרבות ולימוד שונים, המתקיימים במשך כל השנה במועדי ישראל
(ביום כיפור, בסוכות, בחנוכה, בפורים, בפסח, בט"ו בשבט, בשבועות ובתשעה באב).

מטרת הפרויקט היא לאפשר לציבור שאינו דתי לחוות את יהדותו באופן פתוח וידידותי ולעסוק בסוגיות הקשורות לתרבות היהודית והישראלית.
