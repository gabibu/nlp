

ראש עיריית חיפה עמרם מצנע, המבקש להתמודד על ראשות מפלגת העבודה, קיים אתמול כינוס תמיכה שהיה אמור להוכיח למתחריו ולציבור הישראלי כי הוא זוכה לשיעור תמיכה גבוה בקרב אנשי מפלגתו.

נזכיר כי לפני עשרה ימים ניסה מצנע לקיים כינוס דומה, אך מספר הנוכחים בו לא עלה על מאתיים.

לקראת הכנס שהיה אמש תלו אנשי מצנע שלטי חוצות בדרכים, והשקיעו ממון רב בפרסום ובהבאת עשרות אוטובוסים למקום. מתנגדיו במפלגת העבודה אף רמזו לכך שהוא הוציא כספים בסכום גבוה מהמותר על פי תקנון המפלגה.

ח"כ ויצמן שירי הגיב על כך בחריפות ואמר כי מצנע משקיע הרבה בפרסום ובתעמולה "ואני, בלי להשקיע כל כך הרבה, מביא את אותה כמות אנשים לטקס הרמת כוסית לשנה החדשה".

מצנע, מצדו, לא היה מוכן להסגיר מידע על כמות הכסף שהושקע בכינוס התמיכה אולם הוא ציין כי הוא מצפה לראות בו עשרת אלפים תומכים. בסופו של דבר הגיעו למקום אלפיים איש. סיסמת הערב הייתה: "העבודה מחכה למנהיגות אחרת".

למפגן התמיכה הגיעו השר מתן וילנאי וחבר הכנסת יוסי כץ, שעברו למחנהו של מצנע וכן פרופ' יולי תמיר. עם בואה למקום הכריזה תמיר על הצטרפותה למחנה מצנע, וזאת לאחר ש"ישבה על הגדר" במשך תקופה ארוכה מבלי להכריז אם היא תומכת במצנע או בחיים רמון.

תמיר הפנתה קריאה לעמרם מצנע ולחיים רמון להקים מחנה אחד. "ביחד הם יהיו מחנה שיהיה נכון להשתייך אליו", אמרה.

