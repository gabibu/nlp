

"יש לנו מאגר של כמה וכמה מתאבדים הממתינים להוראה לצאת לפיגועים בתחומי ישראל", אמר במוצאי שבת אחד מבכירי הזרוע הצבאית של הפתח' ביו"ש, בראיון בלעדי שהעניק לסוכנות עתי"ם.

הבכיר, המכנה עצמו "אבו מוג'הד", אמר כי הנהגת הזרוע הצבאית של הפתח' מתואמת "בתיאום מלא", כלשונו, עם "בכירי פתח' הנתונים בכלא בישראל".

סוכנות עתי"ם מציינת כי יחד עם זאת אמר "אבו מוג'הד", כי ההנהגה הפלשתינית הנוכחית, כמו גם הנהגת תנועת הפתח, "נכשלו כשלון מוחץ להנהיג את העם הפלשתיני, שאינו נותן בהן אמון עוד".

"ההתנקשויות של ישראל בחיי מנהיגינו ומעצרם של אחרים בהם אכן פגעו פגיעה של ממש בתשתית הפעולה שלנו, אך לא הרסה את הנהגתנו, הממשיכה להתקיים ולפעול על פי מצב היחסים עם ישראל", אמר.

"הדבר רק הגביר את זרם האנשים שפעולות צה"ל בשטחים דחף אותם להתנדב לפעולות התאבדות, וזאת בזמן שבין מנהיגי הרשות הפלשתינית, האמורים לייצג את בני עמם, יושבים לשולחן אחד לדיונים עם בכירי השלטון בישראל, רוצחי בני עמם, ודואגים לאינטרסים האישיים שלהם".

בין האישים הללו מנה "אבו מוג'האד" את סאיב עריקת, עבד אל ראזק יחיא וג'אמיל טאריפי, שלדבריו ניצל את מגעיו עם שלטונות ישראל כדי לדאוג לשחרר את בנו יוסוף ממעצר בישראל.

בכיר הזרוע הצבאית של פתח', "אבו מוג'האד", אמר כי חלק מפעילי הזרוע שנעצרו וחוסלו בידי ישראל נפלו בידיה בשל שגיאות לוגיסטיות וטכניות, כמו נסיעה במכוניות גנובות ושהייה מספר פעמים באותם מקומות.

מחמוד אל טיט, למשל, אחד מבכירי הזרוע הצבאית של הפתח, "שהה מספר פעמים עם שניים נוספים מחברינו, בבית קברות אחד, דבר שהקל על משתפי פעולה לעקוב אחריהם ואיפשר את ההתנקשות בחייו בידי ישראל.

"הזרוע הצבאית של הפתח' תרדוף בלא לאות אחר משתפי הפעולה עם ישראל ותהרוג בהם, מבלי להתחשב בשיקולים פוליטיים פלשתיניים פנימיים", אמר.
