

אוריאל לין, נשיא איגוד לשכות המסחר, יצא אתמול בבוקר בקריאה דחופה לח"כ ראובן ריבלין, יו"ר הכנסת, בכדי שיוציא הנחיה לכל ועדות הכנסת, לפיה עד למועד הבחירות הבאות וכינונה של הכנסת החדשה, יעצרו כל הליכי חקיקה פרטית שמשמעותם הוצאה כספית מתקציב המדינה.

לדברי לין, לא פחות מ- 65 הצעות חוק פרטיות הונחו בשבועות האחרונים על שולחן הכנסת. "אמנם כל חבר כנסת מאמין כי הצעת החוק הפרטית שלו חיונית וחשובה, וקטונתי מלהעביר על כך ביקורת, אולם אם הצעות חוק אלו אכן תעבורנה הן תמחקנה כליל את פירות הצמיחה הכלכלית".

לין מסכם את פנייתו לריבלין ואומר כי ישראל נמצאת בתהליך צמיחה מרשים ואסור שגל עצום זה של חקיקה פרטית יפגע ויפסיק אותו.



