

תחילת החורף מביאה עימה את המחלות האופיניות לעונה, החל מצינון קל, דרך שפעת ועד לדלקות במערכות הנשימה. ריפוי מחלות לאחר שהן פורצות הוא ענין לרופאים. אולם באמצעות צריכה קבועה של כפית דבש ליום כל אחד מאיתנו יכול לסייע למערכת החיסונית של הגוף להתמודד עם מתקפת החיידקים בעונת החורף. כך טוען יורם פז, מנכ"ל מכוורת עמק חפר.

לדבריו, הדבש הוא אחד ממחסלי החיידקים הטובים ביותר הקיימים בטבע ומתפקד למעשה כאנטיביוטיקה טבעית (אין למעשה חיידק היכול להתפתח בדבש). יכולת זו הכרחית על מנת שהדבש יצליח לשרוד זמן ארוך בתוך הכוורת. התכונה המאפשרת לדבש לחסל את החיידקים, ואף את החזקים שבהם, היא יכולתו לספוג לחות מכל גוף חי. לכן חיידק שבא במגע עם דבש מאבד את הנוזלים המצויים בו ומת. בסדרת ניסויים הושמו חיידקים שונים בתוך דבש טהור וכולם הושמדו לחלוטין.

פז מציין כי הדבש מקל על מערכת העיכול   תכונה חשובה בעיקר לסובלים מבעיות במערכת העיכול, ובעוד שסוכר רגיל צריך להתפרק לגלוקוזה ופרוקטוזה על מנת להפוך זמין לגוף האדם, הדבורים מפרקות את החד סוכר לדו סוכר ( פרוקטוז וגלוקוז ) וחוסכות ע"י כך את הצורך בפרוק החד סוכר בגוף. הדבש שכבר עבר את תהליך הפרוק ע"י הדבורים נספג במהירות במערכת העיכול והופך מיד למקור אנרגיה זמין. הודות לזמינותו של הדבש למערכת העיכול הוא מקל על הסובלים מעצירות. להקלה על עצירות, ממליץ פז, לצרוך את הדבש יחד עם ירקות ופירות טריים.

פז מוסיף ואומר כי הדבש מכיל שפע מינרלים, ויטמינים ואנזימים ההכרחיים לתפקוד התקין של גוף האדם, ובהם: ברזל, סידן, נתרן, מגנזיום, צורן, אשלגן, זרחן, אבקת פרחים, חלבונים וחומצות אמינו.

הוא מדגיש כי שיעורם של הרכיבים משתנה בין סוגי הדבש השונים, בהתאם לסוגי הפרחים המהווים את מקור הצוף, עונת השנה בה נאסף הדבש, מזג האויר ואופי הקרקע אשר בה צמחו הפרחים. סוג הפרחים מהם נאסף הצוף משפיע גם על צבעו וטעמו של הדבש.




