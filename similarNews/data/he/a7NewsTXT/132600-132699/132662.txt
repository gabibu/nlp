

כתב התביעה נמסר לידי דיכטר והוא זומן לבית המשפט בארה"ב. בשבועות הקרובים הוא עומד לשוב לארץ, ולהתמנות לבכיר בקמפיין הבחירות של מפלגת קדימה. נחשב לאחד המקורבים ביותר לראש הממשלה, אריאל שרון

תביעה אזרחית הוגשה בארה"ב נגד ראש השב"כ לשעבר, אבי דיכטר, בטענה שביצע פשעי מלחמה. התובעים הינם ערבים - בני משפחה של המחבלים, שחוסלו בפעולת החיסול של סאלח שחאדה לפני כשלוש שנים.

התובעים מיוצגים על-ידי עו"ד ג'מיל דקואר, ומקבלים סיוע מארגונים אמריקאיים לזכויות אדם. התביעה מתבססת, בין היתר, גם על הגינויים נגד ישראל על החיסול מצד הממשל האמריקני, וכן מצד מועצת הביטחון - שאף קיימה בנושא דיון מיוחד וגינתה את ישראל על הפגיעה באזרחים חפים מפשע.

באותה פעולה שבוצעה על-בסיס המודיעין שסיפק השב"כ, חוסלו 15 איש: סלאח שחאדה עצמו, עוזרו הבכיר, ולטענת הערבים מתו גם 7 ילדים ו-2 תינוקות. כ-140 נפצעו. בפעולת החיסול הטיל מטוס של חיל האויר פצצה בת 1000 ק"ג חומר נפץ על ביתו של המחבל שחאדה בשכונת אל-דרג' בעזה.

דיכטר שוהה כבר כמה חודשים בארה"ב לרגל לימודים, השתלמות וגם הרצאות. כתב התביעה נמסר לידיו והוא זומן לבית המשפט בארה"ב. בשבועות הקרובים הוא עומד לשוב לישראל, ולקבל על עצמו תפקיד בכיר בקמפיין הבחירות של מפלגת קדימה. דיכטר נחשב לאחד המקורבים ביותר לראש הממשלה, אריאל שרון, והוא מיועד לשמש יושב-ראש מטה קדימה, ביום הבחירות. בשלב זה לא ידוע, האם נוכח התביעה הוא יעזוב את ארה"ב בהקדם וישוב לישראל.

על-פי טענת התובעים, ובראשם רעד איברהים-מטאר, שלטענתו בחיסול מתו גם רעייתו ושלושה מילדיו, דיכטר השתתף בפשע המלחמה, בכך שהארגון בראשו עמד סיפק את המודיעין ואת האכוונה לביצוע ההפצצה.

דיכטר נתבע בגין פשעי מלחמה לכאורה על-פי החוק הבינלאומי. התובעים מבקשים מבית המשפט לקבוע כי הוא חייב בדין ולחייבו בתשלום פיצויים לכל הנפגעים. התובעים נמנעו מלהגיש לבית המשפט בקשה למנוע יציאתו מארה"ב עד בירור התביעה בבית המשפט, אך צעד זה יכול שייעשה מאוחר יותר.

שחאדה (49) נחשב לבכיר המבוקשים ברצועת עזה. בשנות השמונים הוא היה עצור בידינו בגלל פעילות טרור, אך שוחרר. הוא האיש שייסד את ארגון המחבלים "גדודי עז-א-דין אל-קאסם", ושימש יד ימינו של מנהיג החמאס אחמד יאסין.

שחאדה עמד בקשר עם הדרג הפוליטי-דתי - בראשו עומד יאסין, לבין הזרוע הצבאית בראשה עמד. הוא עמד גם בקשר רצוף עם גורמי החמאס בחו"ל, לרבות במצרים ובירדן. שחאדה היה אחד המבוקשים הבכירים. ישראל דרשה פעמים רבות, קודם לכן, מהרשות הפלשתינית, לעצור את האיש, אך הרשות לא עשתה דבר (למעט מעצר הגנה קצר ב-2000).

ארגונו של שחאדה, "עז-א-דין אל-קאסם", בראשו עמד, היה אחראי למאות פיגועים ומעשי רצח וטבח בשנים האחרונות: פיגועי ירי, מכוניות תופת, שיגור מאות מרגמות לעבר ישובי הדרום, תיכנון ושיגור המרצחים לביצוע הפיגוע בישוב עצמונה - שבו נרצחו חמישה תלמידי ישיבה, ושיגור המחבלים למוצב אפריקה, שבו נרצחו ארבעה חיילי צה"ל. ההחלטה לחסל את שחאדה התקבלה, בעקבות מידע מודיעיני חדש, על פיגועים רצחניים נוספים שעמד להוביל נגד ישראל.


