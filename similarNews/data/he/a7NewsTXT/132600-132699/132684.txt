

כוחות צה"ל חשפו בשבת מנהרה להברחת אמצעי לחימה מרצועת עזה. המנהרה נחשפה בסמוך לעבודות לבניית המכשול הבטחוני החדש סמוך למעבר ארז.

לראשונה מאז גירוש המתיישבים, חשף צה"ל מנהרה תת קרקעית שנחפרה מצפון הרצועה והגיעה עד סמוך למחסום ארז, בשטח ישראל. המנהרה נחשפה במהלך החפירות לבניית המכשולים, כחלק ממערך ההגנה הקשיח של צה"ל לאורך כל גדר המערכת ברצועת עזה.

כתבנו קובי פינקלר מוסר כי אורכה של המנהרה כמה עשרות מטרים והיא התגלתה סמוך למחסום ארז, אזור הקרוב למספר ישובים ישראליים - קיבוץ ארז ונתיב ההעשרה. בצה"ל איתרו בפיר המנהרה כלי חפירה ומעריכים שהעבודות במקום נמשכו לפחות מספר שבועות. "הנחישות שבחשיפת מנהרה זו מנעה פיגוע בשטח מדינת ישראל", אמר אלוף פיקוד דרום, יואב גלנט. האלוף שיבח את הכוחות על החשיפה.
ע"פ הערכה, המנהרה נועדה לשמש למעבר מחבלים וכלי נשק מחבל עזה לשם ביצוע פיגועים.

המנהרה נחפרה מאזור המזבלה בבית חנון. בצה"ל העריכו כי כבר כעת היה ניתן להוציא פיגוע דרך המנהרה, למרות שחפירתה טרם הושלמה. מדובר צה"ל נמסר עוד כי המנהרה נחשפה הודות למידע מודיעיני שהועבר גם לידי הרשות הפלסטינית, אך זו "לא ביצעה דבר".

לפני מספר שבועות העריך גורם בכיר בצה"ל כי "זהו רק עניין של זמן עד שהפלסטינים יצליחו לחפור מנהרות אל ישראל" ולדבריו "הם עובדים על זה מאז נסיגת צה"ל מרצועת עזה".

חיל הים סיכל הברחת נשק ממצרים לעזה בליל שבת

בליל שבת זיהו כוחות צה"ל סירה שהגיעה ממצרים והתקרבה לחוף רצועת עזה. הסירה שעוררה חשד כי היא נושאת נשק ואמצעי חבלה, נקראה ע"י חיילי צה"ל לעצור ומשלא שעתה לקריאות, ירו חיילי צה"ל לעברה. כתוצאה מהירי נהרגו שני מחבלים שהיו על הספינה, ואמצעי החבלה שהיו על הסירה הוטבעו.

מפקד בסיס חיל הים באשדוד אל"מ לקס מסר כי בתקופה האחרונה מנעו חיילי צה"ל מספר ניסיונות של הברחת נשק באמצעות הסירות התמימות עם הדייגים.

מחבל ניסה להחדיר מטעני צינור לירושלים
בסריקות שערכו לוחמי מג"ב על ערבי חשוד במחסום 300 בין בית לחם וירושלים, נמצאו בכליו שני מטענים מאולתרים, אקדח פלסטיק וכובע גרב. המטענים, שהתברר כי הם מורכבים מנפצים המחוברים למסמרים, נוטרלו במקום והמחבל הועבר לחקירה. הוא הודה בחקירתו שהתכוון לבצע פיגוע בירושלים "בשל שנאתו ליהודים".

מחבלים פתחו בשבת באש לעבר כוח צה"ל במרכז ג'נין ולעבר כוח מג"ב סמוך לעיר. כמה קליעים פגעו בג'יפ מג"ב ממוגן וגרמו לנזק. סמוך לטול כרם נורו יריות אל כוח של צה"ל. לא היו נפגעים.
