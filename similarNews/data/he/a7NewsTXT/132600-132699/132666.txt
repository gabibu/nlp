

היה כדאי: בצה"ל טוענים כי בזכות גירוש יהודי גוש קטיף וצפון השומרון, יש "יש יותר אופטימיות באזור, ועלייה משמעותית במספר הקצינים הזרים שביקרו בארץ, וביניהם הרמטכ"לים של גרמניה ואיטליה"

גירוש יהודי גוש קטיף וצפון השומרון, ומה שצה"ל מכנה "השקט היחסי באזור" מובילים לטענת גורמים בכירים במטכ"ל, ל"עלייה בהיקף הקשרים והמגעים הבין-לאומיים עם צה"ל ומערכת הביטחון".

לטענת אותם גורמים, המצוטטים הבוקר בשבועון 'במחנה', יש עלייה משמעותית של עשרות אחוזים נרשמה השנה במספר הקצינים והמשלחות הזרות שהגיעו לארץ מאירופה. לדברי גורם בחטיבת קשרי החוץ (קש"ח) באמ"ץ, העלייה הגדולה בכמות המבקרים נובעת בעיקר מגירוש יהודי גוש קטיף וצפון השומרון, ומה שצה"ל מכנה "השקט היחסי באזור" - מהירידה במספר האירועים הביטחוניים.

בין המבקרים הבכירים שהגיעו לארץ היו הרמטכ"לים של צבאות איטליה וגרמניה, וגנרלים בכירים מצרפת ומנאט"ו. בשבועות הקרובים צפוי להתארח בארץ גם רמטכ"ל צבא ספרד.

"יש יותר אופטימיות באזור", הסביר הגורם. "ניכרת עלייה באטרקטיביות של מדינת ישראל ביחס לתקופה שקדמה לשנת 2004, שמובילה לכך שמשלחות רבות מגיעות הנה בלי סוף. בעבר ראינו בעיקר התחמקויות דיפלומטיות".

במקביל, בצה"ל מרוצים גם ממה שכינו התהדקות היחסים הדיפלומטיים והצבאיים בין ישראל לבין נאט"ו. במסגרת שיתוף הפעולה, ביקר הרמטכ"ל דן חלוץ, במפקדת הארגון וצה"ל השתתף לראשונה בשלושה תרגילים משותפים עם נאט"ו. התרגיל האחרון, שהיה במתכונת של תרגיל מפקדות רב לאומי ברמת חטיבות, התקיים לפני מספר שבועות במקדוניה, והשתתפו בו, בין היתר, קצינים ממז"י ומהמטכ"ל.

בחודש סיוון השנה, ערב הגירוש, השתתף צה"ל בשני תרגילים נוספים, בהם לקחו חלק מ"כים, וכן צוללות של חיל הים.



