

ראש ישיבת פתח תקווה, הרב יובל שרלו אומר בראיון לערוץ 7 כי מבין הפוליטיקאים ששינו את עמדותיהם בתקופה האחרונה לא נמצא מי שעשה זאת בנקיות כפים תוך נטילת אחריות על טעותו מן העבר.

"זה נראה כל כך מבויש וכל כך חשוד שאפשר לומר שפשוט מדובר ברמאות", אמר הרב שרלו בראיון לערוץ 7.
בתום שבוע בו חזה הציבור בישראל בפוליטיקאי נוסף, בצחי הנגבי, אשר שינה את עמדותיו מקצה לקצה ועבר למפלגתו החדשה של ראש הממשלה, אריאל שרון, מתייחס ראש ישיבת ההסדר בפתח תקווה, הרב יובל שרלו, לפן הערכי של שינויי העמדות הפוליטיים.

הרב שרלו אומר כי הסוגיה הזאת סבוכה משום שעצם ההגדרה שמישהו משנה את דעותיו ומגיע למסקנה שצריך ללכת בדרך אחרת היא דווקא לברכה, "העובדה שאדם אינו מקובע ומוכן לשקול ולראות ואפילו לעמוד בניסיון קשה. הבעיה המרכזית היא שכדי לעמוד בכך צריך לעמוד בשתי דרישות שכלל וכלל לא מתקיימות פה: נקיות כפים ונימוק המעבר תוך נטילת אחריות למה שהוגדר על ידי האדם ששינה את דעתו כטעות מן העבר".

לדברי הרב שרלו, על פי מה שנראה כיום במציאות הפוליטית הישראלית אין נקיות כפיים במעבר מדעה לדעה אצל הפוליטיקאים אלא אינטרסנטיות כשכל אחד שוקל איפה הכסא מובטח לו בפעם הבאה ולאור זה הוא עובר למפלגה אחרת. הבעיה השניה שקיימת, לדבריו, היא שמבין מי שמשנה את דעתו הפוליטית היום מבין הפוליטיקאים לא נמצא מי שיטול אחריות על טעותו אלא כולם מתייצבים בחזית ההסברה של דעותיהם החדשות. "לאט לך, התברר שטעית ושאנחנו משלמים מחיר מאוד יקר בגלל הטעויות שלך ומכאן ועד להיות נושא הדגל המרכזי של הדעות החדשות, זה נראה כל כך מבויש וכל כך חשוד שאפשר לומר שפשוט מדובר ברמאות", אמר.

הרב שרלו הסביר כי באמרו רמאות הוא מתכוון קודם כל לרמאות של הפוליטיקאי כלפי עצמו, כלפי המערכת השלטונית וכמובן בסופו של דבר גם כלפי הבוחרים בשל העובדה שהבוחרים רואים שבעצם שום דבר לא נכון ולא אמיתי.

עוד הוסיף הרב כי לדעתו הציבור הישראלי ישלם מחיר יקר על התנהלות הפוליטיקאים מפני שהיחס לפוליטיקה מתדרדר ופוחת עד כדי חוסר יכולת לבחור במישהו ולשלוח אותו כשליח שניתן באמת להאמין בו.

להאזנה לראיון

