

טיסות הניסוי של המערכת למיגון מטוסים אזרחיים כנגד טילי כתף ה- "פלייט גארד", שנערכו השבוע במטוס אל על, הסתיימו בהצלחה. כך טוען שר התחבורה, מאיר שטרית



מדובר במערכת הגנה מיוחדת כנגד טילים, יחידה מסוגה בעולם, המסוגלת לזהות ירי של טילים לעבר המטוס ולהסיט אותם ממסלולם. המערכת החדשנית פותחה על ידי התעשייה האווירית ואלתא בשיתוף משרד הביטחון ושרות הביטחון הכללי. משרד התחבורה הוביל את הפרוייקט ומימן את עלות הפיתוח.

"המערכת, שתהליך הפיתוח והרישוי האזרחי שלה הסתיים, הוכיחה את אמינותה וביצועיה טובים והיא מהווה חידוש חשוב והכרחי בהגנת הנוסעים בתעופה האזרחית, כנגד גורמי הטרור" טען שטרית.

שר התחבורה הוסיף כי בכוונת רשות התעופה האזרחית לפנות בימים הקרובים למנהלי תעופה בעולם ולקבל את אישורם לנחיתת מטוסי אל על המצויידים במערכת ה- "פלייט גארד", בשדות התעופה שלהם.

יצויין כי בימים הקרובים יוחל בפיתוחה של מערכת שיבוש אלקטרו   אופטית מתקדמת שאמורה להסיט ממסלולם טילים הנורים לעבר המטוס, באמצעות קרן לייזר. מערכת זו צפוייה להשלים את מערכת ה- "פלייט גארד".



