

ארה"ב וישראל חתמו השבוע על הסכם שת"פ לגילוי הברחות ימיות, של חומרים גרעיניים ורדיואקטיביים. ציוד מיוחד באחד הנמלים, שיגלה ויירט העברות בלתי חוקיות של חומרים גרעיניים ורדיואקטיביים אחרים

ארה"ב וישראל חתמו שלשום על שיתוף-פעולה לגילוי הברחות של חומרים גרעיניים ורדיואקטיביים על ידי התקנת ציוד מיוחד באחד מנמלי ישראל, שיגלה ויירט העברות בלתי חוקיות של חומרים גרעיניים ורדיואקטיביים אחרים.

המאמץ הינו חלק מתוכנית אי ההפצה של ה-NNSA (בשמו המלא National Nuclear Security Administration), במשרד האנרגיה האמריקאי, אשר פועל יחד עם שותפים זרים בעולם לגלות, להרתיע וליירט הברחות של חומרים גרעיניים ורדיואקטיביים.

תוכנית "קו ההגנה השני" של ה-NNSA תפעל יחד עם משרד התחבורה הישראלי להתקין את הציוד ולאמן את המפעילים. ראש ה-NNSA, לינטון פ. ברוקס, חתם על ההסכם יחד עם אריה רונה, ראש מינהל הספנות והנמלים.

"ארה"ב וישראל חייבות לפעול יחד כדי להילחם באיום ההברחות הגרעיניות והטרוריזם הבינ"ל ", אמר ברוקס. "אני יודע שמאמצינו המשותפים בפרויקט זה יתרמו ישירות למטרות אי ההפצה שלנו, לביטחונם ולבטיחותם של שתי מדינותינו ושל המערכת הימית הגלובלית".

זהו האחרון בסדרת הסכמים במסגרת יוזמת המגה פורט של ה-NNSA, תוכנית המכוונת למנוע הברחות של חומרים גרעיניים ורדיואקטיביים באמצעות המערכת הימית הגלובלית. יוזמת המגה פורט היא חלק מהתוכנית הרחבה יותר של "קו ההגנה השני", במסגרתה ה-NNSA פועל עם שותפים זרים לצייד מעברי גבול, שדות תעופה ונמלים בציוד לגלוי קרינה ומספק הדרכה לאנשי סוכנויות אכיפת החוק.

טכנולוגיית גילוי הקרינה המיוחדת, הפרוסה במסגרת תוכנית זו, מתבססת על טכנולוגיות שפותחו במקור ע"י המעבדות של ה-NNSA כחלק ממאמצים כוללים של ממשל ארה"ב למנוע תפוצה של חומרים לצורכי נשק.

מנכ"ל משרד החוץ הישראלי הצהיר כי "ישראל תומכת במלואה ביוזמת המגה פורט של ה-NNSA ואסירת תודה על הכללתה בפרויקט זה. התוכנית הינה אלמנט חשוב במאמץ הכולל של שתי הממשלות בלחימה בהברחות של חומרים גרעיניים ורדיואקטיביים. יוזמה זו מספקת אמצעי הגנה חשוב להגנת נמלי ישראל ומבטיחה שייצוא מישראל לארה"ב ינוטר על מנת למנוע איום של טרור רדיולוגי. ישראל תמשיך לעבוד ולשתף פעולה עם הממשל האמריקאי בלחימה בטרור בכל רבדיו".

ה-NNSA נוסדה ע"י הקונגרס האמריקאי בשנת 2000, והיא אחראית על חיזוק הביטחון הלאומי האמריקאי באמצעות יישום צבאי של אנרגיה גרעינית. ה-NNSA מתחזק ומחזק את הבטיחות, הביטחון, האמינות והביצועים של הסד"כ הגרעיני האמריקאי, וזאת ללא ניסויים גרעיניים, פועל להפחתת הסיכון הגלובלי הנובע מנשק להשמדת המונים, מספק לצי ארה"ב כושר הנעה גרעיני בטוח ואפקטיבי ונותן מענה למקרי חירום גרעיניים ורדיולוגיים בארה"ב ומחוצה לה.

עמוס רון, מנכ"ל חברת נמלי ישראל אמר בהתייחסו לנושא כי הציוד המיוחד שיותקן במסגרת ההסכם שנחתם בין ארה"ב לישראל, הינו נדבך נוסף במערכת הטכנולוגית שמקימים נמלי ישראל לעיבוי ושדרוג מערך הביטחון ליבוא וייצוא מטענים. לדברי רון ציוד זה יצטרף למערך השערים ולמכלול האמצעים הטכנולוגיים הנוספים שייושמו בנמלי ישראל.


