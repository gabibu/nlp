

פרס נובל לכלכלה הוענק בשטוקהולם לפרופ' ישראל אומן שזכה בו עם עמיתו האמריקני על חקר תורת המשחקים. אומן יצא ברגל מבית המלון בו הוא שוהה כדי לא לחלל את השבת.

פרופ' אומן קיבל את פרס הנובל לכלכלה על מחקרו אודות קידום הבנת קונפליקטים ושיתוף פעולה בניתוחים על פי תורת המשחקים. פרופ' אומן קיבל את הפרס יחד עם עמיתו פרופ' תומס ס. שלינג מאוניברסיטת מרילנדמידי. פרופ' אומן הוא הישראלי השמיני הזוכה בפרס נובל.

ההתרגשות בקרב בני המשפחה, 36 במספר, ובקרב הקולגות, חברי סגל המרכז לחקר הרציונליות ונשיא האוניברסיטה העברית פרופ' מנחם מגידור, שהגיעו במיוחד לאירוע ההיסטורי הייתה רבה מאוד.

האירועים נפתחו בטקס חגיגי, זמן קצר לאחר צאת השבת, באולם הקונצרטים המפואר של שטוקהולם, בהשתתפות 1,600 איש. הכסאות הקרובים לבמה נשמרו בעיקר לבני המשפחה של חתני הפרס, לחברי הממשלה והפרלמנט השבדי והסגל הדיפלומטי. בגלל פרק הזמן הקצר מצאת השבת ועד תחילת הטקס נשכר עבור בני משפחת אומן חדר במלון סמוך לאולם הקונצרטים, שם לבשו את בגדי הערב החגיגיים.

בטקס קיבל פרופ' אומן את המדליה ואת מגילת הפרס, הנקראת "דיפלומה". הפרס הכספי מתחלק בין פרופ' אומן לפרופ' תומס שלינג ועומד על כחמישה מיליון קרונות לכל אחד. הפרס יועבר ישירות לחשבון הבנק של מקבלי הפרס.

פרופ' יורגן וייבול, חבר האקדמיה השבדית המלכותית ויו"ר ועדת פרס נובל לכלכלה, הציג את חתני פרס נובל לכלכלה. פרופ' אומן קיבל את פרס הנובל מידי המלך קרל ה-16 גוסטב וקד קידה על פי כללי הטקס. באולם הקונצרטים בלטו בני משפחת המלוכה, המלכה סילביה, הנסיך קרל פיליפ הנסיכות ויקטוריה, מדלן וליליאן. צעיר מקבלי הפרס השנה הוא פרופ' ברי מרשל מאוסטרליה, חתן פרס נובל לרפואה (54); זקן חתני הפרס הוא פרופ' תומס שלינג מארצות הברית (84) החולק עם פרופ' אומן את פרס נובל לכלכלה.

מחר יוקדש ברובו לתכנית למשפחתו של חתן הפרס. ביום שני יסתיים באופן פורמלי שבוע הנובל. חתני הפרס יגיעו לקרן הנובל כדי לקבל את המדליה והדיפלומה ולהסדיר את העברת כספי הפרס. באותו יום גם תתקיים קבלת פנים לכל חתני הפרס, כולל נציגים של הסוכנות לאנרגיה אטומית שזכתה בפרס נובל לשלום: מזכיר הסוכנות, דר' מוחמד אל בראדעי ויו"ר חבר הנאמנים שלה יוקיה אמאנו (Yukiya Amano), אשר הוזמנו בידי הממשלה השבדית. מיום שלישי ייסעו חתני הפרס להרצות באוניברסיטאות בשבדיה.

בראיון שנתן לערוץ 7 לפני כחודש אמר פרופ' אומן כי הוא מקווה להכניס "נופך של יידשקייט" בטקס.
פרופ' אומן סיפר כי ארגון הנסיעה והסידורים המיוחדים הכרוכים בה גזלו ממנו זמן יקר. לדוגמא סיפר על אחת מהבעיות שהתעוררה בעקבות חליפות הטוקסידו שנדרשו כל הגברים בכל הגילאים לשכור עבור הטקס. בהיותו אדם מאמין ביקש פרופ' אומן לוודא שבחליפות המושכרות לא יהיה ''שעטנז'' שהוא עירוב צמר ופשתן האסור עפ''י התורה. לשם כך הוטסה במיוחד חליפה משטוקהולם ונבדקה במעבדה לבדיקת שעטנז. מאחר שאכן נמצא בחליפה שעטנז, נמסרו לטיפול כל החליפות המיועדות ללבישה על ידי המשפחה.
