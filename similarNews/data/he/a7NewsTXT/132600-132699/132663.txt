

מדובר במקרה הגדול ביותר של התפרצות המחלה באירופה. שלטונות הבריאות באוקראינה התריעו שמדובר בזן הקטלני של הנגיף, שגרם למותם של 70 בני אדם באסיה. לפי שעה, לא ידוע על מקרי הידבקות של בני אדם באירופה

שלטונות אוקראינה אישרו אמש כי 2,500 בעלי כנף שמתו בסוף השבוע שעבר היו נגועים בזן הקטלני של נגיף שפעת העופות, שעלול להדביק גם בני אדם. על פי הידוע, מדובר במקרה הגדול ביותר של שפעת העופות ביבשת אירופה אולם לפי שעה לא ידוע על מקרים של הידבקות בני אדם.

ההתפרצות התגלתה במספר כפרים בחצי האי קרים. התושבים דיווחו כי 2,500 בעלי כנף מתו באופן פתאומי, תוך מספר שעות. התושבים סיפרו שהבחינו בסימנים ראשונים של המחלה כבר בספטמבר, אולם השלטונות לא עשו דבר.

"אנו מאשרים שהזן H5N1 התגלה אצלנו", אמר וייצ'סלב ג'רמן, סגן מנהל המכון הלאומי לביוטכנולוגיה באוקראינה. מדובר בזן של שפעת העופות שגרם כבר למותם של יותר מ-70 בני אדם באסיה. מומחים חוששים שהתפשטות של הנגיף עלולה לגרום לו למוטציה, שתאפשר לו להפוך לאלים יותר. כיום הוא מסוגל לעבור בין עופות לבני אדם אולם המומחים חוששים שאחרי המוטציה בני אדם יוכלו להדביק זה את זה, והמשמעות היא מגיפה עולמית שעלולה לקטול מיליונים.

דגימות מהעופות שמתו נשלחו מקרים למעבדות ברוסיה מיד אחרי שהשלטונות גילו את המחלה בכפרים. גורמים רשמיים אמרו שנמצאה זהות בין הזן שנמצא בקרים ובין הזן של הנגיף שאותר לאחרונה ברוסיה ורומניה השכנות.

מיד עם ההודעה הורו השלטונות להשמיד מספר גדול של עופות באזור המועד. מדובר באזור הסמוך לים השחור, נקודת עצירה של עופות נודדים רבים בדרכם דרומה. עד כה נתפסו 29 אלף בעלי כנף בחיפושים מבית לבית. הממשלה משלמת לחקלאים 3 דולר עבור תרנגולת ו-18 דולר עבור כל תרנגול הודו שמושמדים.

הנשיא ויקטור יושנקו ביקר באזור הנגוע והכריז על מצב חירום וחסימת הגישה לכפרים החשודים כאזורים נגועים. הוא גם הורה על פיטוריו של הווטרינר הראשי של משרד החקלאות האוקראיני, בטענה שהשלטונות כשלו בפעולה מהירה על מנת לעצור את ההתפשטות.

בתוך כך דיווחו אמש שלטונות תאילנד כי ילד בן חמש מת לאחר שחלה בשפעת העופות. זהו מקרה המוות ה-14 מהמחלה בתאילנד. שלטונות סין מצידם אישרו גילוי מקרה חמישי של הידבקות אדם בזן הקטלני של שפעת העופות. מדובר בעובדת לול בת 31 מצפון מזרח המדינה, שחלתה בסוף אוקטובר. בדיקות גילו שהיא לקתה בנגיף הקטלני אולם על פי הדיווחים מצבה השתפר והיא שוחררה מבית החולים לפני ימים אחדים.

שני חקלאים ממחוז אנוי מתו בחודש שעבר משפעת העופות. ילד בן 9 מאותו אזור חלה והבריא. מאז אמצע אוקטובר דיווחה סין על לפחות 25 מקרי התפרצות של המחלה בעופות. עשרות מיליוני בעלי כנף הושמדו. שלטונות סין אמרו שבכוונתם לחסן את כל אוכלוסיית העופות במדינה - 14 מיליארד פריטים.


