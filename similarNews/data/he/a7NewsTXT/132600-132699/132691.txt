

כמידי שנה, התקיימה בשבת פרשת ויצא שבת אירוח גדולה בבית אל. תושבי המקום ואורחיהם הרבים השתתפו בתוכנית. מחר: הכנסת ספר תורה בשכונת פסגת יעקב.

כמדי שנה, התארחו השבת בבית אל משפחות לכבוד פרשת ויצא, בה מופיע הסיפור של יעקב אבינו בבית אל והחלום אשר חלם, ובו ההבטחה כי "כל הארץ אשר אתה רואה לך אתננה ולזרעך ופרצת ימה וקדמה צפונה ונגבה ונברכו בך כל משפחות האדמה".

ראש המועצה משה רוזנבוים, בירך את המשפחות והאורחים, וכתב להם כי "השתתפותכם בשמחתנו מחזקת אותנו להמשיך בבניין ארצנו ביתר שאת וביתר עוז. ויקויים בנו הפסוק מפרשתנו: 'הארץ אשר אתה שוכב עליה לך אתננה ולזרעיך'".

לרגל שבת האירוח המיוחדת ניתן דגש גם לרעיון של פרשיות בראשית "מעשה אבות - סימן לבנים".
"דרך אבות מהררי אלון מורה אל ירושלים דרך חברון, באר שבע ובית אל, וכל שבת בבתי הכנסת עם הקול הקורא- הולכים ומשתרשים שורשינו בעמקי האדמה הזו בעבותות האהבה. כמה זכינו, שעינינו - לא עוד בדמיון ובחלום מרחוק - רואות את ההרים, העמקים, הסלעים, הנופים וכמו אבותינו - אנו הבנים- הננו בונים פה בידינו בית בארץ חיים".

כבר בליל השבת, לאחר תפילת שבת ברוב עם בבתי הכנסת, וסעודה אצל משפחות בישוב, התרכזו המשתתפים באולם הפיס ושמעו שיחה מפי ערן שטרנברג, דובר מועצת חוף עזה לשעבר, על היחס לצבא. מאוחר יתר התקיימו שיחות ועונגי שבת עם הרב יום טוב חשין, ראש ישיבת פקיעין.

למחרת התקיימה פגישה עם אליהו הרבסט, אסיר במאבק 'גוש קטיף' בנושא 'חוויות אסיר ציון בציון ומחשבות לעתיד'.

רעיון האירוח בשבת, לקוח מהמסורת בשנים האחרונות של היישוב היהודי בחברון, לארגן שבת אירוח המונית בשבת חיי שרה, בה מוזכר בתורה קניין מערת המכפלה. בעקבות חברון, החלו ביישוב אלון מורה לארגן שבת אירוח בפרשת לך לך, בה מוזכרת אלון מורה בתורה, ובבית אל בפרשת ויצא.

"דברים שרואים מכאן לא רואים משם"- תצפית מפסגת יעקב על מישור החוף ביום השבת בשעות בהן רגילים בבתי ישראל לנוח, יצאו רבים לסייר בגבעת פסגת יעקב ובתצפית המקומית. את הסיור הנחה ד"ר חגי בן ארצי. סעודה שלישית התקיימה בישיבה הגבוהה תוך שיחה מפי הרב זלמן מלמד.

מחר (א') תתקיים בע"ה טקס הכנסת ספר תורה לבית הכנסת "קול יעקב" בשכונת פסגת יעקב (ארטיס). ספר התורה נתרם ע"י משפחת פאטשינו מקנדה. תפילת מנחה תתקיים בשעה ארבע בבית הכנסת "אברהם אוהבי" ולאחריה סיום כתיבת האותיות. לאחר תפילת ערבית תתקיים תהלוכה ברוב עם לכבודה של התורה בליווי תזמורת לכיוון פסגת יעקב בהשתתפות רבני היישוב ואישי ציבור.



כ-20 דקות צפונית לירושלים על כביש גב ההר המקורי שוכן הישוב בית אל.

כבר בראשית ההיסטוריה של עם ישראל מופיעה בית אל כעיר מרכזית ומקודשת במסעיהם של אבות האומה. כאן הקים אברהם אבינו מזבח, וכאן הוא קרא לראשונה בשם ה' (בראשית י"ב, ח'). כאן חלם יעקב אבינו את חלומו וקיבל את ההבטחה: "...הארץ אשר אתה שוכב עליה לך אתננה לזרעך..." (בראשית כ"ח, י"ג-י"ד).

בתקופת השופטים הפכה בית אל למקום תפילה ועבודת ה'. כך למשל במלחמה עם שבט בנימין: "ויעלו כל בני ישראל וכל העם ויבואו בית אל...ויעלו עולות ושלמים לפני ה'" (שופטים כ', כ"ו).

בראשית הבית השני חזרו כמה מאות מאנשי בית אל לעירם מגלות בבל ובנו אותה מחדש. בפרוץ מרד המכבים מצאו יהודה ואנשיו מחסה ותמיכה בהרי בית אל ומכאן הם יצאו לקרבות הגבורה והנצחון נגד היוונים. הישוב היהודי בבית אל חרב שוב עם חורבן הבית השני, ובית אל נשארה בשממונה עד להתחדשות ההתיישבות היהודית בה לאחר מלחמת ששת הימים.

הגרעין הראשון ובו 17 משפחות עלה והתיישב בבסיס הצבאי בבית אל בכ' מרחשוון תשל"ח (1977), ולאחר זמן התפצל לשני יישובים. גרעין בית אל א' בנה בחלק הדרומי ישוב קהילתי-דתי שרוב תושביו בעלי מקצועות חופשיים, העובדים מחוץ לבית אל. גרעין בית אל ב' התרכז סביב לישיבה שקמה בגבעה הצפונית. עם השנים, נוספו משפחות חדשות העובדות במגוון מקצועות. שני הישובים התרחבו בתנופה רבה, ונוספו מוסדותחינוך, מפעלים ושירותים קהילתיים.

בספטמבר 1997 הוכרזה בית אל כמועצה מקומית ושני הישובים אוחדו מחדש.
בבית אל רבתי יש כיום כ- 900 משפחות, הכוללות 4 דורות של מתיישבים


