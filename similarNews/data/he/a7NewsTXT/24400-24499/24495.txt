

ההפגנה הגדולה ביותר בתולדות הקהילה היהודית באוסטרליה נערכה אתמול בסידני ובה קראו המשתתפים לתמיכה בישראל. בעצרת, שנערכה מול משרדי הקונסוליה הישראלית בעיר, השתתפו כ- 7,000 איש, וביניהם חבר פרלמנט אוסטרלי פיטר דבנם, אשר קרא לתמיכה בלתי מסויגת בישראל, ואף קרא לתקשורת לחדול מלהפגין יחס עוין לישראל. חבר הפרלמנט הביא עמו גם מסר של תמיכה מראש ממשלת אוסטרליה ג'ון הווארד. יצוין כי בהפגנה השתתפו גם קבוצות נוצריות תומכות ישראל, אנשי אקדמיה וסטודנטים. ההפגנה נערכה לאחר ההפגנות האלימות הפרו-פלשתיניות שנערכו מול הקונסוליה הישראלית. במהלך ההפגנות הציתו המפגינים את דגלי ישראל וארה"ב, חגרו למותניהם חגורות נפץ מפלסטיק, היכו שוטרים ופצעו אותם, ואף ניסו לפרוץ לבניין הקונסוליה.

אנשי הקהילה היהודית דיווחו אתמול שמאז תחילת מלחמת אוסלו חלה עליה חדה במספר התקריות על רקע אנטישמי במדינה, וביניהן השלכת בקבוקי תבערה על בתי כנסת ועל בתי רבנים, ריסוס כתובות נאצה על קירות של מוסדות יהודיים, התנכלויות לחובשי כיפה, משלוח מכתבי שטנה לגופים יהודיים וישראליים והטרדות טלפוניות.

בתוך כך, ועקב גילויי האנטישמיות ההולכים וגוברים ברחבי העולם, ובעיקר באירופה, החליטו ראשי הקונגרס הציוני העולמי על כנס חירום בבריסל. בכנס, הנפתח היום, אמורים להיוועד 100 נציגים, מ- 25 ארצות, עם אנשי ממשל אירופיים ועם ראשי כנסיות, וזאת במטרה לבדוק כיצד מתמודדות הרשויות עם הנעשה בתחומיהן.

נוסף על כך מתכוונים ראשי הקונגרס להקים מנגנון קבוע, שיתפקד כשדולה יהודית-אירופית. מנגנון זה אמור לפעול פעולה ממוסדת וקבועה מול הגופים שנזכרו ומול אמצעי התקשורת האירופיים. השדולה תרכז את הפעילויות נגד גילויי האנטישמיות ותעקוב אחרי הטיפול של הגורמים האחראיים באירועים אלה.

למשתתפי כנס החירום יוצג נייר עבודה הכולל תוכנית מפורטת, שעניינה תנאי הקמתו של המנגנון, תקציב הפעלתו ודפוסי עבודתו. בהקדמה לחלק האופרטיבי מוסבר כי "לנוכח ההידרדרות המסוכנת בבטחון היהודים באירופה ובעיקר במערב אירופה, ולנוכח המצב החמור בישראל והאנטיפתיה כלפי ישראל, הבאה לידי ביטוי באירופה", הקמת השדולה היהודית באירופה היא צורך בלתי נמנע.



