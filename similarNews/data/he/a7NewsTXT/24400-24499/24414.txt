

שלושה עורכי דין בשתי ערים בדרום צרפת הם הקרבנות האחרונים של האנטישמיות בצרפת: הם קיבלו מכתבים המאיימים עליהם לשלחם למוות ב"גז", כך נמסר אתמול ממקורות משטרתיים.

"יהודי מלוכלך, אתה תישלח למוות בגז ב-20 באפריל בגלל שרון, ובגלל כוונותיך הגזעניות", נכתב באחד המסרים שהגיע לרויטרס, והתקבל ביום ו' אצל שני עורכי דין במונפלייה ועו"ד אחר באביניון, שלושתם יהודים. התאריך המופיע במכתב מתייחס ליום הולדתו של אדולף היטלר.

משטרת העיר מונפלייה חוקרת את התקרית. מקור במשטרה מסר שכתריסר עורכי דין יהודים בדרום צרפת קיבלו מכתבים אנטישמיים דומים.

אחד מעורכי דין אלה, גי גנון, אמר לרויטרס: "אינני מפחד, ואני לא אכנע לטרור ולהפחדה", והוסיף שהוא מצטער על חוסר המעש של הפוליטיקאים הצרפתים.
