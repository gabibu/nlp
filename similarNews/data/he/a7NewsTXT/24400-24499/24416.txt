

בלילה דווח כי ייתכן שצה"ל יעכב את נסיגת הכוחות משכם הלילה, זאת בשל הפגנה גדולה שעורך ציבור תלמידי ישיבת קבר יוסף, תומכיהם ומתיישבים רבים בפאתי העיר. גורמים באוגדת יהודה ושומרון האחראית לפעילות באזור שכם ציינו כי בשל ההפגנה קיים חשש שנסיגה של הכוחות תגרום ליהודים רבים לנסות ולהיכנס בכוח אל קבר יוסף ובכך לסכן את חייהם.

מועצת יש"ע וגופים נוספים בימין קראו במוצ"ש לרה"מ שרון להשעות את נסיגת צה"ל ממתחם קבר יוסף עד לדיון בממשלה על הנושא. מועצת יש"ע מוסיפה כי "השארת הקבר בידינו מוצדקת הן מוסרית והן במבחן הניצחון על הטרור".

בישיבת הקבינט שהתקיימה ביום שישי הבטיח ראש הממשלה לשרים אלי ישי, אפי איתם, נתן שרסקי, רב יצחק לוי ולדוד לוי כי בהתייעצות עם גורמי הביטחון ישקול מחדש את חזרתם של תלמידי ישיבת "עוד יוסף חי" למתחם קבר יוסף. יהודה ליבמן ממנהלי הישיבה "עוד יוסף חי" סיפר לכתבנו כי השרים דרשו מראש הממשלה שרון להשאיר את צה"ל בקבר יוסף ולאשר גישה תמידית ליהודים למקום.

במוצ"ש הפגינו מאות אזרחים במחנה חורון בדרישה זו והבוקר תיערך הפגנה בירושלים מול ישיבת הממשלה.




