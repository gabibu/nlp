

מועמדי השמאל בצרפת הביעו הלילה זעזוע עמוק ותדהמה, נוכח תוצאות הסיבוב הראשון בבחירות לנשיאות צרפת, בהן הובס במפתיע ראש הממשלה היוצא ליונל ז'וספן. מתוצאות חלקיות עולה כי שיראק זכה ב-19.8% מקולות המצביעים ולה פאן זכה ב-17.2% מהקולות. ז'וספן שהגיע למקום השלישי, עם 15.9%, נפסל, ולא יעלה לסיבוב השני.

במטה הבחירות של ז'וספן אמרו הלילה: "אנחנו ממוטטים. איננו מצליחים להתאושש מהמהלומה . צריך יהיה לערוך בדק בית יסודי, כדי להבין ולהבהיר, כיצד הגענו למצב שבו לא הצלחנו להסביר לבוחרים, שהשמאל והימין אינם אותו הדבר".

נואל ממר, שהיה מועמד בבחירות לנשיאות מטעם מפלגת הירוקים, אמר כי למרות שלראשונה בתולדות המפלגה הצליח מועמד מטעמה לעבור את מחסום 5%, ומדובר בהישג, הרי שצל כבד מעיב על הישג זה. "הצרפתים אינם ראויים לכך שמועמד של הימין הקיצוני יגיע להישג שכזה. "זהו המשבר הפוליטי החמור ביותר המזעזע את צרפת מאז תום מלחמת העולם השניה. חוסר הצדק שנעשה כלפי שכבות גדולות בעם בא לידי ביטוי הערב. מעמד הפועלים אינו מאמין עוד להבטחות שלעולם אינן ממומשות", אמר.
"השעה אינה לסגירת חשבונות אישיים אלא לאחדות. אני קורא לשמאל להתאחד ולהפוך את האחד במאי ליום של תמיכה בדמוקרטיה. על כל מפלגות השמאל להתאחד ולעשות הכל כדי לבלום את לה פאן אשר מציע קסנופוביה (שנאת זרים) כדרך", אמר ממר.
