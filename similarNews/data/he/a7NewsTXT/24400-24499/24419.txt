

רבנים בצפת קוראים לתושבי העיר להפסיק להשכיר דירות לסטודנטים ערבים. הרבנים מנמקים את קריאתם ב"סיכון ביטחוני".

בחג הפסח האחרון התכנסה ישיבת חירום של רבנים בצפת ורבני קהילות שונות.

הרבנים התכנסו לדיון, במה שהגדירו "סכנה ביטחונית ומוסרית" בשל מספרם הגדל של סטודנטים ערבים במכללת צפת. הרבנים טענו, כי סטודנטים יהודים הלומדים במכללה היו עדים לפרצי שמחה של סטודנטים ערבים בקפיטריה בכל פעם שהתרחש פיגוע. לדבריהם, הביעו סטודנטים ערבים לא אחת הזדהות גלויה עם מעשי הטרור של אחיהם במהלך עצרות שונות.

תופעה נוספת המדאיגה את החוגים הדתיים והחרדיים בעיר, היא של צעירות יהודיות החיות עם צעירים ערבים. "הגיעו לידינו עדויות, על כמה מקרים של בנות יהודיות שנמצאות בקשר חברות ואף חיות חיי אישות עם ערבים מהסביבה. חלקן ממשפחות דתיות. קשר זה אינו בריא לשני הצדדים. הוא גורם לסכסוכים קשים במשפחות, הרבה דמעות, הרבה אלימות ובלבולים גדולים להורים ולילדים.

לא אחת אנו רואים בחורים ערביים מכפרי הסביבה מתעסקים עם צעירות יהודיות בנות תיכון, בזלזול ובפריצות, באופן שלא היה עולה על דעתם לעשות בכפר שלהם", אמרו הרבנים.

בסיום הכנס ניסחו הרבנים מכתב לתושבי העיר המשכירים דירות לערבים. במכתב נדרשו התושבים להפסיק להשכיר דירות לסטודנטים ערבים הלומדים במכללת צפת. "אדם המשכיר דירה לאותם סטודנטים לא יינקה!", כתבו הרבנים במכתבם.

הרבנים היפנו קריאה גם לחברון טרבלסי, מנכ"ל מכללת צפת ולפרופ' חנוך לביא, רקטור אוניברסיטת בר אילן, בו מואשמת המכללה שהיא מוקד שלילי רב עוצמה בעניין זה, וביקשו להיפגש ולדון עמם בנושא.

על סכנת "הכיבוש הזוחל" של צפת דווח בערוץ 7 כבר באוגוסט 01. בכתבה צויין כי הערבים משתלטים בצורה מסודרת על העיר צפת. כתב עתי"ם באזור הצפון שלמה חדד אמר אז לכתבת האינטרנט של ערוץ 7 רותי אברהם כי בשנת 01' אכן ניכרת מגמה של נהירת ערבים מכל כפרי הסביבה אל תוככי צפת. לדבריו, בבניינים רבים בצפת אפשר היום למצוא דיירים ערבים, ובכיתות בתי הספר החילוניים ובגנים הממלכתיים מתחנכים ילדים יהודים וערביים במעורב. הערבים, לדבריו, חודרים לכל תחומי החיים: למשטרה, לבית החולים, ולמכללת צפת, שהיא שלוחה של אוניברסיטת בר אילן. במכללה מהווים הסטודנטים הערבים מחצית מכלל הסטודנטים. רוב עורכי הדין ורואי החשבון בצפת הם ערבים. לדברי חדד, לאחרונה זכה ערבי מהכפר נאחס במכרז לניהול מס הכנסה בצפת.

גם רבה של צפת, הרב שמואל אליהו, הביע באוזני כתבתנו את דאגתו מפני הכיבוש הערבי של העיר. לדבריו, באו אליו תושבים מהעיר וסיפרו כי כשהם כבר נואשו ממכירת דירותיהם, הגיעו אליהם ערבים, והציעו עבור דירות שמחירן 140 אלף דולר, 160 אלף דולר במזומן. לדעתו, מאחורי הרכישות עומד כנראה גוף, שמטרתו להשתלט על דירות בצפת.


