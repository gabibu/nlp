

כתבנו קובי פינקלר ציין הבוקר בתכנית "בוקר ב-7" כי אוירת דריכות שוררת בקרב כוחות הבטחון לאחר שצה"ל השלים את נסיגתו מערי הרש"פ. זאת לנוכח הידיעות המגיעות על כוונות ארגוני הטרור להוציא לפועל פיגוע כדי להוכיח שהפגיעה בתשתיות הטרור אינה "מפריעה" לבצע פיגועים.

הלילה עצרו כוחות צה"ל בבית לחם את ח'דר סאבא, מחבל בכיר ב"חזית העממית". כך מסרו ערביי הרש"פ.

כתבנו דיווח כי הלילה התנהלה לחימה עזה בחבל עזה ובגוש קטיף שכללה ירי לעבר עמדות צה"ל והשלכת עשרות רימונים. במחנה הפליטים אל בורייג' שליד כפר דרום התנהל קרב בין חיילינו לבין שוטרי הרש"פ.

אתמול עצר צה"ל 9 מבוקשים במחנה הפליטים קלנדיה דרומית לרמאללה. ביניהם נאצר אבו חמיד, מבכירי התנזים, שהיה אחראי להוצאתם לפועל של פיגועים רבים. מהלכו של המעצר לווה בחילופי אש שנמשכו מספר שעות.

אבו חמיד, היה עצור בעבר בישראל, ושוחרר במסגרת 'הסכמי אוסלו'. הוא חזר במהרה לפעילות חבלנית, ומתחילת "מלחמת אוסלו" שימש כ'יד ימינו' של מרואן ברגותי ראש התנזים.

אבו חמיד שעסק בהכנת מטענים ושליחתם היה מעורב בין היתר בפיגוע בנווה יעקב לפני כחודשיים, שבו נהרגה שוטרת ועשרה אזרחים נפצעו, ובפיגוע במסעדת "סי פוד מרקט" בתל אביב לפני חודש וחצי, שבו נרצחו שלושה אזרחים ישראלים, ו-31 נפצעו.

נוסף על כך ביצע אבו חמיד באופן קבוע ירי לעבר היישוב בית אל ולעבר הכבישים העוקפים באזור רמאללה.

במהלך המעצרים בקלנדיה לכד צה"ל את רוצחי הזוג כהנא הי"ד ליד עפרה וגדי רג'ואן הי"ד בעל מפעל בעטרות. כך הודיעו כוחות הבטחון.

אתמול השלימו כוחות צה"ל את הנסיגה מערי הרש"פ, למעט ממתחם המוקטעה ברמאללה, וכנסיית המולד בבית לחם, שם יישארו החיילים עד להסגרת המבוקשים. הכוחות ששהו בתוך הערים מכתרים אותן כעת במטרה למנוע ממחבלים ורוצחים לצאת מתחומיהן.

רה"מ הצהיר אתמול כי השלב הנוכחי של מבצע "חומת מגן" הגיע לסיומו. אהוד יתום, מבכירי השב"כ לשעבר אמר אתמול על נסיגת צה"ל מהאזורים ביש"ע אותם כבש כי "כל יום שעובר יביא לנו תנובה רבה של מעצרים, והדבר חשוב. מומלץ, לדעתו, להישאר זמן רב ככל האפשר בשטח וללכוד את כל המנוולים ששילחו את המפגעים להרוג, ושהיו אחראים להרג". לדבריו, אפשר להסביר לקהילייה הבינלאומית, ובעיקר לארה"ב, עד כמה חשובה הישארותו של צה"ל בשטח שתפס. יתום אמר את הדברים בראיון ליומן הצהרים של ערוץ 7.

חטיבת המחקר של אמ"ן פרסמה אתמול דו"ח המפרט את הישגי "חומת מגן". בין ההישגים נמנים: פגיעה קשה בתשתיתם של ארגוני המחבלים בג'נין. לכידתם ותפיסתם של מבוקשים מהחמאס, עם 'דם על הידיים', שעמדו מאחורי פיגועי התאבדות. פגיעה קשה בתשתית החמאס כולל פגיעה בתשתית ייצור רקטות הקסאם וחשיפת עשרות רקטות מוכנות לשיגור. עוד חוסלו מוקדי הידע המרכזיים, מהם שאבו המחבלים את הידע לייצור הרקטות ולשילוחן.

מחברי הדו"ח ציינו, עם זאת, כי הפגיעה בתשתית פעילי הטרור מתמקדת ברובה במעגל הסייענים והמחבלים. אלה נפגעו בעיקר בג'נין, בשכם וברמאללה. מדובר בראשי חוליות "מוקדי ידע" בייצור אמצעי לחימה, ובסייענים בכירים. באמ"ן סבורים שהוצאתם של כל המחבלים הללו ממעגל הטרור עשויה לעכב במידה רבה את יכולת ההשתקמות של ארגוני הטרור הפלשתיניים.

אנשי חטיבת המחקר התריעו על כך שבמהלכה של פעולת צה"ל לא נפגעו ראשי המנגנון המבצעי של החמאס בשכם, רמאללה ובטול כרם, ואף לא נעצרו, וכי כבר הם פועלים לשיקום תשתית הטרור כדי לממש פיגועי התאבדות מיד לאחר הוצאת כוחות צה"ל מהערים.

מחבלי החמאס, אשר ביצעו את טבח ליל הסדר בנתניה, ומחבלי הפאתח' המרכזיים בטול כרם חזרו לעירם כדי לתכנן משם פיגועים בתחומי ישראל, ולשלוח מחבלים לבצעם.


