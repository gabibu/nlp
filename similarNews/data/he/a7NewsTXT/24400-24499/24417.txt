

בליל שבת קיבלה מועצת הביטחון של האו"ם החלטה לשלוח צוות שיבדוק את האירועים במחנה הפליטים בג'נין. שר החוץ שמעון פרס אמר למזכ"ל האו"ם קופי אנאן שהוא יהיה מוכן לקבל את נציגו כדי להבהיר את העובדות.

"הצטרפנו למועצת הביטחון וברכנו על יוזמתו של המזכ"ל, בהתייעצות עם שלטונות ישראל, המוכנים לשתף עמו פעולה", אמר שגריר ארה"ב ג'ון נגרופונטה לעיתונאים.

"חשוב לדעת את העובדות באשר למה שאירע בג'נין", אמר. החלטת האו"ם מביעה "דאגה נוכח המצב ההומניטרי החמור של אזרחים 'פלשתינים', ובעיקר על דיווחים מג'נין בנוגע להרס ולמספר בלתי ידוע של הרוגים". סגן שגריר ישראל אהרון יעקב אמר כי החלטת מועצת הביטחון היא חד צדדית וכי היא נוקטת פעולה רק כשהערבים נהרגים ולא כשישראלים נרצחים. "אין לנו מה להסתיר. לא היה טבח בג'נין, אלא קרבות עזים בין כוחות ישראלים לבין טרוריסטים פלשתינים", אמר יעקב.

הצוות שימונה יבדוק את העובדות ויגיש את ממצאיו למזכ"ל האו"ם.

השרים פרס ובן אליעזר אמרו כי לישראל אין מה להסתיר, כי במקום היה קרב קשה ולא טבח, ולכן היא אינה מתנגדת לשליח (בודד) מטעמו של המזכ"ל אנאן כדי שיבדוק את הטענות. פרס אמר לאנאן, כי במחנה ג'נין היתה לחימה קשה מאוד: נהרגו במקום 23 מחיילי צה"ל, וכ-50 ערבים, מרביתם חמושים. החלטת מועצת הביטחון מתייחסת כאמור למינוי צוות, ולא רק שליח אחד מטעמו של המזכ"ל.

יחד עם זאת, בישראל הודיעו למזכ"ל האו"ם קופי אנאן, כי ישראל לא תשתף פעולה עם הוועדה, אם ימונו בה כחברים שליח האו"ם למזרח התיכון, טריה לארסן, או פיטר הנסן. לדברי גורמים מדיניים בירושלים, השניים פועלים באופן מגמתי כבר חודשים רבים לטובת הערבים ולכן אין לסמוך על שיקול דעתם. לארסן מואשם על-ידי ישראל, כמי ששיקר בפרשת החיילים החטופים בלבנון, כאשר טען כי אין בידי האו"ם קלטות המתעדות חלק מפרשה זו (מאוחר יותר אמר כי הוא הוטעה). כמו כן, נטען נגד לארסן, כי הוא פועל עתה נגד ישראל עקב התמוטטות מפעלו האישי - הסכם אוסלו, למענו/מכוחו פעל במשך שנים.

בשבת נפצע בג'נין רופא ערבי ישראלי ואהיל עומרי בפיצוץ מטען במחנה הפליטים ג'נין.

ואהיל, רופא בבית החולים העמק בעפולה, הגיע לאזור יחד עם צוות רופאים וחובשים כדי להגיש עזרה רפואית והומניטארית לפצועים ולתושבי המקום. תוך-כדי ביקור, הוא נפצע קשה ברגלו ממטען שהיה במקום, ופונה לבית החולים העמק שבו הוא עובד.

מאירוע זה עולה צורך במניעת כניסת עיתונאים וצוותים רפואיים לשטח המחנה, עד אשר יפורקו כל המטענים הפזורים באזור. המטענים הונחו על-ידי הערבים לפני הגעת צה"ל למקום כדי לפגוע בחיילינו. ואכן, חלק ניכר מהחיילים שנהרגו בג'נין, נפגעו בכניסתם למבנים שמולכדו.

ראש הממשלה לשעבר בנימין נתניהו תקף את החלטת האו"ם לשלוח ועדת הבדיקה לחקור את האירועים בג'נין.

לדבריו, מדובר בהחלטה צבועה. "האו"ם לא שלח ועדת בדיקה כאשר הפלשתינים ביצעו פיגועים נגד ישראל".



