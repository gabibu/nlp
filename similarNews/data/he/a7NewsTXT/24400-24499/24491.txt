

היחידה הארצית לאכיפת חוק איסור הונאה בכשרות מתריעה בפני הציבור כי לאחרונה יצא פרסום באמצעות חברת "עמיאל ענבר תיירות בע"מ" בחיפה, עבור חברת "מג'יק 1" בדבר אוניית בילויים, המזמינה את הציבור להתארח באונית הפאר תוך ציון המילים "אוכל כשר - מאכלים כשרים"במסגרת פירוט תוכן ההפלגה.

עוד נמסר כי לאחר קבלת תלונות במוקד היחידה הארצית לאכיפת חוק איסור הונאה בכשרות התשמ"ג   1983 ע"י אזרחים שנכשלו בשנה שעברה, נערכה בדיקה שמתוכה התברר כי לספינה הנ"ל אין השגחה כלל מטעם הרבנות הראשית לישראל.

ממחלקת הכשרות של הרבנות נמסר כי ציבור המבקש לבצע את נסיעותיו תוך הקפדה על דיני הכשרות מתבקש לוודא ולדרוש מראש הצגת תעודת הכשר בתוקף ומגוף מוסמך על ידי הרבנות הראשית לישראל בהתייחס לתאריכי הנסיעה המבוקשים ולשם האוניה על מנת לא להכשל במאכלות אסורות. כמו כן נמסר כי אין להסתמך על הבטחות בעל פה ללא הצגת תעודה בפועל כמתבקש.


