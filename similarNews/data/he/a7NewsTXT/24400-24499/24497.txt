

רה"מ שרון פנה לעו"ד דב ויסגלס והציע לו להחליף את אורי שני בתפקיד ראש לשכת רה"מ.
ב"קול ישראל" דווח הבוקר כי וייסגלס הסכים לבקשתו של שרון. ויסגלס הוא מעורכי הדין הבכירים במדינה ונחשב כמקורב לשרון שנים רבות. ויסגלס גם ייצג את שרון בשורת נושאים משפטיים.

ועוד מלשכתו של שרון. היום ייחקר רה"מ בלשכתו בחשד לעבירות במהלך הבחירות לראשות הממשלה. אורי שני ראש לשכתו המתפטר של שרון, עמרי שרון ועו"ד דב ויסגלס, נחקרו תחת אזהרה בפרשה. שרון נחשד כי במהלך קמפיין הבחירות עשה שימוש בכספים שגוייסו שנים קודם לכן כתרומות, באמצעות חברת אננקס. הכספים גוייסו לשם מימון הקמפיין של שרון בבחירות המקדימות בליכוד, אולם כאמור על-פי החשד, כספים אלו נוצלו למהלך הבחירות של שרון לראשות הממשלה וזאת באופן הנוגד את החוק.

המשטרה פתחה בחקירה בפרשה לאחר שהיועץ המשפטי הורה על כך בעקבות דו"ח שהגיש מבקר המדינה, אליעזר גולדברג. הבוקר כאמור ייחקר שרון בלשכתו על ידי חוקרי היחידה לחקירות הונאה, ובראשם, ראש היחידה, תנ"צ מירי גולן.


