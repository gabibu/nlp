

ראש הממשלה אריאל שרון ביקר בצהריים בסופרמרקט ברחוב הפלמ"ח בשכונת רחביה בירושלים. זאת, במטרה לעודד את הציבור הרחב לקנות מוצרים "כחול-לבן".

כתבת עתי"ם טל ימין מוסרת, כי הסיור נערך עם שרת התעשייה והמסחר, דליה איציק, וראש עיריית ירושלים, אהוד אולמרט. בכניסה לסופרמרקט קיבלה את פניהם מוזיקה ונשמעה סיסמה לקנות מוצרים כחול-לבן. כל העובדים והקופאיות לבשו חולצות שעליהם נכתב: "ישראל קונה כחול-לבן".

ראש המשלה אמר כי היוזמה החלה לפני חודש ואף דנו בה בישיבת הממשלה האחרונה. ראש הממשלה הדגיש כי הוא רואה ביוזמה דבר חשוב ביותר שיסייע להתגבר על חלק מבעיות האבטלה. ראש הממשלה אמר עוד כי הוא רואה ביוזמה גורם של גאווה לאומית והוסיף שהציבור מבין כי אנו נמצאים במצב קשה ולכן יש התעניינות רבה ביוזמה.
