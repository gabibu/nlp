

ערב הצדעה שיזם אמ"י, ארגון אמני ישראל, ל"זמרת המלחמות" וכלת פרס ישראל יפה ירקוני, ואשר היה אמור להתקיים בשבוע הבא, בוטל, וזאת בשל התבטאויותיה הקשות של הזמרת נגד צה"ל ונגד ממשלת ישראל. כזכור, אמרה ירקוני כי היא תומכת בסרבני השירות, והשוותה בין התמונות של הילדים הערבים ביש"ע לאלה של היהודים בתקופת מלחמת העולם השנייה. הזמרת "הגדילה לעשות" ואמרה כי אם יימשך המצב הנוכחי היא תמליץ לנכדיה לרדת מהארץ. דבריה של ירקוני עוררו זעם רב, ולא רק בקרב הציבור הרחב, אלא גם בקרב חבריה למקצוע. אלה הגיבו בחומרה לדברים אלה, והמשבר הגיע לשיאו אתמול, בהודעה של ראש אמ"י חנן יובל כי ערב ההצדעה מבוטל. בהודעתו כתב יובל: "במסגרת הראיון אמרה יפה ירקוני דברים שלא היה ראוי כי תאמר, בוודאי לא סמוך למופע החגיגי לכבודה שערך אמ"י, שהוא ארגון א-פוליטי". יובל הוסיף וכתב: "בסערה שנוצרה בעקבות דבריה נוצר מצב חדש, ובו אין אפשרות לקיים את הערב אלא לדחותו למועד בלתי ידוע. אנו מצרים על המצב שנוצר". בערב בעצמו היו אמורים להשתתף אומנים רבים, וביניהם אלי יצפאן, יזהר כהן, אהוד מנור, קורין אלאל, מאיר סוויסה, אביהו מדינה, מוטי גלעדי, שלומית אהרון וגבי ברלין.

בתוך כך הודיעה אתמול הנהלת מפעל הפיס על פרישתה ממתן החסות לפסטיבל הסרטים דוק- אביב המתקיים בימים אלה בסינמטק בתל אביב. מפעל הפיס הודיע כי לא יעניק את הפרס בסך 75,000 שקלים לסרט הזר הטוב ביותר.

דברים אלה באו בעקבות היענותה של מנהלת הפסטיבל אילנה צור לתביעתם של יוצרי אחד מהסרטים כי לפני הקרנתו של הסרט שהפיקו ייקרא באוזני הקהל מכתב גינוי נגד שרון ונגד ממשלתו. יוצרי הסרט: הבמאי השוודי פיטר אורביורנסון והמפיק קריטר נילסון, הם שהתנו את הקרנת סרטם בפסטיבל בהקראת המכתב, ובו נכתב בין השאר: "אנו מגנים את המעשים הנתעבים של ישראל בשטחים וקוראים לשרון לחזור לשפיות". מנהלת הפסטיבל אילנה צור נענתה לתביעה זו, ואכן הורתה לקרוא את המכתב באוזני הקהל לפני ההקרנה.

בתגובה פרסם יו"ר דירקטוריון מפעל הפיס אברהם כץ עוז הודעה, ובה נאמר: "החלטת מארגני הפסטיבל לא הייתה ידועה מראש, והיא הופכת את הפסטיבל לאירוע פוליטי. למפעל הפיס אין כל עניין ואין כל רצון להיות חלק ממנו. לפיכך מפעל הפיס, שהיה אמור להעניק מחר בערב את הפרס לסרט הזר הטוב ביותר, לא יעניק את הפרס". גם הרשות השנייה לטלוויזיה ולרדיו הביעה את מחאתה על הנכונות לקריאת המכתב בפומבי, וחברת yes , הפורשת גם היא חסות על האירוע, הודיעה כי לאור הדברים היא חוזרת בה ממתן החסות.

מאוחר יותר אתמול, חזרו בהם מנהלי הפסטיבל מהכוונה להקרין בשנית את הסרט ולהקריא את מכתב הגינוי. ההנהלה פרסמה מכתב, ובו נאמר כי היא מתנצלת אם פגעה ברגשותיו של מאן דהוא.
לאחר ההתנצלות הביע מפעל הפיס את נכונותו להעניק את הפרס לסרט הזר הטוב ביותר, וזאת בטקס שייערך הערב בתל אביב.


