

מרכז מסחרי קטן, שבנייתו כבר הופסקה עקב מחאות של גורמים יהודיים, אמור להיפתח מחר סמוך למחנה המוות אושוויץ. "קיבלנו את ההיתרים הדרושים, ואנו מתכוננים לפתוח את המרכז מחר", אמר יאנוש מרצ'אלק לרויטרס, בשיחת טלפון מהעיר אושווייצים.

בניית הפרוייקט הופסקה על ידי השלטונות הפולנים ב-1996, בעקבות מחאות מאירגונים יהודיים בטענה שפעילות מסחרית במקום כזה פוגעת בכבודם ובזכרם של קרבנות אושוויץ.

"אסור שאושוויץ תהפוך מקור לעשיית רווחים", אמר דובר מרכז ויזנטל, בראיון טלפוני לסוכנות הידיעות הגרמנית. הדובר הוסיף שהמרכז מתכוון להגיש תלונה נגד ההחלטה, ולהציג אותה בוועידה האירופית. "פולין היא מועמדת להצטרפות לאיחוד האירופי, ואנו נבהיר לוועידה האירופית שהתנהגות כזו כלפי מקומות היסטוריים איננה מקובלת", אמר הדובר.

דובר של ממשלת פולין אמר בשבת שהחלטתו של מושל מנופולסקה נעשתה "בהתאם לחוק", וכל אחד שלא מסכים עם ההחלטה הזאת יוכל להגיש ערר למשרד הפנים הפולני.


