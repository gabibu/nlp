

צרפת הוכתה בתדהמה, בהיוודע תוצאות הסיבוב הראשון בבחירות לנשיאות צרפת, ולאחר שהתברר כי מועמד הימין הקיצוני הניאו-פאשיסטי ז'אן מארי לה פן יתמודד בסיבוב השני מול הנשיא המכהן ז'אק שיראק. ראש הממשלה היוצא ליונל ז'וספן הובס, נפסל ולא יעלה לסיבוב השני. שיראק בן ה-69 קיבל 19,7% עד 20% , לה פן בן 73 קיבל 17% עד 17,9% , כך לפי הסקרים. לפיכך יתמודדו שניהם בסיבוב השני שיתקיים ב-5 במאי.

ז'וספן בן 64 הגיע למקום השלישי עם 15,8% עד 16% מהקולות, ולכן הוא יוצא מהמירוץ, כך לפי הערכות של מכוני הסקרים הגדולים, שפורסמו בשעה 18:00 שעון גריניץ'.

נואל ממר, שהיה מועמד בבחירות לנשיאות מטעם מפלגת הירוקים, אמר כי למרות שלראשונה בתולדות המפלגה הצליח מועמד מטעמה לעבור את מחסום 5%, ומדובר בהישג, הרי שצל כבד מעיב על הישג זה. "הצרפתים אינם ראויים לכך שמועמד של הימין הקיצוני יגיע להישג שכזה. "זהו המשבר הפוליטי החמור ביותר המזעזע את צרפת מאז תום מלחמת העולם השניה. חוסר הצדק שנעשה כלפי שכבות גדולות בעם בא לידי ביטוי הערב. מעמד הפועלים אינו מאמין עוד להבטחות שלעולם אינן ממומשות", אמר.

"השעה אינה לסגירת חשבונות אישיים אלא לאחדות. אני קורא לשמאל להתאחד ולהפוך את האחד במאי ליום של תמיכה בדמוקרטיה. על כל מפלגות השמאל להתאחד ולעשות הכל כדי לבלום את לה פאן אשר מציע קסנופוביה (שנאת זרים) כדרך", אמר ממר.

רוברט הו (HUE), העומד בראש המפלגה הקומוניסטית בצרפת, אמר בתגובה ראשונית על תוצאות הבחירות, כי "הזעם והאכזבה המבעבעים מתחת לפני השטח בחברה הצרפתית, באו לביטוי. לראשונה בתולדותיה של צרפת עולה לסיבוב שני בבחירות לנשיאות מועמד של הימין הקיצוני. זה עצוב עבור מדינה דמוקרטית כמו צרפת והרה-אסון לעתידם של תושבי המדינה", אמר.

בהיוודע תוצאות הבחירות יצאו אלפים להפגין בכיכר הבסטיליה בפאריז. הם קראו בין השאר "הלאה הפשיזם" ו "לה פן החוצה". הפגנות דומות התקיימו גם בערים אחרות בצרפת.

שישה עשר פוליטיקאים התמודדו זה מול זה במרוץ לנשיאות צרפת. על פי החוק הצרפתי על הנשיא להיבחר בשיעור העולה על 50% מקולות הבוחרים, ולכן ברור לציבור המתמודדים, כמו גם לקהל הבוחרים, שהסיבוב הזה הוא הראשון מבין שניים.

לה פן נחשב לאחד המנהיגים הבולטים של הימין הקיצוני באירופה, ואולם מעולם לא נחשב למועמד ריאלי לתפקיד בכיר בצרפת. עם זאת, בבחירות קודמות הוא סיים במקום השלישי ועמדתו נחשבה למשפיעה בבחירות בסיבוב השני.

בשנים האחרונות כוחו היה בירידה ואולם בתקופה האחרונה הוא מיתן במעט את מסריו וזכה לתמיכה מחודשת, בעיקר על רקע גלי ההגירה לצרפת.

לה פן נתפס בעבר בשורה של אמירות בעלות גוון אנטישמי כמו "תאי הגזים היו פרט שולי בהיסטוריה". הוא אף קרא לגרש מהמדינה מיליוני מהגרים וקשר ביניהם לבין מצב הפשע במדינה.




