

ראש הממשלה שוחח עם השר רענן כהן, הממונה על רשות השידור, ומתח ביקורת חריפה על הראיון שהתקיים בתוכנית "שבע וחצי" ביום חמישי עם טוריה לארסן. כתבתנו חני לוז מוסרת כי בראיון השמיץ שליח האו"ם לארסן את פעולת צה"ל בג'נין והמגישה יעל שטרנהל לא טרחה מספיק להבהיר את עמדת ישראל בעניין.

השר כהן אמר לרה"מ כי עצמאותה של רשות השידור חשובה ביותר בעיניו. עם זאת מתח כהן ביקורת על אופן ניהול הראיון. את דבריו השמיע בישיבת מליאת רשות השידור שהתקיימה הערב, בו הביעו רוב חברי המליאה תמיכה גורפת במינוי המנכ"ל הזמני של רשות השידור יוסף בראל.

בישיבה אמר בראל כי הוא רואה בשידור ראיון עם לארסן "שידור לא מקצועי" וכי יזמן את מנהל הטלוויזיה ומנהל חטיבת החדשות.

השר רענן כהן מסר כי יביא בימים הקרובים את מינויו של בראל לאישור מחודש של ועדת רביבי, הבודקת מינויים בשירות הציבורי. הוועדה צריכה לתת את אישורה למינוי של קבע לבראל.


