

מאות הפגינו היום בשעות הבוקר מול משרד ראש הממשלה בירושלים, בדרישה לאפשר ליהודים להתפלל בקבר יוסף בשכם, ובדרישה להמשיך במבצע חומת מגן. בין המפגינים אנשי מועצת יש"ע, תלמידי ישיבה וחברות בתנועת "נשים בירוק". להפגנה קדמו ניסיונות רבים של מתפללים להיכנס לקבר יוסף במהלך מבצע חומת מגן, ובניגוד להוראות הצבא .

נדיה מטר, מתנועת "נשים בירוק" אמרה כי כניסת צה"ל לקבר יוסף בשליטה ישראלית במקום, היא בהחלט מעשית. לדבריה, כל ילד שקיבל חינוך יהודי מינימלי מבין את החשיבות של קבר יוסף. "זה השורשים שלנו. מי שמוותר על השורשים מוותר על זכותנו להיות כאן ולבנות עתיד בארץ ישראל"דברי מטר.

מטר ציינה, כי לא מדובר רק על אלה שמרגישים קשר דתי למקום, אלא גם לחלק בעם שהושפל והרגיש את הצער בהשחתת המקום על ידי הפלשתינים. מטר הדגישה, כי מדובר גם במאבק מוראלי, מאבק של הרוח היהודית נגד הרוח הפלשתינית. חייבים להרים את המוראל הישראלי ולשבור את המוראל הפלשתיני, ולכן צריך לחזור לקבר יוסף, אמרה מטר והוסיפה "מי שמוותר על קבר יוסף, אין לו זכות לחיות בתל-אביב".


