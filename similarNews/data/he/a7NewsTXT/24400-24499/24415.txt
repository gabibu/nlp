

יו"ר המפד"ל השר אפי איתם אמר בכינוס של חוג הפרופסורים לחוסן מדיני וכלכלי, שנערך בתל אביב ביום ו' בצהרים, כי על ישראל להודיע לערביי הרש"פ, כי ממערב לירדן לא תוקם לעולם מדינה ריבונית נוספת. "החתיכה הקטנה שלנו אינה מסוגלת לשאת חלוקה נוספת, ועדיין לקיים שתי מדינות מרוצות. זה יביא לאובדנה של מדינת ישראל", אמר.

השר איתם אמר, כי לראשונה יש לימין אופק מדיני. זאת, כיוון שקונספרציית השמאל קיבלה, לטענתו, הזדמנות לנסות את כוחה בפתרון של חלוקת ארץ ישראל לשתי מדינות - וכשלה.

הוא הוסיף ואמר שיתכן ושיקולים פוליטיים מצדיקים את המשך העמעום והטשטוש של ההבדלים בין ימין ובין שמאל, אולם, לדעתו, יש בכך נזק לאורך זמן.

תכניתו של איתם כוללת בשלב הראשון את מיגור הטרור וסילוק הנהגת הרש"פ הנוכחית מיש"ע. איתם סבור כי יש פתרון צבאי לטרור וכי תוצאותיו של המבצע הצבאי מוכיחות עמדה זו.

"מה שמצאנו בערי יהודה ושומרון זהו צבא של טרור עם תשתית שנבנתה במשך 10 שנים. יאסר ערפאת ושאר המחבלים שהובאו כאן ע"י השמאל לא התכוונו אפילו לרגע אחד להגיע לשלום עם ישראל וכל כוונותיהם היו להפעיל טרור נגדנו. את זה צריך לחסל". ההישג האחד הברור של הממשלה הזו הוא ההוכחה, כי יש פתרון צבאי לטרור", אמר איתם. איתם הוסיף כי יש לסלק את ערפאת משום שהוא לא יילחם בטרור "הוא הטרור. זוהי כל תוחלת חייו", אמר איתם. הוא הוסיף כי היום הבעיה אינה אם להיפטר ממנו אלא "איך ובאיזה אופן שיהיה הנוח ביותר". הערבים נלחמים נגד ישראל באמצעות פיגועי התאבדות שהם "פטנט פלשתיני מוסלמי", כלשונו, כשמגמתם היא להקים מדינה ערבית שאינה לצד ישראל אלא במקומה.

לאחר מכן לדבריו יש ליצור "אוטונומיה פרוגרסיבית", לשלב הביניים, שהמודל שלה הוא המודל של ערביי מזרח ירושלים. בסופו של דבר איתם מציע פתרון ארוך טווח שבו "יקחו חלק מצרים וירדן". מצרים תתרום את חלקה בכך שתקצה את חצי האי סיני כשטח לאוכלוסייה הערבית בחבל עזה. ירדן תתרום את חלקה ע"י "בתהליך אבולוציוני אטי ומבוקר", שבסופו יהפכו הפלשתינים תושבי יהודה ושומרון לבעלי זכות הצבעה בירדן ובעלי אוטונומיה בישראל, כך שהם ימשיכו ליהנות מזכויותיהם בישראל ויוכלו לבחור לפרלמנט הירדני.

איתם הוסיף כי ממשלת האחדות היא שאפשרה את יציאת צה"ל למבצע וכי הוא נכנס לממשלה כיון שרה"מ מנווט כעת, לדעתו, מהלך מסובך מאוד וכוחה של הממשלה באחדותה.


