

רה"מ שרון דחה את הצעתו של ערפאת לשפוט את רוצחי השר רחבעם זאבי הי"ד בבית דין של הרש"פ. ערפאת העלה הצעתו באמצעות יועצו, מוחמד ראשיד, וזה העבירה ללשכת ראש הממשלה.
עמדת ישראל היא כי יש להסגיר את רוצחי זאבי לידי ישראל, כפי שמתחייב מהסכם אוסלו. שרון התבטא פעמים רבות בנושא זה ואמר כי אם לא יוסגרו, תאלץ ישראל לתפוס אותם בעצמה.

הבית הלבן מסר ביום שישי כי הוא פועל להשגת הסכם פשרה על מנת להאיץ את נסיגת כוחות צה"ל מרמאללה, המתעכבת בשל נוכחותם של חמישה מבוקשים בלשכתו של יאסר ערפאת, החשודים במעורבות ברצח השר רחבעם זאבי.

היועץ המשפטי אליקים רובינשטיין אמר בכנס באוניברסיטת בר אילן כי ישראל לא תוכל עוד לעולם להטיל על ערפאת משימות של מעצר מחבלים. "אפשר להשתטות פעם או פעמיים", אמר, "אך אסור להפוך לשוטה עולמי".

עוד מתח רובינשטיין ביקורת על הגופים השולחים איום לקציני צה"ל על תיעוד ראיות נגדם, ועל אפשרות העמדתם לדין על פשעי מלחמה.

"הכתובת המהותית, המוסרית, הציבורית והמשפטית האשמה בפשעים היא ערפאת. הוא שלח אנשים לטבוח באזרחים במדינת ישראל, בקור רוח ובלי רחם. חשוב לומר את הדברים בקול רם וצלול. היש מדינה שיכולה לשאת את טבח ליל הסדר, את טבח מסעדת מצה, את הטבח במסעדה באלנבי בתל-אביב, ולא לעשות דבר למען הגנת תושביה?", שאל רובינשטיין.

לדבריו, ברש"פ אין כל מערכת משפט מסודרת ותקינה. "מדובר בג'ונגל משפטי. לית דין ולית דיין. ומצב זה אינו רק בהקשר הרגיש של הסגרת טרוריסטים רוצחים, אלא גם בהקשרים משפטיים רגילים, כגון בעבריינות פלילית קלאסית ובתחום האזרחי. התוצאה היא היווצרות מחוזות מקלט לרוצחים, דבר שאין אדם הגון, היכול לקבלו", אמר.

