

עשרות ערבים ישראלים, ובראשם ח"כ אחמד טיבי, הגיעו אתמול לפאתי מתחם כנסיית המולד בדרישה לאפשר להם להתפלל במקום. המפגינים הגיעו עם משאיות לאספקת ציוד ומזון למתבצרים במתחם הכנסייה. כוחות גדולים של הצבא חסמו את דרכה של הקבוצה אולם ככל הנראה אפשרו בכל זאת למשאיות להכניס את תכולתן אל המתבצרים.

אתמול נודע כי 50 נערים ערביי רש"פ, שניים מהם כבני עשר בלבד, מוחזקים כבני ערובה בידי החמושים, שהשתלטו על מבני הכנסייה. לידי צה"ל הגיעה בסוף השבוע עדות מפי אחד האנשים שהצליח לברוח מן המקום. האיש נפצע, והוא מאושפז בבית החולים "הדסה עין כרם". על פי עדותו, נוסף על אנשי הדת המוחזקים שם כבני ערובה, כלאו החמושים כחמישים צעירים, חלקם נוצרים, ב"מערת ישו", ולדברי אותו עד, במשך שבועיים לא ראו בני הערובה את אור השמש והם מקבלים אספקת מזון מצומצמת מאוד.

בצה"ל מסבירים כי בניגוד לטענת ערביי הרש"פ, ישראל מבקשת לשחרר את כל בני הערובה הנמצאים במקום על לא עוול בכפם, ומי שמכשיל את המו"מ הם המחבלים שהתבצרו שם והנהנים מהמצב שנוצר ואינם מרגישים צורך להתחשב בבני הערובה שלהם.

אתמול פרסמו המחבלים המתבצרים הודעה כי אינם מתכוונים להיכנע וכי לא יסגירו את עצמם.

