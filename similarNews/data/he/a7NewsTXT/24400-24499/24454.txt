

בסיור שערך שרון בסופרמקט בשכונת רחביה בירושלים לעידוד קניית מוצרים תוצרת הארץ הודיע ראש הממשלה כי השלב הנוכחי במבצע "חומת מגן" הסתיים. שרון הדגיש כי המאבק בטרור יערך גם בשיטות אחרות.

בישיבת הממשלה הבוקר הכריז ראש הממשלה כי הממשלה בראשותו איננה מתכוונת
לפנות אף יישוב ביש"ע, לרבות יישובים מבודדים עד הבחירות הבאות לכנסת.

כוחות צה"ל השלימו את הנסיגה מרוב אזורי העיר רמאללה, מלבד אזור לשכתו של יאסר ערפאת.
גם הנסיגה משכם הושלמה וכוחות צה"ל נערכו מחדש סביב העיר.

כוחות צהל צרים עדיין על כנסיית המולד בבית לחם. דובר צה"ל מסר כי המחבלים מחזיקים במתחם כנסיית חג המולד כחמישים נערים בתנאים קשים.

חטיבת המחקר באמ"ן סיכמו בדו"ח תמציתי את מבצע "חומת מגן" ביו"ש. בדו"ח נאמר כי ראשי המנגנון המבצעי של החמאס בשכם, רמאללה וטול כרם לא נפגעו ולא נעצרו במהלך פעולת צה"ל והם פועלים לשיקום תשתית הטרור כדי לממש פיגועי התאבדות מיד לאחר הוצאת כוחות צה"ל מהערים הפלשתיניות.

עם זאת, בדו"ח מצויינים הישגי פעולת צה"ל: -
- נפגעה קשות תשתית הפעילים של ארגוני הטרור בג'נין.
- נתפסו או נהרגו מבוקשי חמאס בכירים עם דם על הידיים שעמדו מאחורי פיגועי התאבדות.

באמ"ן מעריכים כי תשתית החמאס שפעלה לייצור רקטות הקסאם נפגעה קשות ופעילות צה"ל תשפיע על ארגוני הטרור השונים.

כ-40 רימוני רסס השליכו מחבלים בצהריים לעבר מוצב טרמית של צה"ל בגבול ישראל מצרים וכן עשרה בקבוקי תבערה. לא היו נפגעים ולא נגרם נזק לרכוש. כך מוסר כתבנו משה פריאל.
