

בתום שיחות מרתוניות בבלגרד ומשא-ומתן תחת לחץ המערב חתמו היום סרביה ומונטנגרו על הסכם להקמת מדינה משותפת בעתיד.

נשיא יוגוסלביה וויסלב קושטוניצה, נשיא מונטנגרו מילו דיוקנוביץ' וראש ממשלת סרביה זורן ז'ינז'יץ' חתמו על הסכם לפדרציה של שתי הרפובליקות היוגוסלביות. "הפדרציה החדשה תיקרא סרביה ומונטנגרו", אמר קושטוניצה לאחר הישיבה, והוסיף כי הפדרציה החדשה היא ניתוק ממדיניותו של המשטר לשעבר בבלגרד.

קושטוניצה ודיוקנוביץ', יחד עם פקידים מסרביה, מונטנגרו ונציגי הממשל הפדרלי היוגוסלבי, קיימו שורה של פגישות ביממה האחרונה בנוכחות הממונה על מדיניות החוץ והביטחון באיחוד האירופי, חאווייר סולאנה.

ההסכם טעון עדיין אשרור משלושת הפרלמנטים - הפדרלי, הסרבי והמונטנגרי, לפני גיבוש חוקה חדשה וקיום הבחירות, ככל הנראה בסתיו.
