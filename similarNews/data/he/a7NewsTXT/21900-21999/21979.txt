

הלילה נסוג צה"ל מרמאללה. זאת עפ"י הוראת רה"מ לקראת בואו של אנתוני זיני. בהודעה שפירסמה לשכת רה"מ נאמר, כי הורה לשר הבטחון "להערך מחדש באיזור רמאללה עם סיומה המוצלח של פעולת צה"ל". רה"מ העביר את הנחיתו זמן קצר לפני נחיתת מטוסו של השליח האמריקני הגנרל בדימוס אנתוני זיני, בישראל.

ה"וושינגטון פוסט" דיווח אתמול על פעילותו האינטנסיבית של הממשל האמריקני לגיוס קואליציה ערבית למלחמה בעירק. "מחירה" של תמיכה זו עפ"י המאמר, היא מחויבות הממשל לעצירת "הקטל" במזה"ת, כלשון הכתבה.

סגן הנשיא צייני יצא למסע גיוס תמיכה במדינות ערב, והגנרל בדימוס זיני נשלח באופן בהול ע"י הנשיא בוש לפעול להשגת הפסקת אש באזורמאמציו של צ'ייני לגייס את תמיכת המדינות הערביות למלחמה נתקלים בקשיים רבים, מדווח העיתון.

המלך הירדני ונשיא מצרים מתנגדים להתקפת עירק וגם דורשים מארה"ב לפעול להפסקת האלימות במזה"ת. מוברק הביע בפני צ'ייני את "כעסה של מצרים" על המלחמה שמנהלת ישראל ביש"ע. מוברק השמיע דברי ביקורת כלפי שרון ואמר כי יש להבהיר לישראל כי מלחמתה ב"אזרחים פלשתיניים" בערי הרש"פ ובכפרים אינה מתקבלת על הדעת והיא חייבת לחדול מכך מיד. מוברק הוסיף כי החלטתו של בוש לשלוח את זיני להפעלה מיידית של הסכם טנט ברוכה ועם זאת יש לדרוש מישראל לסגת באופן מיידי מכל העמדות שתפסה מתחילת מלחמת אוסלו.

צ'ייני הבטיח במסיבת העיתונאים כי יעשה "מאמץ גדול כדי לשכנע את הצדדים כי הגיע הזמן לחדול מהאלימות". הוא הבטיח כי עמדתו תבוא לידי ביטוי בכל מקום בו יבקר במהלך מסעו. אל שליחותו של זיני ומסעו של צ'ייני נלווה מסע לחצים דיפלומטי עליו אחראי פאוול. הוא קיים שיחות עם רה"מ שרון וערפאת. ביטוי נוסף ללחצים שמפעיל הממשל היא ביקורתו של בוש כלפי ישראל אך גם תמיכת ארה"ב לראשונה מזה שנים, בהחלטות שהתקבלו במועצת הבטחון ביום ג' בלילה. החלטות התומכות בהקמת מדינה פלשתינית וקוראות "להפסקה מיידית של כל מעשי האלימות". בוש גם אמר ביום ג' כי הוא "מקדם בחום" את התכנית הסעודית המבטיחה לישראל "נורמליזציה של יחסים עם ארצות ערב לאחר שתיסוג לקוי 67." במענה לשאלת כתב האם ביחסי הנורמליזציה טמון חידוש משמעותי יותר מאשר ההכרה בזכות קיומה של ישראל, בה אין חידוש והיא העומדת ביסוד החלטות האו"ם השונות שהיוו בסיס למו"מ לשלום במשך 35 שנים האחרונות. בוש השיב כי אכן "אין בהצעה הסעודית יותר מאשר הכרה בזכותה של ישראל להתקיים.

קרוליין גליק כתבת מקור ראשון אמרה בתכנית "בוקר ב-7" כי לקראת שליחותו של זיני נשמעו התבטאויות לא רגילות מפי הממשל. לדבריה זיני נשלח כדי לאפשר את "תשלום" מחיר הקואליציה הערבית, הורדת הלחץ הצבאי של ישראל מהפלשתינים. לדבריה מסע הלחצים המופעל על ישראל יגבר והוא ניזון מלחץ ערבי אך גם מלחציה של התקשורת האמריקנית.

ארה"ב, לדבריה, נערכת לקראת המערכה המתוכננת בספטמבר אך גם מכינה את הקואליציה הבינלאומית שתתן לה תמיכה מוסרית למלחמתה ב"רעים". את המחיר עבור בניית "אשליית קואליציה בינלאומית", אומרת גליק, משלמת מדינת ישראל. לדבריה לחצים של ממשלים קודמים כמו זה של הנשיא בוש האב על ישראל גרמו לישראל לא להגיב על שיגור הטילים לעברה במלחמת המפרץ וגם להפלתו של שמיר ולעלייתו של המערך בשנת 92. לדבריה ישראל יכולה למזער נזקים על ידי ניהול מסע הסברה "חכם וחריף".

סוכנות עתי"ם דיווחה כי נודע לה ממקורות דיפלומטיים בארה"ב שזיני יודיע לרה"מ כי ארה"ב מתכוונת לכלול את "גדודי חללי אל אקצא", של הפתח', ברשימת ארגוני הטרור. ההודעה תתפרסם רק בסיום מסעו של צ'ייני במזה"ת משום שהממשל אינו מעונין להראות כנוקט בצעדים חריפים נגד ארגון הפתח', בזמן מהלכיה הצבאיים של ישראל. הכללת "גדודי חללי אל אקצא" ברשימת ארגוני הטרור פירושו שארה"ב תוכל להקפיא את נכסי הארגון בחו"ל ולמנוע מבנקים לקיים קשרים פיננסיים עימו.
