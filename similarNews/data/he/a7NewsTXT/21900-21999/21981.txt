

שופטת בית המשפט העליון דליה דורנר, החליטה להענות לבקשתו הרביעית של עמוס ברנס, לערוך לו משפט חוזר.

השופטת קבעה כי בטיפול המדינה בתיק הרצח שבו הורשע ברנס נפלו פגמים חמורים: "עודף הרצון של המשטרה והתביעה לסגור את פרשת הרצחה של רחל הלר ז"ל גרם להם לא פעם להמנע מלדבוק באופן מלא באמת. חוקרי המשטרה שהיו מתואמים ביניהם העידו שקר במשפטו של ברנס. לכך יש להוסיף את רשלנות המשטרה שאיבדה את הראיות שיכלו לסייע להוכחת חפותו של ברנס".

רחל הלר נרצחה בשנת 74 ליד קיסריה. כחצי שנה לאחר הרצח נעצר עמוס ברנס כחשוד בביצוע הרצח. חקירתו נערכה תוך שהוא מוחזק בבידוד מבלי מתן אפשרות לפגוש עורך דין ומבלי שלבני משפחתו התאפשר ליצור עימו קשר. ברנס הודה ברצח שיחזר אותו והורשע בבית המשפט המחוזי בחיפה שגזר עליו ב 1976 מאסר עולם. ברנס טען במשפטו אז ולכל אורך השנים כי הוא חף מפשע, והודאתו נגבתה ממנו לאחר שלא ישן במשך מספר ימים. הוא אמר כי הודה ברצח כדי לשים קץ ללחצי החקירה ומתוך מחשבה שיוכל להסביר בעתיד שהודאתו אינה אמת.

בשנת 1983 שוחרר עמוס ברנס אף שסירב להגיש בקשת חנינה. נשיא המדינה קצב את עונשו ל-12 שנים. בשנת 1980 חשפה מי שהיתה המשנה ליועץ המשפטי לממשלה עו"ד יהודית קרף, מימצאים שעולה מהם כי הרשעתו של עמוס ברנס נסמכה על עדויות שקר והתעורר ספק באשר להרשעת ברנס ברצח. מדובר היה בהודאתו של פקד עוזי נבות, ראש המעבדה הניידת לזיהוי פלילי, שצילם והקליט את השחזור, כי שיקר במשפטו של ברנס. עדות זו נתמכה בהודאתו של איש מז"פ נוסף וכן בהודאתו של נהג צוות החקירה. למרות זאת המליצה אז עו"ד יהודית קרף ליועץ המשפטי לממשלה שלא להגיש בינתיים בקשה למשפט חוזר, אלא להעמיד תחילה לדין את צוות החקירה בשל עבירה של מתן עדות שקר.

סנ"צ שאול מרכוס, שהיה מפקד צוות החקירה, הורשע בבית משפט מחוזי אך זוכה בבית משפט עליון. לכל אורך השנים התנגדה המדינה למשפט חוזר לברנס וגם לבקשה זו שנענתה על ידי השופטת דורנר התנגדה המדינה.

בהחלטת דורנר להורות על משפט חוזר שיתקיים בבית המשפט המחוזי בנצרת נכתב: "איני בטוחה עוד כלל ועיקר באשמתו או בחפותו של ברנס. אפשר שהמית את רחל הלר, אפשר שלא. בסופה של פרשה זו רק דבר אחד ברור לי - בהליך הרשעתו של ברנס נפלו פגמים חמורים. שוכנעתי כי בפגמים אלה הרובצים לפתחה של המדינה, בצירוף האפשרות כי מודעת להם היתה משנה את תוצאות משפטו של ברנס, די כדי להורות על קיום משפט חוזר. אשר על כן, אני מורה על קיום משפט חוזר לעמוס ברנס".

בתום דברי השופטת קם עמוס ברנס ואמר בקול חנוק מדמעות: "סוף סוף הגענו ליום המיוחל הזה. בזכות חברי ומורי שהביאוני בדרך הקשה, סוף סוף הגענו לצדק ולאמת".
