

"בימים טרופים אלה אנו לא יכולים בלי עירנותם, אומץ ליבם ושיתוף הפעולה של האזרחים", כך אמר אתמול מפקד מחוז ירושלים ניצב מיקי לוי, שהעניק תעודות הוקרה לשני האזרחים שמנעו פיגוע בבית קפה "קפית" בשכונת עמק רפאים בירושלים.

לפני כשבוע הצליחו מלצר ואיש ביטחון, למנוע ממחבל מתפוצץ להיכנס בשעות הצהריים לבית הקפה "קפית", בשכונת עמק רפאים ולהתפוצץ בקרב עשרות האזרחים שהיו במקום.

מפקד המחוז זימן את שלומי הראל המלצר, ואריה וינר איש הביטחון, וציין את עוז הרוח ואומץ הלב שגילו השניים בסיכול הפיגוע. בתעודות ההוקרה שניתנו לשניים נכתב: "צריך אומץ לב רב יותר כדי לחיות מאשר דרוש כדי למות", ציטוט שנלקח מדבריו של נפוליאון בונפרטה.

שלומי הראל אמר כי לאחר המקרה הקשה בבית קפה "מומנט" הבין קצת יותר מה יכול היה לקרות, אילולא היה מונע פיגוע בבית הקפה בו הוא עובד. "הייתי עושה זאת שוב ושוב" אמר הראל והוסיף, כי הוא מנסה לחזור לשיגרה.

הראל קיבל סכום של כ-5,000 דולר ממיליונר שוויצרי על כך שסיכל את הפיגוע והציל חיי אזרחים רבים. מפקד המחוז העניק לשניים מדליה של מחוז ירושלים ואמר בבדיחות כי משטרת ירושלים אינה יכולה להעניק סכום של 5,000 דולר.
