

רה"מ שרון הורה הלילה להקים צוות מיוחד שיפעל לחקיקה מהירה בעניין הגיור. זאת עפ"י הסכמים קואליציוניים וקווי היסוד של הממשלה הקובעים כי שינוי בסטטוס קוו דורש חקיקה. את עבודת הצוות ירכז מזכיר הממשלה. המהלך נדרש משום שהתקנה לביטול סעיף הלאום שהתקבלה בכנסת תכנס לתוקפה רק בעוד 40 יום, ואילו הוראת בג"ץ לרשום את אלו שהתגיירו גיור לא אורתודוכסי כיהודים כבר מחייבת.

אתמול בניגוד להוראתו של שר פנים אלי ישי שלא לרשום גרים, הורה היועץ המשפטי לממשלה לראש מינהל האוכלוסין הרצל גדז' לרשום שבעה אנשים שהתגיירו בגיורים רפורמים וקונסרבטיבים כיהודים. היועץ המשפטי איים על עובדי משרד הפנים כי סירובם לרשום את הגויים האלו כיהודים יביא להעמדתם לדין בגין בזיון בית המשפט.

השר ישי שלח מכתב ליועץ המשפטי ובו הביע את מחאתו על כך שהיועץ עקף אותו והורה ישירות לאנשי משרדו להתחיל ברישומים.

סגן השר דוד אזולאי מש"ס אמר בראיון בערוץ 7 כי הפתרון בו נקט שר הפנים אלי ישי למחיקת הלאום מתעודת הזהות הוא פתרון זמני שהגדיר "הרע במיעוטו". לדבריו, צעד זה ננקט בשל העובדה שהכנסת עוד לא הספיקה לסכל את הוראת בג"ץ בטרם הסתיים מושב החורף. עדיף לא לרשום לאום מאשר לרשום גויים כיהודים, אמר אזולאי. הוא הבטיח כי מיד לאחר הפסח תיערך חקיקה מתאימה לפתור את הבעיה, אך עד אז נועד המהלך של השר ישי למעט את הסכנה הנשקפת מגזירת הבג"ץ.

לדבריו, בעזרת "רישום" זה ניתן למשל "לממש" את "זכות השיבה". "ערפאת", לדבריו, "צריך 'לקנות' כמה 'רבאייס' רפורמיים ולהכשירם לגייר פלשתינים. מדלת אחת ייכנסו פלשתינים ומהשנייה יצאו 'יהודים', ו"זכות השיבה", שתהרוס את מדינת ישראל, תתקיים בחסות הבג"ץ", אמר אזולאי.
