

התפטרותם של השרים בני אלון ואביגדור ליברמן נכנסה לתוקף אתמול בצהרים, בתום בוקר של מבוכה קשה בסיעות האיחוד הלאומי ישראל ביתנו. הרב אלון, שנטה לחזור בו מהתפטרותו, כשל במאמציו לשכנע את חבריו שלא לפרוש מהממשלה.

בראיון ליומן ערוץ 7 אמר הרב אלון שהשינוי שחל בלילה שלפני כניסת תוקפה של התפטרותו שבגללו רצה לחזור בו נבע מהתחייבותו של רה"מ שמעתה הוא יפעל יותר על פי תפיסת מחנה הימין בכל הנוגע למלחמה במחבלים. לדבריו, ההתחייבות ניתנה לו ולשני הרבנים הראשיים לשעבר אברהם שפירא ומרדכי אליהו.

עוד סיפר אלון כי בדיון שנערך בהנהלת "מולדת" הוא הביא את הצעתו של הרב אברהם שפירא לדרוש מרה"מ לבטל את הקבינט המצומצם, ולהעביר את ההחלטות המשמעותיות לקבינט, דבר שיצמצם את השפעת השמאל. הנהלת מולדת הסמיכה אותו לנסות לשכנע גם את ליברמן בחשיבות המהלך, אך הדבר לא עלה בידו.

ח"כ צבי הנדל מהאיחוד הלאומי, גילה אתמול כי רה"מ אמר בפגישתו עם חברי הסיעה כי עם הגעתו
של זיני לישראל ממשלתו תתחיל ליישם מיידית את מסמך טנט ופירושו של דבר שצה"ל יתחיל לסגת מערי הרש"פ והמחסומים בכבישי האזור ידוללו מאד.

הנשיא קצב, שנפגש עם אלון וליברמן שעה ארוכה אתמול, הביע את אכזבתו מהחלטת השרים להתפטר. "השר ליברמן טעה בהחלטתו", אמר הנשיא. לדעת הנשיא קצב, רוב הציבור חושב שבשעת חרום ראוי שהממשלה תשמור על אחדות פנימית, "כל עוד אין מו"מ מדיני וחילוקי הדעות הפוליטיים אינם מקבלים ביטוי מדיני, הממשלה יכולה להישאר יחד", אמר הנשיא.

נשיא המדינה דחה את הביקורת שמתח עליו יו"ר האופוזיציה, ח"כ יוסי שריד, על כך שהוא מתערב בנושאים פוליטיים ואמר כי הוא מציע גם לשריד להצטרף לממשלה, "שכן בתקופה קשה זו יש ללכד את השורות".
