

כוחות רגליים של צה"ל, בסיוע גדודי שריון פשטו לפנות בוקר ותפסו רכס בדרום בית לחם ועליו שכונת ואדי מאלי ושטחי משפחת תעמרי, בשטח אי שבשליטת הרשות הפלשתינית. לכח לא היו נפגעים.

הצנחנים פגעו במהלך הפשיטה במספר מחבלים שפתחו לעברם באש מטווח קצר. מחבלים נוספים, צלפים ברובם, המשיכו לדברי מפקד הגדוד, סגן אלוף אמיר ברעם, לירות על כוחות צה"ל הפושטים מאזור רכס הכנסיות בעיר.

יש לציין, כי האזור שנתפס על ידי כוחותינו משמש מאז תחילת מלחמת אוסלו כמקום שממנו יוצאים מחבלים לפיגועי ירי בכביש המנהרות ולפיגועי התאבדות בירושלים.

כתב עתי"ם מוסיף, כי שכונת ואדי מאלי ואזור הישוב של חמולת תעמרי, הבדואית במקורה, היו מקור כוחו של מחבל התנזים עאטף עבייאת שחוסל על ידי צה"ל לפני חודשים אחדים, לאחר שהנהיג תקופה ארוכה את הירי הפלשתיני המאסיבי על גילה ולעבר כלי רכב ישראלים בכביש המנהרות.

סגן אלוף ברעם, המפקד שפיקד על הפעולה, אמר כי את הפעולה יש לראות במבט רחב יותר, כחלק משרשרת הפשיטות על מחנות הפליטים אל-עאידה ודהיישה ועל בית ג'אלה ואל-חאדר. לדבריו, תפיסת אזורים אלה והמשך נוכחות במקום יוצרת אזור חיץ בין בית לחם וכביש המנהרות שמאז ספטמבר 2000 נהרגו ונפצעו בו ישראלים רבים בפיגועי ירי.

"במציאות של העדר הסכמים נכון לפעול מעומק השטח הפלשתיני כדי לעצור את חוליות המחבלים לפני שהן מגיעות לכביש המנהרות", אמר סגן אלוף ברעם.
