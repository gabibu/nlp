

ynet דווחו היום, כי בעקבות החשדות שעלו לפני כשנתיים באשר לקרטל מצות שנועד להביא לעליית מחירים, החליטו ברשות ההגבלים העסקיים לפנות גם השנה לרשתות הגדולות לפני החג - ולבחון את הנתונים .

עוד דווח כי מחלקת האכיפה ברשות ההגבלים העסקיים פנתה לשלוש רשתות השיווק הגדולות בישראל - שופרסל, ריבוע כחול וקלאבמרקט, בדרישה שיספקו לה נתונים הנוגעים לשוק המצות. הרשות ביקשה פרטים בדבר ההסכמים הקיימים בין הרשתות לבין יצרני המצות בארץ, מחירי רכישת המצות על ידי הרשתות, מחירוני יצרני המצות, שיעור ההנחות לרשת, וכן פרטים באשר למחירים לצרכן.

ynet הוסיפו כי מרשות ההגבלים העסקיים נמסר היום שהרקע לפניית הרשות הוא "קרטל שהתקיים לכאורה בעבר בין יצרני המצות לקראת חג הפסח". לפני כשנתיים בדקה מחלקת החקירות של הרשות חשדות בדבר קיומם של הסדרים כובלים בין רוב יצרני המצות לבין עצמם, ובין תחנות קמח, לתיאום מחירי המצות לציבור הרחב ולחלוקת השוק. הממונה על הגבלים עסקיים פנה אז לבית הדין להגבלים עסקיים בבקשה דחופה להוצאת צו מניעה זמני, כצעד למניעת הקרטל בזמן אמת, ועל מנת למנוע את הנזק המיידי לצרכני המצות.

"בית הדין נתן את הצו, ובכך נמנעה עליית המחירים שהקרטל נועד להביא. חקירת יצרני המצות הסתיימה בהמלצה להגיש כתבי אישום נגד המעורבים בפרשה, והנושא נמצא בבדיקת המחלקה המשפטית ברשות", נמסר מהרשות.


