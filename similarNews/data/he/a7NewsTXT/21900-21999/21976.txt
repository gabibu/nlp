

בתדרוך לכתבים הודיע אתמול מפקד עוצבת הגליל תא"ל מאיר כליפי כי שני המחבלים שביצעו את הפיגוע במצובה חצו את הגבול מלבנון, באמצעות "מתקן מיוחד שנבנה לצורך החדירה". המתקן נמצא על ידי גששים וכוחות צה"ל, כ-150 מטר צפונית לגדר ולמקום החדירה.
מחקירת צה"ל עולה כי השניים קפצו מעל הגדר וככל הנראה שהו זמן ארוך ליד זירת הפיגוע.

גם שר החוץ שמעון פרס אמר אתמול במהלך סיורו בגליל העליון כי ארגון החיזבאללה עומד מאחורי הפיגוע שהיה ליד קיבוץ מצובה. פעילות החיזבאללה ציין פרס נעשית בתמיכה של האיראנים ובעידודם. פרס הוסיף כי פנה למספר גורמים בינלאומיים, בהם מזכיר האו"ם קופי אנאן, במאמץ למנוע את הפעילות החבלנית של החיזבאללה מגבול לבנון.

בשיחה עם יומן ערוץ 7 אמר יעקב קריב מרכז המשק של קיבוץ חניתה ששתיים מחברותיו נרצחו בפיגוע, כי כמי שחי שנים רבות בצל החדירות מלבנון, היה לו ברור מיד לאחר הפיגוע כי מדובר בחדירה, כמו בעבר. לדבריו תושבי הצפון השלו את עצמם במשך שנה וחצי כי אחרי הנסיגה ישרור שקט בצפון, אך לאמיתו של דבר, אמר קריב חזרנו שוב למעמד של "משק ספר".

לדבריו, 20 שנות שליטתה של ישראל ברצועת הבטחון, הם שאפשרו את החיים השקטים באזור.
