

סמל רותם שני הי"ד בן 19 מהוד השרון, סמ"ר מתן בידרמן הי"ד בן 21 מכרמיאל, וסמ"ר עלא חביישי מג'וליס הם שלושת החיילים שנהרגו אתמול בהתפוצצות מטען צד רב עוצמה סמוך לטנק בו נסעו במהלך אבטחת שיירה שנסעה מנצרים למחסום קרני. כתבנו קובי פינקלר מסר כי המטען הופעל בשלט רחוק בידי מחבלים שהתמקמו מאחורי מסגד סמוך לכביש.

תושבי גוש קטיף אמרו כי הפיגוע מהווה עוד הוכחה לצורך בסילוק כל המבנים הפלשתינים הנמצאים לצד הדרך באזור ואשר משמשים מסתור למחבלים.

הלווייתו של סמ"ר בידרמן תתקיים היום בשעה 12.00 בבית העלמין בכרמיאל. סמ"ר חביישי יובא למנוחות בשעה 11:00 בבית העלמין בג'וליס. אמש הובא סמל רותם שני למנוחות בבית העלמין הצבאי בכפר סבא. בפיגוע הזה נפצעו באורח בינוני שני חיילים נוספים, והם מאושפזים בבית החולים סורוקה בבאר שבע.

שלמה קוסטינר, תושב היישוב נצרים שהיה מנוסעי השיירה, אמר כי פגיעת הטנק דומה לזו שהיתה בטנק המרכבה הקודם.

ח"כ רן כהן ממרצ אמר אתמול אחרי הפיגוע כי יש לגרש את תושבי נצרים מבתיהם. בתגובה לדבריו אמר ח"כ צבי הנדל כי "רן כהן הוא אדם מושחת, חסר ערכים שרוקד על הדם בזמן שהמתיישבים, החלוצים הנפלאים של נצרים, נמצאים בחוד החנית מול מלחמת הטרור שערפאת הכריז עלינו".
ח"כ הנדל הוסיף כי "לא זו בלבד שהוא וחבריו המיטו עלינו את האסון הזה, במקום להתנצל ח"כ רן כהן
מדיף רעל של תבוסתנות". מאוחר יותר דרש גם יו"ר מרצ ח"כ יוסי לגרש את תושבי נצרים.

בלילה חיסל צה"ל באמצעות ירי ממסוק שני מחבלים בכירים מגדודי אל אקצא של הפתח'. שני המחבלים הם מועתאסם חמאד, מומחה להכנת מטעני חבלה, ומאהר בלביסי. שניהם היו מבוקשים ע"י כוחות הביטחון . לדברי הפלשתינים, השניים אותרו בהתחבאם בלול תרנגולות באזור טול כרם.

דובר צה"ל דחה אתמול את טענות הפלשתינים כי חיסל 4 מחבלים בכפר בלעא, מזרחית לטול כרם. הדובר מסר כי בפעילות יזומה עצרו כוחות צה"ל רכב ובו מספר מחבלי תנזים שהיו בדרכם לבצע פיגוע בישראל. ברשות העצורים נמצאו אמצעי חבלה. רכבם, שהיה עמוס בחומרי חבלה, פוצץ. העצורים הועברו לחקירת השב"כ.
אתמול נחת טיל קסאם 2 בסמוך לקיבוץ מפלסים בנגב המערבי. הטיל התפוצץ אך לא גרם לנפגעים או לנזק.
