

אי-אפשר לבנות גורד שחקים שיוכל לעמוד בפני פגיעה של מטוס מתאבד, עקב גודלם של כלי טייס אלה ומיכלי הדלק שלהם, כך אמר אחד המהנדסים שהשתתף בתכנון המגדלים התאומים בניו יורק.

"תכנון בניינים שיוכלו לעמוד בפני פגיעה של מטוסים כאלה איננו מעשי", הדגיש לסלי רוברטסון, במהדורת יום שישי של העתון ניו יורק טיימס.

רוברטסון, שדיבר בפני ה"ניו יורק היסטוריקל סוסייטי", ציין שעוצמת ההתנגשות של כלי הטייס מהדור החדש היא כזו, ששום מבנה לא יוכל לשרוד. "יש מטרות אין ספור. תארו לעצמכם מה היה קורה אם מטוס ג'מבו 747 יתרסק על איצטדיון הינקי (ניו יורק), או איצטדיון סופרדום (ניו אורלינס). חייבים לשמור שמטוסים כאלה יהיו רחוקים מסוג כזה של מבנים", הוסיף.
