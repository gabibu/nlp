

רבבות אנשים בחרו להצביע השנה עצמאות ברגליהם בגוש קטיף. משעות הבוקר הגיעו משפחות רבות לגוש והשתתפו בסיורים מודרכים. עצרת ענק נערכת אחר הצהריים באגם קטיף. (צילום: קובי סלע - ניידת השדור)

למעלה מ-60,000 אלף יהודים ביקרו היום בגוש קטיף כדי להביע תמיכה והזדהות עם התושבים. במהלך היום התקיימו סיורים מודרכים ביישובי חבל עזה. אחר הצהריים נפתחה העצרת המרכזית של מתנגדי ההתנתקות באגם בנוה דקלים, בהשתתפות אישי ציבור ואמנים.

רבה של צפת, הרב שמואל אליהו, קרא במהלך העצרת לכל מתנגדי תוכנית הגירוש למסור את נפשם ולהיות מוכנים להיכנס לכלא, כחלק מהמאבק על שלמות הארץ. הרב הבהיר כי הוא יהיה בעצמו מוכן לשבת בכלא במטרה לסכל את התוכנית. הוא הביא דוגמא מאביו, הרב מרדכי אליהו שליט"א, שהיה פעיל לאחר קום המדינה במאבק למען שמירת התורה ובזכות זה זכה לתפקיד הראשון לציון. "אנחנו לא רוצים ללכת לכלא, אבל הכלא לא מפחיד אותנו", הוסיף.



ח"כ איוב קרא מהליכוד אמר כי הוא מוותר על תפקידו בכנסת ומעדיף להישאר עם התושבים. הוא זכה לתשואות כפים רמות. הוא בירך את המתיישבים שיזכו לחגוג גם בשנה הבאה בגוש.

במהלך העצרת הניפו 12 אישי ציבור דגלים לאות הזדהות עם אנשי הגוש קטיף.
יהודה משי זהב, יו"ר זק"א, אמר כי "ארץ ישראל היא נחלת אבותינו. היא שייכת לעם ישראל מדורי דורות. היא לא ירושה פרטית ואין לאף אחד מנדט לסחור בשטחי ארץ ישראל. מי שסוחר באותם שטחים סוחר ברכוש גנוב. הוא גנב, אל תגנוב לנו את ארץ ישראל".

נציג הנוער שנבחר להניף את הדגל הוא יהודה פישמן מסניף הרצליה הפועל, לדברי אנשי גוש קטיף, ללא לאות עם ערכי הליכוד האמיתיים. הוא קרא לבני הנוער להתחבר למאבק "עם הנצח לא מפחד מדרך ארוכה".

עצמאות: נחנך בית כנסת בכפר דרום
במהלך היום נחנך בית הכנסת החדש ביישוב כפר דרום. אבן הפינה לבית כנסת זה הונחה, כזכור, ע"י ח"כ (דאז) אריאל שרון בשנת 1995.

דובר היישוב, אשר מבצרי, הדגיש בפני כתבת "בשבע" את סמליותו ההיסטורית של כפר דרום לחזרתו של עם ישראל אל המקום שממנו גורש. הכפר היה קיים כבר בתקופת התלמוד, אך חידוש היישוב היהודי בו התרחש לפני כ-75 שנה, על-ידי הפרדסן טוביה מילר, שקנה כ-260 דונם של פרדס סמוך לדיר אל-בלאח   שיבוש של כפר דרום. בפרעות תרצ"ו ותרצ"ט נהרס הפרדס וננטש.

המקום נרכש על-ידי קק"ל, ובמוצאי יום הכיפורים תש"ז יושב על-ידי גרעין דתי במסגרת הקמת י"א הנקודות בנגב. במלחמת העצמאות התנהלה בכפר דרום מערכת גבורה של קומץ לוחמים מול הצבא המצרי, שנמשכה שלושה חודשים. עמידתם הנחושה הקנתה למדינת ישראל הצעירה את היכולת להתארגן כדי להגן על מרכז הארץ.

לימים העריך משה נצר, מפקד הגדוד השני של הפלמ"ח, את עמידתם של אנשי כפר דרום, וקבע: "ידענו שאם לא תעמוד כפר דרום והאויב יגיע ליד מרדכי, תל אביב בסכנה. רק ההיסטוריה תדע להעריך נכונה את תרומתה של כפר דרום למלחמת הקוממיות".

הלוחמים פונו בהוראת המטכ"ל, והמקום נכבש על-ידי הצבא המצרי. לאחר מלחמת ששת הימים הוקמה היאחזות נח"ל כפר דרום, ולאחר מלחמת יום כיפור אוזרח המקום על-ידי תושבי גוש קטיף, אך היה עדיין בגדר בסיס מעבר.

בתש"ן עלה גרעין הקבע, שמנה אז כ-12 משפחות. היישוב סבל מהתקפות בלתי פוסקות: בשנים הראשונות נרצחו שלושה מתושביו: רב הישוב, הרב שמעון בירן, דורון שורשן שנרצח בדרכו מהחממות ואפי איובי שנרצח באזור יהודה כנהגו של הרב חיים דרוקמן.

בחשוון תשס"א ספג היישוב מהלומה קשה, שהכתה את העולם כולו בתדהמה: בפיגוע באוטובוס הילדים נרצחו מירי אמיתי וגבי ביטון תושבי הישוב, ונפצעו שבעה, בהם שלושת ילדי משפחת כהן שרגליהם נקטעו. תגובתו של היישוב לכל אירוע כזה היא תוספת קליטה ובנייה.

על רקע תכניות הגירוש התשובה הזו רק מתחזקת: "אנשים השקיעו כספם בבנייה, וזה לא קל, אבל בדרך זו אנו מבטאים את הנחישות לעשות הכל כדי להישאר פה", אומר מבצרי. "אם שרון מגייס את הכלל לצורך האינטרסים האישיים שלו, אנחנו נותנים תשובה הפוכה: התושבים מקריבים מרכושם הפרטי למען הכלל. זה מה שטוב עכשיו לעם ישראל".

