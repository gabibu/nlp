

הבית התחתון ברייכסטאג הגרמני אישר אתמול ברוב גדול את חוקת האיחוד האירופי. גם יוון אישרה אתמול את חוקת האיחוד, אם כי ללא משאל עם. האופוזיציה במדינה דרשה לקיים משאל בנושא, אך תביעתה נדחתה.שלשום אישר גם הפרלמנט האוסטרי ברוב גדול את חוקת האיחוד.

כל 25 חברות האיחוד צריכות לאשר את החוקה, כדי שהיא תיכנס לתוקף. כל אחת מהמדינות בוחרת אם לאשרה בפרלמנט או במשאל עם. צרפת תקיים משאל עם על החוקה בעוד כעשרה ימים, ובהולנד ייערך משאל שלושה ימים לאחר מכן. שבע מדינות נוספות באיחוד צפויות לערוך משאל עם בנושא. לפי הסקרים, צפויים אזרחי צרפת לדחות את החוקה. דחיית החוקה במשאל בצרפת עשויה להשפיע על תוצאות המשאל בהולנד.

מקורות בבריטניה הודו לפני הבחירות במדינה, שנערכו בתחילת החודש, כי אם תדחה צרפת את חוקת האיחוד, הרי שככל הנראה לא ייערך במדינה משאל עם על החוקה. "אם אין חוקה לערוך עליה משאל, אז לא יהיה משאל", אמרו בממשלה. זוהי הפעם הראשונה שמפלגת הלייבור, הנמצאת בשלטון, מציגה את רעיון דחיית המשאל. קודם לכן התעקשה הממשלה שמשאל העם יתקיים גם אם חברות אחרות באיחוד ידחו את החוקה.

אם צרפת תדחה את החוקה במשאל שלה, יעצרו, ככל הנראה, ראשי האיחוד את תהליך אישור החוקה, מאחר שצרפת היא אחת המדינות המובילות באיחוד. דחייתה של החוקה בצרפת עשויה להגביר את הלחץ על ראש ממשלת בריטניה, טוני בלייר, לערוך רפורמות מסוימות בנוסח החוקה.
