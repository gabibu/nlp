

בנמל התעופה הבינלאומי של אורלנדו פלורידה הושק היום אמצעי בידוק חדש: סורק ביומטרי הבודק את הבאים לנמל התעופה באמצעות עיניהם. מדובר בסורק ביומטרי של הקשתית (החלק הצבעוני של העין שמאחורי הקרנית, המווסת את כמות האור הנכנסת לעין. ר.א.).

הבאים בשערי נמל התעופה יתבקשו להישיר מבטם אל מראה מיוחדת שבה מותקן סורק הקשתית. עיניהם ייסרקו וזהותם תאומת.

כתבתנו רותי אברהם מוסרת כי מדובר בהפעלת תכנית 'פיילוט' למשך 90 יום. תחנת טלויזיה Local6 מדווחת כי אם יצליח הפיילוט, ישולב אמצעי בידוק זה בכל נמלי התעופה בארה"ב. רשויות האבטחה בארה"ב הביעו תקווה כי שילובו של האמצעי החדש ישפר את רמת הבטחון בנמלי התעופה במדינה.

יצויין כי כדי לרכוש את אמון הציבור באמצעי הבידוק החדש, נערכה חשיפתו של הסורק באחד ממתקני הפנטגון. בפבר' 03 הודיע הפנטגון לכ 350 חברי מועדון הספורט השייך לו כי מעתה כדי להכנס למועדון יזדקקו רק לעיניהם ולא לתעודה מזהה, שכן בשערי המועדון הותקן סורק הקשתית.

