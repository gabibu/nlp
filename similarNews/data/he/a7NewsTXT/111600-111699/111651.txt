

אמש פגעה רקטה בבניין מאפיה באיזור התעשייה ביישוב שלומי. איש לא נפגע, אך נזק נגרם למבנה. ישראל תגיש תלונה לאו"ם על ירי הקטיושה.

משרד החוץ הנחה את נציגות ישראל באו"ם להגיש תלונה למזכ"ל האו"ם, קופי ענאן, ולנשיא מועצת הבטחון בעקבות ירי הקטיושה אמש לעבר היישוב שלומי שבגליל המערבי.

בהודעת משרד החוץ נאמר כי האירוע ממחיש שוב כי יש לפעול בהקדם ליישם החלטת מועצת הביטחון הקוראת לפירוקם מנשק של הארגונים הצבאיים הפועלים בדרום לבנון, ובראשם חיזבאללה.

השר לבטחון פנים, גדעון עזרא, ביקר אחר הצהרים ביישוב שלומי. עזרא קרא לממשלת לבנון החדשה לקחת אחריות על מה שמתרחש בשטחה. השר הבהיר ש"לא נאפשר לשום גורם לסכן את ישראל".

יצויין כי זהו ירי שלישי של קטיושות משטח לבנון על ישראל בשנה האחרונה. בפיקוד הצפון אמרו כי צה"ל רואה בלבנון האחראית הבלעדית לירי. "צה"ל לא יאפשר פרובוקציות תוך פגיעה בתושבי הצפון, וייערך כדי למנוע הישנות מקרים דומים בעתיד, ויגיב על פי הצורך", הבהירו.

מפקד עוצבת הגליל, תא"ל גל הירש, אמר כי מטרתם של מחבלי החיזבאללה היה לפגוע בחוגגים ביום העצמאות.

קציני יוניפי"ל הגיעו הבוקר מלבנון כדי לבחון את האירוע. הם נפגשו עם נציגי צה"ל וקיבלו הסברים.
