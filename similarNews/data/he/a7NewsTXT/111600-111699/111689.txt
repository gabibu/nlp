

למעלה ממליון יצאו אתמול להערכת המשטרה לחוג את יום העצמאות ה-57 למדינת ישראל. מקק"ל נמסר כי נקיון היערות יארך כשבוע.

אירועי החג החגיגיים נפתחו במטס אוירי מעל שמי ישראל. המטס יצא מבסיס חיל האוויר ברמת דוד ובהמשך עבר מעל בית הנשיא, בסיס תל-נוף ומוזיאון חיל האוויר בחצרים. בנוסף, ערך בשעות הצהריים מטוס הספיטפייר השחור מטס משלו מעל בסיס חיל האוויר בחצרים.במקביל, פתח נשיא המדינה, משה קצב בבית הנשיא את טקס קבלת הפנים והענקת תעודות הצטיינות ל- 120 חיילים וחיילות. בין החיילים המצטיינים בתו של רון ארד, יובל, המשרתת ביחידה מובחרת.

ובמקביל, כבר משעות הבוקר נרשמו פקקים בכבישי הארץ ובפארקים ברחבי הארץ. עיקר העומס היה ביער המלאכים; יער בן שמן, פארק קנדה, יער חולדה , פארק בריטניה, יער צרעה פארק רבין , פארק גורן, פארק אדמית וחניון עין זיתים ביער ביריה וחניוני יער לביא.

אתרי רשות הטבע והגנים מלאו עד אפס מקום. דובר רשות טבע והגנים אמנון נחמיאס מסר כי מנהלי האתרים נערכו מבעוד מועד לקליטת המבלים וכי לא נרשמו בעיות חריגות. אנשי הקק"ל מסרו כי כל יערות הקק"ל מלאו עד אפס מקום וכי להערכתם יזדקקו לפחות שבוע ימים כדי לנקות את טונות האשפה שהצטברה.

ובתוך כך, המשטרה העלתה באופן חריג את רמת הכוננות ל"פעילות מבצעית ד'" (רמת חירום). בידי מערכת הביטחון הצטברו 46 התרעות על כוונת מחבלים לבצע פיגועים. הכרזה על מצב חירום היא צעד חריג במשטרה, והמשטרה שמה דגש מיוחד על פעולות הביטחון השוטף למניעת פיגועים.

מחוזות המשטרה, משמר הגבול ואגף התנועה נערכו במעגלי אבטחה שונים והגבירו את הסיורים בכבישים, במבואות הערים ובמרכזי הערים. כוחות גדולים של משטרה נפרשו בכל רחבי הארץ.
