

"למעלה מ-2,000 איש נמצאים ביישוב ואין מקום אפילו להכניס סיכה", כך אומר מזכיר היישוב שא-נור, יוסי דגן, לערוץ 7. לדבריו, אנשים הגיעו ברכביהם הפרטיים ובצעדות דרך ההרים כדי שיוכלו להתכונן ליום פקודה.

מממועצת יש"ע נמסר כי אלפי אנשים נהרו היום לצפון השומרון, למרות שהאירוע המרכזי נערך בגוש קטיף. אנשים ציינו שלא התארגנו בצורה מסודרת ונרשמו מבעוד מועד, אלא החליטו להצטרף לפעילות המחאה. יצויין כי לצעדות הגיעו רבים מכל הארץ, הן ממרכז הארץ והן מהצפון. במועצת יש"ע ציינו בפני כתבנו כי גם לגוש קטיף הגיעו הפעם רבים מתושבי המרכז.

חלק ממהצועדים בשומרון סיפרו כי זכו גם לחזור למקומות שלא דרכו בהם הרבה שנים. "ההתארגנות הייתה עממית - וספונטנית. המחזה היה מרהיב, נראה כאילו השומרון נצבע בכתום", סיפרו.

הבוקר נערכה תפילה המונית בשאנור בהשתתפות מאות מתפללים ורב העיר צפת, הרב שמואל אליהו. כמו כן, יצאו כ-150 כלי רכב בשיירה כתומה מחיפה לחומש. עוד נמסר כי יותר מ-200 פעילים מגיעים בצעדה רגלית לחומש, על מנת להכיר את דרכי הגישה מכל הכיוונים כהכנה ליום פקודה.

ממזרח יצאו עשרות צועדים מאלון מורה. כעשרים איש נעצרו על ידי הצבא והם עוכבו בחטיבת שומרון בהם ראש ישיבת חומש, הרב מוטי גנירם.

ממערב יצאו אנשים מאבני חפץ. סמוך לכפר ראמין נפתחה לעברם אש ממחצבה. אין נפגעים. הצועדים לא השיבו אש והמשיכו בדרכם. מצפון יצאו צעירים ממבוא דותן.

מדרום בצעדת "אדמה אדמתי" צעדו כ-300 איש שיצאו משבי שומרון באישור הצבא ובאבטחתו.
