

שמואל דוד הלפרט, תלמיד ישיבת חורב, הוא חתן התנ"ך העולמי לנוער יהודי בחידון שנערך בצהרים. החתן זכה במלוא 100 הנקודות האפשריות. כשעלה רה"מ לשאול את שאלתו הניפו מפגינים שלט "יהודי לא מגרש יהודי".

כסגן הראשון זכה משה מאלי, תלמיד ישיבת מעלה אדומים, ובמקום השלישי כסגן השני זכה שאול פיש תלמיד ישיבת חורב .

כתבנו קובי פינקלר מוסר שתחת הכותרת " בשבילי ארץ אהובה" נערך בצהרים בירושלים שלב הגמר בחידון התנ"ך העולמי לנוער יהודי.

נוסף לקבוצת בני הנוער הישראלים, הגיעו לחידון כמידי שנה גם 65 בני נוער בגילאים 14-18 מ- 40 מדינות ברחבי העולם להשתתף בחידון התנ"ך העולמי לנוער יהודי.

בני הנוער הגיעו השנה מבלגיה, אוזבקיסטאן, אוסטריה, אוקראינה, ברזיל, גרמניה, דנמרק, נורווגיה, דרום אפריקה, לטביה, קוראטיה, פנמה, פולין, קירגיסטאן, בולגריה, ונצואלה, שבדיה, רומניה, תורכיה ועוד.

קטעי החידון השונים לוו בסרטונים אשר הציגו את הביטוי של שירה של נעמי שמר "אנשים טובים באמצע הדרך". היו אלו חיילי חוות השומר מנערי רפול, נגמלי סמים בכפר מלכי שוע, חרשים ועוורים אשר הציגו בפני הצופים ואלופת העולם בשחיה לנכים.

התחרות היתה קשה. לשלב הגמר עלו 3 בני הנוער מישראל אשר צברו כבר בשלבים המוקדמים את מירב הנקודות.

ראש הממשלה אריאל שרון, אמר בטקס "עם ישראל מרווה את צמאונו ממעיינותיה של ישראל , נח לצל ענפיה, ואולם לא די בכך . עם ישראל ניצטווה ל'קום והתהלך בארץ'. אני קורא לכל בני הנוער שהגיעו מרחבי העולם לעלות ארצה, לטייל בשביליה ולקיים את הנאמר בפסוק". סיכם ראש הממשלה.

במהלך החידון כשעלה ראש הממשלה לשאול את שאלתו הניפו מפגינים, מתנגדי העקירה, שלט "יהודי לא מגרש יהודי", אנשי ביטחון הוציאו אותם החוצה מהאולם.
