

אלפי יהודים הגיעו היום למשמרת המחאה מול כלא שקמה באשקלון, של משפחות העצורים היושבים בכלא זה וביניהם גם אשתו וילדיו של נריה אופן, העציר המנהלי.

אוטובוסים שעשו דרכם לגוש קטיף, נעצרו באשקלון כדי לתמוך ולחזק את העצורים ומשפחותיהם, משעות הבוקר. בצהריים הגיע למקום גם רב העיר צפת, הרב שמואל אליהו, שהשתתף בתפילת מנחה.

כל בני משפחת אופן משני צדדיה השתתפה במחאה. "ירדו בחורים מהאוטובוסים ושרו ורקדו", מספרים בני המשפחה. "באנו במטרה להראות שאנחנו מחוזקים ומעבירים מסר שזה לא הדרך לשבור אותנו - לא נישבר ממעצרים, רוצים לסתום לו את הפה", הם מוסיפים.

ביום שלישי התקיימו הפגנות סוערות בעת שהובא נריה אופן להארכת מעצר. אופן הובא לבית המשפט המחוזי בבאר שבע על מנת לאשר את חוקיות מעצרו.

המשטרה עצרה אז חמישה מפגינים.
