

אדם בלבוש מוזר שניסה להתקרב לשגרירות ישראל באוזבקיסטן עורר הבוקר את חשדם של אנשי הביטחון. הם קראו לו לעצור וירו באוויר, אך הוא לא עצר ולבסוף הרגו אותו. לא ברור אם מדובר במחבל מתאבד או בתמהוני.


תקרית ביטחונית בשגרירות בטשקנט: הבוקר נורה למוות אדם, שניסה להתקרב לשגרירות ישראל בטשקנט, בירת אוזבקיסטן. לא נמסר על נפגעים נוספים.

האדם עורר את חשדם של אנשי הביטחון במקום, משום שלבושו והתנהגותו היו לדבריהם "מוזרים". הם ביקשו ממנו לעצור וירו באוויר, אך לאחר שסירב לעשות כן ירו בו למוות. בשעות אלו מתנהלת חקירה לבירור זהותו של האיש ונסיבות המקרה.

משרד החוץ טוען, כי עדיין לא ברור אם מדובר בניסיון פיגוע או בתמהוני. אך לדברי שגרירות ארצות הברית במדינה, אכן מדובר במחבל מתאבד.

זהו אינו האירוע הבטחוני היחיד מול השגרירות בבירת אוזבקיסטן. לפני עשרה חודשים אירע פיגוע נוסף ליד השגרירות בטשקנט, בו נהרגו 3 אנשים בשלושה פיצוצים. אחד הפיצוצים אירע ליד בניין שגרירות ישראל, אחד ליד בניין שגרירות ארה"ב ואחד ליד משרד התובע הכללי.

שני אזרחים אוזבקים נהרגו בפיגוע ליד השגרירות הישראלית, אחד מהם היה מאבטח של השגריר הישראלי, צבי כהן והשני שוטר. שוטר נוסף שאבטח את שגרירות ארה"ב, ונפצע בפיצוץ במקום, מת למחרת הפיגוע מפצעיו. לא היו נפגעים ישראלים באירוע.

ארגון מוסלמי מאוזבקיסטן קיבל אחריות על הפיגוע המשולש. הארגון, "התנועה המוסלמית של אוזבקיסטן", פירסם את ההודעה באתר אינטרנט.

ארגון נוסף קיבל אחריות לביצוע הפיגועים. באותו אתר אינטרנט איסלאמי הופיעה הודעה אחרת בשם ארגון, "חיזב א-תחריר" (מפלגת השחרור), ולפיה "יחידת המתאבדים ביצעה פעולה נגד אינטרסים של הציונים ושל הממשלה באוזבקיסטן. הפעולות הללו תוכננו היטב על ידי המוג'הידין והן חלק מסדרה של פעולות".

ממשרד החוץ נמסר כי הם בודקים האם יש צורך בתגבור האבטחה במקום.

חמושים השתלטו הלילה על העיר אנדיג'אן שבמזרח אוזבקיסטן. תחילה פרצו החמושים על בית הכלא בעיר ושחררו אלפי אסירים, חלקם פוליטיים וחלקם פליליים. לאחר מכן השתלטו על בנייני ממשל והעלו מבנים בעיר באש. באנדיג'אן נערך משפטם של 23 קיצונים מוסלמים המואשמים בהשתייכות לארגון לא חוקי, וההתקוממות פרצה ככל הנראה בשל הזעם שמעורר המשפט בעיר.


על פי דיווחים, שלושה צלפים נתפסו ונגררו מעמדותיהם על ידי המפגינים. בשמי העיר מרחפים מסוקים צבאיים, אולם לא נראה שיש כוחות ביטחון על הקרקע. בסוכנות הידיעות רויטרס דווח כי 10 ג'יפים וחמש משאיות נראו נושאות גייסות אל תוך העיר. בקול ישראל דווח כי נשיא המדינה, איסלאם קרימוב, ובכירי ממשלו יצאו לעיר בניסיון להרגיע את הרוחות.

אנדיג'אן היא אחת הערים החשובות באוזבקיסטן, בהיותה העיר המרכזית בעמק פרהגנה עתיר האוכלוסין. העיר נחשבת לסמן של האווירה הציבורית באזור. באתר הבי.בי.סי. דווח כי הממשלה הרודנית בטשקנט התייחסה תמיד לאזור פרהגנה בחשד, ועצרה אלפים מתושבי האזור בשנים האחרונות. למרות משטרה הלא-דמוקרטי, אוזבקיסטן נחשבת לבעלת ברית מרכזית של ארה"ב במסגרת המלחמה בטרור.
הרב הראשי של אוזבקיסטן אמר כי הוא חושש לגורלם של בני הקהילה היהודית באנדיג`אן. לדבריו, לא הצליח ליצור קשר טלפוני עם אנשי הקהילה היהודית במקום.

מרד האסירים בעיר פרץ במחאה על משפטם של אנשי עסקים מוסלמים ובשל חשדות לפיהם שומרים אמריקנים בגוואנטאנמו ביזו את ספר הקוראן, הקדוש למוסלמים.

שרת החוץ של ארה"ב, קונדוליסה רייס, אמרה כי "ארה"ב לא תסבול הפגנות של חוסר כבוד כלפי הקוראן הקדוש - לא עכשיו, לא בעבר ולא אי פעם". כך דווח מסוכנות איי.פי.

קירגיזסטן וקזחסטן סגרו את גבולותיהם עם אוזבקיסטן, זאת בשל המהומות שמתחללות באנדיג'אן שבמזרח המדינה.

"ההחלטה לסגור את הגבול נבעה מהרצון למנוע מגורמים הרסניים לחצות את הגבול", אמר דובר משמר הגבול הקירגיזי.

המפגינים באוזבקיסטן דיווחו כי 20 בני אדם נהרגו ו-30 נפצעו במהלך המהומות שהתעוררו בשל העמדתם לדין של 23 אנשי עסקים מוסלמים.

