

ישראל מהמדינות המובילות בעולם בתקני מוצרים ושיטות איטום. בארץ פועלים כ- 250 קבלני איטום מורשים ומאות "חאפרים"; רשויות הבנייה ומכון התקנים אינם מצליחים לאכוף את הוראת האיטום בשל מחסור מתמיד בכוח אדם

לראשונה בישראל תיערך ועידה בינלאומית מקצועית לנושאי איטום. חברת "פזקר" ייזמה את הועידה אשר תתקיים במעמד מנכ"ל משרד הבינוי והשיכון ואורחים מחו"ל. הועידה, שתיערך בשבוע הבא במלון דניאל בהרצליה, תעסוק לראשונה בהיבטים הקשורים בעתיד שוק האיטום הבינלאומי ברמת פיתוח טכנולוגיות ומוצרים חדשים, שיטות יישום ומודרניזציה של הענף בארץ ובחו"ל ותחזיות שוק האיטום לשנים הקרובות. במהלך הועידה, יציג שמואל אבוהב מנכ"ל משרד השיכון את תחזית הפעילות של משרד הבינוי והשיכון לשנים הקרובות.

אלי שחף מנכ"ל "פזקר" טוען כי על פי נתוני שוק האיטום הבינלאומי, ישראל היא מהמדינות המובילות בעולם בכל הקשור לתקנים מחמירים של מוצרי איטום ושיטות ליישום מוצרים אלה. בישראל פועלים כיום כ 250 קבלני איטום מורשים הפועלים על פי הוראת ייצרן ובצמוד להוראת התקן אך במקביל אליהם, מזהיר שחף, פועלים מאות "חאפרים" אשר גורמים באופן ישיר ועקיף לנזקים הבאים לידי ביטוי בליקויי בניה שעלויות התיקון שלהן גבוהות ביותר.

במהלך הועידה ירצה לראשונה בישראל ברטרנד וויטר, סמנכ"ל חברת "ז'ונס מאנויל" יצרנית מוצרי איטום המובילה בעולם, אשר עוסקת בין השאר בפיתוח יריעות איטום מתקדמות. וויטר יציג גם את החידושים בעולם בתחום זה.
