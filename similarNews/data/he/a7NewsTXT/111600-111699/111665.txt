

נציג התעשייה האווירית באקוודור, מרדכי פראבדה, נרצח אתמול במהלך שוד מזוין בעיר גויאקיל. הודעה נמסרה למשפחתו, ולמשרד החוץ בירושלים.

באקוודור נרצח מרדכי פראבדה, עובד התעשייה האווירית, במהלך שוד מזוין. פראבדה נורה אמש על ידי שני שודדים, בעיר החוף גויאקיל, והיום מת מפצעיו.
שני שודדים עצרו אותו בעת שנסע עם מכוניתו בכביש. הם השתלטו על האוטו ודרשו כי יתן להם את כספו, שעונו ושרשרת מגן דוד שענד. הוא סירב להעביר להם את השרשרת שקיבל מאביו והשודדים ירו בו.

פראבדה, בן 58 מחולון, הגיע לאקוודור לצורך עסקת השבחת מטוסים. הוא עבד במפעל להב של התעשייה האווירית יותר מ-30 שנה ובשנים האחרונות עסק בשליחויות במדינות דרום אמריקה בתחום ההדרכות. בחג הפסח הגיע לחופשה בארץ, ולאחרונה שב לאקוודור לתקופה של חודש ימים נוספים.


