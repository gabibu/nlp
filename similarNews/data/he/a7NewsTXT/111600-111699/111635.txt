

אירועי יום העצמאות נפתחו הבוקר בבית הנשיא בקבלת פנים שערכו נשיא המדינה, משה קצב, ורעייתו, גילה, למפקדים מכל הזמנים   מדור תש"ח ועד היום.

בתחילה הורם נס הנשיא לראש התורן ולאחר מכן סקרו הנשיא קצב והרמטכ"ל יעלון את מסדר צה"ל המורכב מ- 120 חיילים מצטיינים, כשברקע מנגנת תזמורת צה"ל.

בקבלת הפנים נטלו חלק ראש הממשלה, נשיא בית המשפט העליון, שר הביטחון, שרי ממשלה, חברי כנסת, נשיאים וראשי ממשלה בעבר, מפקדי דור תש"ח, אלופי צה"ל בעבר ובהווה, גיבורי ישראל ובעלי עיטור הגבורה, העוז והמופת ממלחמת העצמאות, ראשי קהילת המודיעין והמשטרה.

נשיא המדינה וראש הממשלה נשאו ברכות לרגל יום העצמאות ה- 57 למדינת ישראל.
הנשיא קצב פנה לאלופי צה"ל בעבר ובהווה ואמר "אנו גאים בכם. אתם, אלופי תש"ח, הגשמתם את חלום העם היהודי בכל הדורות. עיצבתם את צה"ל וגם את דרכה של המדינה. לא היינו יכולים לחגוג את יום העצמאות בלעדיכם. הובלתם את המדינה משואה לתקומה".

הנשיא הוסיף כי "צה"ל מעבר להיותו הזרוע העיקרית של ביטחון ישראל, הוא גם בית הספר לאזרחות, לאהבת האדם והארץ, לפטריוטיזם. הצבתם דור צעיר, חברה הפועלת על פי נורמות וערכים שצה"ל העניק להם".

לאחר מכן עברו האישים להשתתף בטקס לכבוד קצינים וחיילים מצטיינים שהתקיים בגן משכן הנשיא בהשתתפות משפחות החיילים.

בטקס, העניקו הנשיא והרמטכ"ל תעודות וסיכות הצטיינות ל- 120 החיילים המצטיינים מכל החילות בצה"ל.

נשיא המדינה אמר כי "בכל ימות השנה אנו טרודים בבעיות ובקשיים. ביום הזה אנו יכולים להביט על הטוב והיפה שבתוכנו, ולשבח את מי שמוסיפים לחיינו אופטימיות, תקווה וגאווה".

הנשיא ייחד מילות תודה והוקרה אישיות לרמטכ"ל, רב אלוף משה בוגי יעלון, ואמר "כיהנת כרמטכ"ל באחת התקופות הקשות ביותר בחיי המדינה. אני מודה לך בשמי ובשם אזרחי ישראל ומאחל לך, עם פרידתך מצה"ל, דרך צלחה".

הנשיא ברך את יהדות העולם על ביטויי הסולידריות והתמיכה האיתנה בישראל וכן אזרחי ישראל הערבים החיים בקרבנו ונאמנים למדינת ישראל.

בתום הטקס צולמה התמונה המסורתית עם נשיא המדינה ורעייתו, ראש הממשלה, שר הביטחון ורעייתו, הרמטכ"ל, אלופי המטכ"ל, מפקדי תש"ח והחיילים המצטיינים.
בזמן הצילום חלף מטס אווירי של חיל האוויר מעל בית הנשיא כמפגן הצדעה לראשי המדינה ולחיילים המצטיינים.
