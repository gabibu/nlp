

ד"ר רון בריימן, יו"ר חוג הפרופסורים לחוסן מדיני וכלכלי, אומר כי הוא מצפה לאותו אלוף או ניצב שיקום יניח את הדרגות על שולחן הממשלה ויתפטר תוך הכרזה ש"אסור לצה"ל ולמשטרה לנצח ב'מלחמה נגד היהודים'".

אלוף או ניצב כזה לא יהיה "חוליה חלשה" אלא זו החזקה והערכית וייתכן שצעד כזה יגרום ל"אפקט דומינו" שימנע את הטרנספר וייתר את הסרבנות ההמונית הצפויה, של חילוניים ושל דתיים.

בריימן מתייחס לדברי אל"מ מרציאנו רמ"ח אמל"ח במז"י לפיהם מפקדי צה"ל אינם מגדירים את הנצחון על הפלשתינים כיעד אפשרי אלא שואפים להורדת רמת האלימות של ארגוני הטרור ולהשגת הפוגה.

בראיון לכתבתנו רותי אברהם אומר בריימן כי שורש הרע הוא אי הגדרתה של מלחמת אוסלו כמלחמה אלא כ"מלחמה בעצימות נמוכה". אילו היו מגדירים את המציאות כמלחמה והיו פועלים בהתאם, "לא היינו מותשים 5 שנים, ולא היו נשמעים ב'צבא החזק במזרח התיכון' קולות כמו אלו של אל"מ מרציאנו.

תפקידו של צבא נורמלי במדינה נורמלית הוא לנצח במלחמה שנכפתה עליו ומילות ההמנון הלאומי "להיות עם חופשי בארצנו" צריכות להתפרש גם כ"להיות עם נורמלי בארצנו". ישראל צריכה להשיב מלחמה שערה, להשיג הכרעה מהירה ולא לעשות שימוש באי הכרעה כתירוץ לאי מוכנות מול סוריה.

תפישת הביטחון של ישראל, מוסיף בריימן, היתה מאז ומתמיד, שיש להשיג הכרעה מהירה ולא להגרר למלחמת התשה ממושכת השוחקת את הצבא, הכלכלה והחברה.
"רק האוסלואידים ויורשיהם השרונואידים, עיוותו תפישה הגיונית ונורמלית זו".

אם אל"מ מרציאנו אינו מבין שזה תפקידו, יש לפטרו וכך גם לגבי מפקדים נוספים, אומר בריימן. עם זאת, הוא מדגיש, הבעיה מתחילה בדרג המדיני: בראש הממשלה ובשר הביטחון, ש"שכחו מי האויב ומעסיקים את צה"ל בהכנות למלחמה באויב החדש, היהודים, במקום באויב האמיתי: צבא הכיבוש הפלשתיני שהובא לארצנו במסגרת אוסלו וגרם למלחמת אוסלו".

בריימן מטיל ספק בכשירותו של שר הבטחון לשמש בתפקידו לאור העובדה שהוא מציע בעיצומה של מלחמה לקצר את שירות החובה "נראה שהוא פשוט מנותק, או עסוק בהכרזות פופוליסטיות מנותקות". שר בטחון אחראי היה עושה שימוש בצבא העומד לרשותו למלחמה באויב ולא לגירוש בני עמו מבתיהם, היה מודיע לראש הממשלה כי צה"ל אינו מסוגל לבצע את הטרנספר, והיה מתפטר. רה"מ אחראי היה מפטר את שר הבטחון שבעיצומה של מלחמה מאפשר בצה"ל מצב שבו קצינים בכירים אומרים ש'אין ביכולתם להתכונן למלחמה עתידית כי הם עסוקים מדי באינתיפאדה'.

"האמת היא שקצינים בכירים רבים אינם מתכוננים למלחמה עתידית, ואף לא מטפלים כהלכה במלחמה הנוכחית, מלחמת אוסלו, כי הם עסוקים בהכנות למלחמה פסולה נגד בני עמם", הוא אומר.

אני מצפה לראות את אותו אלוף או ניצב שיקום ויניח את דרגותיו על שולחן הממשלה ויתפטר תוך הכרזה ש"אסור לצה"ל ולמשטרה לנצח במלחמה נגד היהודים", אומר בריימן. "אלוף או ניצב כזה אינו החוליה החלשה אלא דוקא זו החזקה והערכית, וייתכן שצעד כזה יגרום ל'אפקט דומנו' שימנע את הטרנספר, ובכך לא יהיה צורך גם בסרבנות המונית צפויה של חילוניים ושל דתיים, כי היא תהיה מיותרת".

