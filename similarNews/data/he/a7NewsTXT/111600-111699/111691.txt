

תומר מילוא, בת 12, הגשימה חלום ורשמה שיא ישראלי כאשר היתה למטיילת הצעירה ביותר שסיימה ברציפות את שביל ישראל בן ה-900 קילומטרים. (בתמונה: מפרץ אילת - נקודת הסיום של שביל ישראל)

יום העצמאות שנחוג אתמול שבר שיאים לא רק בכמות האנשים שיצאו לטבע ולפארקים . יש כאלו ( והם רבים) שאוהבים לשבת בחיק הטבע ו"למנגל" , אבל יש גם כאלו שההליכה בשבילי ישראל עושה להם טוב. תומר מילוא ילדה בת 12 הגשימה חלום ורשמה לכבוד יום העצמאות שיא ישראלי כאשר סיימה הליכה רצופה בת 51 ימים לאורך 900 ק"מ בשביל ישראל.

הכל התחיל לפני כשנה וחצי. במהלך טיול משפחתי, סיפר אב המשפחה לבתו תומר בת העשר על שביל ישראל. בדרך לביתם בנס ציונה הצטרפו אליהם טרמפיסטים שסיפרו כי הם עושים את שביל ישראל כולו, מצפון הארץ לדרומה. תומר התעניינה מאד, והודיעה "אני רוצה לעשות את שביל ישראל ולהיות הילדה הראשונה והילדה הצעירה ביותר שתלך בו לכל אורכו". וכך, בחרה תומר לציין את הגעתה לגיל בת מצווה בדרך קצת אחרת, ע"י טיול בשביל ישראל לכל אורכו, "מדן ועד אילת".

האב אודי, מדריך טיולים בעברו, לא נבהל, והתחיל להכין את התוכניות לטיול לקראת בת המצווה של בתו. אודי פנה לאורי דביר ודני גספר, מרכזי הוועדה לסימון שבילי ישראל של החברה להגנת הטבע והם עזרו לו, ובנו איתו ועם תומר את מסלול הטיול, נתנו טיפים להליכה וציידו אותו במפות ומידע.

לפני כחודשיים, נטל אודי חופשה מעבודתו והשניים יצאו למסע ארוך, מאתגר וחווייתי.

לאורך 51 יום הם צעדו ברציפות, כמעט ללא הפסקה, ממרכז הארץ לדרומה, ושוב מצפון הארץ למרכזה, פגשו מטיילים אחרים, טיילו בגשם ובקור, לנו בשטח והכל כדי להשלים את המשימה.

דני גספר, מרכז הוועדה לשבילי ישראל בחברה להגנת הטבע אמר בתגובה למבצע כי "ההליכה בשביל ישראל לכל אורכו מעמיקה את הזיקה והשורשים לארץ בה אנו חיים. ההליכה בשביל חושפת את הצד היפה של ישראל: אנשים טובים ומכניסי אורחים וכמובן, נופים מקסימים. החוויה של ההליכה לאורך הארץ, עם הציוד על הגב וההתמודדות עם הטבע, היא בלתי נשכחת".

תומר מספרת כי "הטיול היה כיפי וממש לא קשה. לאבא שלי היה יותר קשה ממני בהרבה קטעים של הטיול. ראינו הרבה צמחים וחיות שבחיים לא הייתי פוגשת אם לא היינו עושים את הטיול. גם פגשנו הרבה אנשים נחמדים שעזרו לנו. אני לא מבינה למה ילדים רוצים לטוס לחוץ לארץ כשיש לנו כזאת ארץ יפה. בחיים לא אשכח את הטיול הזה".

שביל ישראל הוא תוואי רצוף מ"דן ועד אילת", הוא חוצה את הארץ לאורכה ולרוחבה וחובק מגוון אדיר של נופים במסלול של כ-900 ק"מ. השביל משמש עמוד שדרה לאלפי קילומטרים של שבילים מסומנים, תוך הקפדה על שמירת הטבע ואופי האזור.

לשביל ישראל סימון מיוחד בצבעי כתום כחול ולבן, המוטבע בצורה ברורה ומאפשר התמצאות והליכה לפי הסימון.

השביל מתחיל בקצהו הצפוני בבית אוסישקין ליד תל דן בגליל ומסתיים סמוך למעבר טאבה מדרום לאילת.

הרעיון ליצור את שביל ישראל נולד לפני שנים במוחו של אברהם תמיר, עיתונאי ואיש טבע. הוא העביר את הרעיון לאורי דביר, יו"ר הוועדה לשבילי ישראל של החברה להגנת הטבע. הוועדה לשבילי ישראל החלה את עבודות התיכנון של התוואי וסימונו בתחילת שנות השמונים, והוא נחנך בשנת תשנ"ה.

בשנים האחרונות התרבו הצועדים בשביל ישראל. מאות כבר צעדו לכל אורכו, ואלפים רבים טיילו בקטעים נבחרים של השביל. תדרוכים למטיילים בשביל ישראל, ניתנים כמה פעמים בחודש במשרדי החברה להגנת הטבע.
