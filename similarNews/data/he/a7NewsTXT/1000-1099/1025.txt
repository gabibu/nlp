

ועדת מיטשל, הבודקת את מהומות הפלשתינים שפרצו בראש השנה, נפגשה אתמול עם שר החוץ שמעון פרס, ועם השר המתאם את עבודתם, דני נווה. כתבנו בני טוקר ציין כי אתמול הגיעו חברי

הוועדה לארץ, וכי פעילותה התאפשרה לאחר שהוגדרו מחדש מסגרותיה.
את הוועדה הזו, כזכור, הקים הנשיא קלינטון אחרי ועידת שארם, במטרה לבדוק את הנסיבות לפריצת האירועים האלימים באוקטובר. בראש הוועדה עומד ג'ורג' מיטשל, וחברים בה נשיא תורכיה לשעבר דמירל, שר החוץ הנורווגי, ונציג האיחוד האירופי. חבר חמישי של הועדה פוטר משום שפעל בלא תיאום עם ישראל.

שר החוץ שמעון פרס אמר שוועדה זו לא נועדה למצוא אשמים, אלא לעזור בפתרון הסכסוך באמצעות קביעת העובדות ומניעת הידרדרות במצב. את מסקנותיה היא תגיש לנשיא ארה"ב, והעתק יועבר גם למזכיר האומות המאוחדות.

חברי הוועדה נפגשו היום עם משפחות ישראליות שנפגעו מן הטרור הפלשתיני. במפגש זה דיבר מר ברמי, שבנו מאיר שנרצח בפיגוע בחדרה. אנשי הוועדה הביעו את השתתפותם בצערן של המשפחות. הוועדה מתעתדת לצאת לעזה ולחאן יונס, שם תבקר את הפצועים בבתי החולים הפלשתיניים, ותשמע עדויות מהצד השני.

דני נווה, השר המתאם את פעילות ועדת מיטשל עם הגורמים הרשמיים בישראל, אמר כי ראש הממשלה ושר החוץ החליטו לקבל את פעילות הוועדה מפני שחבריה קיבלו עליהם לפעול מתוך שקיפות, ולתאם את כל פעילותה עם ישראל, כנדרש.

נווה הזכיר שהקמת הוועדה הייתה חלק מהחלטות ועידת שארם, והסעיף הראשון בהחלטות היה שמעשי האלימות והטרור יופסקו, דבר שלא קרה. נווה רואה חשיבות להבהיר לערפאת שמצופה ממנו לא רק להפסיק לתת אור ירוק לארגוני הטרור לפגע, אלא למנוע את הטרור שבו עוסקת הרשות עצמה. לדברי נווה הובהר לחברי הוועדה שישראל אינה מסכימה, וגם לא תקבל המלצה לנוכחות משקיפים או לכניסתו של כוח בינלאומי, דבר שאליו הפלשתינים חותרים.
