

ועד היישוב היהודי בחברון, עם 12 משפחות המתגוררות בבית הדסה, הגישו אתמול תביעה על הוצאת לשון הרע נגד עיתון הארץ, ונגד עמירה הס, הכתבת האחראית לסיקור הצד הפלשתיני בעיתון. הם טוענים כי לפני חודשיים דווח שם כאילו התעללו בגופת מחבל, ובכך הוציא את דיבתם רעה.

כתבנו עוזי ברוך דיווח שלפני יותר מחודשיים עלה המון מתפרעים על בית הדסה. אחד מהמתפרעים, פעיל תנזים, ירה על חיילי צה"ל שהגנו על בית הדסה, וסיכן את חייהם. האיש נורה ונהרג. רופא צבאי קבע את מותו. לאחר יומיים דיווחה עמירה הס בכתבתה בעיתון הארץ כאילו תושבי הרובע היהודי בחברון התעללו בגופתו.

נועם ארנון, דובר היישוב היהודי בחברון, אמר ליומן ערוץ 7 שהסיפור לא היה ולא נברא. לדבריו ידיעה זו היא פרי דמיון "פרוע וזדוני", כלשונו, וכי היא מתפרנסת מהנורמות המקובלות על ערבים ולא על יהודים. ארנון סיפר כי תושבי חברון פנו אל הנהלת העיתון בדרישה שיפרסם את הכחשתם, והס, שהבטיחה לפרסם זאת, לא קיימה את הבטחתה. הגירסה השקרית פורסמה ללא הכחשתם של התושבים. בהסתמך על הודעת דובר צה"ל טוענים תושבי חברון בכתב התביעה שאירוע מעין זה לא היה ולא נברא. סכום התביעה: רבע מיליון שקלים.

תגובת העיתון לכתב האישום עדיין לא ניתנה.
