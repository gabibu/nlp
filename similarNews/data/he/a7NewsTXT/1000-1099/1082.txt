

בשיחה עם כתבים זרים בירושלים אמר מקור צבאי בכיר כי למעשה לא השיגו הפלשתינים דבר מהאינתיפאדה: לא הישגים מדיניים, ולא הסברתיים. לזקוף "לזכותם" הם יכולים רק למעלה מ - 70 קורבנות ישראליים, אמר. לדבריו, ברחוב הפלשתיני עולה השאלה אם כל זה היה שווה. המקור הצבאי אמר שלמזכ"ל הפתח מרוואן ברגותי יש אינטרס פוליטי להחזיר את המאבק לרחוב, כי לטענתו רק באמצעות שימוש במאסות של אנשים, דבר הנותן מאפיין עממי למאבק, יהיה אפשר לקבל את תמיכת העולם. עוד ציין המקור הצבאי, שרוב פעילות התעמולה של הרשות מופנית לדעת הקהל במדינות ערב, בעיקר לשכבות המעמד הבינוני והגבוה.

בכירי תנועת פת"ח בגדה מתחו ביקורת על הדברים שהשמיע ברגותי, ואמרו שהדברים נראים צבועים, ונובעים ממגעים שקיים עם המימסד הישראלי. חוסיין א-שייך, אחד מבכירי הפת"ח, מסר לכתב עתי"ם ברמאללה כי זוהי דעתו של ברגותי בלבד, וכי היא אינה מחייבת את מוסדות הפת"ח.
