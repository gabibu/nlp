

מועצת יש"ע קראה לשר הביטחון לשנות את דפוסי הפעולה של צה"ל מול מחבלי ערפאת בגוש קטיף. המועצה אמרה כי יש להשמיד את מקורות הירי, ולא להסתפק בירי תגובה בלבד. בתגובה על הצהרת ראש הממשלה, כי הוא זקוק לזמן כדי לחסל אל הטרור, אמר דובר מועצת יש"ע יהושע מור-יוסף כי אין זמן, מכיוון שבינתיים נשפך דמם של יהודים.

בשיחה ביומן ערוץ 7 הביע יהושע מור יוסף דובר מועצת יש"ע דאגה ממהלכיה של הממשלה. הוא כיוון בדבריו לכך שנכנעה ללחץ בינלאומי, והסירה את הסגר ברמאללה עוד לפני שנתפסו חברי חוליית המחבלים שפעלה באזור, ואשר לצורך לכידתה הוטל הסגר.

"האמירה של שרון, שלא ישוחח תחת אש, היא יפה", אמר מור יוסף, "אבל מה עושים בעניין האש בעצמה?" שאל. אמנם לדבריו חלה התקדמות בממשלה זו לעומת הקודמת בכך שזו מפנה את אצבעה בהאשמה כלפי ערפאת, אבל בכך אין די: "צריך לטפל בזה ולא להצביע באצבע", סיכם.
