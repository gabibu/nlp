

תנועת החמאס בשטחים פירסמה כרוז, בו היא מכחישה את הטענות בכלי התקשורת הישראלים, כאילו אנשיה עמדו מאחורי הפיצוץ שהיה בתוך בית משפחת טקרורי בשכונת רפידיה בשכם ביום שלישי בלילה. הפיצוץ גרם לדליקה בתוך הבית ולפציעתם של 8 אנשים מבני המשפחה, בהם 3 תינוקות.

סוכנות עתי"ם מציינת, כי הפיצוץ נגרם לפי הפרסומים כתוצאה מתקלה במעבדה של חומרי נפץ, שהיתה בחדר השרותים של הבית, אך תנועת החמאס מסרה, כי אין לה כל קשר לעניין זה. לטענת החמאס, מדובר בנסיון של כלי התקשורת הישראלים לסכסך בין הפלשתינים בינם לבין עצמם והדבר מכוון ע"י שרות הבטחון הכללי הישראלי.
