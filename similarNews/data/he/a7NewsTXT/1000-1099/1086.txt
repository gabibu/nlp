

השופט תיאודור אור, יושב ראש הוועדה לחקר מהומות הערבים, הנחה את המשטרה לפתוח מיד בחקירת ההתפרעות הקשה שהייתה שלשום באולם הוועדה. היכל בית המשפט העליון בירושלים דמה לשדות הקרב באום אל פאחם ובסכנין בתחילת הסתיו, אך הפעם נוכח עיניהם של חברי הוועדה. הם פשוט נאלצו להימלט על נפשם.

מפכ"ל המשטרה רב ניצב שלמה אהרונישקי אמר כי אם ייווכח שיש צורך בכך הוא ישקול משלוח תגבורת של שוטרים לאולם הדיונים של ועדת אור, וקציני משטרה בכירים איימו שלא יאפשרו עוד לשוטרים להעיד בוועדה אם שלומם לא יובטח. אהרונישקי גם אמר שהמשטרה בודקת את הצילומים מההתפרעות, והיא תמצה את הדין עם אלו שיימצאו אשמים. מנהל בתי המשפט דן ארבל יברר בירור מקיף את השתלשלות האירועים האלימים במהלך הדיונים. שר המשפטים מאיר שטרית דרש מארבל לסיים את הדיון ולהגיש את מסקנותיו עד יום שני הקרוב.

תושבים מסכנין תקפו באולם הוועדה קצין משטרה, השחיתו ציוד, וגרמו לחברי הוועדה להימלט על נפשם, אך איש מתושבי סכנין אלה לא נעצר.
