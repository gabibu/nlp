

ועדת החוקה של הכנסת אישרה אתמול הצעת חוק חדשה, המאפשרת לאדם שהוא חולה סופני לחתום על הצהרה שתחייב את הרופאים המטפלים בו לא להאריך את חייו בצורה מלאכותית, והיא תובא להצבעה בקריאה ראשונה במליאת הכנסת לאחר חופשת הפסח. את הצעת החוק יזמו אנשי מר"צ ו"ישראל אחת", אך תומכיה הם גם נציגי יהדות התורה. הרב רביץ, בשיחה עם יומן ערוץ 7, הסביר שמר"צ שיתפה פעולה עם יהדות התורה, וכי החוק שונה והותאם לדרישות ההלכה, ולכן זכה לתמיכת יהדות התורה.

לדבריו אחד הכללים החשובים שהוכנסו הוא שאין מדובר בפעולה אקטיבית. רופא לא יקצר בפועל חיי אדם, וכן לא יעשה זאת אדם אחר כלשהו. יותר מאוחר, אמר רביץ, יוגדר בבירור מיהו החולה שעליו מדובר, וההגדרה תהיה תואמת להגדרת ההלכה שהיא: "חולה הנוטה למות", ולא "חולה סופני". מרכיב חשוב, לדברי רביץ, המופיע בחוק, הוא נושא הייסורים. הסבל נלקח בחשבון, ואם חולה סופני אינו סובל, החוק לא יופעל עליו גם אם הוא יחתום על הצהרה אלף פעמים, סיכם רביץ.
