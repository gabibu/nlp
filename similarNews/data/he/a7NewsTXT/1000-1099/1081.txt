

בתום ביקורו בארצות-הברית הגיע ראש הממשלה אריאל שרון ארצה. עדות על הצלחת הביקור בארה"ב עולה מדברי אדוארד ווקר, סגן שר החוץ לעניני המזרח התיכון. הוא אמר ששיחות הנשיא בוש עם שרון היו "טובות ביותר", וכי הן ביססו את מערכת היחסים המיוחדת שבין ארה"ב לישראל.

לדברי ווקר, ביקורו של שרון נערך במסגרת הערכה מחודשת שמעריך הממשל האמריקני את מדיניותו במזרח-התיכון, וזאת נוכח כשלון תהליך השלום, והתגברות האלימות בין הישראלים לפלשתינים. במסיבת עיתונאים שכינס שרון בנמל התעופה בן גוריון בהגיעו ארצה, הוא דיבר על הישגי הביקור בארה"ב, ואמר כי "בפגישות הביעו האמריקנים הכרה בישראל כשותפה לפיתוח מערכות הגנה וההרתעה, מול האיום הגובר של הטילים הבליסטיים".

במענה לשאלה על התבטאויות שנשמעו על אודות מסירת כפר דרום לפלשתינים, אמר שרון ש"לפנות את כפר דרום זה כמו לפנות את כפר סבא".

שרון דחה את הביקורת הנמתחת עליו מימין נוכח חוסר התגובה על רצח תושב אפרתה ועל הפגזת המרגמות על נחל עוז. הוא אמר כי יבצע כל שהבטיח בנושא המלחמה בטרור, אך ביקש שיינתן לו זמן לעשות זאת. "צריך סבלנות. דבר לא השתנה במדיניותי, וכך גם הבהרתי לאמריקנים", אמר שרון.
