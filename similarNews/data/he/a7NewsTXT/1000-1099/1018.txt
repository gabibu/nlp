

אתמול התחילה מרגלית הר שפי לרצות את עונש המאסר שנגזר עליה, תשעה חודשי מאסר, בבית הסוהר לנשים 'נווה תרצה'. כתבנו קובי סלע, ששהה עם מלוויה של הר שפי אל כותלי הכלא דיווח על מאות בני אדם שנאספו מול שערי הכלא במחאה על כליאתה. בין הנאספים בני משפחתה, תושבי היישוב בית אל ותומכים שבאו מרחבי הארץ. הרב שלמה חיים אבינר, רבה של בית אל, אמר שם: "באנו למחות נגד גזר הדין השגוי של השופטים. לא ידינו שפכו את הדם. דם ראש ממשלה לא יכופר באמצעות הנערה".

לפני שנפרדה מבני משפחתה אמרה הר שפי כי בית המשפט משלח אותה למאסר בשל מחשבות וידיעות שלא היו לה. "לא המאסר מפריע לי, אלא עצם ההרשעה", אמרה. היא צפויה לצאת לחופשתה הראשונה בעוד כחודשיים וחצי. לערוץ 7 נודע כי נבדקה אפשרות להסב חלק מתקופת המאסר לעבודות שירות, אך בשיחה עם דודתה אמונה אלון היא אמרה שהעניין נבדק ואף שזכה גם לעידוד מצד אישי ציבור מהשמאל שמצפונם נקפם על מאסרה, אך מרגלית דחתה את האפשרות הזאת, בטענה שבכך ינוקה מצפונם של אלו ששלחו אותה לכלא על לא עוול בכפה. לדברי אלון הר שפי אמרה שחוץ מניקויה המוחלט מההרשעה, דבר לא יפצה אותה.

אלון הוסיפה שהתמיכה של הציבור במרגלית מרגשת את בני המשפחה ואת מרגלית, ומחזקת אותם. לדבריה מרגלית יודעת שהיא בעצם סמל, ושהשנאה המופנית אליה היא אותה שנאה המופנית אל ציבור המתנחלים כולו. אלון הביעה את אמונה שהצדק עוד יצא לאור, למרות כל העיוות הנורא.
