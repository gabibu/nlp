

חילופי אש היו אתמול בין צה"ל לפלשתינים בנווה דקלים. כתבנו משה פריאל שוחח עם אחד מתושבי היישוב, יצחק כהן, שניצל אתמול בפעם השנייה מירי שירו צלפים פלשתיניים על אזור התעשייה. לדבריו, לאחר תקופה ארוכה של רגיעה הגיעו העובדים לעבודה באזור התעשייה, ואתמול בצהריים שוב ניסו הצלפים לפגוע בהם. הוא סיפר שהם "ירו דרך גגות הפח לתוך המבנים. שמענו את הפגיעות בקירות ובתוך החפצים". כהן אמר כי הוא מצפה לתגובה ממלכתית הולמת.

אתמול נורו פגזי מרגמה אל היישובים מורג ונצרים שבחבל עזה. בתגובה על הפגזת המרגמות ירו טנקים של צה"ל אל בסיס המשטרה הפשלתינית ליד נצרים, והרגו שם קצין של כוח שבע-עשרה.
כתבנו חגי הוברמן הוסיף כי מתברר שבתחילת השבוע ירו הפלשתינים פגזי מרגמה גם אל סביבות היישובים רפיח ים ונצר חזני. המכתשים של מקום פגיעת הפגזים לא אותרו, ולכן נמנע צה"ל מלדווח על כך.

אתמול נמשכו בדרום חבל עזה חילופי אש כבדים על מוצבי צה"ל באזור גדיד ונווה דקלים. בין היתר השתמשו שם בנשק נגד טנקים.

אש נורתה לעבר מתקן ה D.C. , או סמוך לנווה דקלים, ולעבר מוצב יקינטון. כתבנו קובי פינקלר דיווח כי במקום התנהלו חילופי אש.

ובחברון יידו הפלשתינים למעלה מעשרה בקבוקי תבערה לעבר כוחות צה"ל. יידוי הבקבוקים נעשה במסגרת התפרעות פלשתינית על רקע ביקורה הצפוי במקום של ועדת מיטשל, החוקרת את האירועים האלימים בשטחי יש"ע.
