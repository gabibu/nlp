

כתבנו אפי מאיר דיווח על מה שהתרחש היום בדיוני ועדת החינוך של הכנסת בנושא החפירות שמבצע הוואקף בהר הבית. לדברי כתבנו בחלק מהישיבה היו הפרעות קשות של חבר הכנסת עבד אל-מלכ-דהמשא, שאינו חבר בוועדה, והדברים הגיעו לכדי כך שיו"ר הועדה זבולון אורלב דרש להוציאו מן הישיבה.

ישראל כספי, מהוועד להצלת הר הבית, גילה בדיון כי אתמול באו להר מאות מתנדבים של התנועה האיסלמית לסייע בחפירות. לטענתו אף הוכנס מסור אבנים מיוחד להר, המשמש לחיתוך האבנים העתיקות, ולהתאימן לשימוש חוזר לבנייה. נציג המשטרה שנכח בישיבה הכחיש את הדברים. שרת החינוך, השרה הממונה גם על רשות העתיקות, אמרה כי הממשלה הקודמת נקטה מדיניות שאפשרה פגיעה באותם אתרים קדושים, בהר הבית, וכי עתה צריך לשנות את המדיניות. לדבריה, הודתה המשטרה שקיבלה הוראה ברורה מהדרג המדיני לאפשר כניסתם ויציאתם של כלים כבדים ומשאיות להר הבית וממנו, ושה מה שאפשר את ביצוע הפשע בהר.

בדיון שהתפתח עלו הצעות. ביניהן זו של השרה לבנת לחסום כניסתן של משאיות להר הבית. טענת המשטרה כתגובה, שמשאיות אינן נכנסות להר הבית מזה חצי שנה, נתקלה בתגובה של גיחוך מצד הוועד להצלת הר הבית, באומרם שברשותם תצלומי אוויר המוכיחים את ההפך.
