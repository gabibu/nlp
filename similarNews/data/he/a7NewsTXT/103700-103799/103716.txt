

נשיא המדינה, מר משה קצב, קיים היום במשכנו אירוע לציון 60 שנה להיווסדו של תיאטרון הקאמרי, בהשתתפות שרת החינוך, התרבות והספורט, מנכ"ל הקאמרי, מחזאים, במאים, שחקנים ועובדי התיאטרון.

הנשיא קצב ברך את אורחיו ואמר "בכל ערב במשך 60 שנים , אתם גורמים לקהל הצופים להתרגש, להזיל דמעה, לצחוק כמו בהופעה הראשונה". בהמשך דבריו ציין קצב ש"התיאטרון הקאמרי פתח לקהל הישראלי צוהר אל עולמות רחוקים, אל תרבויות העולם וגם אל עולמות קרובים, אל עולמנו היהודי".

"מדי ערב הבאתם בשפת התיאטרון מסרים של חברה ערכית, שאפתנית וליברלית, במדינה יהודית דמוקרטית. חברה הנאבקת על קיומה ובה רבדים וגוונים, תרבויות וסגנונות שהגיעו מעשרות גלויות מרחבי העולם שמתלכדות לזהות ישראלית ונשענות על תרבות מפוארת מן העבר", הוסיף הנשיא להרעיף שבחים על אנשי הקאמרי.

"הייתם ערים לשינויים ולתהפוכות שהתחוללו עקב המלחמות, גלי העלייה, המשברים החברתיים, הכלכליים והפוליטיים. אתם למעשה מעצבים את התרבות הישראלית. ההצגות שהעליתם משקפות את ההתלבטויות, הספקות, התהיות, ההרהורים, הכנות, האכפתיות, הצער, הכאב ושמחת החיים המתערבבים יום יום בחיינו. אתם גשר אל הישראליות המתהווה, המתעצבת, המתמודדת. קלסתר פניה של ישראל משתקף בהצגות תיאטרון הקאמרי".

יצויין כי במהלך האירוע התקיימה תכנית אמנותית ובה הוצגו מיטב שירים מתוך הצגות ומחזות זמר שעלו בתיאטרון במהלך שישים שנותיו. באירוע נטלו חלק גם חבר הנאמנים של הקאמרי, עמיתי כבוד של אגודת הידידים, מחזאים, יוצרים ושחקנים בכל הזמנים, ובנוסף גם ותיקי התיאטרון ובהם, בתיה לנצט ונתן קוגן, ועובדיו.
(ש)
