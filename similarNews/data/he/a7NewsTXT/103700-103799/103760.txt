

משרד התמ"ת מקיים בימים אלה בדיקה באשר לסוגיית חובת מסירת המידע לצרכן והחובה לסימון מחירים על מוצרים. זאת מתוך מגמה לאשר לרשתות השיווק שלא לפרסם מחירים על כל מוצר ומוצר.

חבר הכנסת אמנון כהן, יו"ר ועדת הכלכלה תובע ממשרד התמ"ת לתאם עם הוועדה כל סקר או מדגם שבכוונתו לבצע. "הוועדה לא תכנע ללחץ רשתות השיווק לבטל את הסימון הפרטני. טובת הצרכן היא העומדת בראש מעייננו. לא אתן לפגוע בציבור גדול של קשישים ועולים שהסימון מקל עליהם להשוות מחירים".

עורכת הדין פינקוס ממשרד התמ"ת מציינת כי בשנת 1957 נקבע בחוק הפיקוח על מצרכים ושירותים שיש להציג מחיר על כל מוצר ומוצר בנפרד. מאז נקבעו פטורים בצו סימון מחירים שקבעו אופן הצגת מחיר שונה לגבי שורה ארוכה של מוצרים. בשנת 1994 הגיע מספר הפטורים ל- 17. הפטורים התירו בין השאר להציג מחירים על גבי מיכל, על גבי מדף, בשילוט על גבי קיר וכו'.

בשנת 1998 החליט שר התמ"ס דאז שרנסקי לצמצם את מספר הפטורים במוצרים בהם היה כשל שוק באופן הצגת המחיר כשל שגרם לאי בהירות ולעיתים אף להטעיית הצרכן ואכן הפטורים צומצמו מ-17 ל-11 פטורים.

על מנת להצדיק את מגמת משרד התמ"ת לאשר פטור מסימון מחירים שואלת עורכת הדין פינקוס 'היכן היו אז אירגוני הצרכנים לזעוק את זעקת הפגיעה במידע?'

עו"ד פינקוס מציינת שלגבי סימון מבצעים ישנה אי בהירות. "לא תמיד ברור לצרכנים האם אחד + אחד חינם הוא אכן כך ולא בערך והאם הצרכן מרוויח במבצע". מכיוון שכך מסבירה פינקוס "משרד התמ"ת הרואה לנגד עיניו כיעד עיקרי את הסחר ההוגן, עורך בימים אלה בחינה מדוקדקת הן לגבי הצגת המחיר והן לגבי דרכי אכיפה שמטרתן לעקר מהשורש התנהגויות מעוולות כלפי הצרכן".

כאמור, למרות הסברי משרד התמ"ת מתנגדת ועדת הכלכלה למחיקת סימון המחירים ותובעת שבטרם ייערכו בדיקות שעלולות להוכיח שניתן לבטל את החיוב לסמן מחירים, יוצגו להם הבדיקות והסקרים על מנת שניתן יהיה לבחון את מהימנותם.
(ש)
