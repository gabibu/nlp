

עצורי גוש קטיף מוחזקים במעצר כמעט שבוע והדיון בעניינם נדחה מהיום ליום א' בטענה שהשופטת חולה כתבנו משה פריאל חושף: השופטת הגיעה היום ללשכתה. עו"ד של העצורים בתגובה: על השופטת לפסול עצמה מלדון בתיק.

הדיון שהיה אמור להיערך היום בבימ"ש השלום בב"ש לשבעה מתושבי גוש קטיף החשודים בהתקהלות בלתי חוקית, נדחה ליום ראשון בגין טענה כי השופטת דרורה בית אור חולה. כתבנו משה פריאל הנמצא בבימ"ש השלום מוסר כי לאחר בדיקה מתברר כי השופטת נמצאת ונמסר לו על ידי המתמחה שעובד אצלה כי היא נמצאת בלשכה אבל חולה.

בתגובה לידיעה, אמר עורך הדין נפתלי ורצברגר שמייצג את העצורים שיגיש בקשה שהשופטת תפסול עצמה מלדון בתיק.

בתגובה לחשיפת כתבנו מסרה דוברת משרד המשפטים: "הוחלט לדחות את הדיון ליום א' בשל מחלת השופטת. אמנם השופטת אכן היתה היום בהיכל לשם מסירת תיקים למזכירות. העברת התיק לשופט אחר היתה גורמת לזימון הצדדים וקיום דיון נוסף, דבר שהיה מוביל לעיכוב נוסף".

בני משפחותיהם של העצורים הגיבו בזעם על הידיעה שיקיריהם ישארו במעצר רק בשל מחלת השופטת, שכאמור, לא מנעה ממנה לבוא ללשכתה. הם אומרים שניתן היה להעביר את הדיון בנושא לשופט אחר או לשחרר את השבעה. לדבריהם, עצם הבקשה לעצור מפגינים עד תום ההליכים היא חסרת תקדים ונועדה להטיל מורא על הימין כולו לקראת ההינתקות.
