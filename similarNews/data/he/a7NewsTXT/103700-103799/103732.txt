

בתום פגישת ראש הממשלה אריאל שרון ויושב ראש ש"ס חבר הכנסת אלי ישי הוברר לשרון כי ש"ס אינה מתכוונת להיכנס לממשלה ואף לא לתמוך בתקציב המדינה.

ראש הממשלה קיווה שגם אם תישאר סוגיית הכניסה לקואליציה בספק, יעלה בידו לשכנע את ש"ס לתמוך לפחות בהצעת התקציב שתובא בימים הקרובים להצבעת מליאת הכנסת.

למרות ציפיותיו אלה של ראש הממשלה כינס יושב ראש ש"ס חבר הכנסת ישי מסיבת עיתונאים קצרה בתום פגישתו עם ראש הממשלה והודיע כי מפלגתו תישאר מחוץ לממשלה. כמו כן הודיע ישי שהנסיונות להגיע לעמק השווה בסוגיות הכלכליות ולהביא לתמיכת ש"ס בתקציב המדינה לא עלו יפה וסיעתו תתנגד לתקציב.

נזכיר כי אחד המהלכים שנטעו בראש הממשלה תקווה שש"ס תקבל הוראה לתמוך בתקציב הייתה פגישתה של שרת החינוך והתרבות לימור לבנת עם הרב עובדיה יוסף לפני כשבועיים. בפגישה זו ניסתה לבנת להציג בפני הרב עובדיה פתרונות לסוגיית תקציב החינוך. הרב עובדיה יוסף סיכם את המפגש בכך שהגדיר את הצעותיה של לבנת ככאלה שהוגשו בטוב טעם.

כאמור, למרות זאת תצביע ש"ס נגד התקציב.
(ש)
