

בעקבות השבתת בתי החולים אתמול כמחאה על אי תשלום פנסיה לעובדי 'ביקור חולים', מאיים יו"ר ההסתדרות, ח"כ עמיר פרץ, כי מחאה דומה צפויה בכל מגזרי המשק באם לא תבוא סוגיית גימלאי 'ביקור חולים' לפתרונה.

כ- 200 גימלאי ועובדי "ביקור חולים" השתתפו אתמול בהפגנה מול בית החולים.

כזכור, אתמול השביתה ההסתדרות את העבודה בכל מערכת הבריאות למשך שעה אחת לאות הזדהות עם גמלאי ביה"ח "ביקור חולים" בירושלים שאינם מקבלים פנסיה בשל הקשיים הכלכליים של ביה"ח.

יו"ר ההסתדרות ח"כ עמיר פרץ אמר בתום השבתת האזהרה כי "זוהי יריית הפתיחה בשורה של צעדים דומים שההסתדרות מתכוונת לנקוט בכל המשק אם הממשלה לא תיטול אחריות ותדאג לזכויותיהם של גימלאי ביקור חולים".

חברת הכנסת אילנה כהן, יו"ר הסתדרות האחיות אמרה מעל בימת הנואמים כי "ההסתדרות לא תפקיר את הגימלאים ותפעיל את מלוא כוחה כדי שהתקדים המסוכן של אי-תשלום פנסיה לא ידרדר גם למגזרים אחרים".

בהסתדרות מציינים כי ביה"ח "ביקור חולים" הוא אחד מראשוני ביה"ח בארץ. הוא הוקם ב- 1867 ע"י קבוצת חרדים מקרב פלג "המתנגדים". החל משנת 1983 נוהל ביה"ח ע"י עמותה ללא מטרת רווח בשם "עמותת ביקור חולים הוספיטל" שהוקמה במיוחד לצורך ניהול המוסד. בראש העמותה עומד הרב מנחם פורוש. הכנסות העמותה הגיעו מתרומות ומכספי העברה של קופות החולים. בשנים האחרונות הלך והידרדר מצבו הכלכלי של ביה"ח. "תוכנית ההבראה, שדרש משרד האוצר בתמורה לסיוע בשלהי שנת 2003, לא יצאה לפועל והמצב הקשה הלך והחריף", מפנים בהסתדרות אצבע מאשימה.

באוקטובר 2003 ביקשו 21 מנהלי מחלקות מבית-החולים מבית-המשפט המחוזי בירושלים להורות על פירוק העמותה. ביהמ"ש לא נעתר לבקשתם אך מינה את כונס הנכסים הרשמי (הכנ"ר), עו"ד שלמה שחר, למנהל מיוחד. שחר פנה לבית-המשפט העליון והודיע כי אינו יכול להבריא את העמותה, מפני שסמכויות המנהל המיוחד אינן מאפשרות לו להסיר או להקפיא עיקולים על בית-החולים. ביהמ"ש העליון נעתר לבקשתו והוא מונה למפרק מפעיל לצורך הבראת ביה"ח. על-פי החוק, מהרגע שהחליט ביהמ"ש על פירוק, הפכו חובות ביה"ח, כולל חובות הפנסיה לעובדים, לחובות עבר. העובדים והגימלאים, שמצאו עצמם ביום בהיר אחד ללא פנסיה, פנו לועדת הכספים וזו אישרה העברת 600-700 אלף  בחודש לביה"ח לצורך תשלומי הפנסיה עד דצמבר 2004.

בשבוע שעבר הודיע בית-החולים כי יפסיק להעביר לגימלאים את תשלומי הפנסיה בעקבות הפסקת העברת הכספים לביה"ח מהאוצר.

בהסתדרות אומרים היום שיש לחוקק חוק בטווח הארוך לפיו בזמן פירוקה של חברתה או עמותה לא יחשבו חובות לעובדים או לגימלאים חובות עבר.
(ש)
