

שר האוצר, בנימין נתניהו, הנחה את אנשי משרדו לפעול על מנת להעביר מקדמה בסך של מאתיים מיליון שקלים לרשויות המקומיות. זאת מתוך מגמה שאלה יועברו לתשלום לעובדי הרשויות ולספקים.

בדיון שנערך אתמול בהשתתפות מנכ"ל משרד האוצר, ד"ר יוסי בכר, מנכ"ל משרד הפנים, גדעון בר לב, סגן החשב הכללי, סגן הממונה על התקציבים ונציג משרד ראש הממשלה, סוכם כי הממשלה תעביר לרשויות המקומיות בימים הקרובים מקדמות בסכום של מאתיים מיליוני שקלים.

במשרד האוצר אומרים כי ההחלטה על העברת הכספים התקבלה לאור מצוקת האשראי ברשויות המקומיות ועל מנת להביא להקלה בתזרים המזומנים ברשויות אלו.

עוד נמסר במשרד האוצר כי הסכומים אשר יועברו לרשויות המקומיות מיועדים בראש ובראשונה לביצוע תשלומי השכר לעובדי הרשויות, מתן שירותים מוניציפאליים חיוניים לתושבים ותשלום החובות לספקים.

יצויין כי במקביל לצעד זה נערכים בימים אלה דיונים אינטנסיביים למציאת פתרונות לבעיית האשראי לרשויות המקומיות, על מנת לאפשר העמדת מקורות אשראי עבור הרשויות על ידי המערכת הבנקאית.
(ש)
