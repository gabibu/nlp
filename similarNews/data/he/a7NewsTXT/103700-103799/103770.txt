

ההסתדרות שלחה היום מכתב ליו"ר מועצת הרשות השניה וליו"ר מועצת הכבלים והלווין ובו היא מבקשת לבדוק האם השפים והמסעדנים המתארחים בתוכניות הטלוויזיה שומרים על זכויות העובדים המועסקים על ידם.

במהלך הקמפיין למען זכויות המלצרים בישראל מתקבלות בחדר המצב של ההסתדרות אלפי פניות של מלצרים מכל רחבי הארץ. בין השאר, הגיעו תלונות של מלצרים העובדים במסעדות של שפים המתארחים בתוכניות טלוויזיה ואף כאלה שיש להם תוכניות טלוויזיה אישיות. המלצרים טוענים כי אינם מקבלים שכר מינימום, החזרי נסיעות, תוספת שכר על שעות נוספות ותשלום עבור תקופת ההתלמדות וזכויות סוציאליות נוספות. בהסתדרות אומרים כי לא ייתכן שמסעדנים שאינם שומרים על זכויות עובדיהם כחוק יתארחו בתוכניות טלוויזיה.
