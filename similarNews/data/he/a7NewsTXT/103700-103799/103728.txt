

בית המשפט דן הבוקר בדרישת פרקליטם של בני משפחות שכולות מהמדינה לשלם פיצויים למשפחות נפגעי הטרור מכספי הרש"פ ולא להיכנע ללחצים ותכתיבים פוליטיים ובינלאומיים ולהתחמק מתשלום.

בית המשפט התבקש בדיון הבוקר (ד) להורות למדינה לתת ערבות לתשלום פיצויים לנפגעי טרור ובכך לממש החלטה סודית שקיבלה ועדת הכספים של הכנסת בתאריך 12 לאוקטובר 04'. בהחלטה הורתה הועדה לממשלה להתחייב לשלם את סכום פסקי הדין לפיצויים שיינתנו בבתי משפט בישראל נגד הרש"פ עם אפשרות קיזוז מכספי הרשות שבאוצר.

כתבתנו רותי אברהם מוסרת כי בית המשפט ידון ב 25 הבקשות שהגיש עו"ד רולנד רוט אתמול (ג), בשם קרובי נרצחי פיגועים מקו 18, קו 5, קפה מומנט, פיגוע המדרחוב, מסעדת סברו, שכונת בית ישראל ועוד.

עו"ד רוט אומר לכתבתנו כי הממשלה מסרה התחייבות כספית כזו לגופים כלכליים כמו חברות ביטוח שתבעו פיצויים מהרש"פ בשל גניבות רכב, וכי עד היום ניסתה להמנע ממתן ערבות כזו לתשלום פיצויים גם לנפגעי הטרור והעדיפה לתיתה רק לגופים כלכליים. אולם אומר רוט, "ועדת הכספים של הכנסת אישרה מתן ערבות והתחייבות כזו לכל המתדיינים בישראל", לפיכך הוא מבקש מבית המשפט להורות על הרחבת התחייבות הממשלה לכל נפגעי הטרור. התחייבות זו לשלם את סכום פסקי הדין שיינתנו, מהווה ערבות ממשית לקיומם של פסקי דין, הוא מציין.

בבקשתו לבית המשפט מציין רוט כי הבקשה היא דחופה משום שקיים חשש מוחשי וסביר "שהמדינה עקב לחצים פוליטיים, תנקוט בצעדים כדי להתחמק לגמרי או חלקית, מהתחייבותה לכבד את פסקי הדין ולשלם לתובעים שהם קרובים של נפגעי טרור את מלוא סכום פסק הדין, התחייבות המדינה הונפקה בערבות הרשאה של ועדת הכספים".

רוט מציין בבקשה כי עמדת היועץ המשפטי לממשלה מיום 19 באוקטובר 04 היא ש"הרשות הפלשתינית מצידה הסכימה שהמדינה תהא רשאית לקזז את הסכום שישולם על ידה מכספים המגיעים לה".

"שינוי האוירה הפוליטית מאז מותו של היו"ר הקודם הובילה כבר את ממשלת ישראל בצעדים שונים של מחוות כלפי הנתבעים והעולם הערבי. ולנפגעי הטרור הפזורים באוכלוסיה האזרחית אין את המשקל הכלכלי כמו לקבוצת חברות הביטוח וברור שהם זקוקים יותר להתערבותו של בית המשפט הנכבד", אומר רוט.

