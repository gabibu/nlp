

ישראל ומדינת ויקטוריה שבאוסטרליה חתמו על הסכם להקמת קרן דו לאומית לעידוד שיתוף פעולה תעשייתי במחקר ופיתוח, בו התחייבו להקצות 3 מיליון דולר כל אחת למימון תוכניות משותפות לחברות ישראליות ואוסטרליות.

בהסכם נקבע כי הקרן תתמקד בתחום הביוטכנולוגיה ותתמוך גם בפרויקטים ייחודיים כדוגמת פרויקטים בתחום הטיפול במים.

אהוד אולמרט, מ"מ ראש הממשלה ושר התמ"ת, מסר כי הוא רואה חשיבות רבה בשיתוף הפעולה עם אוסטרליה. "היקפי הסחר ושיתופי הפעולה בין ישראל ואוסטרליה אומנם מרשימים וגדלים בהתמדה, אך הם עדיין לא מיצו את הפוטנציאל הטמון ביחסים הטובים והקרובים השוררים בין המדינות".

ד"ר אלי אופר, המדען הראשי במשרד התמ"ת, מסר כי הקרן החדשה תסייע לגשר על המרחק הגיאוגרפי בין אוסטרליה לישראל ותעזור ביצירת הקשר ובמימון פרויקטי מו"פ משותפים. אופר הוסיף כי שיתוף הפעולה יאפשר לחברות הישראליות גישה נוחה לשווקים האטרקטיביים והמתפתחים באוקיאניה.

ד"ר אופר מסר עוד כי ההסכם, עליו חתמו שר החוץ סילבן שלום ושר האוצר של ויקטוריה, ג'ון ברמבי, מהווה נדבך נוסף במדיניות לקידום קשרי מו"פ, לא רק ברמת המדינה, אלא גם ברמה הקרובה יותר לשטח - ברמת ה STATE. אופר הזכיר כי הסכם דומה נחתם לאחרונה עם מדינת מרילנד בארה"ב והסכם נוסף צפוי להיחתם בקרוב עם מדינת ניו-יורק.

ג'ון ברמבי, שר האוצר והחדשנות של מדינת ויקטוריה באוסטרליה, הגיע לישראל בראש משלחת של אנשי עסקים. ברמבי ציין כי ראשיתו של ההסכם הוא תוצאה של פגישה שקיים ראש ממשלת ויקטוריה עם שר התמ"ת, אהוד אולמרט, בישראל ביולי שנה שעברה ופגישות שקיים המדען הראשי, ד"ר אלי אופר, במלבורן בספטמבר האחרון. ברמבי הוסיף כי הוא מוצא דמיון רב בתחומי המצוינות של ויקטוריה ושל ישראל וכי שתי המדינות פועלות במרץ במטרה לפתח את תעשיית הביוטכנולוגיה.

נילי שלו, הנספחת המסחרית של ישראל בסידני, מסרה כי קיימות הזדמנויות עסקיות רבות עבור חברות ישראליות באוסטרליה. שלו הוסיפה כי כבר מתגבשים כמה פרויקטים משותפים שיגיעו לאישור עם תחילת פעילות הקרן.

