

המשנה לראש הממשלה, השר שמעון פרס, רואה בהשקעות בנגב האתגר הציוני האחרון שנותר לה למדינת ישראל להשקיע בו, לאחר יישום תכנית ההתנתקות.

את דבריו אמר פרס לכתבנו בדרום משה פריאל במהלך ביקורו בבאר שבע בה הוא משתתף בועידת באר שבע המתקיימת היום לראשונה. באירוע משתתפים עוד גם נציגי 16 ארגונים פילנטרופיים שהשקיעו למעלה ממאה וחמישים מיליון דולר לפיתוח העיר.

פרס סיפר לכתבנו כי בכוונתו לחדול מדיבור על תכניות ולהתרכז ביישום ובביצוע. "עניין הנגב הגיע לפרקו. זה צריך להיות הנושא הלאומי, המפעל הלאומי הגדול של השנה הבאה. פיתוח הנגב הוא האתגר האינטלקטואלי המדעי והציוני שנותר כעת למדינת ישראל. לאחר שנצא מעזה זה מה שנותר לעם היהודי", אמר והבהיר כי לשם כך "יש לגייס את העם היהודי. צריך לעשות דברים גדולים מבלי לזלזל בדברים הקטנים".

השר פרס סיפר כי על מנת ליישם את פיתוח הנגב הוא פתח במסע התרמה של סכומים גדולים שיביאו להעברת מפעלים לנגב.

לשאלת כתבנו אמר פרס כי למרות אווירת הקיצוצים הכלכליים הנושבת משולחן הממשלה, הוא מוצא בו אוזן קשבת להצעותיו ותכניותיו.

כתבנו משה פריאל שאל את פרס בין השאר גם בענייני השעה האחרים וביקש את התייחסותו לסוגיית הגבול בין חופש הביטוי בדמוקרטיה לבין הסתה לנוכח היד הקשה של המשטרה והפרקליטות. פרס השיב ואמר כי היה מקבל את ההגדרה האמריקאית שבכל מקום ובכל נושא שנוצר איום אמיתי לשלום אנשים וחייהם צריכים המשפט והמשטרה להתערב.

"קשה להגדיר בפרטים", אמר פרס, "אבל כעקרון, כשאנשים מסיתים לרצח של מנהיג הם יוצרים סכנה מיידית ואמיתית בה צריך לטפל. יחד עם זאת, אני מבחין שכמו שצריך לטפל בנחישות בהסתה, אסור ליפול להיסטריה, לראות שהכל אבוד ושחור, שום דבר לא אבוד, אנחנו דמוקרטיה חזקה ואני מאמין שרוב המתנחלים עצמם לא יתנו את ידם לא למלחמת אחים, לא לשפיכות דמים וצריך לרדת מהטון ההיסטרי ולהגיע לטון ההגיוני והנחוש".
(ש)
