

בכירי התעשייה מגלים אופטימיות לגבי שנת 2005: 79% צופים עליה בבורסה, כאשר 11% צופים עליה ניכרת. 11% צופים ירידה קלה.

על דבר האופטימיות מסר שרגא ברוש, נשיא התאחדות התעשיינים בהסתמכו על סיכום ממצאי סקר שנערך בקרב פורום בכירי התעשייה, הכולל כ- 120 תעשיינים מובילים במשק. הסקר בוצע לאחרונה ע"י התאחדות התעשיינים ומכון המחקר "מדגם" בראשותו של מנו גבע.

ברוש מציין, כי 53% מחברי הפורום צופים לשנת 2005 ירידה קלה בשיעור האבטלה לעומת שנת 2004, 40% צופים כי השנה לא יחול שינוי ורק 8% מעריכים כי תחול עליה.

מהסקר של התאחדות התעשיינים ומכון "מדגם" מתברר כי מורגש שיפור ניכר במידת האופטימיות של חברי הפורום באשר לגידול הצפוי בצריכה הפרטית ב-2005 - 76% מהמשיבים סבורים כי תחול עליה בצריכה הפרטית (כאשר 5% צופים עליה ניכרת), 21% סבורים כי לא יחול שינוי וכ- 3% בלבד צופים ירידה קלה.

לדעת בכירי התעשייה, שיעור האינפלציה בשנת 2005 יגיע ל-2.1%.

ברוש מציין, כי 87% מבכירי התעשייה צופים כי בשנת 2005 תחול צמיחה בתוצר המשק הישראלי, ( 82% צופים עליה קלה ו-5% עלייה ניכרת), לעומתם 3% בלבד צופים ירידה בתוצר.

בדומה, קיימת בקרב בכירי התעשייה אופטימיות לגבי צמיחת התוצר התעשייתי בשנת 2005. 82% מהם צופים עליה בתוצר התעשייה כאשר 13% צופים עלייה ניכרת, 10% סבורים כי לא יחול שינוי וכ-8% נוספים צופים ירידה קלה.

ברוש מציין, כי אופטימיות התעשיינים הבכירים ניכרת גם לגבי יצוא הסחורות והשירותים מישראל השנה. 89% צופים גידול ביצוא כאשר 11% צופים עליה ניכרת ורק כ- 3% צופים ירידה קלה ביצוא.

עוד אומר ברוש כי חברי פורום הבכירים בתעשייה צופים השנה עלייה בהיקף ההשקעות הזרות בישראל וגידול מתון בהיקף ההשקעות המקומיות.

מהסקר מתברר כי בכירי התעשייה צופים כי בשנת 2005 יחול גידול קל בגירעון הממשלתי - כ- 37% צופים גידול בגירעון, (5% צופים גידול ניכר ו-32% - גידול קל), 42% צופים כי לא יחול שינוי בגרעון הממשלתי בשנת 2005, ו-21% צופים ירידה בגרעון, (כאשר 18% צופים ירידה קלה ו-3% ירידה ניכרת).

ברוש מציין, כי הסקר מצביע על עלייה קלה במדד האופטימיות המשוקלל של בכירי התעשייה לגבי הרבעון הראשון של 2005   3.52 (מתוך 5), לעומת 3.44 בסקר הקודם, שהתייחס לרבע האחרון של 2004.

עוד צופים משתתפי סקר פורום בכירי התעשייה עלייה קלה בריבית לטווח ארוך - 41% צופים עליה קלה, 31% לא צופים שינוי ו- 28% צופים ירידה קלה. לגבי הריבית לטווח קצר- כשליש צופים ירידה קלה, 15% עליה קלה וכמחצית - 51% - לא צופים שינוי.

התחזית לרבעון הראשון של השנה לגבי תוצר ארה"ב ממשיכה להיות אופטימית - כ- 55% צופים עלייה בתוצר ארה"ב, ו- 16% צופים ירידה קלה.

לגבי תוצר האיחוד האירופי ניתן להבחין בירידה במידת האופטימיות לגבי הרבע הראשון של 2005 לעומת הרבע האחרון של 2004. כשליש סבורים כי תוצר האיחוד האירופי יעלה במקצת ו- 27% צופים ירידה.

על-פי ממוצע התחזיות של חברי הפורום, יעמוד שער השקל ביחס לדולר בסוף הרבעון הראשון של השנה על 4.4059 שקל לדולר, ושער השקל ביחס ליורו יעמוד בסוף הרבעון הראשון על 5.6117.

ברוש מציין, כי 67% מחברי פורום הבכירים בתעשייה צופים עלייה בהיקף הפעילות בענף העסקי שלהם ברבע הראשון של 2005 ורק 3% צופים ירידה קלה.

כן צופים 54% מחברי הפורום כי ברבע הראשון של 2005 תחול עליה קלה בצריכה הציבורית, לעומת כ-13% צופים ירידה קלה בצריכה הציבורית.
(ש)
