

בעקבות המידע ולפיו מתנגדים רבים לתכניתו המדינית של ראש הממשלה משנים כתובתם לגוש קטיף, החליט שר הפנים לקיים בדיקה ולוודא שאכן העתיק המבקש את מגוריו לחבל קטיף.

שר הפנים אופיר פינס פז הורה לבצע בדיקות ולוודא שמי שהודיע למשרד הפנים שעבר להתגורר בחבל קטיף אכן עשה זאת. זאת על מנת למנוע מצב בו מתנגדי ההתנתקות ירשמו עצמם כמתגוררים בחבל ובכך יאפשרו לעצמם כניסה חופשים למקום גם במידה וזה יהפוך לשטח צבאי סגור.

במסגרת הנחיותיו החדשות מתכוון השר פינס לחייב כל מי שירשם כתושב חבל קטיף להוכיח את מגוריו החדשים בחוזה או הרשמה למוסדות לימודים, ולא להסתפק ברישום רגיל במשרד הפנים.

פינס החליט להורות על ההנחיות החדשות בעקבות הפרסומים אודות כחמש מאות אזרחים שפנו למשרד הפנים על מנת להוסיף לרישומם האזרחי את מקום מגוריהם החדש בקטיף.

העיתון 'הארץ' טוען כי לבד מחמש מאות המצטרפים לקטיף הצטרפו כמאה מתיישבים חדשים לישובי צפון השומרון ברישומי משרד הפנים.
(ש)
