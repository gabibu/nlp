

נשיא ארה"ב בוש אמר אתמול כי עם בוא האביב עלולות להתבצע התקפות נוספות נגד ארה"ב בידי תאים של ארגון אל-קאעידה באפגניסטן, אך הבטיח "להביס את האיומים נגד ארצנו ונגד העולם התרבותי". בנאום שנשא בפני צוערים ב"מכון הצבאי של וירג'יניה" בלקסינגטון, אמר בוש, כי התקדמות המלחמה בטרור נמדדת "מיום ליום, מטרוריסט לטרוריסט". הוא לא הזכיר את אוסאמה בן לאדן בשמו, וזאת למרות הופעתה של קלטת וידיאו חדשה, ובה נראה הטרוריסט, ולמרות דיווח שהתפרסם ב"וושינגטון פוסט", ולפיו סבורים בכירים אמריקנים כי החמיצו הזדמנות ללכוד אותו או להורגו במערות טורה בורה.

בוש התחייב להמשיך במלחמתו בטרור, וחזר ואמר כי מדינות המסרבות לסייע לארה"ב מסייעות לטרוריסטים. אף על פי שלא השמיע איומים נגד מדינה כלשהי, ציין כי משטר הטליבאן היה "המשטר הראשון שנפל במלחמה בטרור".

לראשונה מזה שבועות, כשתיאר "מספר קטן של משטרים פורעי חוק שהעולם חייב להתעמת בהם" חזר בוש על המונח "ציר הרשע". לדבריו, "ארה"ב תנקוט את הפעולה הנחוצה נגד הסכנות" אך תתייעץ בעניין זה עם בעלות בריתה.

נשיא ארצות הברית ציין כי בימים אלה מתנהלות מלחמות נגד הטרור בתימן, בפיליפינים ובגרוזיה. "כל אומה שתצטרף אלינו למלחמה זו תתקבל בברכה, וכל אומה שתזדקק לעזרתנו תקבל אותה", הוסיף.

העיתון "וושינגטון פוסט" דיווח כי בין לאדן הצליח להימלט מהקרב בטורה בורה שבמזרח אפגניסטן, משום שהאמריקנים לא פרסו די כוחות בשטח. העיתון ציטט מקורות מודיעיניים.

"הגנרל טומי פראנקס, שפיקד על הכוחות האמריקנים באפגניסטן, לא העריך נכון את צורכיהם של בעלי הברית האפגאנים, ולא הבחין בבעיות בזמן, משום שהוא ניהל את המלחמה מהמטה הכללי בפלורידה", ציינו קצינים ופקידים בכירים באזני כתב העיתון.

"וושינגטון פוסט" ציין כי העובדה שמנהיג אל קאעידה הצליח להימלט מתוארת בדו"ח על הפעילות הצבאית באפגניסטן כאחת הטעויות הגורליות ביותר שעשו האמריקנים וככישלון צורב לארה"ב. "בכך שלא הלכנו לטורה בורה מוקדם יותר ובכך שנתנו לאפגאנים לעשות את כל העבודה שגינו", ציין פקיד בכיר שהיה מעורב בפעילות נגד הטרור.

"הרגע המכריע היה כשהאמריקנים החליטו רק להפציץ את אזור ההרים, משום שזה בדיוק הרגע שבו נמלט בין לאדן. לא הצבנו כוחות על הקרקע, וזו טעות. לאחריה פעלנו כדי שלא תישנה בעתיד", אמר הפקיד.

מחקרים שנעשו בתוך שרשרת הפיקוד הצבאית ומחוצה לה הביאו למסקנה שהמיליציות המקומיות, המושחתות, לא קיימו את הבטחותיהן לסגור סגירה הרמטית את האזור ההררי, וכמה מהן אף הקלו על הימלטותם של אנשי אל קאעידה.

ועוד בנושא היערכות ארה"ב לאפשרות פיגועים בתחומה: שר ההגנה האמריקני דונאלד ראמספלד הודיע אתמול על הקמת "פיקוד צבאי צפוני", שעליו תוטל הגנת ארה"ב, וזאת לראשונה בהיסטוריה האמריקנית. "זו הפעם הראשונה בהיסטוריה", אמר ראמספלד לעיתונאים. יצוין כי מאז 1878, בעקבות מוראותיה של מלחמת האזרחים, אסור לצבא האמריקני להשתתף בפעולות לשמירת הסדר בתוך ארה"ב. ההחלטה התקבלה לאחר הפיגועים של 11 בספטמבר בניו יורק ובוושינגטון, שהוכיחו עד כמה פגיעה ארה"ב מפני התקפות טרור.

פיקוד "נורת' קום" יהיה אחראי להגנת השטחים, התחום האווירי והגבולות של ארה"ב, ויפעל בתיאום עם השלטונות האזרחיים, ציין ראמספלד.



