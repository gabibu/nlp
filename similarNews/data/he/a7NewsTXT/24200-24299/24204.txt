

צה"ל ממשיך בפעילותו בערים הערביות ביש"ע ובכפרים ועוצר מחבלים ורוצחים רבים.

אתמול עצרו כוחות צה"ל את ראש החמאס ברמאללה ג'מאל טוויל ואת מפקד הזרוע הצבאית של החמאס באזור פאא'ז אבו ורדה. השניים, האחראים לפיגועים רבים נגד אזרחים וחיילים, הסגירו את עצמם לידי כוחות צה"ל. במקום נמצאו שני אקדחים. גורמי צבא אמרו כי "מעצרם חשוב לא פחות מזה של ברגותי. מדובר במבוקשים 'כבדים'".

אתמול גם עצר צה"ל את שני הרוצחים של חייל המילואים יעקב קרנצ'ל, שנרצח לפני כשנה סמוך לכפר סאלם באזור ג'נין.
המחבלים יאסין קרקרי וראמי עיסא, פעילי החזית העממית, הודו בחקירתם כי אכן ביצעו את המעשה.

יוסי מימון מלוד סיפר על יעקב, חברו הטוב: "תמיד הוא נהג להצחיק אותנו, ונהניתי מאד להיות לידו. הוא היה אמיץ, העניק ביטחון לסובבים אותו ויצא לשירות המילואים 'בכיף'".

שמחה קרנצ'ל, אביו בן ה-60 של יעקב, הביע סיפוק מתפיסתם של חברי החוליה שרצחה את בנו: "זה טוב שתפסו אותם, ואני שמח על כך, אבל זה כלל אינו מנחם אותנו... טוב היה לו הרגו אותם". אשתו אורה אמרה כי יש להרוג את המחבלים.

אתמול נודע כי במסגרת מבצע "חומת מגן " נעצר גם המחבל נאצר יתימה, האחראי לטבח ליל הסדר במלון פארק בנתניה. יתימה, המשתייך לחמאס, הודה בחקירתו במעורבות אישית בהוצאה לפועל של הפיגוע, שבו נרצחו 28 אזרחים ונפצעו 65.

בחקירתו סיפר החשוד שכחודש לפני הפיגוע ביקש ממנו אחד ממפעיליו לרוקן מצבור של אמצעי לחימה שהיה מוטמן בשירותי הנשים של מסגד בטול כרם.

יתימה הגיע עם חבר נוסף למסגד באחד מימי חמישי, ובשעת לילה מאוחרת, בעוד חברו שומר על פתח הכניסה, נכנס לשירותי הנשים והוציא משם תיק יד כבד, ובתוכו חגורת נפץ. ביום הפיגוע נפגש עם עבד אלבאסט עודה, מבצע הפיגוע, ובתוך כך סייע למתאבד להתארגן לקראת ביצוע הפיגוע, ובין היתר טיפל בצילום המתאבד בעת שנשא נאום לפני יציאתו.

בחקירתו הוסיף יתימה כי השתתף גם בפיגוע ירי לעבר טנק ישראלי, כאשר נכנס צה"ל בפעם הראשונה לטול כרם. כמו כן הודה כי התאמן בנשק מסוג אם-16 ובאקדח שהשליך ברחוב בשכם לפני שהסגיר את עצמו לידי החיילים.

בפעילות יזומה בטול כרם ובכפרים בסביבה עצר צה"ל אתמול 12 מחבלים.

בכפר ביתין שליד רמאללה עצרו כוחות הביטחון את ווליד ג'אבר, החשוד כי רצח את הנער מארק גבריאלוב לפני כשנה וחצי ברמאללה.

השוטרים הגיעו לבית שבו הסתתר החשוד ובשל סירובו להסגיר את עצמו הם פרצו למקום. תחילה ניסה החשוד להזדהות כאדם אחר וטען כי מדובר בטעות, אך השוטרים ידעו במי מדובר ועצרו אותו.
