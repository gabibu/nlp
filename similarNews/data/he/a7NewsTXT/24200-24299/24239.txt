

120 חיילי צה"ל התארחו ביום העצמאות בבית הנשיא, שם קיבלו תעודת הצטיינות מנשיא המדינה משה קצב ומהרמטכ"ל רב-אלוף שאול מופז.

במהלך הטקס אמר הנשיא לחיילים, כי הם מייצגים של העילית האנושית של הצבא המוסרי ביותר בעולם. "כל אחד ואחד מכם מסמל את ערכי צה"ל, אך רק כדי להגן על אזרחי המדינה, כדי להביא את השלום, כדי להגן על הבית". הנשיא הוסיף כי חגיגות יום העצמאות השנה מלווה בכאב על אובדנם של רבים בפעולות טרור.

הנשיא ציין כי מדינת ישראל ערה לביקורת של הקהילה הבינלאומים, אולם גם הקהילה הבינלאומית לא תוכל להתעלם מאמיתות בסיסיות. "מטרתו של הטרור הוא לשבש את החיים במדינה, לזרוע חרדות ופחדים, לתקוע שסע בתוכנו עד כי נרים ידיים בייאוש. ודווקא מול המזימה הזו, עלינו להמשיך בשיגרת החיים ביתר שאת, ביתר דבקות תוך גילוי שעתנו היפה כעם. להבטיח את האחדות, לשמור על נחישות ואיתנות ולהילחם תוך שמירה על אמות מידה. עלינו להתלכד מאחורי חיילי צה"ל ושאר כוחות הבטחון הנמצאים במערכה קשה. הצבא שלנו יותר מכל צבא אחר בנוי על ערכי לחימה ומוסר. חיילינו אין בהם תאוות אש ונקם", אמר נשיא המדינה.
