

בבית עלמין יהודי בעיר יואנינה בצפון-מערב יוון חיללו אלמונים ארבעה קברים.

"אלמונים ניפצו ארבע מצבות בבית העלמין של הקהילה היהודית ברובע אגיה טריאדה, הסמוך למרכז העיר", צוין בהודעה של המשטרה המקומית.

בתקרית אחרת שפכו אלמונים צבע אדום על אנדרטה לזכר קורבנות השואה בעיר סלוניקי.
ממשלת יוון גינתה בתוקף את שתי התקריות האנטישמיות. דובר הממשלה כריסטוס פרוטופאפאס גינה בתוקף את מה שהגדיר "מעשים ברבריים ובלתי מתקבלים על הדעת".

בהודעת הגינוי הטיל ארגון הגג של הקהילות היהודיות ביוון את האחריות למעשים על חלק מהעיתונות, וזאת בגלל העמדה האנטי ישראלית שהם מייצגים בסיקור האירועים במזרח התיכון. "הסיקור בדרך זו תורם להתעוררותם של רגשות אנטישמיים", צוין בהודעה.

בצרפת מעצים הגל האנטישמי. מקור משטרתי בפאריס מסר אתמול כי יותר מ-300 פעולות אנטישמיות בוצעו בצרפת בתוך פחות משלושה שבועות, בין 29 במרץ ל 15 באפריל, פי שניים יותר מאשר נעשו בכל שנת 2001.

יותר ממחצית הפעולות האלה (179) היו ריסוס סיסמאות אנטישמיות, 56 היו התקפות על בני אדם, שתיים מהן על שוטרים ששמרו לפני בית כנסת יהודי, וכל היתר בוצעו נגד רכוש יהודי, כולל בתי כנסת ובתי ספר.

46 פעולות בוצעו במהלך סוף השבוע של 13-15 באפריל. 67 בני אדם נעצרו בקשר לביצוע פעולות אנטישמיות, ו 14 מהם נשלחו לבתי הכלא, הוסיף המקור.


