

בישוב בית אל שבבנימין נערכה מסיבה לכבוד יום העצמאות. רב הישוב וראש הישיבה הרב זלמן ברוך מלמד, נשא דברים לכבוד היום החגיגי.

בין דבריו: "זה היום עשה ד' נגילה ונשמחה בו". זהו יום הלל והודאה. הלל לד' אלקינו על נפלאותיו, על הסייעתא-דשמיא הגדולה והבלתי-רגילה, הקרובה להיות נס גלוי, שהיתה בנצחוננו על אויבינו במלחמת השיחרור, מלחמת מעטים נגד רבים. הניצחון לא היה לגמרי טבעי. זהו יום שבו אנו מהללים את ד' על זה, ומודים לו על הטובה הגדולה שהטיב עימנו.

דבר כזה לא היה בעולם, שעם קטן שמפוזר ומפורד בין העמים אלפיים שנה בלי מולדת, בלי בית, בלי מרכז, ישוב לארצו ויקום לתחיה. זה ממש חזון "העצמות היבשות". זה פלא ממש! זה ממש כמו לידה, שהרחוקים השומעים מבחינים רק בתוצאות ולא רואים את חבלי הלידה הקשים, והם מתפעלים מהלידה.

אבל בעל הנס אינו מרגיש בניסו. אנחנו שעוברים את חבלי הלידה הקשים של האומה; אנחנו שכואבים את צירי הלידה, ההולכים ונעשים תכופים וחזקים יותר ויותר, ככל שהלידה מתקרבת; אנחנו לא מסוגלים לראות נכוחה את ההתקדמות. אנו מרגישים רק את הכאב, בצורה שאינה נותנת מנוחה, ואיננו מסוגלים לראות את עוצמת המהפכה שעם ישראל עובר.

ביום הזה אנו מתרוממים מהאפרוריות היום-יומית, ומסתכלים מגבוה, במבט מקיף של אמונה, ומפינו פורצת ברכת הלל והודאה - "זה היום עשה ד' נגילה ונשמחה בו".

