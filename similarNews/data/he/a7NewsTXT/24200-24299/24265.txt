

אלפי מומיות מתקופת האינקה התגלו בבית קברות עתיק מתחת לשכונת עוני סמוך ללימה, בירת פרו, כך הודיע אתמול ה"נשיונל ג'אוגרפיק". בית הקברות התגלה ב-1999. רוב המומיות התגלו במערות קבורה שגודלן היה 16-40 מ"ר ועומקן 3-4 מ'.

מדענים מקווים כי הגופות שהשתמרו היטב, והמהוות חתך של החברה בשנים 1480-1535, יספקו מידע חדש על קיסרות האינקה, אמר ראש משלחת הארכיאולוגים גיירמו קוק, שציין כי כעשרת אלפים מאנשי האינקה קבורים קרוב לוודאי במקום.

קוק, שהוא ארכיאולוג פרואני, סיפר במסיבת עיתונאים בוושינגטון כי כ-2200 מומיות נמצאו בשלוש השנים האחרונות. שערותיהן, עורן וכתובות הקעקע של רבות מהן נמצאו ללא פגע. אצל אחדות התגלו אפילו עטרות עשויות מנוצות.

למרות שהמומיות לא נחנטו, הסביבה המדברית שבה נקברו שימרה אותן במצב כמעט מושלם.
