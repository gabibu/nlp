

אתר "גלי צהל" מדווח כי מאז תחילת השנה עלו לארץ 1,446 יהודים מארגנטינה, מספר גדול יותר מסך כל העולים שהגיעו מהמדינה בשנת 2001. מאז קום המדינה ועד אתמול הגיעו לארץ 2,902,200 עולים מכל רחבי העולם.

בראשית חודש אפריל השתתפו כ-2,700 מיהודי אוקראינה ביריד העלייה שארגנה הסוכנות היהודית בקייב, בהשתתפות נציגי רשויות מקומיות, מוסדות חינוך ומעסיקים ישראלים. היריד, שנערך בסימן הזדהות עם מדינת ישראל, התקיים במעמד שגרירת ישראל באוקראינה אנה אזרי, ובמעמד ראש משלחת הסוכנות היהודית באוקראינה אלכס כץ, כך נמסר מהסוכנות היהודית.

23 נציגים מישראל הגיעו ליריד והציגו את תוכניות הקליטה בירושלים, בתל-אביב, ברמלה, בבית שמש, באשדוד, בגדרה ובמזכרת בתיה. כן הציגו את תוכניותיהם האוניברסיטה העברית, משרד העבודה, איגוד המוסכים, בית-ספר לתחבורה באשדוד לנהגי רכב כבד, מינהל הסטודנטים, מרכז ההכוון ומוסדות נוספים.

בפתיחת היריד אמר אלכס כץ כי גם בתקופה שבה נמצאת ישראל במלחמה רואה הסוכנות היהודית חשיבות רבה בעידוד העלייה, והיא מציעה מגוון תוכניות בתחומי הקליטה הישירה, תוכניות לימוד לצעירים ותוכניות הכשרה מקצועית לקראת תעסוקה במקצועות הנדרשים בארץ. לדוגמה: איגוד המוסכים הישראלי הציג תוכנית רב שנתית לקליטתם של כ-2,500 מועמדים. אלה אמורים לעבור ראיונות אצל נציגי האיגוד בתחום מכונאות וחשמל. עם הגיעם ארצה יעברו העולים הכשרה בת חצי שנה, וזאת במסגרת איגוד המוסכים ועם סיום ההכשרה באחד מ-3,000 המוסכים בארץ ומשרד העבודה מובטחת תעסוקה לכל מרואיין שיתקבל לפרויקט.

נציג מרחב ירושלים והמרכז של הסוכנות היהודית יגאל גרינשטיין עמד בראש משלחת הנציגים הישראלים, והוא מסר כי בקרב משתתפי היריד הייתה התעניינות רבה בתוכניות הקליטה בישראל.


