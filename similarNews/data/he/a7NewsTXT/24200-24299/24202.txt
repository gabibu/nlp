

ההיערכות המאסיבית של מערכת הביטחון נמשכת זה היום השני וזאת כדי לאבטח את אירועי יום הזיכרון ויום העצמאות. בגולן נערכת המשטרה בכוחות מתוגברים בעקבות יום העצמאות של סוריה, שחל גם הוא היום, במטרה לקדם אפשרות שתושבי הכפרים הדרוזים בגולן יערכו הפגנות אלימות של הזדהות עם סוריה.

ממשטרת מרחב הגליל נמסר כי המשטרה נערכת מחוץ לכפרים הדרוזים, וכי השוטרים לא יתערבו בנעשה בתוכם, אלא אם ההפגנות יגלשו לאלימות.

במסגרת יום העצמאות של סוריה מתקיימת מדי שנה עצרת גדולה בצדו הסורי של הגבול, ובה נוהגים תושבי הכפרים הדרוזים להתקבץ מול 'גבעת הצעקות' במג'דל שאמס, כדי להאזין לנאומים מהצד הסורי, וכדי ליצור קשר קולי עם בני משפחותיהם מעבר לגבול.

ברמת הגולן, שנפגעה החודש לראשונה מזה שנים רבות מירי החיזבאללה, תורגש נוכחותם של החיילים שגויסו לאבטחת האזור.

בטרם נסוג צה"ל מלבנון לפני כשנתיים לא הייתה רמת הגולן בטווח הירי. לאחר הנסיגה, היא נמצאת בטווח הפגיעה.

זאב גרינפלד, מנהל אתר החרמון, אמר אתמול כי לאחר שהמקום היה סגור ומסוגר במשך כשבועיים, בעקבות ירי המחבלים, התירו אתמול כוחות הביטחון לפתוח את אתר החרמון למבקרים.
