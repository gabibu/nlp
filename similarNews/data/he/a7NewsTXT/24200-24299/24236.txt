

נשיא המדינה משה קצב קיבל ברכות מרחבי העולם לרגל יום העצמאות ה-54 של מדינת ישראל. בין היתר, התקבלו איגרות ברכה מארה"ב, אוסטרליה, אוסטריה, סין, צרפת, בריטניה, הודו, אירלנד, איטליה, פורטוגל ומדינות נוספות.

נשיא ארה"ב ג'ורג' בוש כתב כי לכבוד לו להעביר איחוליו האישיים ואת ברכתו של העם לרגל יום העצמאות של ישראל. "הידידות בין ישראל לבין ארה"ב הנה חזקה ובלתי ניתנה לערעור", כתב הנשיא בוש. "אנו מצויים עתה בעיצומה של עבודה משותפת על מנת לעבור תקופה קשה זו ולהיכנס לעתיד של שלום ושגשוג. מחוייבותה של ארה"ב לבטחונה של ישראל תישאר איתנה וידידותנו רק תגדל ותתחזק".

נשיא סין ג'אן זמין ציין באיגרתו, כי מאז הקמת המדינה הביא העם בישראל את כל כשרונותיו והאינטליגנציה שלו לכלל מימוש בהגיעו להישגים רבים בתחומי החקלאות, המדע והטכנולוגיה.

נשיא איטליה קרלו צ'אמפי הדגיש את זכותה של ישראל לחיות בביטחון ובשלום. "איטליה עומדת לצידה של ישראל בדרך הקשה לשלום באמצעות דו שיח עם הפלשתינים שהוא הכרחי ודחוף ודורש ויתור סופי על כל צורה של אלימות וטרור", כתב.
