

ג'ורג' טנט, ראש ה-C.I.A, יגיע לאזור בשבוע הבא, כדי להמשיך את השיחות עם ישראל ועם הרש"פ. נוסף על טנט יגיע לאזור עוזרו של שר החוץ האמריקני ויליאם ברנס, וביחד עם השליח אנתוני זיני הוא יקיים מגעים עם שני הצדדים, במקביל לשיחות הבטחוניות שיקיים טנט.

אתמול הביעו בכירי הרש"פ אכזבה מתוצאות שיחותיו של שר החוץ פאוול. הם הגדירו את מסעו כישלון, וזאת בשל המשך תמיכת האמריקנים בעמדה הישראלית.

בתום פגישותיו בארץ יצא פאוול לקאהיר, בדרכו חזרה לארה"ב. לפאוול תוכננה פגישה עם נשיא מצרים, אך ברגע האחרון היא בוטלה. פרשנים מדיניים מצריים טענו כי לדעת מצריים פגישה זו "אינה נחוצה" משום ש"ארה"ב לא הצליחה להבטיח נסיגה ישראלית מיידית מהשטחים הפלשתינים".
סוכנות הידיעות המצרית מנ"א דיווחה כי נשיא מצרים חוסני מובארק דחה את הרעיון לערוך ועידה על המזרח התיכון: "אין זה הגיוני לערוך ועידה בינלאומית בלא שהושגה הפסקת אש או נסיגה ישראלית מהערים הפלשתיניות", אמר מובארק בראיון לסוכנות הידיעות.

בהגיעו למצריים נפגש שר החוץ של ארה"ב קולין פאוול עם שר החוץ המצרי אחמד מאהר ועם שר החוץ הירדני מרואן מועאשר. "מטרת הפגישה עם פאוול היא להבהיר את המצב ולדווח לו על עמדתנו", אמר מאהר. עוד אמר מאהר: "אנחנו מאמינים כי המשך התוקפנות הישראלית בשטחים הפלשתינים, בכנסיית המולד ובמוקטעה מסוכן מאוד, וכי המצב חייב להגיע לקצו". מקורות במשרד החוץ המצרי מסרו כי לאחר פגישתו עם פאוול התקשר מאהר לערפאת ודיווח לו על תוצאות השיחות.


