

צה"ל השלים את הוצאות כוחותיו מהעיר ג'נין, ובשעות אלה הולכת ונשלמת הנסיגה ממחנה ג'נין. גורמים ביטחוניים בישראל אמרו היום כי צה"ל גם ייצא מהעיר בית לחם כאשר תיפתר סוגיית הפלשתינים המתבצרים בכנסיית המולד בעיר.

הפלשתינאים הנצורים בכנסיית המולד בבית לחם הודיעו כי הם שוקלים לפתוח בשביתת רעב.
גורם בכיר בצה"ל אומר כי "במהלך פעילות צה"ל בג'נין הוציאו החיילים כארבע עשרה גופות של פלסטינים".
הגורם ציין כי חלק מהגופות היו ממולכדות וכי צה"ל לא ביצע סריקות מתחת להריסות אלא פינה רק גופות שנראו על פני השטח.

חייל צה"ל נפצע באורח קל מבקבוק תבערה שהושלך לעבר כוח של צה"ל בעיירה אל עזרייה שמדרום לירושלים. כתבנו חגי הוברמן מוסר כי הפצוע הועבר לקבלת טיפול רפואי בבית החולים.

חייל נוסף נפצע באורח קל אחר הצהוריים מיידויי אבנים לעבר הרכב הצבאי בו נסע. כך מוסר כתבנו קובי פינקלר.

במבצע משולב של צה"ל והשב"כ נעצר מזרחית לשכם חוסאם עטאף עלי בדראן, מראשי החמאס הצבאי ביו"ש.

כתבנו קובי פינקלר מוסר כי בדראן היה עצור בישראל מספר פעמים בעבר, אך הוא שוחרר מהכלא.
מסוקי קרב של צה"ל ארבו לבדראן וכוחות חיל רגלים עצרו אותו. במהלך המעצר נהרגו שניים מאנשיו של בדראן.

גורמים ביטחוניים מוסרים כי בדראן היה אחראי במסגרת פעילותו לרציחתם של יותר ממאה ישראלים בשורת פיגועים, שכוללים את הפיגועים בדולפינריום, מסעדת סבארו בירושלים, מלון פארק בנתניה, מסעדת מצה בחיפה ופיגועים נוספים. כעת הועבר בדראן לחקירה במתקני השב"כ.

סיכול פעילותו של חוסאם, ראש הזרוע הצבאית של החמאס, מהווה מכה משמעותית לתשתית הצבאית של הארגון. לכידתו מנעה פיגועים נוספים אותם התכוון להמשיך ולהוציא אל הפועל.

אמש נפצע ילד יהודי מירי מחבלים בבית הדסה בחברון

סוכנות "קול רינה" דיווחה כי אור ליום רביעי פתחו מחבלים באש לעבר קבוצת ילדים ששיחקו במגרש כדורסל בבית הדסה בחברון. מהירי נפצע ילד אחד פצעים קלים. כוחות צה"ל השיבו אש לעבר מקורות הירי.

ביום ג' בלילה זיהה כוח מילואים אשר היה בפעילות מבצעית יזומה, שלושה מחבלים חמושים באזור הכפר א-דיק שבמערב השומרון. הכוח פתח באש לעבר השלושה, וככל הנראה הם נפצעו והצליחו להימלט מהאזור. בסריקות שנערכו אתמול נמצאו במקום שני רובי קלצ'ניקוב ואמצעים להפעלת מטען נפץ. כמו כן נמצאו בזירת האירוע כתמי דם. בפעילות זו סיכל כוח המילואים של צה"ל פיגוע אותו שתכננו המחבלים לבצע באזור ביום העצמאות נגד אזרחי ישראל ונגד חיילי צה"ל. את הידיעה העביר דובר צה"ל.

כתבנו קובי פינקלר דיווח כי צה"ל הרס את הכניסות והיציאות לכפר חיזמה, הסמוך לשכונת פסגת זאב שבירושלים, וזאת בעקבות יידוי אבנים על אוטובוס של אגד שעבר שם ביום שלישי. הכביש, מדווח כתבנו, נחפר, ועליו הועמדו תלוליות.

אתמול בשעות אחר הצהריים סוכל נסיון חדירה באזור מעבר קרני. חיילינו זיהו חוליית מחבלים באזור מעבר קרני ופתחו לעברה באש. כתבנו קובי פינקלר דיווח כי המחבלים נמלטו לשטחי הרש"פ. כתבנו מוסיף כי בסריקות שנערכו באזור נמצאו מחסניות ומטען חבלה רב עוצמה.

כתבנו דיווח כי אתמול גילה כוח של צה"ל שעסק בפעילות באזור בית לחם מטען. הוא הזעיק חבלנים, ואלה נטרלו אותו. באזור כיכר מנרה ברמאללה נמצאו שני חגורות נפץ. חבלנים של צה"ל נטרלו אותו.
אתמול פעל צה"ל במחנה הפליטים אסכר שממזרח לשכם. עשרות ערבים החשודים בפעילות חבלנית נעצרו בידי כוחות צה"ל, ובתום הפעילות הם יצאו מהמחנה.



