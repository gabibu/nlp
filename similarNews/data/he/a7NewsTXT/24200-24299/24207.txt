

שגריר ישראל בצרפת אלי בר- נביא קיבל לפני ימים אחדים מכתב איום שהכיל כדור אקדח.

בראיון לתחנת הרדיו "אירופה 1" אמר אתמול בר- נביא כי הדבר לא גרם להידוק האבטחה סביבו. הוא הוסיף כי לדעתו הוא מוגן בצורה מספקת, "ובאופן כללי איני מאמין בהגנה מוחלטת. אין דבר כזה".

גורמי משטרה בצרפת מסרו כי מדי יום מתבצעות 10 עד 12 התקפות אנטישמיות במדינה. האירועים נעים בין ציורי גרפיטי אנטי יהודיים לתקיפות פיזיות נגד יהודים ומוסדותיהם, כגון בתי ספר, בתי כנסת וחנויות. מאז תחילתו של מבצע "חומת מגן", לפני שבועיים גברו ההתקפות.

בתוך כך לקח על עצמו ארגון "אל- קעידה" של אוסמה בן לאדן את האחריות לפיצוץ שאירע ביום חמישי האחרון ליד בית הכנסת בג'רבה שבתוניס.

העיתון הערבי "אל קודס אל ערבי", היוצא לאור בלונדון, פרסם אתמול הצהרה, שיצאה, לפי טענת כתבי העיתון, מארגון הטרור: "פיגוע התאבדות זה בא בתגובה לפשעי ישראל נגד העם הפלשתיני בגדה המערבית וברצועת עזה".

עוד נכתב בהצהרה כי נהג המשאית, הטוניסאי ניזאר בן מוחמד נוואר, ביצע פיגוע שתכנן "הפיקוד של הצבא האיסלמי לשחרור המקומות הקדושים". כותבי ההצהרה התייחסו גם לשליטי תוניס: "פיגוע התאבדות זה הוא גם פעולת תגמול נגד הממשלות הערביות, המסרבות לאפשר לאזרחיהן לפתוח בג'יהאד נגד יהודים".

השלטונות בטוניסיה ממשיכים לטעון כי האירוע היה תאונה, וכי נהג המשאית של בלוני הגז איבד שליטה על המכונית והתנגש בקיר בית הכנסת.

בתוך כך נפגע לפני ימים אחדים בית כנסת נוסף בטוניסיה. בית הכנסת נמצא בלה-מארסה, עיירת קיט המרוחקת כ-20 ק"מ מהבירה טוניס. בית הכנסת נפרץ, ולפי הדיווחים נהרס כליל, ועל קירותיו צוירו צלבי קרס.
