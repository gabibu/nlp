

אירועי יום העצמאות הסורי בכפרי הדרוזים בגולן עברו ללא תקריות ולא נרשמו אירועים חריגים.

התושבים הדרוזים בכפרי הגולן ציינו השנה את יום העצמאות הסורי שחל אתמול בתהלוכות ועצרות. אתמול בשעות הצהריים יצאה תהלוכה ובה כמה מאות משתתפים מהכפר מסעדה לעבר מג'דל שאמס שם התקיימה העצרת המרכזית בכיכר הכפר. במהלך העצרת הניפו חלק מהמשתתפים דגלים סורים, קראו סיסמאות בשבח הנשיא הסורי ודרשו מישראל לסגת מהגולן.

בתום העצרת יצאו המשתתפים לגבעת הצעקות שבמג'דל שאמס, שם צפו בעצרת סורית גדולה שהתקיימה מעברו השני של הגבול. במהלך כל האירועים לא נרשמו תקריות חריגות והמשטרה, שנערכה בכוחות מתוגברים מחוץ לכפרים, לא נדרשה להתערב.
