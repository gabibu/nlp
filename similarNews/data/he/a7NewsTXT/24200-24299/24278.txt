

המצב הבטחוני גרם את ביטול פעילותן של במות הבידור ביישובים רבים בגבול הצפון. "אמנות לעם" החליטו לא לוותר על הופעות האמנים המסורתיות הנהוגות ביום העצמאות, והם שלחו ליישובי הצפון ניידת ממוגנת ירי. בניידת נסע צוות אמנים, ובו חגית רוזמרין, רן ורד ועירית שילה. אלה הופיעו במשך החג ביישובי קו העימות בצפון. הצוות קיים ביום החג חמש הופעות בפני קהל, בעיקר בפני ילדים ונוער, באולמות סגורים במטולה, בקרית שמונה,באביבים, בבר יוחאי ובספסופה. בשבועות הקרובים ייצאו ניידות של "אמנות לעם", כך נמסר, לעשרות יישובים נוספים בצפון וביש"ע.

במוצאי יום העצמאות נפתחו אירועי "חודש הזמר העברי", למרות המצב הבטחוני. את האירועים האלה מארגנים משרד התרבות ועמותת "אמנות לעם". המופע הראשון במסגרת האירועים היה, כאמור, במוצאי יום העצמאות בהיכל התרבות בראשון לציון. המופע, "מאז ועד אתמול", הוקדש לראשון לציון, המציינת 120 שנה להקמתה.

מיטב זמרי ישראל השמיעו במופע את שירי ארץ ישראל מאז ועד אתמול. במהלך "חודש הזמר העברי" יתקיימו כ-100 אירועים בכל רחבי הארץ.

ב-21 במאי תקדיש הכנסת את דיוניה לזמר העברי.

נמסר כי בשנים האחרונות גדל במידה חסרת תקדים הביקוש למופעי זמר עברי ולהצטרפות לחבורות זמר. בשנה האחרונה, למרות המצב הבטחוני, גדל מספר מופעי הזמר שהוזמנו ב"אמנות לעם" בכ-70% .


