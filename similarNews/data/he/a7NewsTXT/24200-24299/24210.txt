

השחקן ג'וליאנו הקדיש במהלך ערב "למען השלום בין העמים" שיר לחברו "השחקן" אשרף, מחבל מתאבד מגדודי אל אקצה שביצע פיגוע. כך דיווח אתר גלי צה"ל.

מר סיפר על "חברו השאהיד" שהיה אחד מחברי קבוצת התיאטרון אותה הקים מר במחנה הפליטים בג'נין כי "הוא היה האיש השמח בלהקה" עוד הוסיף מר כי חברו "הצטרף לפני כמה חודשים לגדודי אל אקצה. לפני שהוא פוצץ עצמו נגד הכיבוש אמר שהוא מעדיף למות על הרגליים מאשר למות על הברכיים".

האירוע היה במסגרת ערב של אמנים ערבים ויהודים "למען שלום בין העמים" תחת הכותרת "אמנות שוברת שתיקה", והוא התקיים במוצאי שבת 13 באפריל בתיאטרון הערבי עברי ביפו.

מיד בסיום דבריו של מר מחא לו חלק מהקהל כפיים, חלק אחר בחר לקום ולצאת החוצה כמחאה על ההתבטאות הקשה.
האמנים, ביניהם המחזאי יהושע סובול, הבמאי דני הורוביץ והשחקן ישראל גוריון נשארו לשבת ולא מחו על האמירה.

סובול הגיב על כך בתוכניתה של יעל דן : "ישבתי רחוק והיה בערב הרבה מלל. פשוט לא שמעתי את הדברים. אם הייתי שומע ודאי הייתי גם מגיב עליהם". עוד הוסיף סובול : "אני חושב שהשהידים מבצעים פשעים נגד האנושות. וזה חמור יותר מפשעי מלחמה".

כמה מהצופים הביעו מחאה בצאתם מהאולם. ירון מישר אמר: "אין לי כל ספק שהשאהיד שהוא הילל ורבים כמותו לא היו מהססים לבוא לכאן ולהתפוצץ כאן במפגש הזה למרות שיש בו גם ערבים וגם יהודים".

אורה מאירי, תומכת שמאל אמרה: "אני מפחדת ליד הבית, וכשבני השיח הערבים כמו גם היהודים לא מגנים את המעשים האלה אני חושבת שאולי לעולם לא תהיה לנו כאן תקווה".

יהושע סובול אמר בשיחה לגלי צה"ל לפני האירוע כי "הסכסוך בינינו ובין הפלשתינים מבוסס על שנאה אתנית. אנחנו האומנים באים מתוך רצון להשמיע דברים שמעיקים מהרגשה שצריך למרוד, לשבור את סכר השתיקה. אנחנו לא מנצלים את מעמדנו כאומנים, אנחנו עושים זאת בהתנדבות מדברים לא בשם אנשי רוח, אלא בשם אזרחי המדינה".

הערב שהתיימר להיות "מפגש שלום ותקווה", מציין אתר גלי צה"ל הפך לאירוע של ניכור ושנאה.





