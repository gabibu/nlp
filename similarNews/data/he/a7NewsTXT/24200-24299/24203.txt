

חמישים ושמונה בני נוער יהודיים מרחבי העולם התחרו הבוקר על התואר "חתן התנ"ך העולמי". החידון התקיים בסימן "אהבת העם והמולדת". החידון נערך בתיאטרון ירושלים במעמד ראש הממשלה אריאל שרון. נציגי העולם הגיעו מ- 25 מדינות, ובהן ארגנטינה, יוגוסלביה, הולנד, קרואטיה, קנדה, טורקיה וברזיל.

בחידון התנ"ך העולמי לנוער שנערך היום בירושלים זכו מאיר בן אדמון בן 17 וחצי, תלמיד ישיבת בני עקיבא בבאר שבע ואביחי שלי, בן 17.5 מנתיבות.

"אני שמח שהצלחתי לעשות זאת. הגעתי לכך בכוחות עצמי", אמר בהתרגשות אביחי שלי, נער חרש עיוור בן 18 מישיבת בית יהודה מכפר מימון. כל אחד מהחתנים זכה ב-99 מתוך 100 הנקודות האפשריות בחידון.

אביחי שלי נולד בריא ובגיל שנתיים איבד את השמיעה כתוצאה ממחלה. הרופאים אמרו להוריו, שלא יוכל לדבר ועד גיל 4 חשבו שהוא אכן אילם. אמו התעקשה ולמדה אותו לדבר והקריאה לו פרקי תנ"ך. עם השנים הוא גם החל לאבד את ראייתו, וכיום הוא רק מבחין בין חושך לאור בעין אחת. למרות זאת, הוא התחנך בבתי ספר רגילים. בעוד חצי שנה הוא אמור להתגייס לצה"ל לחיל המודיעין.

כתב עתי"ם מציין, כי לקראת החידון התכונן אביחי ארבע שנים. בעבר הוא נשר בשלבים המוקדמים בחידוני התנ"ך הארציים. לפני חודשיים זכה יחד עם בן אדמון גם בתואר חתני התנ"ך הארציים של ישראל.

שלי קרא את התנ"ך בכתב ברייל וגם השאלות הוצגו לו בכתב ברייל. הספר האהוב עליו הוא ספר שמות.

לאחר שהוכתר ע"י ראש הממשלה אריאל שרון כחתן התנ"ך העולמי, ביקש שלי להודות להוריו יששכר ועירית שתמכו בו לאורך כל הדרך. "הם לא חסכו ממני כלום עד היום והם אלה שנצחו", אמר.

שלי לא רק אוהב תנ"ך, אלא גם ספורט, מחשבים ומתמטיקה. יש לו ארבע אחיות. לפני מספר שנים נהרגה אחותו הגדולה בתאונת דרכים ולאחריה אימצו הוריו בת נוספת.

ראש הממשלה אריאל שרון אמר לחתנים הזוכים כי "התנ"ך הוא התשובה המוחצת לכל מי שמציג תמונה מסולפת. אנו שואבים מהתנ"ך את העוצמה של זיקתנו ומהזכות על מולדתנו".
