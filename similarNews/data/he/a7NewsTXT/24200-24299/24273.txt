

בראיון ליומן הצהריים של ערוץ 7 דיבר אתמול עו"ד אוריאל לין, בעבר יו"ר ועדת החוקה חוק ומשפט בכנסת, על מעצרו של ראש ארגון הפתח' ביו"ש מרואן ברגותי. לין הסביר כי לפי המוסר הפשוט יש להוציא את ברגותי ואת ערפאת להורג: "המצב מורכב מאוד, ואין לנו חופש פעולה. לכן מחפשים שר הביטחון ושרים אחרים תירוצים מתירוצים שונים כדי להסביר מדוע אין הם מגיבים כפי שהיו צריכים להגיב". לין הסביר כי מקבלי ההחלטות חוששים מהתוצאות הבינלאומיות למעשה כזה.

עו"ד לין התייחס גם לשאלת העמדתו לדין של ברגותי, ואמר כי אין כל מניעה להעמידו לדין. הוא הוסיף ואמר כי בשל העובדה שמעשי הרצח שבהם מעורבים ערפאת וברגותי בוצעו בישראל, גם אם לרש"פ היה מעמד של מדינה היה אפשר להעמידם לדין בישראל.

סגן שר הפנים גדעון עזרא התראיין גם הוא ביומן הצהריים והסביר כי חקירתו של ברגותי מתרכזת כעת במידע על מחבלים שעלולים לצאת ולבצע פיגועים, וכי חוקריו אינם צריכים להביאו להודות במעשיו הנפשעים: "אין צורך להביא את ברגותי להודאה מכיוון שהוא "תפור" מכל הכיוונים. אפשר להעמיד אותו לדין גם על סמך המסמכים שנמצאו במוקטעה, וגם על סמך הודאות של אחרים. ברור לגמרי שהאיש הזה יישפט, וישב בכלא בישראל". לשאלת המראיין האם לא היה עדיף שברגותי ייתפס מת ענה עזרא: "כאיש שב"כ לשעבר, אם אפשר לקבל מברגותי אינפורמציה, ולו על מחבל אחד נוסף שרוצה להרוג יהודים, אני מעדיף אותה על הריגתו של מחבל כלשהו".

בקרב ערביי הרש"פ רווחת הסברה כי ברגותי נעצר בעקבות הדלפה של מידע פנימי מבעל אינטרס, וזאת בשל הסכסוכים הפנימיים בין בכירים בארגוני החבלה השונים.


