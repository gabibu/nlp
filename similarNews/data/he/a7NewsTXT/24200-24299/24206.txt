

לפני שבועות אחדים גויסו אלפי אזרחי ישראל במסגרת צווי חירום. משפחות רבות לא ראו את האב, את הבן או את בן הזוג במשך כשלושה שבועות. הגברים גויסו ביום שישי או ראשון שבמהלך חג הפסח, ורק חלקם הגיעו לביקור קצר בבית.

ל"צווי ה 8" נענו האזרחים בלי להניד עפעף, והמשפחות בבית נותרו גאות אך חרדות. לכל אלה יוקל, ככל הנראה, בתחילת השבוע הבא, כאשר ישוחרר המחזור הראשון של המגויסים.

הרמטכ"ל רב אלוף שאול מופז יקיים מחר הערכת מצב עם בכירי הקצינים בצה"ל ולאחר מכן יחליט אם לגייס מחזור חדש של חיילים. ייתכן שמספר המגויסים במחזור השני יהיה קטן יותר וכי החיילים בו יעסקו במשימות של ביטחון שוטף לאורך קו התפר.

יצוין כי ימים שבהם משרת חייל מילואים במסגרת צווי 8 אינם נכללים במכסת ימי המילואים, וצה"ל רשאי לגייסם לשירות מילואים נוסף במהלך השנה. למרות זאת ציינו גורמים בצה"ל כי מערך המילואים ישתדל שלא לעשות זאת, אם יתאפשר הדבר.
