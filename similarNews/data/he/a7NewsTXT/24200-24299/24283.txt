

הנציב האירופי לקשרי חוץ כריס פאטן קרא אתמול לישראל להסכים לחקירה של האו"ם בעניין החשד ל"טבח במחנה הפליטים בג'נין". הוא איים כי אם לא תיערך חקירה זו ייגרם לישראל נזק תדמיתי עצום.

"לטובתה, על ישראל להתנהג כדמוקרטיה המכבדת את החוק. המצב חייב להתפתח באופן שיאפשר לקהילה הבינלאומית לטפל באסון הזה", הוסיף בראיון לעיתון הבריטי "גארדיאן".

"אם ישראל תדחה את כל הקריאות הכנות לסיוע הומניטרי, אם תתנגד לכל ניסיון של כלי התקשורת הבינלאומיים לסקר את מה שמתרחש בג'נין אין ספק כי הדבר יעודד את אלה שירצו להציג דרישות קיצוניות יותר", אמר.

פאטן גינה גם את פיגועי ההתאבדות שעושים הפלשתינים, אך סירב לומר דבר בקשר להאשמת מנהיגים ישראלים בעוון פשעי מלחמה.

גם ראש ממשלה נורווגיה קייל מאגנה בונדוויק אמר אתמול כי ארצו מעוניינת לגלות מה התרחש במחנה הפליטים בג'נין, אם כי כל חקירה תלויה כעת בהפסקת אש בין ישראלים לפלשתינים.
"הממשלה נכונה לעשות כל מאמץ כדי לשפוך אור על מה שהתרחש במחנה הפליטים בג'נין", ציין בונדוויק בישיבת הפרלמנט שנועדה לדון בשאילתות לממשלה.

"כעת הצורך המיידי הוא לפרוץ את מעגל האלימות שיוצרים שני הצדדים. מיד לאחר מכן חייבים לשפוך אור מהר ככל האפשר על הזוועות שעשה כל אחד מהצדדים, בעיקר בג'נין, אך גם במקומות אחרים", הוסיף.


