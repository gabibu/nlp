

תושבי השכונות בקעה וקטמון בירושלים גילו כי דגלי ישראל שהניפו לקראת יום העצמאות על רכביהם ובכניסות בתיהם, הוחלפו בדגלים שחורים עם ציור של גולגולת. לדגלים צורפו דברים בגנות מדינת ישראל ו"הכיבוש". ביום שלישי עצרו חוקרי מחלק הנוער של מרחב מוריה שלושה נערים החשודים כי הם שהחליפו את הדגלים. הנערים הודו בחקירתם במעשה, ולטענתם זו הייתה "הלצה". בסיום חקירתם שוחררו החשודים בתנאים מגבילים.

ועוד בנושא דגלים. הסוכנות היהודית העבירה לערוץ 7 את הסיפור הזה: ימים אחדים לפני יום העצמאות הגיעה אל מחסום צה"ל באזור קלקיליה מכונית ישראלית. מצדו השני של המחסום הגיעה מכונית של ערביי הרש"פ למפגש עם נוסעי המכונית הישראלית. חיילי המחסום נדהמו לגלות כי נוסעי המכונית הישראלית העבירו למכונית הערבים כמות גדולה של בדים בצבעי כחול-לבן, צבעי דגל ישראל. לשאלת החיילים השיבו הישראלים כי הם סוחרים, וכי את הבדים הם העבירו לערבים כדי שיתפרו מאות דגלי ישראל לקראת יום העצמאות. הערבים שתפרו את דגלי ישראל הם תושבי הכפר רפאת, שהתפרסם כמקום הולדתו של "המהנדס" המחבל יחיא עייאש, שחוסל בידי ישראל בינואר 1996.


