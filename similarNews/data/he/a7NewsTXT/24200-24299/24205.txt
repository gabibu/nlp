

מדינת ישראל חתומה על אמנת האו"ם לזכויות הילד, המגדירה את זכויותיהם וחובותיהם של הילדים בתחומי החיים השונים.

עם זאת, מעולם לא נבחנה האמנה מנקודת מבט של חקיקת חוקים בתחום רווחתו של הילד. יתרה מכך: לאורך 54 שנותיה, חקקה מדינת ישראל חוקים שונים הנוגעים לזכויות הילד אולם חקיקה זו נעשתה בצורה של טלאי על גבי טלאי, ומעולם לא הוגדרו עקרונות מנחים שלפיהם יש לפעול בתחום זה.

כדי לתקן עיוותים אלה הגישה הוועדה לזכויות הילד לשר המשפטים מאיר שטרית "מדריך לחקיקה", הפועל על פי אמנת האו"ם. המדריך מעניק למחוקק כלים ייחודיים להבנת האמנה וליישומה בחוק, וכך הוא מאפשר את התאמתה לחייהם של ילדים בישראל כאן ועכשיו.

עוד טומן בחובו המדריך עקרונות יסוד מנחים שיעברו כחוט השני בכל החקיקה הנוגעת לילדים תוך כוונה לצמצם עיוותים ולהשלים חסרים הקיימים כיום בספר החוקים.

בין הסוגיות שבהן דנה הוועדה:

- בישראל חיים כיום 9,403 ילדים וילדות אשר משרד העבודה והרווחה שלח אותם למגורים מחוץ לביתם, בפנימיות ובמשפחות אומנה. אולם אין בישראל עדיין חוק המסדיר את מכלול זכויותיהם של ילדים החיים במשפחות אומנה, ואת חובת המדינה כלפיהם במסגרת זו.

- 116,682 ילדים החיים כיום בישראל הם בנים להורים גרושים. למרות הגידול שחל בתופעת הגירושין בשנים האחרונות, טרם נחקק בישראל חוק המאפשר לילדים אלו להשמיע את קולם בהליכים רגישים אלו.

יצוין כי בראש הוועדה שהקים לפני כחמש שנים שר המשפטים דאז צחי הנגבי עומדת שופטת בית המשפט המחוזי בתל אביב סביונה רוטלוי. למליאת הוועדה, המונה 70 חברים, משתייכים אנשי מקצוע.
ממגוון התחומים הרלבנטיים: משפט, עבודה הסוציאלית, בריאות הנפש, חינוך ופסיכולוגיה.
