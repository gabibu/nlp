

ביום שני בלילה שוחח ראש הממשלה שרון עם נשיא ארצות הברית ג'ורג' בוש ואמר לו כי צה"ל ייסוג משכם ומג'נין בתוך כשבוע. דובר הבית הלבן ארי פליישר אמר כי בוש שיבח את שרון על ההחלטה, ואמר כי היא תסייע בקידום השלום באזור. נזכיר כי לפני ימים אחדים אמר הרמטכ"ל כי הפעולה ברחבי יש"ע תארך כשמונה שבועות, ושרון הבטיח כי הלחץ האמריקני לא יקצר את פעולת צה"ל. בראיון לרשת C.N.N צופף שרון את לוח הזמנים ואמר כי תוך יומיים ייצא צה"ל משכם ומג'נין, ובתוך שבוע, יפנה את כל ערי הרש"פ. שרון הסביר את מורכבות המצב ברמאללה והבהיר כי צה"ל ימשיך את נוכחותו בעיר עד אשר יוסגרו רוצחי השר זאבי הי"ד. לגביי מתחם כנסיית המולד בבית לחם אמר שרון כי גורלם של הנצורים מצוי כעת בידיהם, ולדבריו, הם מודעים לכך שכאשר יסגירו עצמם, מי שאינו נגוע בטרור ישוחרר מייד, אך מחבלים עם דם על ידיהם ייאסרו לתקופות ממושכות, וחלקם אף יוגלו מן הארץ.

יצוין כי אתמול הסגירו עצמם שני שוטרים פלשתיניים שהתבצרו במתחם. אחד מהם היה פצוע קשה, והשני סבל מהתמוטטות עצבים.

בתוך כך נפגש אתמול מזכיר המדינה האמריקני קולין פאוול עם ראש הממשלה אריאל שרון ועדכן אותו על תוצאות מגעיו עם בכירי הרש"פ. היום צפוי פאוול להיוועד עם ערפאת. לאחר מכן יצא למצרים, ובכך יסיים את סיורו במזרח התיכון.

לקראת פגישתו של פאוול עם ערפאת עוסקים בימים האחרונים צוותים דיפלומטיים בניסוח הצהרה שעליה יחתום ערפאת ושתאפשר חידוש המשא ומתן המדיני של הפלשתינים עם ישראל.
בטיוטה הראשונית של ההצהרה, כפי שגובשה במפגשים קודמים בין הצוותים, נכתב כי למטרתו של "העם הפלשתיני", שהיא כינון מדינה עצמאית ביו"ש, ברצועת עזה ובמזרח ירושלים, "יש להגיע דרך מו"מ, ולא באמצעות טרור ואלימות". ההצהרה מגנה את "כל פעולות הטרור נגד ישראלים ופלשתינים" וקובעת ש" 'הפלשתינים' מוכנים לעשות את חלקם נגד פעולות הטרור ופיגועי ההתאבדות". נציגי הרש"פ הוסיפו למלחמה בטרור את המשפט "על פי יכולתנו".

פאוול הבהיר כי עדיין לא ברור אם ההצהרה תכלול במפורש את המונח "הפסקת אש", או שייעשה שימוש בהגדרה "הפסקת פעולות האיבה".



