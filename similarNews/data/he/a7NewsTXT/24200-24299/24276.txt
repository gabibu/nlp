

כ-20 יהודים נעצרו אור ליום רביעי בידי כוחות הביטחון לאחר שנכנסו לקבר יוסף בשכם. כ-70 יהודים נוספים שהיו בדרכם למקום, נעצרו אף הם. הם הועברו לחקירה במשטרת שומרון, בטענה כי הפרו את צו אלוף הפיקוד האוסר את הכניסה ללא אישורו.

תלמידי ישיבת קבר יוסף אמרו כי צה"ל התחייב להשיב את השליטה על מתחם הקבר לידיים ישראליות.
כזכור, במהלך כיבוש קבר יוסף בידי המון ערבי מתפרע נרצח לוחם משמר הגבול מדחת יוסוף מפציעה. ראש הממשלה ושר הביטחון דאז אהוד ברק לא איפשר לצה"ל לערוך מבצע לפינויו, והוא דימם למוות.
בעקבות מעצרם של היהודים הודיע יו"ר חרות ח"כ מיכאל קליינר כי הוא תובע מהממשלה לקיים את התחייבותה לחזור לקבר יוסף ולאפשר לחדש את פעילותה של הישיבה במקום. ח"כ קליינר הדגיש כי יש התחייבות של משרד ראש הממשלה לחזור לקבר יוסף ברגע שהנ2סיבות הביטחוניות יאפשרו זאת.
ח"כ קליינר מחה בתוקף על הכוונה להעמיד לדין בחורי ישיבה שמימשו את זכותם להתפלל בקבר יוסף. "כשיוסי ביילין מפר צו אלוף, וכשאנשי "גוש שלום" מחלקים ממתקים למשפחות המחבלים המתאבדים ומתעמתים עם חיילי צה"ל אף אחד אינו ממצה עמם את הדין. זו בושה שהמערכת המשפטית מחליטה להעמיד לדין דווקא יהודים אמיצים, המרימים את קרן ישראל בעיני הגויים", אומר ח"כ קליינר.

בתגובה לכוונת ראש הממשלה להסיג את כוחות צה"ל בימים הקרובים משכם, פנה ח"כ הנדל לשרון: "צר לי על החלטתך לפנות את צה"ל משכם, אחד ממוקדי הטרור המרכזיים של הרשות הפלשתינית, ואני מתריע ואומר כי זו החלטה מסוכנת. מכל מקום אני דורש להשיב את קבר יוסף לידי ישראל".

"עליך לתקן את הביזיון וההשפלה שהיו מנת חלקנו כשהקבר נגזל בידי הפלשתינים בתקופת שלטון ברק, פעולה הנוגדת אפילו את "הסכמי אוסלו". יתר על כן: קבר יוסף הוא אחד מהמקומות הקדושים לעם היהודי. אי לכך הנך חייב לאפשר נוכחות אזרחית במתחם הקבר", נאמר בהודעת ח"כ הנדל.
יצוין כי גם כתבת עיתון "הארץ" עמירה הס נעצרה בחשד שהפרה את צו אלוף הפיקוד. הס נלכדה ביום ג' בשעות הלילה במחסום ג'אלמה ביציאה מג'נין והועברה לחקירה במשטרת יהודה ושומרון, שם הודתה כי נכנסה לבית חולים בג'נין "במסגרת תפקידה".

לאחר חקירתה שוחררה. ממשטרת יהודה ושומרון נמסר כי הס הפרה צו אלוף האוסר על כניסת אזרחים ישראלים לשטחי A, וכי המשטרה תבחן את צעדיה נגד הכתבת.


