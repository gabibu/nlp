

שר הפנים, אופיר פז פינס הגיש לאישור הממשלה את מסקנות ועדת ההיגוי המצומצמת ליישום דו"ח ועדת החקירה הממלכתית לעניין בטיחות מבנים ומקומות המשמשים את הציבור (ועדת זיילר).

שר הפנים, אופיר פז-פינס אמר עם הגשת המסקנות: "הגיע הזמן לשים סוף פסוק ל"תרבות הסמוך" והעברת האחריות מאחד לשני. יש להפנים כי ביצוע לקויי ורשלני, עולה בחיי אדם ועל כן יש לרכז את כל הסמכויות תחת רשות אחת שתהיה בעלת האחריות המלאה הן מבחינה תכנונית, והן מבחינת בניה ומעל הכל למען פיקוח יעיל ותקין".

ההמלצה העיקרית של ועדת היישום היא הקמת רשות לתכנון, לבניה ולפיקוח, שתכלול שלושה מינהלים ייעודיים - התכנון, הבניה והפיקוח - על מנת להפריד מבחינה מנהלית ומהותית בין העיסוק בתחום הבניה לבין העיסוק בתחום התכנון. זאת - במטרה להביא להעצמת האיכות, הבטיחות, היעילות והמקצועיות של העוסקים בתחום. רשות התכנון, הבניה והפיקוח תהיה כפופה לשר הפנים.

מנכ"ל משרד הפנים, רו"ח גדעון בר לב אמר "אנו יוצאים היום לדרך חדשה בניהול הליכי הבניה בישראל. אנו עומדים ליישם מהפכה בתחום, אשר ועדת חקירה ממלכתית קבעה כי הוא סובל מכשל מערכתי מתמשך, ודרשה כי יעבור שינוי מבני ותפיסתי כולל".

עיקרי המלצות ועדת ההיגוי המצומצמת ליישום דו"ח ועדת זיילר:

ועדת החקירה בראשות נשיא בית המשפט המחוזי (בדימוס) ורדימוס זיילר הוקמה במאי 2001, בעקבות אסון קריסת הרצפה באולמי ורסאי. בדצמבר 2003 הגישה הועדה את המלצותיה לממשלה. בפברואר 2004 החליטה הממשלה על הקמת ועדת היגוי מצומצמת ליישום דו"ח הועדה. כחברים בועדת היישום מונו: רו"ח גדעון בר לב, מנכ"ל משרד הפנים, יו"ר; אדר' שמאי אסיף, מנהל מינהל התכנון; עו"ד שרית דנה, היועצת המשפטית למשרד הפנים (כתוארה דאז); אינג' יוסף (יוסקה) מנור, מנהל מינהל תכנון והנדסה, משרד הבינוי והשיכון; אינג' אלדד ספיבק, מנהל פרוייקטים בכיר; אינג' שמואל נתנאל, יועץ בטיחות בכיר. אדר' ברוך יוסקוביץ שימש כמזכיר הועדה ועו"ד אבי פורטן שימש כיועץ משפטי לועדה.

הועדה נעזרה בכישורים ובתרומה של שורה ארוכה של אנשי מקצוע בתחום הבניה.

להלן עיקרי ההמלצות:

1. הקמת רשות התכנון, הבניה והפיקוח: הקמת שני מינהלים חדשים (מינהל הבניה ומינהל הרישוי, הפיקוח והאכיפה), שיפעלו לצד מינהל התכנון - במטרה להביא ליתר התמקצעות בתחומים השונים, ולאפשר הפרדה בין הטיפול בהיבטים הציבוריים (תכנון מרחבי) לבין העיסוק בהיבטים הטכניים (בניה). הקמת שלושת המינהלים תחת רשות ממשלתית מאוחדת, שתהיה כפופה לשר הפנים, תאפשר שמירה על תיאום מלא בין הגופים ועל מדיניות אחידה, ומניעת כפילות מסרבלת ומסוכנת של סמכויות ותפקידים.

2. הכנת קוד בניה משולב: מערכת הדינים הקיימת בתחום הבניה מפוזרת בין מאות חיקוקים והנחיות, שבסמכות גורמים שונים. יש לפעול להשלמת עריכתו של קוד בניה משולב, אשר יכלול באופן ברור ושלם את כל ההוראות וההנחיות הקיימות. בנוסף, יש לבצע עדכון מלא של כל התקנים בנושא הבניה, אשר חלקם חסרים וחלקם אף אינם מוכרים לעוסקים בתחום.

3. הפרטת מערך הבקרה והרישוי: במטרה לשפר את ההקפדה על האיכות ועל הבטיחות בתכנון ובביצוע של מבנים ותשתיות, יוקמו מכוני בקרה ייעודיים ומקצועיים, שיוסמכו לבצע בקרה הנדסית-טכנית על תהליך רישוי המבנים והקמתם. המכונים יחויבו לבצע גם בדיקות תקופתיות של מבנים קיימים, על מנת לוודא את עמידתם בתנאי בטיחות ואיכות.

4. שיפור מערך הפיקוח והאכיפה: רשות התכנון והבניה תתפקד כמערך ארצי מקצועי לבקרה כוללת על מערכת הפיקוח על הבניה, לרבות על פעילות מכוני הבקרה. במקביל, יש לחזק את מעמדם החקיקתי של עוסקים באכיפת חוק התכנון והבניה, להקים כוח משטרתי ייעודי למתן סיוע לפעולות אכיפה בתחום התכנון והבניה, ולשפר את מערך התביעה. כל זאת, במטרה לייעל את הטיפול בעבריינות תכנון ובניה, להחמיר את הענישה ולשפר את יכולת ההרתעה.

5. ייעול הליכי הרישוי: יצירת הליך רישוי פשוט, שקוף, אמין, קצוב בזמן ומתועד, במטרה לשפר את השירות לאזרח, ולאפשר מעקב ובקרה טובים יותר על התהליך.

6. קיצור וייעול הליכי התכנון: יצירת הליכי תכנון קצרים, שקופים וברורים, תוך מסירת מידע תכנוני עדכני ואמין לציבור הרחב.
