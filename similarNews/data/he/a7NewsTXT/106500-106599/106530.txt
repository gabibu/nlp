

ארגון מגדלי הפירות יפעל להנהגת ביטוח מפני עודפי פירות, כך הודיע מנכ"ל ארגון מגדלי הפירות בישראל, גיורא סלע

לדבריו, השנה האחרונה היתה אחת הקשות בתולדות ענף הפירות מבחינת כמויות העודפים, אשר נבעו מצרוף של שנה ברוכה מבחינת היבולים וסגירת מעבר קרני בתקופה הקריטית של תחילת שיווק פירות הקיץ. כתוצאה מהעודפים התמוטטו מחירי הפירות והמגדלים ספגו נזקים בהיקף של 200 מיליון שקל.

הנהגת ביטוח מפני עודפי פירות נדונה בפגישה של ראשי שולחנות המגדלים בענף הפירות שנערכה בארגון מגדלי הפירות. הנושא הועלה ביוזמתו של מנכ"ל פירות הגולן, יוסי נקש. לדבריו, היצור החקלאי הוא משתנה משנה לשנה מסיבות של מזג אויר. אחת לארבע   חמש שנים נוצרים עודפי ענק שגורמים לנזקים למגדלים ועל כן יש למצוא לבעיה פתרון קבע.

על פי התוכנית הביטוח ימומן על ידי המגדלים, עם השתתפות ממשלתית כנהוג בכל הביטוחים החקלאיים. להערכת ארגון מגדלי הפירות, בשנה מרובת יבולים די בסכום של 40-50 מיליון שקל כדי לטפל בעודפי הפירות ולמנוע נזק כבד בהרבה.

מנכ"ל ארגון מגדלי הפירות ציין שמדינה המעונינת להבטיח אספקה סדירה של תוצרת חקלאית לתושביה, חייבת לייצר בכמות מסוימת מעבר לביקוש. רק כך יהיו די פירות וירקות בשווקים גם במקרה שאסון טבע מכה באזורים שונים בארץ וגורם לפחת. לדבריו, לביטוח יש הצדקה כלכלית מבחינת המגדלים, מבחינת הצרכנים המעונינים לרכוש פירות וירקות במחירים סבירים ומבחינת המשק הלאומי.

סלע הודיע שיפעל לקידום התוכנית מול משרדי החקלאות והאוצר, מועצת הצמחים והקרן לביטוח נזקי טבע בחקלאות.
