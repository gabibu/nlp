

כתבי אישום הוגשו היום (חמישי) נגד חמישה ערבים תושבי מזרח-ירושלים, הנאשמים שקשרו קשר לבצע פיגוע במשכן הכנסת. החולייה גוייסה במסגד אל אקצה.

כתב אישום הוגש הבוקר בבית המשפט המחוזי בירושלים נגד חוליה ממזרח ירושלים אשר תכננה לבצע פיגוע בכנסת. החולייה נתפסה בעקבות פעילות של השב"כ ויחידת הגדעונים של משטרת ירושלים.

על-פי כתבי-האישום, בראש הקבוצה עמד מוראד עליאן, תושב שכונת ראס אל עמוד במזרח העיר, בן 19 ש'חזר בתשובה' והפך למוסלמי הדוק. במשך זמן רב גלש עליאן באתרי אינטרנט העוסקים בטרור בינלאומי, כולל באתרים הקשורים ל"אל-קאיעדה", ואגר חומר רב בנושאי טרור על-גבי דיסקים.
ראש הקבוצה גייס ערבים נוספים במסגד אל אקצה, והם החלו בתכנון פעילותם החבלנית. מטרתם הייתה לפתח קשרים עם חברי רשת 'אל קאעידה' ולכך השקיעו מאמצים בתכנונים ובמידעים.

בתוך כך, הואשמו שני תושבים ירושלמים ערבים, אחמד בן מוחמד עביד ונאאל בן סלאמה עביד, ברצח ונסיון לרצח, על מעורבותם בפיגוע בקפה הלל ברחוב עמק רפאים במושבה הגרמנית. השופטים קבעו, כי אין הבדל בין מי שמשלח מתאבד לבין מי שמניח במו ידיו את המטען, או מתאבד. השופטים נעם, סגל וכרמל, קבעו כי יש לראות בשני המסייעים, מבצעים עיקריים של הרצח בקפה הלל. הם הובילו, בחרו את מקום הפיגוע וסייעו את המחבל המתאבד וכי דינם כדינו של מי שמניח מטען חבלה.
