

בנצרים נחנך היום בית ספר חדש, ממוגן הירי. הרב ציון טויל רב הישוב נצרים אומר בראיון בערוץ 7 כי בגוש קטיף "מצמיחים עגבניות שרי מעולות וגם מצמיחים חינוך טוב ל'נשמות ולנפשות היקרות', לילדים".

בבית הספר בנצרים, הוא אומר, נחנך אגף חדש שבו הורחבו כיתות הלימוד, המנהלה והספורט, אך ייחודו הוא בהיותו ממוגן ירי. הפרוייקט אושר מזמן ולא נעצר לדבריו, משום שהסכנות הבטחוניות נמשכות ו"ילדי נצרים אינם צריכים להיות חשופים לאיום של פצמר"ים שיכול להתחדש בכל רגע נתון.
עם שלום כזה צריךבית ספר כזה", מדגיש הרב טויל.

תכנית ההנתקות אינה רק משטח וטריטוריה הוא מוסיף, אלא ממסורת, מאמונה, מהדרך הציונית ולכן "התשובה שלנו בנצרים היא להגביר את ההתחברות לרבש"ע, איש לרעהו, לעם ישראל ולמקום הזה. תשובתנו להנתקות היא חינוך להעמקת שורשים והתחברות".

הרב טויל השתתף בפגישה שנערכה אמש (ד') בין שישה רבנים מגוש קטיף לרב עובדיה יוסף 'שיזם את הפגישה'. לדבריו הרב יוסף חיזק את הרבנים ואמר להם כי הוא עימם. "הוא ברך אותנו הרעיף עלינו חום רב והבנו ממנו שהוא רואה בתכנית זו תכנית הרסנית לעם ישראל".

הרב יוסף, אומר הרב טויל, "הדגיש את כוחה של תפילה, 'שאין לנו לסמוך אלא על אבינו שבשמים אפילו שלכאורה כלו כל הקיצים'. ואת הצורך בכוח האחדות והשלום".

העבודה וקליטת משפחות חדשות הם חלק מהתשובה למה שקורה, אומר הרב טויל. בגוש מתחברים לכל מישורי החיים: לחקלאות לבניית מבני ציבור להקמת חממות ו"יש אנשים שפתחו עונה חקלאית חדשה".

יש לעיתים חילוקי הדעות בין הרבנים בגוש קטיף, אומר הרב טויל, אך רק באשר לדרכים להשגת המטרות ולא באשר למטרות עצמן, בהן ההתחברות.
