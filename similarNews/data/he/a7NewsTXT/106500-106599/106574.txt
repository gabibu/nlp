

שמאי ליבוביץ', איש השמאל הקיצוני, מי שנמנה על צוות פרקליטיו של רב המחבלים, ראש התנזים מרוואן ברגותי, קורא לאזרחי ארה"ב לנהל נגד ישראל מאבק כלכלי משפטי כדי להביא לסיומו של 'הכיבוש' הישראלי ביש"ע.

בפרסום באתר thenation קורא ליבוביץ' לאמריקנים להפסיק את המימון ואת ההשקעות בחברות המוכרות לישראל נשק, תחמושת וציוד, לצרכי 'הכיבוש'. כמו כן קורא להגיש תביעות משפטיות נגד חברות אלו.

בין החברות שהוא מציין: "קטרפילר" המייצרת בולדוזרים ש"גילחו אלפי בתים של פלשתינים", כלשונו, ג'נרל דיינמיקס, ג'נרל אלקטריק, לוקהיד-מרטין, נורטרופ-גרונמן רייתאון וחברות נוספות שבאמצעות תוצרתן "פוגעת ישראל בזכויות האדם".

כתבתנו רותי אברהם מוסרת כי ליבוביץ' מצטרף בכך למסע ציבורי התופס תאוצה בעיקר בקמפוסים האמריקניים, להטלת סנקציות כלכליות ומשפטיות על ישראל.

הוא מציע כי כצעד ראשון תופסק רכישת אגרות החוב של הבונדס "המממנות את הכיבוש". "על מדינות, אוניברסיטאות, כנסיות, איגודים, בנקים וקרנות פנסיה לחדול מלרכוש את האגרות", הוא כותב.

למעשה, טוען ליבוביץ, החוק האמריקני קובע כי אין לתת סיוע בטחוני למדינה שממשלתה פוגעת באופן שיטתי בחוקים הבינלאומיים לשמירת זכויות האדם, ולכן מכירתו של נשק או ציוד צבאי לישראל אסורים. "הממשל האמריקני הנוכחי, 'הצבוע' אינו אוכף את החוק רק לגבי ישראל ולכן לא נותרה ברירה בפני אזרחי ארה"ב, אלא לפעול בעצמם כדי לקיים את חוק איסור מכירת נשק וציוד צבאי לישראל ובכך גם להפעיל לחץ על הממשל".
ליבוביץ קורא לאזרחים אמריקנים גם להגיש תביעות נגד חברות 'המפרות את החוק'.

צעד חיובי בכיוון, מציין ליבוביץ, היא ההחלטה שקיבלה המועצה הכללית של הכנסיה הפרסבריאנית ביולי 04. בהחלטה הם קראו להפסיק השקעות בחברות 'המרוויחות על חשבון הכיבוש'. החלטה דומה התקבלה בפברואר השנה בכינוס מועצת הכנסיות העולמית שבה חברות 340 כנסיות מכל העולם. המועצה בהחלטתה גינתה את ההפרות החמורות של זכויות האדם ב'שטחים הכבושים' וכן גינתה את המשך הבניה 'הבלתי חוקית' של גדר ההפרדה ביש"ע.

הוא מוסיף כי על מדינות המערב להתייחס גם לכל מפקדי צה"ל ולמנהיגי מדינת ישראל, כמי שאחראים אישית להפרתם של חוקים בינלאומיים לשמירה על זכויות האדם, ולפעול להעמדתם לדין בבתי דין בינלאומיים וכן למנוע את כניסתם לארצות המערב.

סנקציות הן כלי בלתי אלים אך רב עוצמה, כותב ליבוביץ' ויש ביכולתן להפעיל לחץ על ישראל לחדול מההפרות של החוקים הבינלאומיים לשמירה על זכויות האדם ב'שטחים הכבושים'.
שיטת פעולה זו לדבריו, הוכיחה את עצמה והתבררה כיעילה לגבי מדינות כמו: רואנדה, בוסניה, קוסובו ודרום אפריקה.

ההחלטות על כך היו צריכות להתקבל כבר מזמן, הוא אומר, "ראינו כיצד לחצים כלכליים בינלאומיים גרמו להפלת משטר האפרטהייד בדרום אפריקה. אם אזרחי ארה"ב יפעלו באופן דומה קיים סיכוי שעוד בימינו נזכה לראות את סופו של ה'כיבוש הישראלי'.
על האמריקנים מוטלת החובה להאבק למען ערכיהם: למען זכויות האדם והצדק, המעוגנים בחוקתם, וזאת בדרכים יעילות, כדי להשיג 'שלום ובטחון' במזה"ת".

