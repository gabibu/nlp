

תהלוכת תחפושות ססגונית, בה יקחו חלק 85 פעוטות, ילדים ובני נוער, החוסים במעון על"ה בבני ברק, מרביתם על כסאות גלגלים, אשר עקב מוגבלויותיהם אינם מרבים לצאת מחוץ לכותלי המעון, תצא אחה"צ לרחובות בני ברק.

צוות מפעילי תרבות הפנאי בעל"ה (עזר לילד הנכה) שם לו השנה למטרה לאפשר לילדי על"ה לחגוג את שמחת חגיגת הפורים ככל הילדים בארץ והחליטו על פרוייקט ייחודי "אמץ ילד".

במסגרת הפרוייקט, בו השתתפו 73 מטפלות, "אימצה" כל מטפלת ילד או שניים והכינה עבורו תחפושת, גם הפריטים והאביזרים השונים נרכשו מכספן.

"המבצע אמץ ילד הכניס את כל המערכת לאתגר, ההנחיה הייתה שהתחפושות תעשנה בעבודה עצמית" אומרת מנהלת מעון על"ה בבני ברק, רותי שמעוני ובכל זאת, בין התחפושות שיראו במצעד הססגוני: שמש, מקסיקני, שתי בנות המחופשות לבובות בקופסה, "ילדה מהסרטים" (שהיא למעשה - הוא) נסיך ונסיכה, אברכים מחסידי ברסלב.

כתבנו קובי פינקלר מוסר שמוכרת פיצות "תסתובב" בין הקהל (בכיסא גלגלים) תמכור פיצות שהוכנו על ידי ילדי על"ה בחוג לכלכלת בית.

מנכ"ל רשת על"ה הרב יהודה מרמורשטיין אומר שגם לילדים בעלי מוגבלויות קשות הזכות להנות ככל הילדים, חשוב לנו להוציא את כל ילדי על"ה מהמעון כדי שיחוו אף הם את תחושת השמחה ברחובות. העובדה שאנו מוציאים החוצה ילדים הזקוקים להשגחה רפואית צמודה מוכיחה כי הרוח מנצחת את הגוף.
