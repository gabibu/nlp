

ישיבת הוועדה שדנה על רשימת התרופות בסל הבריאות הייתה סוערת ונמשכה 7 שעות. במהלך הישיבה הודיע ד"ר יורם בלשר על התפטרותו מהוועדה, זאת במחאה על התקציב החסר.


וועדת סל התרופות קיימה היום ישיבה סוערת כדי לקבוע את סדר העדיפויות להכנסת תרופות וטכנולוגיות חדשות לסל הבריאות. בתום דיון סוער המליצה הוועדה על סל שכולל תרופות בעלות של 300 מיליון שקל. זאת תוך חריגה של 100 מיליון שקלים מהסכום שהקציב האוצר.

הסל שקבעה הוועדה כולל 46 תרופות ו-7 טכנולוגיות, בעלות של 300 מיליון שקל. בנוסף, המליצו חברי הוועדה על רשימה משלימה של טכנולוגיות בעלות של 150-180 מיליון שקל.

במהלך הדיון עזב יושב ראש ההסתדרות הרפואית, ד"ר יורם בלשר, את הישיבה והודיע על התפטרותו מחברותו בוועדה.

שר הבריאות, דני נווה, הביע שביעות רצון חלקית מהמלצות הוועדה. "כשנכנסתי לתפקידי עמד סל התרופות על אפס שקלים. בשנתיים האחרונות גדל התקציב ב-200 מיליון שקל, עליהם נאבקתי ואמשיך להיאבק", אמר השר.

יושב ראש ועדת הבריאות של הכנסת, חבר הכנסת שאול יהלום, אמר בעקבות החלטת הוועדה כי הממשלה חייבת לשנות עדיפויות, ולהשלים את התקציב החסר כי "מדובר בחיים ומוות של עשרות אנשים. על הוועדה הוטלה משימה בלתי אפשרית של הכרעה שרירותית בין חולים לחולים".
