

בועידת הקבלנים שנפתחה אתמול באילת, אמר שר הבינוי והשיכון לשעבר, בנימין בן אליעזר, כי ישנו מיתון בענף הנדל"ן, חוץ ממגזר המתנחלים שם חלה עליה של 35% בשנת 2003.

נחמן זולדן מחברת קדומים 3000 הבונה ביש"ע, אמר ביומן הלילה של ערוץ 7 כי אמנם בתחילת המלחמה היה מיתון מסוים בהתנחלויות אך לאחר מכן חלה התעוררות גדולה דווקא בגלל המצב הקשה.

"דווקא בצר, בלחץ- מתעוררים לרכוש דירות ביש"ע. במבחן הדם יותר קל לעמוד מבמבחן הדמים. אנשים רוצים להוכיח שהמקום והפעולה חשובים להם. הדור השני לעתים יותר אידיאליסט מהדור הראשון, הם יודעים שהמבחן הוא בדמים- לרכוש דירה ולהישאר פה. בתקופה האחרונה נעצרו כל המענקים, והיה חשש שזה יחנוק את העסק. יש רק ירידה קלה, אך האוכלוסיה גדלה הן על ידי ילודה בישובים והן על ידי מי שבאים מבחוץ. בשכונת מעלה הזיתים אף פעם לא קיבלו מענקים וזה מקום קשה מעורב מאוכלוסיה ערבית, אך משמעותי פוליטית- הוא עוצר את הגשר בין אבו דיס להר הבית. כל יום באים לשם אנשים להתעניין, וקונים למרות המחיר היקר".

זולדן הוסיף כי יש גם תופעה של הרבה זוגות צעירים שמגיעים ליש"ע מהעיר "זוגות שהתחתנו עם בני המקום, וגם זוגות עירוניים לחלוטין מגיעים, בתמיכת ההורים. הייתי בחנוכת בית במצפה ישי שם חונכים כניסה של 24 משפחות לשכונה חדשה, וכל ערב מגיעות המשפחות, מחיפה קרית אתא ועוד..."
