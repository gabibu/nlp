

רעות ברגיל, דוברת התאחדות הסטודנטים, מאשימה את אוניברסיטת תל אביב בהתנהלות כלכלית כושלת. על ההפגנה בשערי האוניברסיטה: "הגיעו כוחות יס"מ וימ"מ שהרביצו לבחורות .. ככה לא מתנהגים במדינה דמוקרטית".

סנאט אוניברסיטת תל אביב אישר הערב (ד) את תוכנית הקיצוצים באוניברסיטת תל אביב שתוגש מחר (ה') לאישור סופי של הוועד המנהל.

הבוקר קיימו הסטודנטים באוניברסיטה הפגנות במהלכן סגרו את שערי האוניברסיטה ואף התעמתו עם המשטרה. המשטרה עצרה 3 מפגינים.

רעות בר גיל דוברת התאחדות הסטודנטים באוניברסיטת תל אביב סיפרה בראיון לערוץ 7 כי הסטודנטים קשרו את עצמם בשלשלאות לשערים. "הגיעו כוחות יס"מ וימ"מ שהרביצו לבחורות כאן, באו עם כלים חדים לפנות אותן מהשער, הרימו אותן בידיים, הרביצו פה מכות. המפגינים לא התלהמו, הם יושבים וחוסמים את השערים. ככה לא מתנהגים במדינה דמוקרטית, כשסטודנטים מפגינים למען עתיד ההשכלה הגבוהה".

היא הוסיפה כי הם פנו להנהלת האוניברסיטה ב"קריאה שיצטרפו למאבק, במקום לשלוח אנשי יס"מ לכאן. אנחנו מבקשים מההנהלה לא להתקרנף בפני מדיניות האוצר ולא להצטרף לנתניהו וללבנת שהורסים את ההשכלה הגבוהה בישראל, והופכים אותה להשכלה לעשירים בלבד".

סגרנו את שערי האוניברסיטה היום, "כדי שבשנים הבאות - היא תשאר פתוחה", מדגישה ברגיל.

את האוניברסיטה מאשימה ברגיל בהתנהלות כושלת. בכירים באוניברסיטה לטענתה מקבלים שכר גבוה ועל כך נוספו השקעות כושלות של האוניברסיטה בבורסה. דברים אלו גרמו לטענתה לגרעון גדול ומתמשך בתקציב האוניברסיטה. על כך יש לדבריה להוסיף כי התכנית הכלכלית המיועדת לאוניברסיטאות לא תואמה עם הסגל הבכיר, הזוטר או עם הסטודנטים, ואין אין בה שקיפות. תבחיניה של התכנית אומרת ברגיל, כלכליים בלבד.

הסטודנטים מוחים נגד כוונת ההנהלה לבצע "ארגון מחדש" באוניברסיטה ובין היתר לסגור ולאחד חוגים שונים. בין החוגים הצפויים להיסגר: תיאטרון, צרפתית, ביוכימיה קלינית, ספרות עברית, ספרות כללית, מקרא, תלמוד, פילוסופיה יהודית, לשונות שמיות והחוג למוסיקולוגיה.
בנוסף החל תהליך סגירה והפסקת הרשמה לשנת הלימודים למכונים ובתי ספר בהם המכון לרפואת עיניים   מכון גולדשלגר, שמופעל בשיתוף פעולה עם בית החולים תל השומר; בית הספר לרפואת שיניים; ובית הספר התיכון הנדסאים.
על פי 'הארגון מחדש' יתקבלו פחות סטודנטים לאוניברסיטה - 25 אלף במקום 29 ובנוסף תופסק העסקתם של מאות אנשי סגל אקדמי בכיר ומנהלי.

יו"ר סיעת העבודה ח"כ איתן כבל גינה הערב (ד) את האוניברסיטה על הזמנת המשטרה אל תוך הקמפוס דבר שלדבריו הוא "יוצא דופן ולא מקובל". כבל קרא למשטרה לשחרר את כל הסטודנטים העצורים בהקדם. מאבקם מוצדק ו"כל חטאם של הסטודנטים שהם מבקשים להציל את ההשכלה בישראל", אמר כבל.
(ר)
