

ראש הממשלה המכהן גם כשר הרווחה ושרת המשפטים ציפי לבני, מינו את השופט שלום ברנר סגן נשיא בית המשפט המחוזי בירושלים (בדימוס), לעמוד בראש ועדה משותפת לשני המשרדים, שתבחן את כל נושא האימוץ.

(למצולמים אין קשר לכתבה)

חברי הוועדה יבחנו את הצורך בעריכת תיקונים לחוק האימוץ שנחקק בשנת 1981 ומאז כמעט שלא עבר שינויים. הערכה היא כי לאור התמורות בחברה הישראלית והגישות החדשות שפותחו בעולם יש צורך בהתאמת החוק למצב הקיים. יש לציין כי, ישראל חתומה על אמנת האו"ם לזכויות הילד משנת 1990.

בד בבד תבחן הועדה את הליכי הביצוע של אימוץ ילדים בישראל, תוך שימת דגש על הגופים המבצעים ויעילותם.

בוועדה יהיו חברים: שופטת בימ"ש למשפחה בי-ם, נילי מימון; מנהלת השירות למען הילד, אלה בלאס; היועצת המשפטית של משרד הרווחה בתיה ארטמן; פקידת הסעד הראשית לחוק נוער, חנה סלוצקי; ד"ר רמי בר גיורא וד"ר שלומית כהן, פסיכולוגים קליניים בכירים ופסיכואנליטיקאים של הילד והמבוגר, עורך הדין רונן דליהו ועו"ד מוריה בקשי מנהלת מחלקה יעוץ וחקיקה במשרד המשפטים. הוועדה אמורה להגיש דו"ח ביניים בעוד כשישה חודשים ודו"ח סופי בסוף יולי 2006.
