

משלחת של רבני גוש קטיף בראשות הרב האזורי, הרב יגאל קמינצקי, ביקרה אמש בביתו של הרב עובדיה יוסף. "ביקשנו ממנו שיוציא מכתב תמיכה לתושבים, והוא הגיב בצורה חמה מאוד לנושא, מקווים שזה יצא בקרוב".

הרב קמינצקי אמר לאמציה האיתן ביומן הלילה של ערוץ 7 כי בפגישה פרשו הרבנים את המשמעויות של העקירה בפני הרב, כולל עקירת בתי כנסיות ובתי מדרשות. לדבריו, הרב יוסף גילה אהדה רבה וחרדה גדולה מפני מה שעלול להתרחש.

"ביקשנו ממנו שיוציא מכתב תמיכה לתושבים, והוא הגיב בצורה חמה מאוד לנושא, מקווים שזה יצא בקרוב. לתמיכה של רב גדול בישראל יש ערך סגולי בפני עצמו, גם ללא שובר נוסף של הוראה לא לתמוך בתקציב".

הרב קמינצקי סיפר על המשך הבניה בגוש קטיף:"היום ייפתח מבנה בית הספר החדש בנצרים. ההרשמה למוסדות התורה בגוש קטיף לשנה הבאה בעיצומה, רבים נרשמים. ממשיכים לעשות, אחרי המעשים תיקבע מציאותנו כאן. בנצרים יש מבצע מכפיל- נבנו קומות שניות, ומשפחות רבות התגייסו להגיע. היום ישובי גוש קטיף מלאים, אין מקום לקלוט עוד משפחות. אנו בטוחים שעם ישראל כואב את העניין, ולכן יבואו מחר להתפלל איתנו ולצום, כמו שהתכנסנו בימי אסתר".
