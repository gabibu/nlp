

צורת מבנה גבוה המצוי בגובה של 810 מטרים הנראה לכל מי שעולה בדרך לירושלים, תמיד מסקרנת. קובי פינקלר מספר.

כדי לעשות עוד משהו בדרך לירושלים, סטינו מכביש מספר 1   כביש ירושלים  ת"א, פנינו במחלף חמד לכיוון מעלה החמישה ואנחנו בדרך לגבעת הראדאר.

כשנחנכה האנדרטה לזכר לוחמי חטיבת הפלמ"ח הראל קידמה את פני הבאים לטקס כרזת ענק " ירושלים, הראל סביב לך". היום אין אמנם כרזה, אבל נוף מדהים הפורס את כל צידה המערבי של ירושלים לנגד עיננו, יחד עם כל יישובי גב ההר מחד ושפלת החוף מאידך נותנים למקום נופך משלו.

נוסיף לכך, עוד כמה מטרים טובים של תצפית מראש האנדרטה והרי לנו תמונת נוף מושלמת.

ההר שעליו נבנתה האנדרטה הגבוהה ידוע היה בכינויו "גבעת הראדאר", שכן על פסגת ההר היו מוצבים מבנים של מחנה צבאי בריטי שבו הותקנו מכשירי ראדאר במלחמת העולם השניה ומכאן שמו של האתר. כדי לשמר את מבנהו המקורי של המקום נבנה במקום מגדל תצפית שראשו מזכיר תחנת מכ"ם. בקדמת האנדרטה מספר תעלות קשר ושילוט המלמד על אופי המקום והקרבות שהיו בו. סמוך מאוד לאנדרטה הוקם יישוב הנושא את שמו של האתר הר אדר.

סיור לאתר, הוא חלק מסיור מורשת קרב לאתרי האזור. כדאי מאוד להתחיל בביקור (שעליו תמיד אנחנו ממליצים) בבית הקברות של קרית ענבים . הליכה בין הקברים תלמד אותנו יותר מכל על ה"לוחמים" של אותם ימי מלחמת השחרור לוחמים שנפלו והם בגילאי 16-17 הרבה לפני המועד הרשמי של הגיוס לצבא. במעלה הדרך אנדרטה לנרצחי השואה ובסמוך לה קיבוץ מעלה החמישה. זה האחרון משלב את סיפורו ההיסטורי של קיבוץ מעלה החמישה הקרוי ע"ש של חמשת עובדי הקק"ל שנרצחו בעת עבודתם ביערות האזור. כדי לשלב גם טבע ופרחי טבע אפשר להיכנס לחממת צמחי הסחלבים על שלל גווניה בכניסה לקיבוץ.

ואחרי שהכנו את עצמנו לאווירת התקופה אנחנו מגיעים למרום ההר, פוסעים בין תעלות הקשר, לומדים מהשילוט על הקרבות הקשים שהיו כאן, על נפילתו של המקום בידי הערבים 11 ימים לאחר הכרזת העצמאות ועל שחרורו מחדש על ידי אותה חטיבה במלחמת ששת הימים. רק כשעולים על פסגת האנדרטה אפשר להבין את משמעות הכרזה שקידמה את פני הבאים לחנוכת האתר "ירושלים, הראל סביב לך". סיור וטיול היסטורי וחוויתי גם יחד, בואכה ירושלים.

איך מגיעים?

נוסעים בכביש ירושלים  ת"א כביש מספר 1 עד מחלף חמד. שם יורדים מהכביש הראשי ונכנסים לכיוון מעלה החמישה כביש מספר 436. בעיקול הדרך באמצע הכפר אבו גוש פונים ימינה לפי השילוט- מעלה החמישה והר אדר. כעבור ק"מ וחצי האנדרטה של מעלה החמישה וסמוך לה חממת הסחלבים. בהמשך הדרך עד לפיסגה   גבעת הראדאר.
