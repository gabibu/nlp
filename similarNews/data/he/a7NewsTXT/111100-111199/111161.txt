

לקראת יום העצמאות ול"ג בעומר יקיימו נציבות כבאות והצלה בשיתוף ארגון 'בטרם' לבטיחות ילדים פעילות הסברה בנושא מניעת כוויות.

נציבות כבאות והצלה בשיתוף ארגון 'בטרם' לבטיחות ילדים יקיימו לקראת יום העצמאות ול"ג בעומר פעילות הסברה מקיפה בנושא מניעת כוויות בילדים.

במסגרת הפעילות ייפתחו במהלך החודש תחנות מכבי אש לפעילות ילדי בתי הספר. הילדים יקבלו הסבר והדרכה בכל הקשור להתנהגות בטיחותית באש, וכן יודגם תרגול הדלקה בטיחותית והתנהגות בטיחותית במדורה.

פעילי ארגון 'בטרם' והכבאים יקיימו פעילות הדרכה למניעת כוויות במוסדות החינוך. הפעילות תלווה בהפצת דפי מידע והמלצות בטיחות תחת הכותרת "להיזהר מאש כמו... מאש".
כוויה היא אחת מסיבות הפגיעה החמורות בבני אדם ובייחוד בילדים. כוויה כתוצאה מאש היא הסיבה השנייה השכיחה לאשפוז ילדים.

מנתוני נציבות כבאות והצלה עולה, כי בשנת 2003 אירעו 39,088 אירועי שריפה במדינת ישראל. מתוכם כ   5,000 שריפות מבנים, 15% היו כתוצאה ממשחקי ילדים באש.

לקראת יום העצמאות מפרסמים ארגון 'בטרם' לבטיחות ילדים ונציבות הכבאות כללי בטיחות לשימוש במנגל:
יש להרחיק את הילדים מאזור המנגל ומכל מוקד אש
יש להרחיק מהילדים גחלים וחומרי בעירה
יש להגדיר עבור הילדים את אזור המשחק, הרחק מאזור המנגל
בסיום הפיקניק יש לכבות את האש ולבדוק שהגחלים אינן בוערות
