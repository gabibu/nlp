

ח"כ מאיר פרוש שיגר הבוקר מכתב לראש הממשלה אריאל שרון, ובו תבע מוועדת השרים לענייני חקיקה המתכנסת היום, לא לאשר הקלות בחוק האזרחות, שיאפשרו לעשרות אחוזים מהמשפחות המעורבות של בני זוג ישראלים וערבים להמשיך בהליכי איחוד משפחות.
"זוהי פריצת גדר חמורה, שמשמעותה הכרה בזכות השיבה ומהווה סכנה בעתיד לרוב היהודי במדינת ישראל. אגודת ישראל רואה בהקלות בחוק האזרחות, הפרה בוטה של ההסכם הקואליציוני", אמר פורוש.

ח"כ פרוש מציין, כי במאי 2002 החליטה הממשלה להקפיא את כל הליכי איחוד המשפחות בין פלשתינאים לבין ערבים ישראלים, וביולי 2003 עיגנה הכנסת את החלטת הממשלה בהוראת שעה, "חוק האזרחות והכניסה לישראל". "מאז האריכה את תוקף הוראת השעה פעמיים, ויש להאריך אותה שוב עד אשר תיקבע מדיניות סופית בהסכמת אגודת ישראל כאחד ממרכיבי הקואליציה".

"מי שסבור כי זכויות האדם של ערביי ישראל כוללות את הזכות להינשא לבן או בת זוג פלשתיני, תוך מתן זכות הגירה לצד הפלשתיני, טועה ומטעה", מדגיש ח"כ פרוש. "זכות כזו אינה מוכרת במשפט הבינלאומי ואימוצה ע"י ישראל הוא מתכון להתאבדותה של מדינת היהודים".
