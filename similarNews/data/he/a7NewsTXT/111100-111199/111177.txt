

מבקר המדינה מתייחס בדו"ח גם למערכת הבריאות. עיקר הביקורת מוקדשת לשני נושאים - פיקוח על ניסויים בבני אדם וציוד רפואי ממוחזר.

מבקר המדינה אליעזר גולדברג, גילה בדו"ח שפירסם היום כי מרבית בתי החולים עושים שימוש חוזר בציוד חד פעמי, לאחר שעבר הליכי חיטוי. חלק מהפריטים האלה משמשים לטיפולים פולשניים.

ההחלטה על מחזור אביזרים מתקבלת ללא פיקוח, ועל פי שיקול דעתו העצמאי של כל מוסד רפואי. מהדו"ח עולה כי משרד הבריאות אינו מבצע את חובתו החוקית והציבורית לבקרה ורגולציה על מערכת הבריאות במסגרת ההגנה על שלום הציבור ובריאותו. במרבית בתי החולים נקבעת שיטת המיחזור בידי מנהל המכון לאספקה סטרילית של בית החולים, ובהחלטה לא מעורב גורם מקצועי בכיר יותר.

המבקר מצא גם כי משרד הבריאות איננו מפקח כראוי על ניסויים בבני אדם, המתקיימים במרכזים רפואיים. מבקר המדינה מצא כי בבתי החולים וולפסון, שיבא, הלל יפה וכן בית החולים השיקומי הרצפלד והמרכז לבריאות הנפש באר יעקב, נערכו ניסויים רבים בבני אדם, רבים מהם קשישים וחולים שיקומיים, בלא שהחולים נתנו את הסכמתם להשתתף בניסויים ומבלי שחתמו על טופס הסכמה מדעת.

ממצאיו מעלים כי במקרים רבים לא סופק למשתתפי הניסוי מידע הגון על סיכונים בריאותיים שנשקפים להם. לעיתים אף צורפו חולים אשר לא היו כשירים לחתום על טפסי ההסכמה.

עוד גילה כי מקרי מוות דווחו באיחור של ימים ואף שבועות, למרות שהנוהל מחייב למסור דיווח בתוך 48 שעות. ברוב המקרים נשמר המידע המביך הזה בתוך בתי החולים ולא הועבר כלל לידיעת משרד הבריאות, או שלא מונו ועדות בדיקה כפי שמתחייב.

"דיווח על אירוע חריג חמור צריך להיעשות במהירות, שכן יש להחליט תוך פרק זמן קצר אם יש קשר בין האירוע לניסוי, ואם כן - אם יש להפסיקו או לעשות בו שינויים לאלתר", קובע המבקר, "הנוהל קובע שעל החוקר לדווח לוועדה המוסדית על כל מקרה מוות ועל כל אירוע חריג חמור שאירע למשתתף בניסוי בשימוש במוצר הניסוי בתוך 48 שעות מרגע שהאירוע הובא לידיעתו. עוד נקבע, כי על החוקר לדווח על מקרי מוות למנהל המוסד הרפואי באופן מיידי, המנהל ימנה ועדת בדיקה לעניין זה, ואת ממצאי בדיקתה תעביר הוועדה המוסדית למשרד בתוך שבעה ימים".

המבקר מציין כי הניסויים הרפואיים חיוניים ביותר לקידום הרפואה והמדע, אך ממצאי הביקורת, לדבריו, מחייבים איפוא את המשרד לחולל שינויים מהותיים כדי להבטיח שניסויים יבוצעו על-פי הצהרת הלסינקי ועל-פי הכללים שנקבעו בתקנות ובנוהל. "על המשרד לקבוע כללים מפורטים בעניינים שטרם הוסדרו ושיש להסדירם, כגון כללים מיוחדים לקבלת הסכמה מדעת, כאשר משתתפי הניסוי סובלים מליקויים קוגניטיביים; ולגבש בדחיפות אמצעי בקרה ופיקוח ראויים", מסכם.
