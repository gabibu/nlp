

עו"ד יצחק מירון ויוסי פוקס מפורום משפטנים למען ארץ ישראל הגישו לבית המשפט העליון תכנית סיור מפורטת לביקור השופטים ביישובי גוש קטיף וחבל עזה. מטרת הביקור: לאפשר לשופטים להתרשם ממפעל חייהם של התושבים.

תכנית הביקור הוגשה במסגרת העתירה שהגיש הפורום לבג"צ נגד חוק "פינוי פיצוי". בין היתר הובטח לשופטי בג"צ כי המועצה תדאג לכך שלא תתקיימנה הפגנות במקומות שבהם יבקרו השופטים.

כתבתנו רותי אברהם מוסרת כי מטרת הביקור היא:
"לאפשר לשופטי בג"צ להתרשם ממפעל חייהם של התושבים העומדים להיעקר מביתם במסגרת תכנית ההתנתקות".

אם ההצעה תתקבל, ייפתח הסיור בישוב ניסנית, משם יגיעו השופטים לישוב אלי סיני, יעצרו באנדרטת לירון הרפז הי"ד, יבקרו בבית מגורים וגם יערכו תצפית. התחנה הבאה תהיה בחממות ובמשתלה בגני טל. בישוב נוה דקלים יערכו השופטים ביקור במפעל של חרושת מתכת ומשם ימשיכו בדרכם לישיבת ימית בנוה דקלים.

חברי הפורום המשפטי מציינים כי מדובר בהצעה ראשונית שכוללת הדגמה מינימלית לבעיות ולסוגיות השונות העולות מהעתירות "תוך מתן אפשרות לביהמ"ש להתרשם בחזקת 'טוב מראה עינים'".

הסיור, כך נמסר, יאובטח על ידי המשטרה ו/או צה"ל, בתיאום עם משרד המשפטים ועם משמר בתי המשפט, ולרשות השופטים יועמד אוטובוס ממוגן. עורכי הדין של העותרים יסעו באוטובוס נפרד מלבד נציג או שניים כפי שיקבע בית המשפט.

בהצעה מתחייבים חברי הפורום כי המועצה תדאג לכך שלא תערכנה הפגנות במקומות שבהם יבקרו השופטים.
