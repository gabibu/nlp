

ברבע הראשון של 2005 גדל היצוא התעשייתי (ללא יהלומים)לארה"ב בשיעור של 9% - הסתכם ב-3.6   מיליארדי דולרים. כך נמסר ממכון היצוא, בהתבסס על ניתוח אגף תכנון וכלכלה של המכון.

במכון היצוא מציינים, כי העלייה ביצוא לארה"ב נובעת בראש ובראשונה מההאצה הכלכלית ששררה בארה"ב עד לאחרונה, בעיקר בענפי ההייטק.

במכון היצוא מעריכים, כי בשנת 2005, צפוי גידול של כ-4% ביצוא התעשייתי לארה"ב שיסתכם בכ-15 מיליארד דולר. זאת בעיקר בשל ההתאוששות היחסית בכלכלה בארה"ב, בעיקר בתחום ההייטק וכן בשל פעילות מכון היצוא.

במכון היצוא מציינים, כי השנה יוזם ומארגן מכון היצוא פעילות ענפה בארה"ב במטרה לסייע להגדלת הייצוא לשם ולהעמקת החדירה של היצואנים ליבשת זו. במסגרת זו מתוכננת השתתפותם של כ-150 יצואנים ב-13 תערוכות שונות ברחבי ארה"ב והוצאתן של 9 משלחות עם כ-90 יצואנים למפגשים עסקיים בארצות הברית.

מניתוח הנתונים שערך אגף תכנון וכלכלה במכון היצוא עולה, כי ביצוא ההיטק לארה"ב, חל ברבע הראשון של 2005 עלייה של כ-5% לעומת התקופה המקבילה אשתקד והסתכם בכ-810 מיליוני דולרים; יצוא התרופות לארה"ב גדל ב- 9% והסתכם ב- 284 מיליוני דולרים; כן חל גידול של כ-2% ביצוא הטקסטיל הלבשה ועור והסתכם בכ-143 מיליוני דולרים. ביצוא ציוד טלקומוניקציה לארה"ב חלה עליה של 6.7% והסתכם בכ-153.6 מיליון דולר; ביצוא מכשור רפואי וכירורגי לארה"ב חלה עליה של 9.5% לעומת התקופה המקבילה והסתכם בכ- 109.6 מיליון דולר. כן חלה עליה של 34.7% ביצוא לארה"ב של מתכת בסיסית ומוצרי מתכת והסתכם בכ-.694 מליון דולר.

במכון היצוא מציינים, כי ברבע הראשון של 2005 נרשמה ירידה של כ- 27.5% ביצוא לארה"ב של כימיקלים וזיקוק נפט והסתכם ב-153 מליון דולר. יצוא מוצרי גומי ופלסטיקה לארה"ב ירד ב-4.4% והסתכם ב-96.8 מיליון דולר.

במכון היצוא מדגישים, כי ביצוא רכיבים אלקטרונים לארה"ב חלה בשנת 2004 ירידה של 29% לעומת התקופה המקבילה והסתכם בכ- 75 מיליון דולר. כן חלה ירידה של 23% ביצוא לארה"ב של כלי טיס והסתכם בכ-23 מליון דולר.
