

במערכת הביטחון רואים בתוצאות הסבב השלישי של הבחירות ברשויות המקומיות, שהיו ברשות הפלשתינית ביום חמישי, ניצחון לחמאס דווקא, ולא לפת'ח.

הפלשתינים ניסו להציג את התוצאות אמנם כניצחון של הפתח, ובהתאם לכך כניצחון הקו של אבו-מאזן. זאת כיוון שמועמדי התנועה ניצחו בחמישים מכלל 84 הרשויות המקומיות ביש"ע ומועמדי החמאס ב-24.

באחוזים עומד נצחון הפת'ח, תנועת הזרם המרכזי שבראשו עומד יו"ר הרשות הפלשתינית אבו מאזן, על 60 אחוזים, בעוד החמאס זכה בכ-30 אחוזים מכלל המועצות המקומיות בהן נערכו הבחירות.
אולם במערכת הביטחון אומרים כי החמאס זכה במספר מקומות משמעותיים בראשות המועצה. המאחז העיקרי שתפס החמאס היא קלקיליה שליד קו התפר.

לדברי גורמי ביטחון, ברגע שראש מועצה הוא איש חמאס, שוב אין זה חשוב כמה נציגים יש לפת'ח או לחמאס באותה מועצה.

כתבנו מוסיף כי לתוצאות הבחירות המקומיות צפויה השלכה על הבחירות הכלליות לפרלמנט
(המועצה המחוקקת הפלסטינית) הצפויות להתקיים ב-17 ביולי. החשש הוא שהחמאס יזכה בהיקף כזה, שאבו-מאזן יהיה חייב לצרף אותו לממשלה שיקים.

מצב כזה ייצור בעיה ביחסי הרשות עם ארה"ב, שקבעה כי החמאס הינו אירגון טרור האסור בכל מגע איתו.
