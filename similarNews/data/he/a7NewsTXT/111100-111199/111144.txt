

יהונתן פולארד עתר הבוקר לבג"ץ בדרישה להורות להכיר בו כאסיר ציון. פולארד דורש מבג"ץ לבחון את מחדליה של מדינת ישראל בטיפול בשחרורו, את הפקרתו על ידה ובגידתה בו.

יהונתן פולארד עתר הבוקר לבג"ץ בדרישה להורות להכיר בו כאסיר ציון. פולארד הסוכן הישראלי יושב מזה 20 שנה בכלא האמריקני בשל מסירת מידע סודי לישראל המוגדרת כ"מדינה ידידותית". פולארד דורש מבג"ץ לבחון את מחדליה של מדינת ישראל בטיפול בשחרורו, את הפקרתו על ידה ובגידתה בו.

כתבתנו רותי אברהם מוסרת כי עתירת פולארד באה בין היתר לאחר שהרשות לאסירי ציון במשרד הקליטה סירבה להכיר בו כאסיר ציון. מעמד של אסיר ציון מעניק זכויות מהותיות לאסיר ומטיל חובה משפטית מיוחדת על הממשלה. עוד דורש פולארד בעתירתו כי בג"ץ יורה לחקור "עשרים שנה של בגידה והפקר מצד ממשלת ישראל", לחקור את הפרת עסקת הטיעון אליה הגיע פולארד עם ארה"ב, על ידי ארה"ב, את עונש מאסר העולם חסר התקדים שהוטל עליו, ואת המאסר האכזרי ויוצא הדופן שהוא עובר, כולל עינויים הנחשפים בעתירה.

בית המשפט מתבקש להעביר ביקורת שיפוטית על מחדליה המכוונים של ממשלת ישראל בטיפול בפרשה במהלך שני העשורים האחרונים, ואת סירובה העיקש לנהל מערכה יעילה להבטיח את חירותו, כפי שעשתה הממשלה לסוכנים אחרים שנתפסו במדינות זרות, כגון קפריסין, שוויץ, ירדן או ניו זילנד.

פולארד מיוצג בעתירה על ידי עוה"ד ניצנה דרשן-לייטנר, וע"י עו"ד לארי דאב כיועץ חיצוני. פולארד, אנליסט בצבא הצי של ארה"ב, נעצר בוושינגטון ביום 21 בנובמבר 1985, באשמה כי העביר מידע סודי למדינת ישראל. פולארד הוא האדם היחידי בהיסטוריה של ארה"ב שקיבל עונש מאסר עולם בגין ריגול עבור מדינה בעלת ברית.
עתירותיו הקודמות של פולארד לבג"צ הביאו את ממשלת ישראל להכיר בפולארד מבחינה לאומית, כאזרח (בשנת 1995), ואחר מבחינה צבאית, כסוכן ששירת את כוחות הבטחון של מדינת ישראל תחת חסותו של משרד הבטחון (בשנת 1998). כעת נדרשת הממשלה להכיר בפולארד מבחינה מוסרית, כאסיר ציון.

בעתירה נטען: "עונש מאסר העולם חסר התקדים וחסר הפרופורציה שהוטל על יהונתן פולארד . . . סירובה העיקש של ארה"ב לשחררו ממאסר . . . העינויים והיסורים שפולארד עבר ועובר במתקני הכליאה בארה"ב ושלילת זכויותיו הלגיטימיות, נובעות כולן מעובדת היותו חייל יהודי בשירות העם היהודי".

כתבתנו מציינת כי בעתירה מפרטת דרשן לייטנר מעט ממסכת ההתעללויות שעבר פולארד, כשהאחרון בהם היה לפני כשנה וחצי:
"בבית הכלא Lewisberg הוכנס העותר לעתים לתא מיוחד, והושב על כסא מברזל אשר היה מקובע לרצפה. הוא נכבל בשרשראות בידיו וברגליו לכסא הברזל, ואז הומטרו עליו מטחי מי קרח עזים...
בבית הכלא Springfield הוחזק העותר למעלה משנה ערום לחלוטין ומבודד, בטמפרטורות מקפיאות, במתקן של בית הכלא לחולי נפש. ..
בבית הכלא Springfield קיבל העותר מכות חשמל... במשך 7 שנות שהייתו בכלא Marion, שהה העותר בתא קטן שגודלו כ-2 על 2.5 מטר ...מיטתו היתה לוח בטון עם רפידה מעליו. בכל ארבע פינות המיטה יש טבעת, כדי שניתן יהיה לכבול את העותר אליה. ואכן היו אסירים, שנכבלו למיטתם ערומים למשך ימים שלמים. בכלא Marion, שומר הוריד לעותר את הכיפה מהראש והשליך אותה על הרצפה. העותר התכופף כדי להרים אותה, והותקף על ידי השומר אשר הטיח אותו כנגד הקיר... באירוע אחר באותו כלא בבית הכלא Marion, רוסס העותר בריסוס כימי בתוך תא אטום... העיניים שלו התנפחו ונסגרו. הוא רעד בכל גופו וסבל מכאבי תופת. ..
בספטמבר 2003 התקיים דיון משפטי בבקשה שהגיש העותר לבית המשפט הפדרלי בוושינגטון. העותר הובל שבועיים קודם למתקן הכליאה Arlington הסמוך לוושינגטון, שם שהה עד למשפטו. .. לעותר לא ניתן להתקלח, להתרחץ או להחליף בגדים. במשך שבועיים הוא הוכרח להישאר עם אותם בגדים... לא ניתן לו לתקשר עם העולם החיצוני. נשללה ממנו גם זכותו החוקית ליצור קשר עם עורכי דינו. ..
מצבו הבריאותי של העותר ירוד ביותר, תוצאה של שנים ארוכות של עינויים וסבל במערכת בתי הכלא, והוא אינו רשאי לקבל את הטיפול הרפואי לו הוא זקוק בדחיפות".

לדברי עורכת דינו, ניצנה דרשן-לייטנר: "אנו מבקשים מבג"צ לסקור את מדיניות הבגידה בת 20 השנה של ממשלת ישראל כלפי פולארד, את ההונאה המכוונת ומורך הלב בטיפולה בפרשת מאסרו של סוכן המודיעין. סירובה של ממשלת ישראל להעניק מעמד של אסיר ציון ליהונתן פולארד הינה סימפטום נוסף לפחדיה של הממשלה מהאמריקאים. סירוב זה מתיר לה להמשיך ולהתעלם מהמעשים הבלתי חוקיים שנעשים בעותר, מהעינויים הפיסיים ומההתעללות הנפשית שעובר הסוכן שלנו בארה"ב. ישראל חייבת להתייחס לפולארד ככל סוכן אחר שנתפס, ולא לחסוך בשום מאמץ כדי להשיג את שחרורו המיידי".

ח"כ גילה פינקלשטיין מהמפד"ל אומרת בתגובה לעתירתו של יונתן פולארד לבג"צ: "הזדעזעתי מהפרטים שנחשפו באשר לעינויים שעבר פולארד בארה"ב - לכאורה ידידתה מספר אחת של ישראל. מדינת ישראל חייבת להכיר בפולארד כמי שפעל מטעמה. העינויים שעבר לא פחותים מהעינויים של אסירי ציון בסיביר. יש להכיר בכך שישראל תדאג ותטפל בנושא האנטישמיות בארה"ב שאינה פחותה מזו של אירופה הישנה".
