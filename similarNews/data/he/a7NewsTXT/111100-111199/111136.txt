

מעריב מדווח כי קצינה ששימשה כאחראית על הקשר עם משפחת החייל הנעדר, גיא חבר, טוענת כי הכומתה שלו, שנמצאה לאחרונה בכספת היחידה לאיתור נעדרים, הושארה שם מתוך כוונה לנקום במשפחה שמתחה ביקורת על צה"ל.

בחודש שעבר פורסם במעריב, כי הכומתה של חבר נמצאה לאחרונה במשרדי היחידה לאיתור נעדרים.

במכתב ששלחה לרמטכ"ל ולראש אכ"א, מספרת הקצינה, סא"ל א', כי מסרה באופן אישי את הכומתה שנמצאה במשרדה לידי ראש ענף איתור נעדרים בצה"ל, כדי שתעביר אותה למשפחה.

הקצינה, ששימשה עד לפני כשלוש שנים כאחראית על הקשר עם משפחות חללים ונעדרים בצה"ל, כתבה כי היא נדהמה לקרוא במעריב שרק עכשיו "כביכול מצאו את הכומתה. . . אין זה סיפור תמים כלל ועיקר. . . אין זה סוד כי מיום היעלמו של גיא חבר נקטו קצינים בכירים באכ"א בשיטת טיפול של 'ברוגז' עם המשפחה האומללה. . . לא ממקום של תום ושכחה, ראש ענף איתור נעדרים לא הלכה אל האם האומללה למסור לה את הכומתה כשקיבלה אותה ממני, אלא העזה להיות ברוגז עם רינה חבר ולהענישה".

כומתה של גיא חבר, שנעלם ברמת הגולן ב-17 באוגוסט 1997, היתה משמעותית לא רק לאימו ובני משפחתו, אלא גם לחוקרי הפרשה. ראש אכ"א, האלוף אלעזר שטרן, הודיע בחודש שעבר במפתיע לבני משפחת חבר, כי הכומתה נמצאה. ואולם, ההורים עדיין לא קיבלו את כומתת בנם, מפני שהיא נשלחה לבדיקה ביחידה לזיהוי פלילי במשטרת ישראל, כמעט שמונה שנים אחרי ההיעלמות.
