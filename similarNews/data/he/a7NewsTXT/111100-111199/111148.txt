

המועצה לצרכנות מבקשת מהתמ"ת נתונים לגבי שיעור טעויות של גביית יתר מהצרכנים בקופות רשתות השיווק, וזאת בהתאם לזכותה על פי חוק חופש המידע.

המועצה מבהירה כי ראש מנהל תכנון וכלכלה בתמ"ת, בני פפרמן, מסר בראיון לתקשורת כי במסגרת הכוונה לבטל את חובת סימון המחירים על גבי המוצרים, נשקלת האפשרות לפטור את החנויות מסימון 20% מהמוצרים, תמורת דרישה ש"שיעור הטעויות בקופה יהיה נמוך מזה שקיים היום, שהוא גבוה בהרבה מהמקובל בעולם, של 15%".

המועצה לצרכנות סבורה כי הפסקת הסימון על גבי המוצרים תהווה תמריץ שלילי לעסקים לצמצם את חיובי היתר בקופה ותמנע מהצרכנים את האפשרות הקיימת היום להשוואת המחירים המסומנים על המוצר לאלו המופיעים בחשבונות הקופה.

בבקשתה לתמ"ת מציינת המועצה כי מהראיון עם ראש מנהל תכנון וכלכלה ניתן ללמוד כי בידי המשרד מידע על התופעה ואומדנה. כמו כן מבקשת המועצה נתונים הקשורים לאכיפת החוק במקרים של חיובי יתר שנעשו בשבע השנים האחרונות וביניהם: אופן עריכת בדיקות בנושא ותדירותן, בכמה הליכים פליליים נקט המשרד במקרים של גביה ביתר ובכמה מקרים הגיעו ההליכים לידי מיצוי.
