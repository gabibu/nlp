

בעקבות הדו"ח הקשה שפרסם מבקר המדינה על תפקוד שר החקלאות, ישראל כ"ץ, קורא מזכ"ל תנועת המושבים, איתן בן דוד, לראש הממשלה להדיח את השר כ"ץ באופן מידי מתפקידו. פרץ לנתניהו: מודל אירי זה לא פאבים ובירות.

"אדם אחר עם מעט כבוד עצמי היה עוזב את התפקיד בעצמו לאחר שהוטחה בו ביקורת כה קשה, אך מישראל כ"ץ איננו מצפים כבר לדבר ולכן על ראש הממשלה כמי שנושא באחריות העליונה לכל מעשי הממשלה להדיח את כ"ץ ללא שהות", כך אומר מזכ"ל תנועת המושבים, איתן בן דוד, לאחר פרסום דו"ח מבקר המדינה.

בין ממצאיו בדו"ח השווה מבקר המדינה, השופט אליעזר גולדברג, את המינויים במשרד החקלאות למינויים הפוליטיים שנעשו על ידי השר צחי הנגבי במשרד לאיכות הסביבה ושנחשפו בדו"ח הביקורת הקודם. חברי מרכז ליכוד רבים מונו לתפקידי מפתח במשרד ואפילו הליכי המינוי של מנכ"ל המשרד והיועץ המשפטי, שני התפקידים הבכירים ביותר במשרד, לא היו תקינים.

לדברי בן דוד, דו"ח המבקר הוא החמור ביותר שפורסם אי פעם על משרד החקלאות. "כל השרים הקודמים ידעו למצוא איזון בין צרכיהם הפוליטיים לבין מילוי האחריות הלאומית שלהם כלפי החקלאים. השר כ"ץ חצה את כל הגבולות האפשריים ברמיסת כל הכללים ונהלי העבודה כדי לחזק ולבצר את כוחו הפוליטי".

"מתברר כעת שכל מהלך איחוד מועצות היצור הצמחיות למועצה אחת היה זריית חול בעיני הציבור ומקבלי החלטות על מנת להגביר את כוחו של השר כ"ץ וליצור לו מוקד כוח אישי למינויים ותקציבים", טען בן דוד.

פרץ: נתניהו חייב להבין שמודל האירי זה לא פאבים בירות וסיגרים
יו"ר ההסתדרות, עמיר פרץ, הגיב גם הוא על דו"ח מבקר המדינה ותקף באופן חריף ביותר את שר האוצר, בנימין נתניהו. פרץ הביע את ביקורתו בעקבות שני חלקים בדו"ח המתייחסים לתהליך הכנתו ועדכונו של תקציב המדינה ולהעסקת עובדי חברות כח אדם במשרדי ממשלה.

בחלק הנוגע לתקציב המדינה מותח מבקר המדינה, ביקורת חריפה על אופן הצגתם של הנתונים על ידי פקידי האוצר. "מתכונת הדיווח על ביצוע התקציב אינה מספקת את הנתונים ההכרחיים לבקרה נאותה על מידת השגתם של היעדים. משרד האוצר אינו מציג נתונים כמותיים בדו"חות על ביצוע התקציב. מתכונת הדיווח על נתונים על מס' המשרות שמולאו במסגרת שיא כוח אדם אינה עומדת בכל דרישות החוק".
כמו-כן קובע המבקר כי "משרדי הממשלה אינם מקבלים מאגף התקציבים את פרטי החישוב של דפי המעבר מתקציב השנה הקודמת לתקציב השנה הבאה. וסכומי ההוצאה הכלולים בהצעת התקציב המוגשת לממשלה שונים מאלה הכלולים בהצעה המוגשת לאישור הכנסת".

פרץ אמר כי הממצאים החמורים של המבקר מעידים כי נתניהו לא מבין את המודל האירי אותו הוא משבח חדשות לבקרים. "צריך להבהיר לשר האוצר כי המודל האירי אינו פאבים, בירות וסיגרים, אלא מבוסס בין השאר על שקיפות ואי- הטעיה בנתונים. באירלנד יושבים העובדים, המעסיקים, הממשלה והארגונים החברתיים ומחליטים יחד על נתונים שיהוו בסיס לתוכנית כלכלית ואינם מוסרים נתונים באופן מניפולטיבי תוך הטעיה ורמייה של הצד השני".
