

ילד בן 17 הסובל ממחלת לב קשה אשר היה מאושפז במחלקת הילדים בבית החולים "שיבא" בתל השומר הוטס באופן מיידי לגרמניה.

ילד בן 17 הסובל ממחלת לב קשה אשר היה מאושפז במחלקת הילדים בבית החולים "שיבא" בתל השומר הוטס באופן מיידי לגרמניה.

לקראת יום כיפור התקבלה בחברת אל על פנייה דחופה מטעם קופת חולים כללית וחברת הביטוח "דיקלה" המטפלות בחולה. בחברת אל על הבינו כי מדובר במקרה של חיים ומוות וכי הצעיר חייב להגיע באופן מיידי לבית החולים בגרמניה לצורך השתלת לב.

למרות שטיסת אל על 351 לברלין במוצאי יום כיפור הייתה מלאה לחלוטין, פנו נציגי אל על למספר נוסעים אשר היו אמורים להיות על הטיסה וביקשו כי לנוכח הנסיבות הנדירות ויוצאות הדופן, ייאותו להסכים ולעבור לטיסות חלופיות. 12 נוסעים נענו לבקשה המיוחדת וחברת אל על העמידה את מושביהם לצורכי ההטסה הרפואית.

חברת אל על דאגה לכל 12 הנוסעים לפתרונות חלופיים מיידיים הן באמצעות טיסותיה שלה והן באמצעות חברות תעופה זרות. כל הנוסעים כאמור, קיבלו את השינוי בהבנה.

המטוס המריא לגרמניה בלילה שבין יום חמישי ליום שישי. חברת אל על בשיתוף עם קופת חולים כללית דאגה כי בטיסה יהיה ציוד רפואי מיוחד הכולל מערך טיפול נמרץ מלא. הילד לווה על ידי צוות רפואי בראשות ד"ר איתן איש טוב, מומחה להטסות רפואיות ופרמדיק מוטס. בנוסף הילד לווה על ידי אביו.

המטוס נחת בברלין ביום ששי בבוקר והצעיר הועבר מיידית לטיפול בבית החולים.
