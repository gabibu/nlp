

במלון "שירת הים" באשקלון בו שוהים מגורשי גוש קטיף הופסקה אספקת הארוחות. זאת עקב סכסוך בין מנהלת "ההתנתקות" להנהלת המלון. אחד מהעקורים: "מוסיפים חטא על פשע- גירשו אותנו ומבזים אותנו עד לאדמה".

הערב קיבלו המגורשים מגוש קטיף הודעה שהמלון לא מגיש להם אוכל ושעליהם לדאוג לכך בעצמם או ללכת לאכול במלונות אחרים.

"כשאתה נכנס למלון אתה מקבל גל של סירחון כי לא פינו את האשפה. ארגון 'למען אחינו' ארגנו לנו ארוחה וזהו. אמרו לנו אנשי המלון 'תחפשו פתרון אחר'. זו המציאות העגומה ואנשים מאוד מאוכזבים, חטא על פשע, גירשו אותנו ומבזים אותנו עד לאדמה", אומר אחד מהעקורים, צורי גניש, לערוץ 7.

נציין כי מדובר במשפחות שממתינות לפתרון קהילתי וחלקן היו מאלו ששיתפו פעולה עם המנהלת עוד לפני הגירוש. גניש מציין כי המשפחות גרות במלון בתנאים לא קלים כשאין להן מטבח וכלים מינימליים ונופלות קורבן לסכסוכים כספיים בין המנהלת לבין הנהלת המלון.

בשבוע שעבר הופסקה במלון אספקת המים והחשמל מאותה סיבה. בתגובה אמר ח"כ אורי אריאל "אני קורא לרה"מ לאפשר למפונים לעבור את החג בשלום ולא להוסיף סבל על סבל, את כל חילוקי הדעות ניתן לפתור אחרי החג. זה פשע לנהל תא המאבקים על גבם של המפונים".
