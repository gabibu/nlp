

גדודי חללי אלאקצה, של ה'פתח', השייכים לרש"פ, מדגישים כי ימשיכו במאבק "עד לשחרור הגדה המערבית, ירושלים והגליל". הצהרה זו נמסרה בתגובה לדברי הרמטכ"ל, לפיהם ישראל חדלה מלבצע התנקשויות בפעילי ה'פתח'.

מאת: יונתן דחוח הלוי

גדודי חללי אלאקצה, הזרוע הצבאית של ה'פתח', מדגישים כי ימשיכו במאבק "עד לשחרור הגדה המערבית, ירושלים והגליל".

הצהרה זו נמסרה בתגובה לדברי הרמטכ"ל לשבועון צרפתי, ולפיהם ישראל חדלה מלבצע התנקשויות בפעילי גדודי חללי אלאקצה לאחר שאלה הצטרפו לכוחות הביטחון הפלשתיניים ונמנעו מלתקוף את ישראל.

דובר מטעם גדודי חללי אלאקצה, המצוטט בסוכנות הידיעות הפלשתינית "מעאן" מדגיש (15 באוקטובר), כי הגדודים ימשיכו ב"התנגדות" (המינוח הפלשתיני למאבק המזוין) "כל עוד הגדה המערבית, ירושלים והגליל נתונים תחת עול הכיבוש". דובר הגדודים הגיב לדברים שיוחסו לרמטכ"ל דן חלוץ בשבועון הצרפתי "ליון וורד" ולפיהם, ישראל חדלה מלבצע התנקשויות בפעילי גדודי חללי אלאקצה לאחר שאלה הצטרפו לכוחות הביטחון וקיבלו משכורות המאפשרות להם להישאר בבסיסיהם ולהימנע מלתקוף את ישראל.

בכרוז אחר שפרסמו ברצועת עזה מזהירים גדודי חללי אלאקצה מפני "המזימה" המתרקמת לפרק את הגדודים והמובלת ע"י ישראל וארה"ב. אצבע מאשימה הם מפנים כלפי בכירים ברשות הפלשתינית וב'פתח' אשר מסורתית התנגדו לדרך המאבק המזוין ועתה פתחו את הדלת בפני לחצים מצד ישראל וארה"ב והתערבותן בזירה הפנים   פלשתינית.

הם טענו, כי בכירים אלה מקבלים על דעת עצמם החלטות גורליות והיסטוריות בעניינים הנוגעים לעמדות היסוד הפלשתיניות, ובנימת איום הוסיפו, כי כל מי שינסה לפרק את הגדודים יוציא עצמו מיידית משורות ה'פתח'. גדודי חללי אלאקצה המתכוונים ל'רוץ' בבחירות לפרלמנט הפלשתיני (ינואר 2006) הודיעו כי לא יתנו לגורם כלשהו להחלישם וכי רק הקלפיות יהיו המבחן האמיתי.

גדודי חללי אלאקצה, על פלגיהם השונים, מהווים את הזרוע הצבאית הרשמית של תנועת ה'פתח', משענתה העיקרית של הרשות הפלשתינית. כשנה וחצי לאחר פרוץ האינתיפאדה (פברואר 2002), הם הוכרזו ע"י ישראל "ארגון טרור", ולאחר מכן גם ע"י ארה"ב והאיחוד האירופי.

לפני כשבוע חתמו הגדודים על "אמנת כבוד" עם ארגוני הטרור האחרים ברצועת עזה המסדירה את כללי המשחק ביניהם ובינם לבין הרשות הפלשתינית ומציגה עמדה אחידה בסוגית המשך המאבק המזוין נגד ישראל. "אמנת הטרור קובעת כבר בסעיף הראשון, כי "הכיבוש הציוני על אדמת פלשתין עדיין נמשך", ולפיכך, "ההתנגדות לו על כל ביטויה, אמצעיה ושיטותיה (במילים אחרות   פיגועי טרור בדפוסיהם השונים כולל פיגועי התאבדות) תמשיך להיות התגובה הטבעית והלגיטימית... ודרך פעולה לאומית אסטרטגית".
