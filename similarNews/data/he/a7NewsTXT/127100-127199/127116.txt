

מחקר חדש של אוניברסיטת ויסקונסין בארצות הברית קובע כי מיץ רימונים עשוי למנוע סרטן הערמונית. במהלך המחקר בדקו החוקרים במעבדה את השפעתו של מיץ הרימונים על תאים אנושיים של סרטן הערמונית בעכברים.

מחקר חדש של אוניברסיטת ויסקונסין בארצות הברית קובע כי מיץ רימונים עשוי למנוע סרטן הערמונית. במהלך המחקר בדקו החוקרים במעבדה את השפעתו של מיץ הרימונים על תאים אנושיים של סרטן הערמונית, אשר הוזרקו לעכברים.

החוקרים מצאו כי ככל שהתאים מקבלים כמות גבוהה יותר של תמצית מיץ רימונים כך נהרסים יותר תאי סרטן. החוקרים הדגישו שמחקר זה מצטרף לעדויות הולכות ומצטברות כי הרימון מכיל מרכיבים היכולים לפעול באופן משמעותי כנגד סוגי סרטן שונים ובמיוחד סרטן הערמונית. המחקר פורסם באתר האינטרנט של אוניברסיטת ויסקונסין http://www.news.wisc.edu/.

האגודה למלחמה בסרטן מדגישה כי תוצאות מחקר זה, העוסק ביכולתם האפשרית של מרכיבים נוגדי חמצון במיץ הרימונים למנוע התפתחותם של גדולים סרטניים, או לצמצם גידולים קיימים, מחזקות ידע קודם שיש בידי אנשי המדע המוכיח כי למרכיבי התזונה השפעה מכרעת על התפתחות סוגי סרטן שונים, כגון: סרטן המעי הגס, סרטן השד, סרטן הערמונית וסרטן הכליה.

מחקר ראשוני זה מצטרף אל מחקרים מבוססים קודמים יותר אשר הוכיחו באופן חד משמעי כי צריכת ירקות ופירות המכילים חומרים נוגדי חמצון כגון קארוטנים, ליקופן, לוטאין ועוד יכולה לסייע בעיכוב התפתחות מחלת הסרטן.

האגודה למלחמה בסרטן מציינת כי נוגדי חמצון נמצאים לרוב בירקות ופירות שצבעם צהוב, אדום, כתום וירוק. האגודה למלחמה בסרטן קוראת לציבור לאמץ תזונה עשירה במיוחד בירקות כחלק מאורח חיים בריא הכולל תזונה מופחתת קלוריות ודלת שומן כדרך יעילה ומוכחת להפחתת הסיכון לחלות בסרטן.

מומלץ לכלול בתפריט היומי מגוון ירקות ופירות, להגביל צריכת שומן מן החי, מזון מטוגן או חרוך, להעדיף שימוש מבוקר בשמן זית, שמן קנולה וטחינה על פני שמנים אחרים. מומלץ גם להימנע משתיית אלכוהול, ולהגביל את צריכתו לכל היותר לכוסית אחת ליום. חשוב לעסוק בפעילות גופנית סדירה, כמו הליכה נמרצת על פי היכולת האישית של כל אחד, לפחות 5 פעמים בשבוע, למשך חצי שעה או יותר, וכמובן להימנע מעישון, המהווה גורם המוות מספר אחד הניתן למניעה.

ירקות ופירות נוגדי חמצון
  ירקות ופירות שצבעם צהוב: פלפל צהוב, תירס, מלון ומנגו.
  ירקות ופירות שצבעם אדום: עגבנייה, פלפל אדום, גמבה, צנון, צנונית, תפוח, תות, אבטיח, אשכולית אדומה, ענבים אדומים, רימון.
  ירקות ופירות שצבעם כתום: פלפל כתום, גזר, דלעת, בטטה, דלורית, תפוז, אפרסמון וקלמנטינה.
  ירקות ופירות שצבעם ירוק: ברוקולי, קולורבי, ענבים ירוקים.

יצוין כי, סרטן הערמונית הינה מחלת הסרטן השכיחה ביותר בקרב גברים בישראל. על פי נתוני רישום הסרטן הלאומי במשרד הבריאות, מדי שנה מתגלים כ   2,000 מקרים חדשים וכ   380 גברים מתים מהמחלה. הגורמים לסרטן הערמונית הינם גיל, מוצא והיסטוריה משפחתית הקובעת כי גברים שלהם אב שחלה נמצאים בסיכון גבוה פי שניים לחלות בסרטן זה. כמו כן, תזונה לא בריאה, שתיית אלכוהול, עישון והשמנת יתר חשודים כגורמים אפשריים למחלה אולם דרושים עוד מחקרים נוספים על מנת לקבוע זאת.
