

שלושת הנרצחים בפיגוע הירי בצומת גוש עציון הם: מתת אדלר, בת 21 מהיישוב כרמל שבדרום הר חברון. בת דודתה, כנרת מנדל, בת 23, מכרמל ועוז בן מאיר, בן 15, מהיישוב מעון. הלוויותיהם של השלושה יתקיימו מחר.

מחבלים פתחו אחר הצהריים באש לעבר הטרמיפאדה בצומת גוש עציון. כתוצאה מכך נרצחו שלושה צעירים יהודים ועוד שלושה נפצעו, אחד קשה, אחד בינוני והשלישי קל. הפצועים פונו לבית החולים הדסה עין כרם ולבית החולים שערי צדק בירושלים. צוות מחוז ש"י של זק"א ממשיך לטפל גם בשעה זו במקום הפיגוע. (תמונות: זק"א)

אירוע ירי נוסף התרחש שעה מאוחר יותר באזור היישוב עלי בבנימין. צוותי מד"א פינו צעיר כבן 14 פצוע בינוני עד קשה לבית החולים שערי צדק בירושלים. גם בפיגוע זה ירו המחבלים מרכב חולף לעבר שני צעירים ונמלטו. כתבנו קובי סלע מדווח ממקום הפיגוע כי המחבלים השליכו את כלי נשקם על הכביש.

מתנדבים מהצלה יו"ש הגיעו ראשונים למקום הפיגוע בגוש עציון וטיפלו בפצועים שסבלו מפגיעות ירי. רוב האזרחים שעמדו בטרמפיאדה כאשר נפתחה לעברה אש היו צעירים.

המחבלים ירו מרכב חולף לעבר הטרמפיאדה ונמלטו. כתבנו קובי פינקלר מוסר כי כוחות הביטחון עורכים סריקות אחר היורים אשר נסעו ברכב מסוג סובארו ג'אסטי בצבע לבן, גם באמצעות מסוק והקימו מחסומים לכל אורך הדרכים. המחבלים, ככל הנראה ירו לפחות מכלי נשק אחד אוטומוטי, והמשיכו במנוסה לכיוון שטח הרשות הפלשתינית בבית לחם.

כתבנו מוסר שגדודי חללי אל-אקצא, חוליית השהיד מסעוד עיאד נטלו אחריות לפיגוע בגוש עציון.

בעקבות הפיגוע הקשה בגוש עציון נחסם לתנועה כביש ירושלים - גוש עציון נחסם לשני הכיוונים.

קצובר: מטילים את האשמה ברצח על שרון ופיקוד צה''ל
ראש מועצת קריית-ארבע, צבי קצובר, אומר כי "המועצה מטילה את האשמה ברצח על שרון ופיקוד צה"ל, הנותנים הקלות ונשק לאויב על חשבון ביטחון ליהודים. כך נראית הרוח הגבית שהם נתנו לטרור ואנו משוכנעים שהתגובה תהיה אפסית כהכנה מכוונת לבריחה הבאה".

ראש המועצה האיזורית הר חברון, צביקי בר חי, אומר הערב כי " מי שבורח מהטרור - הטרור רודף אחריו, מתיישבים מסורים שילמו בחייהם את מחיר הבריחה וההתקפלות של ממשלת שרון. מתיישבי הר חברון מחבקים את המשפחות ששילמו במחיר יקיריהן וקוראים לממשלת שרון למסור את המנדט לממשלת שתהיה אחראית לביטחונם ושלומם של אזרחי ישראל".

ראשי המועצות ביו"ש תובעים ממערכת הביטחון לסגור מיידית צירים המאפשרים תנועה חופשית לרוצחים.
עשרות מתושבי גוש עציון יצאו הערב לצומת המוביל לבית לחם על מנת לאבטח את הצירים במחאה על מה שהם מכנים "הפקרות הממשלה". התושבים מתכוונים להקים מטה מאוחד לגוש עציון, קריית ארבע והר חברון על מנת לאבטח את הצירים ולסייע לצבא.

בעקבות הפיגועים מתארגנים תושבים גם באזור בנימין לחסום מחר בבוקר את כביש 60 לתנועת ערבים במחאה על ההקלות ופתיחת הצירים שאפשרו את הפיגוע היום וכוונת הממשלה לתת לרוצחים עוד נשק.

"השאלה מה המחיר שאנחנו צריכים לשלם עוד עד הצבא יסגור את כל הכבישים", כך אומר ראש מועצת בנימין, פנחס ולרשטיין בהתייחסו לפיגועי הירי שבוצעו ע"י מחבלים מרכבים חולפים בצומת גוש עציון וליד עלי.
לדבריו, "משיקולים כלשהם החליטו לפתוח את כל הצירים המובילים לשטחי איי ומאפשר הורדת מחסומים והיום אנחנו משלמים את מחיר הדמים הנורא כל כך. יש צירים שברגע יהיו חסומים יקשה על המחבלים לפעול".

ראש מועצת גוש עציון, שאול גולדשטיין, אומר כי מאז ההתנתקות גדל מספר אירועי הטרור באופן משמעותי. לדבריו, גדר ההפרדה אף תרע את הביטחון של האזור ותסכן את ביטחון התושבים.

כתבות נוספות בנושא:
ד"ר פריש: מסירת כלי נשק לרש"פ   לא הגיונית

התגובות: הטרור עבר מעזה ליו"ש- מחיר היציאה

מופז: מה שלא יעשו הפלשתינים אנחנו נעשה


