



מאת יהושע מאירי

הרב כדורי ממשיך להפתיע את תלמידיו בדברי סוד על ימות המשיח הממשמשים ובאים. בעת תפילת מנחה של יום הכיפורים האחרון שקע זקן המקובלים, הרב יצחק כדורי, בהרהורים ובכוונות עמוקות, כשראשו מורכן כלפי מטה ושפתיו נראו מתנועעות, תוך שהוא מליט עיניו ביד ימין כאדם הקורא קריאת שמע.

תלמידים שחששו לשלומו ניסו לדבר אל הרב הישיש, אך לא הצליחו להסיח דעתו מהנושא בו היה שקוע. לאחר כשלושת רבעי שעה הרים ראשו ופקח את עיניו מול עיניהם המשתאות של תלמידים ומתפללים רבים ששהו סביבו באותה עת בישיבתו "נחלת יצחק" בירושלים. הרב יצחק כדורי חייך חיוך רחב, המוכר היטב לסובבים אותו ומופיע לרוב כאשר נגלה אליו דבר מה, ואמר: "התעברה בעזרת השם נשמת משיח באדם מישראל". עם תום המשפט עבר רחש בכל בית הכנסת. דברי הרב המקובל עברו מפה לאוזן, ושימחה נסוכה על פני כל הנוכחים.

שנה שישית לגאולה

באחרונה מדבר הרב כדורי רבות על הגאולה ואף מביא את חישוביו של הגאון מווילנא, שיום השנה לפטירתו יחול בשבת הקרובה, כראייה לתקופה בה אנו נמצאים. על-פי חישובים נראה כי זוהי תחילת השנה השישית לגאולה. ההערכה היא כי לפי חשבונותיו של הגאון, המופיעים בספרי הגאון וקשים לפיענוח, סימנה של מלחמת "גוג ומגוג" הוא שהיא פורצת ביום הושענא רבה של מוצאי "שביעית", שנת השמיטה.

מבדיקה מתברר כי המתקפה האמריקנית על בן-לאדן החלה בדיוק ביום הושענא רבה לפני חמש שנים במוצאי שנת השמיטה. מאותו רגע נספרות שבע שנים עד התגלות המשיח. המקובלים יודעים לספר כי על-פי תורת הסוד, "מתעברת" נשמת צדיק באדם מישראל, מה שהופך אותו להיות בהגדרה של "בחזקת משיח" אך עדיין לא משיח ממש. מדובר באדם המקבל תוספת נשמה, הבאה לידי ביטוי גם באמצעות הוספת אות לשמו מבלי שהאופן בו יהגו את שמו ישתנה, והשם יישמע אותו הדבר. לדבריו של הרב כדורי המדובר באות ו', שנוספה לשמו של אותו אדם, וסוד כוחו טמון במגן דוד החבוי בבגדיו.

"בכל אדם מישראל יש ניצוץ משיח", הסביר אחד מבני משפחתו של הרב. "כמובא בספרי רבי נחמן מברסלב, התעברותה של נשמת משיח באדם מישראל היא בעצם מתן כוח נוסף לניצוץ משיח, הטמון בכל איש ישראלי. פירוש המילה ניצוץ על-פי הקבלה הינו כוח הרצון של האור להתגלות".

אסונות טבע לעולם

במוצאי יום הכיפורים, בעת ארוחת שבירת הצום, ניגשו הסובבים לשמוע עוד דברים מפי הרב. הרב אמר כי "יש על היהודים לבוא לארץ ישראל לקבלת משיח צדקנו, שכבר החל פועל ועתיד להתגלות".

לבקשת אותו בן משפחה התייחס הרב גם ל"קול קורא" שהוציא לפני כחודש בדבר אסונות הטבע המתגברים בעולם, ואמר כי יש לכך קשר ישיר לתהליך הגאולה שבסופו יקום משיח. הרב הוסיף כי בעתיד הקרוב צפוי גל נוסף של פגיעת הטבע בעולם.
