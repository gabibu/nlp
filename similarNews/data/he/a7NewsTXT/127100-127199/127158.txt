

"הבריחה מגוש קטיף הייתה האות לתחילת המתקפה באיו"ש", אומר ח"כ איתם בתגובה לפיגועים. ח"כ אלון: "מי שברח מן הקסאמים בגוש קטיף מכניס את הטרור לגוש עציון".

ח"כ אפי איתם אומר בתגובה לפיגועים בגוש ועציון ועלי כי הם מהווים תוצאה ישירה להתנתקות. "הבריחה מגוש קטיף הייתה האות לתחילת המתקפה באיו"ש. הפלשתינים אינם מאמינים להכחשות שרון כי לא תהיה עוד התנתקות ובעזרת ההקלות הם מפעילים טרור כדי להבריח את צה"ל", דברי איתם. כך מדווח כתבנו אריאל כהנא.

יו"ר סיעת האיחוד הלאומי, ח"כ צבי הנדל, אומר: "הרוצחים משוכנעים שאחרי שהם גירשו את ישראל מגוש קטיף הם יכריחו את שרון לברוח מגוש עציון ושארית יהודה ושומרון. מפעמת בי תקווה שאולי לכבוד סוכות, האתרוג וכל שומריו בליכוד יתעשתו ויפתחו מלחמת חורמה בטרור".

ח"כ אהוד יתום (הליכוד) אמר בתגובה: "לצערי, פיגועי הירי היום הינם אחת מאותם הסנוניות המבשרות את גל הטרור שצפוי לנו כחלק מיישום לקחי הפלשתינים לתכנית העקירה. עתה יש לנקוט קו מדיני ברור שמהותו סירוב למהלכים חד-צדדים ודרישה לפירוק תשתיות הטרור".

יו"ר האיחוד הלאומי, ח"כ בני אלון, הבהיר כי "יש להפיל מיד את ממשלת הכניעה של שרון ושותפיו". הוא הוסיף כי "מי שברח מן הקסאמים בגוש קטיף מכניס את הטרור לגוש עציון".

יו"ר סיעת המפד"ל, ח"כ שאול יהלום, אומר בתגובה לפיגוע בצומת הגוש ועלי כי "יש להפסיק מייד את הצטיידות הפלסטינים ברובים ובנשק חם, ולגנוז את התוכניות ההזויות של יציאה ממרכזי הערים והעברת אחריות למשטרה הפלסטינית.

ח"כ ניסן סלומיאנסקי (מפד"ל) אומר כי הפיגוע בגוש עציון הוא תוצאה ישירה של ההתנתקות.
"הרצח הנתעב מוכיח ולא בפעם הראשונה שאין עם מי לדבר. הטרור מעביר את פעילותו מעזה ליהודה ושומרון ואנחנו רק מתחילים לשלם את מחיר היציאה מעזה".
סלומינסאקי קורא לממשלה להפיסק כל שיג ושיח עם הרשות הפלשתינית משום שזו אינו ממלאת את חלקה במלחמה בטרור.

ח"כ אריה אלדד אומר בתגובה: "שרון התיר את דמם של אזרחי ישראל. במקום לרדוף אחר מתנחלי חברון, יש לבדוק האם הרובים והתחמושת בהם השתמשו הטרוריסטים הוברחו במסגרת ההסכמים שחתם שרון עם מצרים".

יו"ר חוג הפרופסורים לחוסן מדיני וכלכלי אומר בתגובה לפיגועים בגוש עציון ועלי כי "בשעה ששרון ושותפו פרס עסוקים בחיזוק רשות הטרור הפלשתינאית, אבו-מאזן ושותפיו מהחמאס ממשיכים לרצוח יהודים. לנוכח קורבנות השרון הממשיכים ליפול". חוג הפרופסורים לחוסן מדיני וכלכלי תובע את התפטרותו המיידית של מי שנתן רוח גבית לטרור.
