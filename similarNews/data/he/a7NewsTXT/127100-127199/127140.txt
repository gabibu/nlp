

שני מדריכים ממגן דוד אדום (חיים רפלובסקי וליאור גרופל) העבירו במשך כחודש קורס חובשי רפואת חירום בצל"א הבולגרי.

הקורס האינטנסיבי התקיים על פי תוכנית ההדרכה המקובלת בישראל לחובשי רפואת חירום של מד"א. בקורס השתתפו 20 רופאים, אחיות ומתנדבים מהצלב האדום הבולגרי, החברים ביחידות ההצלה המתנדבות שמפעיל הארגון בכל רחבי בולגריה.

בפעם הראשונה שקורס במתכונת זו מתקיים בבולגריה. במהלך הקורס למדו המשתתפים לטפל במצבי חירום רפואיים דחופים מחוץ לכותלי בית החולים, בנפגע טראומה ולהפעיל את הציוד הקיים בשני האמבולנסים מתוך החמישה שנתרמו לאחרונה על ידי מד"א לצל"א הבולגרי. תרומת האמבולנסים הייתה במסגרת הסכם שמד"א יסייע לצל"א הבולגרי בפיתוח שירותי אמבולנסים ושרותי רפואת חירום.

המשתתפים השקיעו שעות רבות בלימוד התיאורטי ובתרגול במרכז ההדרכה של הצלב האדום הבולגרי. הקורס הסתיים בהצגת תכלית של טיפול בתאונת דרכים רבת נפגעים. הצגת התכלית התקיימה בחזית מטה הצלב האדום הבולגרי וזכתה לתשומת לב רבה ולנוכחותם של נשיא הצל"א הבולגרי, מזכ"ל הצל"א הבולגרי וכל הנהלת הארגון, שגריר ישראל בבולגריה, שגריר בריטניה בבולגריה, המפקד הארצי של מערך הכיבוי בבולגריה, המפקד הארצי של משטרת התנועה הבולגרית, מנהל שירותי רפואת החירום הממשלתיים בסופיה, לצידם של נציגי ממשל אחרים.

הצגת התכלית הייתה חילוץ מורכב של שני פצועים הלכודים ברכב ותורגלו בו המיומנויות הטיפול של המשתתפים בנפגעי טראומה, תוך שימוש בציוד שברכבי ההצלה (לוחות שדרה, צווארוני קיבוע, ציוד לעירוי נוזלים לווריד, מיכלי חמצן), לצד תיאום ושיתוף פעולה הדוק בין כוחות כיבוי אש לאנשי הרפואה. הנפגע האחרון מהזירה, שחולץ לאחר זמן רב מהרכב, פונה במסוק מהכביש הסמוך למטה הצלב האדום.

בסיום הצגת התכלית, הביע נשיא הצל"א הבולגרי בשיחה עם שגרירי ישראל ובריטניה, ועם דורון קוטלר, מנהל אגף המבצעים במד"א, את הערכתו והוקרתו למד"א על הכשרת אנשי הצל"א הבולגרי בקורס, את החשיבות שהצל"א הבולגרי רואה בקידום ההכשרה המתקדמת ברפואת חירום טרום אשפוזית. נשיא הצל"א אמר כי הוא מקווה להמשך שיתוף פעולה פורה בתחום עם מד"א, והוא רואה במד"א את אחד הארגונים המובילים בעולם בתחום הטראומה.
