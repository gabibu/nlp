

מטה כחול-לבן בהתאחדות התעשיינים יספק פתרון כולל לחברות ומפעלים שיעדיפו לרכוש עבור עובדיהם שי לחג מתוצרת הארץ, על פני תווי קנייה או מוצרים מיובאים.

מטה כחול-לבן בהתאחדות התעשיינים יספק פתרון כולל לחברות ומפעלים שיעדיפו לרכוש עבור עובדיהם שי לחג מתוצרת הארץ, על פני תווי קנייה או מוצרים מיובאים. כך מסר עדי ליבנה, יו"ר מטה כחול-לבן בהתאחדות התעשיינים ומנכ"ל כיתן תעשיות.

ליבנה ציין, כי על מנת לעודד את המפעלים להעדיף לרכוש מוצרים המיוצרים בישראל, יבחר מטה כחול-לבן בהתאחדות התעשיינים מפעיל אשר יערוך קטלוג מוצרים המיוצרים בישראל, בציון מחיריהם ויתן שירות מרכזי למפעלים שירכשו את השי לחג עבור עובדיהם. השירות יכלול קבלת ההזמנות, אספקת השי ומתן השירות.

ליבנה טוען, כי פתרון זה יאפשר קביעת מחירים אטרקטיביים למוצרים מתוצרת כחול-לבן   הנחות בשיעור של עד 50% אשר יושגו כתוצאה מיתרון הגודל, זאת לעומת הנחות של עד 20% ברכישת תווי קניה; מתן אפשרויות בחירה רחבות של מוצרים ומתן פתרון לוגיסטי כולל ונוח למפעל הרוכש את השי עבור עובדיו.

יו"ר מטה כחול-לבן בהתאחדות התעשיינים מציין, כי בימים אלה פועלת התאחדות התעשיינים למציאת מפעיל אשר יישם את הפרוייקט הנ"ל כבר בפסח 2006.

מטה כחול-לבן בהתאחדות התעשיינים מזמין מפעילים פוטנציאליים להגיש הצעות שיווקיות ולוגיסטיות ליישום וניהול הפרוייקט, כאשר המפעיל שיבחר, יהיה אחראי בין היתר, על התחומים הבאים: התקשרות עם ספקי המוצרים חברי התאחדות התעשיינים; הכנת קטלוג מוצרים שיהיה בחסות מטה כחול-לבן בהתאחדות התעשיינים והפצתו בקרב הרוכשים הפוטנציאליים; אספקת המוצרים למפעל או לחברה הרוכשת, או ישירות לעובדים.
המפעיל ידרש להמשיך ולהפעיל גם לאחר מכן, מערך של שירות לקוחות באופן שיבטיח המשך מתן שירות ואחריות למוצרים שסופקו על ידו.

ליבנה ציין, כי שוק השי לחג הפסח בישראל מוערך בכ-1 מיליארד שקל, ורכישת שי לחג מתוצרת כחול-לבן בלבד תביא לקליטתם של כ-2,700 עובדים חדשים בתעשייה ובמשק.

את פרטי ההצעה ניתן לקבל במשרדי מטה כחול-לבן בהתאחדות התעשיינים טלפון: 03-5198845

