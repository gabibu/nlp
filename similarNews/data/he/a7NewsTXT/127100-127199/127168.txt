

לאחר שנים בהם לא ניתן היה לבקר באתר גן לאומי "סבסטיה", שומרון העתיקה , יפתח האזור לסיורים בקבוצות בחול המועד סוכות. "השנה לצערנו הרב אחרי הגירוש פנינו להראות שאנחנו כן שואפים לחזור לצפון השומרון".

עמותת תיירות שומרון בשיתוף מדרשת שומרון ומועצה מקומית קדומים הודיעו כי בחול המועד סוכות ייפתח גן לאומי "סבסטיה" לסיורים מאורגנים בקבוצות.

יגאל דילמוני, עוזר ראש המועצה וממארגני האירוע, אומר לערוץ 7 כי "האתר היה סגור 5 שנים מאז פרוץ המהומות, כל הניסיונות להיכנס באישור של הצבא עלו בתוהו. פעמיים פרסמנו כבר וביטלו ברגע האחרון, השנה הצלחנו לקבל אישור מהצבא, ואנחנו מארגנים כניסות מסודרות דרך אזור התעשייה בר און עם תשלום סמלי". לדבריו, יהיה משם תצפית לכיוון היישוב המפונה חומש.

עוד סיפר דילמוני: "בערב יום כיפור עשינו סיור במקום וגילינו בתוך הגן הלאומי שני קברים חדשים של ערבים. הצבא עשה מחפורות בכביש כדי לעצור את הערבים והיהודים ובמשך השנים הערבים בנו בתוך האתר 3 בתים על שרידי הארכיאולוגיה. לפני שנה וחצי עשינו שמה סיור וגילינו שאנשים חופרים וגונבים עתיקות".

"המטרה שלנו להחזיר את היהודים לבקר במקום יפה בלב השומרון ולהראות לכולם את מקום ההיווצרות של מקום עם ישראל, שהייתה גם עיר בירה. גם המטרה היא לחדש את הקשר שלנו לאתר כדי להמשיך את הסיורים שלנו כחלק ממקום יהודי בארץ ישראל", דברי דילמוני.

ניתנאי מפעילי השטח אומר כי "השנה לצערנו הרב אחרי הגירוש פנינו להראות שאנחנו כן שואפים לחזור לצפון השומרון".

סבסטיה היא בירת ממלכת ישראל בתקופת המקרא, נתגלו בה ארמונות מלכי ישראל ושרידים מפוארים של העיר הרומית סבסטי. העיר המקראית נבנתה ע"י עמרי מלך ישראל ושימשה בירת הממלכה עד חורבן הממלכה ביד האשורים. היום ניתן לראות באתר שרידים מתקופות שונות ובעיקר את שרידי המבנים הציבוריים ומרכזי הפולחן מן התקופה ההרודיינית/רומית וכן קטעי ביצורים ומגדלים הלניסטיים.

האתר ייפתח בימים רביעי וראשון, טז' , כ' בתשרי (19/10, 23/10). רכבים פרטיים יוכלו לחנות באזור התעשייה בראון ליד משרדי מועצה מקומית קדומים ומשם יצאו אוטובוסים. האירוע מאושר ומאובטח על ידי כוחות הביטחון.

