

בישיבת הממשלה שהתקיימה אתמול אמר ראש אמ"ן אלוף אהרון זאבי-פרקש כי עדיין לא ברור מתי תסתיים המלחמה בעירק. הוא ציין, כי בקרוב צפויה התפתחות מהותית בקשר לקרב על בגדד אך לא פירט אם כוחות הקואליציה ייכנסו לעיר ומתי הם יעשו זאת. האלוף ציין כי אין מידע קונקרטי על הימצאות טילי קרקע-קרקע במערב עירק ושיבח את פעילות כוחות הקומנדו האוסטרלים, המונעים ירי טילים לעבר ישראל.

הניו יורק דיילי ניוס מדווח כי אחת מבנות בריתה החזקות אך הסמויות של ארה"ב במלחמה היא ישראל. לפי מקורותיו של הדיילי, הסיוע הישראלי לארה"ב הוא גם באמצעות הזרמת מידע קבוע מלוויין הריגול המתוחכם של ישראל "עמוס" וגם ממידע מודיעיני רגיש המגיע מסוכנים הנמצאים בבגדד. עוד טוען הדיילי כי ישראל ערכה מבצע חיפושים אחרי משגרי טילים. במבצע השתתפה היחידה המובחרת שלה יחידת מטכ"ל, ביחד עם כוחות מיוחדים של ארה"ב ושל אוסטרליה. קצין מודיעין ערבי אמר לדיילי ניוס כי הוחלט לבצע את המבצע לאחר שהוברר כי הלוויין לא סיפק את המידע הדרוש. בשנת 91' שיגרה עירק 39 טילי סקאד לעבר ישראל. מאז פיתחה עירק טילי קרקע קרקע בעלי טווח ארוך יותר מזה של הסקאדים. השבוע אישר דובר המפקדה המרכזית האמריקנית כי בידי עירק סקאדים שהטווח שלהם מאפשר את הטמנתם בתוך עירק, וכי בשל כך יש קושי גדול יותר לאתרם.

עוד מוסרים כותבי הכתבה קנת בזינט ותומס דה פרנק כי ממשל בוש חושש מפרסום מעורבותה של ישראל, והחשש העיקרי הוא מתגובתן של מצרים, של ירדן ושל ערב הסעודית. נוסף על כך מציין העיתון כי בכיר ישראלי אמר שישראל עדיין חוששת ממתקפת טילים, ואף על פי שהסיכויים לכך נמוכים ישראל ואוכלוסייתה נמצאים בכוננות.
