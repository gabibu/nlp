

שתי נשים עריריות, כבנות 75, הגרות יחדיו בדירת חדר בשפרעם, נמצאו היום אחה"צ ללא רוח חיים בחדרן האטום. ההערכה היא, שהשתיים נחנקו בשל השהייה הממושכת בחדר האטום, ואולם במשטרה לא שוללים גם אפשרות שהשתיים נרצחו.

מפקד תחנת שפרעם רב פקד יעקב ביטון מסר לכתב עתי"ם קובי מנדל, כי בסמוך לשעה 17:30 נמסרה הודעה לתחנת המשטרה בשפרעם, על חשד ששתי נשים מצאו את מותן בדירתן, זאת לאחר שהן לא ניראו ע"י שכניהן בימים האחרונים וביתן היה נעול.

שוטרים שהגיעו למקום פרצו את דלת הכניסה ומצאו את שתי הקשישות מוטלות על הרצפה ללא רוח חיים. על גופותיהם לא נתגלו סימני אלימות.

רפ"ק ביטון ציין, כי בדירה שרר אי סדר ולפיכך במשטרה לא שוללים אפשרות שהשתיים נרצחו במהלך שוד או תוך כדי מאבק עם אלמונים. המשטרה תבקש לבצע נתיחה שלאחר המוות בגופותיהן.
