

כעת הותר לפרסום כי בכוונת צה"ל לקצץ כ-300 מיליון ש"ח מתקציב המיועד כיום לפעילות ביטחונית ביש"ע, כך אמר היום מקור בכיר בצה"ל.

במערכת הביטחון מתנהלת עבודת מטה בימים אלה בסוגיית סדר העדיפויות לקיצוצים אותם יבצע צה"ל בתקציבו, לאחר שתקציב הביטחון קוצץ בשנת 2003 ב-2.8 מיליארד ש"ח. בשנתיים הבאות יקוצץ תקציב הביטחון בכ-2 מיליארד ש"ח בכל שנה.

בשלב זה טרם ברור אם-כן באילו סעיפים יקצץ צה"ל בלחימה ביש"ע, אולם יתכן כי הקיצוץ יתבצע במספר חיילי המילואים שיוקצו ללחימה, מאחר ופעילות המילואים מהווה נתח נכבד מתקציב זה.

באשר לקיצוצים הצפויים נזכיר כי לפני שבוע לערך דיווחה סוכנות עתי"ם, יפסיק צה"ל כמעט לחלוטין את אימון מערך המילואים בשנת 2003, לראשונה מאז הקיצוצים הכבדים באימון מערך זה ב-1986. הקיצוץ יחסוך לצה"ל כ-350 מיליון ש"ח. יחד עם זאת, הדבר לא יפגע משמעותית ביכולת צבא המילואים, לאחר שבשלוש השנים האחרונות התאמן המערך בצורה טובה.

הקיצוץ בתקציב הביטחון והעלאת חלקו בתקציב של הסיוע האמריקני במטבע-חוץ, יביאו לכך שבשנת 2003 יהיה על ישראל לקנות בארה"ב בכספי הסיוע, מוצרים בעוד כ-700 מיליון דולר. קניות אלה בחו"ל יביאו לירידה משמעותית ברכש שתבצע ישראל בתעשיות הביטחוניות בארץ.

יש לציין, כי צה"ל יקצץ השנה גם בכל מה שקשור בתנאי אנשי הקבע - בנוסף לקיצוץ החזוי בשכרם והעובדה כי יתחילו לשלם החל מהשנה עוד 3% משכרם נטו כמס-בריאות. מדובר בעיקר בקיצוץ בתקנים ובפטורי אנשי קבע. ההחלטות בנושאים אלה יתקבלו בקרוב, לאחר עבודת מטה בצה"ל.
