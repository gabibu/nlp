

שר החוץ לשעבר שמעון פרס נועד היום בוושינגטון עם שר החוץ קולין פאוול ודן עימו בהשלכות מינויו של אבו מאזן על המשא ומתן בין ישראל לפלשתינים.

הפגישה התקיימה במסגרת ועידת השדולה היהודית איפ"ק והשתתף בה גם שר החוץ סילבן שלום ופרס דיווח לפאוול גם על שיחותיו בגרמניה עם ראשי הממשל שם ועל ההתפתחויות בעיראק.

פרס אמר לפאוול שיש חיוב רב בדרך בחירתו של אבו מאזן, תוך כדי ויכוח דמוקרטי, אבל מבחנו יהיה אם יצליח להשתלט על הטרור.

טרם צאתו לארה"ב ,נפגש פרס עם יו"ר המועצה המחוקקת הפלשתינית אבו עלא ועם סאיב עריקאת, ודן עימם בדרכים לקידום הרפורמות ברשות הפלשתינית ויישום מפת הדרכים. נודע, כי הפגישות הללו התקיימו בידיעת ראש הממשלה אריאל שרון, שאמר היום בוועדת החוץ והבטחון של הכנסת, כי מתקיימים מגעים עקיפים עם הפלשתינים.

פרס יגיע בערב ללונדון ויקיים שם מספר פגישות מדיניות.
