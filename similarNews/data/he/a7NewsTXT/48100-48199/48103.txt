

אחד המגזרים העומד להיפגע פגיעה קשה מהתכנית הכלכלית הוא מתיישבי יש"ע. מדובר במשפחות ברוכות ילדים רבות, שתיפגענה פגיעה ניכרת בעקבות הקיצוץ בקצבאות הילדים.

במוצאי שבת התקיימה פגישה בין קבוצה של מתיישבים לבין שר התיירות בני אלון מ"האיחוד הלאומי". הפגישה התקיימה בביתו של השר ביישוב בית אל.

לכתבת ערוץ 7 רותי אברהם נמסר כי המשתתפים ביקשו להביע בפני השר את דאגתם לנוכח הקיצוץ בקצבאות הילדים ולבקשו לפעול לביטול גזירה זו.

התושבים ציינו בפני השר כי הם חוששים מפני קריסתן הכלכלית של משפחות רבות שלא תוכלנה לספוג גם את ביטול ההקלות במס הכנסה, את מכת הפיטורין ואת הקיצוץ בקצבות הילדים. יצוין כי אחד הסעיפים המכביד במיוחד על תקציבה של המשפחה המצויה בין המתיישבים הוא סעיף תשלום שכר הלימוד לישיבות ולאולפנות.

השר הדגיש בפני המשתתפים כי מצבו של המשק מחייב קיצוץ, ובעיקר במגזר הציבורי, וציין כי השקיע מאמץ כדי להגיע לכך שהפגיעה באותן משפחות ששכרן משתרע בין שכר מינימום לבין השכר הממוצע במשק תהיה מתונה. לדבריו, על פי התכנית יקוצץ שכרם של אלו המרוויחים פי ארבעה מהממוצע במשק בכ 20%. השר הוסיף ומסר כי הוא משתדל להביא לכך שאותן משפחות שמטה לחמן נשען על מלגות של ישיבות ועל קצבות הילדים, לא תיפגענה.

עוד אמר השר אלון שהנטייה היא לא לפגוע באותו סקטור המצוי בראש הפירמידה הכלכלית מאחר שהוא המניע העיקרי של הכלכלה. בתקופה האחרונה, הסביר השר, הוציא סקטור זה הון רב לחו"ל, ואם תכביד המדינה את ידה עליו, לדוגמה באמצעות מיסוי, ימשיך ההון הדרוש לכלכלה לברוח החוצה.

לכתבתנו נמסר כי אחת ההצעות של קבוצת המתיישבים לשר הייתה לבחון קיצוץ באותן העברות כספים לתעשיות פרטיות וגם לתעשיות הביטחוניות, שנעשות ללא פיקוח, ולעיתים רבות גם ללא הצדקה.
