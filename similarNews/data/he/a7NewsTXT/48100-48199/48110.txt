

על פי סקר שפורסם ברשת החדשות "סקיי ניוז" עולה כי 84% מהנשאלים בו תומכים בהמשך המתקפה על עירק. על-פי הסקר, בעמדת ראש הממשלה הציבור תומך בשיעור של 50%, ומדובר בירידה בתמיכה בשיעור של 5 נקודות מאשר בסקר שנערך שבוע קודם לכן.

58% מהנשאלים הסכימו עם אסטרטגיית הלחימה הנוכחית: מזעור הפעילות הצבאית כדי למנוע אבדות בנפש בקרב האוכלוסייה האזרחית העירקית. רק 19% מהנשאלים חושבים כי יש להכות בעירקים בכוח, תוך כדי שליטה של הכוחות בערי המפתח כגון בגדד ובצרה. 12% חושבים כי על בנות הברית לאמץ את מדיניות "חכה וראה": להציב מצור על הערים ולקוות שהעירקים ייכנעו.
ד"ר יוסי אולמרט, מזרחן, העושה בימים אלה בבריטניה בשליחות הסברה, אומר כי מעמדו של בלייר השתפר, וזאת מאחר שברגע שהתחילה המלחמה, בבריטניה כמו בארה"ב, התיישר הציבור עם הלוחמים ועם המנהיג.

אולמרט מציין כי למרות שהבריטים כואבים את אבדותיהם במלחמה בכל זאת יש לזכור כי אין מדובר באבדות כבדות, שהרי בעירק מוצבים כיום 25 אלף לוחמים בריטיים. הוא הוסיף כי התיאורים שהופיעו בתקשורת על אודות הלוחמה העירקית דרמטיים מכפי שהם במציאות, וכי העירקים פועלים כדי להרוויח זמן. העירקים מעוניינים ליצור רושם כי הם מצליחים לעמוד על נפשם וכי כוחות הקואליציה אינם מצליחים לשבור אותם, ובכך הם מעבירים בעולם הערבי תחושה של ניצחון. בעקבות כך העוינות בעולם הערבי למדינות הלוחמות והתנגדותו למלחמה הולכות וגוברות. העירקים, לדבריו, עוד לא עמדו ממש מול העוצמה המרוכזת של הקואליציה, ובקרבות המכריעים, כאשר היא תופעל, הם לא יחזיקו מעמד מולה. כרגע האמריקנים פועלים במגמה להחליש את המשמר הרפובליקני, דיביזיית העלית של סדאם, וזאת לפני ההתקפה המכרעת. ככל שצבאו של סדאם חוסיין ייפגע עוד לפני הקרב המכריע כך תיחלש אחיזתו של המשטר העירקי על התושבים בתוך בגדד, והדבר יאפשר להם לבטא את מה שחושבים באמת.

בהמשך דבריו עבר אולמרט לנושא "מפת הדרכים", וציין כי תכנית זו חשובה בעיקר לבלייר ולשר החוץ שלו סטרו, וכי בעידוד שהם נותנים לה הם גורמים נזק חמור לישראל אך יותר מכך, אומר אולמרט: בכך שהם יוצרים הקבלה בין ישראל לבין עירק הבריטים והאמריקנים שומטים את הבסיס המוסרי שלהם נגד הדיקטטורה של סדאם חוסיין.

אולמרט מוסיף כי גורמים אירופים וערבים מפעילים לחץ על ארה"ב להקריב את ישראל על מזבח צבירת לגיטימציה למלחמה בעירק, וזאת באמצעות חשיפת תכנית "מפת הדרכים". הבעיה, אומר אולמרט, שכוונתם זו אין לה על מה להתבסס, וזאת מפני שהתנגדותו של העולם הערבי נגד המלחמה בעירק אין לה כל קשר ל"מפת הדרכים". הנה, לדוגמה, אמר בשאר אסאד כי תכנית זו היא טיפשית, וכי תפקידה הוא אך ורק לשחד את העולם הערבי. מאחר שישנם גורמים בממשל שמתייחסים לתכנית מוסיף אולמרט, כמו פאוול וקונדוליסה רייס, ישראל צריכה להערך לאפשרות שיופעלו עליה לחצים "צריך להתכונן לכך שיהיו כאלו שירצו להפוך את המלחמה בעירק למנוף אנטי ישראלי", אומר אולמרט.
