

במשרד האוצר בירושלים הסתיימה פגישתם של שר האוצר בנימין נתניהו ויו"ר ההסתדרות ח"כ עמיר פרץ, בפגישה לא הושגה פריצת דרך וח"כ פרץ הודיע כי ההסתדרות ממשיכה בהכנותיה להשבתה כללית של המשק.

בתום פגישתם של שר האוצר בנימין נתניהו ויו"ר ההסתדרות ח"כ עמיר פרץ, לא הושגה פריצת דרך ופרץ הודיע כי ההסתדרות ממשיכה בהכנותיה להשבתה כללית של המשק.

הפגישה בין השניים נערכה במשרד האוצר בירושלים, בחלקה הראשון היא היתה בארבע עיניים ובהמשך הצטרפו השר מאיר שטרית ויו"ר האגף לאיגוד מקצועי בהסתדרות שלמה שני.


פרץ הביע התנגדות נחרצת לשינוי בחקיקה של שכר העובדים במגזר הציבורי ולפגיעה בקרנות הפנסיה. הוא אמר, כי תוכנית החרום הכלכלית שגיבש האוצר תגדיל את הפערים ותיטיב עם העשירים על חשבון העניים.

יו"ר ההסתדרות הציג בפני שר האוצר תוכנית חלופית שלדבריו, אם תיושם ,תכניס לקופת המדינה כ-9 מיליארד ש"ח. התוכנית כוללת הטלת מילווה חובה לציבור בגובה 2% מהמשכורת שתכניס 5 מיליארד ש"ח, דחיית הרפורמה במס הכנסה ל-2004, החזרת ביטול תיקרות התשלום לביטוח הלאומי והתייעלות של המיגזר הציבורי מבלי שיהיה צורך בפיטורים של עובדים. עוד אמר פרץ, כי ההסתדרות תסכים לוותר מצידה על התשלום הבא של תוספת היוקר.

שר האוצר בנימין נתניהו אמר, כי הוא מעונין ללמוד את פרטי התוכנית החלופית והצדדים הסכימו שיתקיימו פגישות נוספות בהקדם, כנראה כבר מחר, בנסיון לגשר על הפערים.

בתחילת הפגישה אמר נתניהו, כי היא מתקיימת "תחת צו נשיאותי" בהתכוונו לפניית נשיא המדינה משה קצב שביקש מהשניים להיפגש כדי לפתור את המחלוקות. נתניהו אמר, כי מצד האוצר יש רצון לעשות כל מאמץ להידברות אינטנסיבית כדי להגיע להסכמה.
