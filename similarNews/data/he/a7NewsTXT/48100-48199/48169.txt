

רשת הטלוויזיה האמריקנית NBC הודיעה היום כי החליטה לפטר את העיתונאי הבכיר פיטר ארנט, וזאת לאחר שהעניק ראיון לטלוויזיה העיראקית וטען כי תוכנית המלחמה האמריקנית נגד סדאם חוסיין נכשלה וכי "ארה"ב כותבת כעת מחדש את תוכנית המלחמה".

"פיטר ארנט לא ידווח עוד עבור חדשות NBC ועבור MSNBC", נאמר בהודעה משותפת לשתי התחנות ולערוץ "נשיונל ג'אוגרפיק" שגם עבורו מדווח ארנט.

"אמרתי בראיון מה שפחות או יותר כולם יודעים על המלחמה, שהיו הפתעות, ושהיו עיכובים ביישום התוכניות", אמר ארנט, זוכה פרס פוליצר, לתוכנית ב-NBC הבוקר והוסיף: "מתברר כי בכך שהענקתי את הראיון יצרתי סערת-רוחות בארה"ב ואני מצטער על-כך באמת ובתמים. היה לי שיקול-דעת מוטעה וטיפשי בכך שהסכמתי להעניק 15 דקות של ראיון מאולתר לטלוויזיה העיראקית".

בהודעה שפירסמה רשת NBC אמר כי "ארנט שגה כאשר החליט להעניק את הראיון לטלוויזיה הממלכתית העיראקית, במיוחד בעת מלחמה, והוא שגה כאשר החליט לפרוס את השקפותיו האישיות ואת דעותיו. הערותיו היו פרשניות במהותן ותו לא".

יוזכר, כי ארנט פוטר מה-CNN ב-1998, לאחר שהפנטגון הפעיל לחצים על רשת הטלוויזיה האמריקנית לאחר שידור סרט תעודה שבו טען ארנט כי יחידות קומנדו אמריקניות עשו שימוש בגז סארין על כוחות אמריקנים שערקו לטובת לאוס במהלך מלחמת וייטנאם. לאחר שמפיקי סרט התעודה פוטרו אף הם, התנער ארנט מהסרט ומהטענות שהושמעו בו.
