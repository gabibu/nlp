

בית המשפט המחוזי בחיפה גזר אחר-הצהריים תשעה מאסרי-עולם מצטברים ועוד 30 שנות מאסר על איברהים בכרי, בן 22 ובן משפחתו יאסין בכרי בן 22, מהכפר בענה שבגליל המערבי שהורשעו בסיוע למחבל שביצע את פיגוע התופת באוטובוס "אגד" בחודש אוגוסט האחרון בצומת מירון.

בפיגוע נהרגו תשעה בני-אדם ועשרות אחרים נפצעו.

השניים סייעו למחבל ג'יהאד חאמדה בכך שהסיעו אותו לכפרם, הלינו אותו, סייעו לו להסתיר את מטען הנפץ שהביא עימו. ביום הפיגוע הם בחרו עבורו את היעד, לאחר שקבעו שהוא יעלה בתחנת אוטובוס סמוך למושב שזור, על אוטובוס הנוסע לצפת. אחר-כך, משעלה לאוטובוס, הם פעלו לטשטוש ראיות אפשריות נגדם ובין היתר השליכו את חפציו.

לאחר הטיעונים לעונש אמר יאסין לשופטים, כי נאלץ להסכים לפניה של בן משפחתו איברהים ולסייע למחבל, שכן מדובר בחבר ילדות ולאחר שכבר הסכים לסייע לו, קשה היה לו להתחרט וכי לא היה לו זמן לחשוב על מעשיו.

בגזר הדין ציין בין היתר השופט מיכה לינדנשטראוס ששימש אב בית הדין: "מי שנתן ידו לשכול, מי שנתן ידו לקטול, לנכות ולכאב, מי שנתן ידו להרס ולסבל, ומי שבגד במדינתו, בעמו ובדתו, אינו ראוי לרחמי בית המשפט. את הנעשה אין עוד להשיב".

בהשמעת גזר הדין נכחו כמה ממשפחות הקורבנות וכן בני משפחת בכרי, ומיד לאחר שהשופט סיים להקריא את גזר הדין, פרצה בבית המשפט מהומה גדולה, שכללה חילופי מהלומות, צעקות וגידופים בין הצדדים.

כוח גדול של שוטרים שנכח במקום הפריד בין הניצים ופיזר אותם.

יוספה גולדשטיין, אמה של שרי (21) ז"ל שנהרגה בפיגוע אמרה בתום גזר הדין: "גזר הדין הזה נותן לנו הרגשה שהצדק פעל כמו שהוא צריך לפעול. החיים נמשכים כל היום עם מסכה על הפנים ובלילה בוכים. יש לנו ילדים בבית ואסור להישבר לידם, צריך להיות חזקים בשביל להמשיך הלאה".

בעלה משה, אביה של שרי ז"ל אמר: "המערכה לא הסתיימה, עתה מתחילה מערכה של המשפחות שמתכוונות להגיש תביעות אזרחיות, הכל לפי החוק".

אחותה של שרי, חן אמרה: "שיהרסו להם את הבתים, שיתייחסו אליהם כאל כל מחבל מהשטחים, שישלחו אותם לג'נין, שם יקבלו אותם בזרועות פתוחות. אנשים כאלה לא שייכים למדינת-ישראל".

יעקב גבריאלי, אביה של החיילת סמל יפעת גבריאלי ז"ל בת 19 במותה, אמר: "אנו לא נניח להם. אנו נפנה לבית המשפט בתביעות אזרחיות, נדרוש לשלול מהם את האזרחות, לגרשם ולהרוס את בתיהם. לא ננוח ולא נשקוט.

חסן בכרי, אביו של יאסין, שנכח אף הוא באולם אמר: "אנחנו לא רוצחים, מה שאמרו זה שקר וטעות. מדובר בילדים שעשו טעות בלי לחשוב, כבר אמרתי בבית המשפט, אם כדי לפתור את הבעייה צריכים להרוג אותי, אז אני מוכן שיהרגו אותי במקום".
