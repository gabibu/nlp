

נשיא ארה"ב ג'ורג' בוש נועד הערב (שעון ישראל) עם שר החוץ סילבן שלום. הפגישה לא היתה מתוכננת מראש והשתתפה בה גם היועצת לבטחון לאומי קונדוליסה רייס.

קודם לכן נועד השר שלום עם סגן הנשיא ריצ'ארד צ'ייני.

בצאתו מן הבית הלבן אמר השר שלום, כי ההצלחה האמריקנית במערכה עיראק וכינון משטר דמוקרטי, המציב בראש סדר העדיפויות שלו את טובת עמו, יביא לשינוי משמעותי במזרח התיכון כולו. "יהיה זה מזרח תיכון יציב יותר, שיגדלו בו הסיכויים להשכנת שלום בין ישראל ושכנותיה", אמר.

שר החוץ שב והעלה את הסכנות הטמונות באיראן, שממשיכה בנסיונות עקביים להשיג נשק להשמדה המונית ותומכת בארגוני טרור.

הוא ציין כי ישראל אימצה את חזון הנשיא בוש מ-24 ביוני אשתקד, והביע תקווה שאבו מאזן יוכיח את רצונו להילחם בטרור. עם זאת, שר החוץ הדגיש כי ישראל לא תתפשר בנושא הבטחון ותמשיך להילחם בטרור.
