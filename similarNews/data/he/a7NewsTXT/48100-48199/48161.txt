

ראש הממשלה אריאל שרון אמר היום בהופיעו בוועדת החוץ והבטחון של הכנסת, כי ישראל לא תשלם באינטרסים הבטחוניים שלה בשל המלחמה בעיראק והאינטרסים או האילוצים של גורמים אשר ישתתפו במערכה.

ראש הממשלה אריאל שרון אמר ביום ב' בהופיעו בוועדת החוץ והבטחון של הכנסת, כי ישראל לא תשלם באינטרסים הבטחוניים שלה בשל המלחמה בעיראק והאינטרסים או האילוצים של גורמים אשר ישתתפו במערכה. שרון אמר את הדברים על רקע הלחץ שמפעילה בריטניה על הנשיא בוש לפרסם מיד את מפת הדרכים.

ראש חטיבת המחקר באמ"ן, תת-אלוף יוסי קופרווסר דיווח לחברי הוועדה, כי כוחות הקואליציה הגיעו אל מרבית האתרים החשודים כאתרים שיש בהם טילי קרקע-קרקע ונשק בלתי קונבנציונאלי במערב עיראק. עם זאת הוא ציין, כי יתכן שהעיראקים מחזיקים בטילים או באמצעי לחימה אסורים גם בסוריה. הוא העריך כי הסבירות לתקיפת ישראל על-ידי עיראק,עדיין נמוכה, אם-כי מצב זה עלול להשתנות בתוך זמן קצר ביותר. זאת, אם יתרחשו בעיראק אירועים כגון גילוי נשק אסור בידי העיראקים, תהיה פגיעה משמעותית באחד מראשי השלטון, או אם המשטר יחוש כי קיצו קרב.

ראש הממשלה אריאל שרון הצדיק את החלטת מערכת הביטחון לפתוח את ערכות המגן ולהנחות את אזרחי המדינה לשאתן בצמוד. "החלטה זו אושרה על-ידי", אמר שרון.

ראש הממשלה אמר, כי האמריקנים וכן הכוחות הבריטיים והאוסטרליים השקיעו ומשקיעים מאמץ-רב במערב-עיראק ולמעשה כל מה שהובטח לישראל בעניין זה - קויים, הוא שב וציין, כי אם ישראל תותקף, היא תדע להגן על עצמה. להערכתו, האמריקנים לקחו נתון זה בחשבון בעת הכנותיהם למלחמה ובפעילות המבצעית שלהם במערב-עיראק.

בהתייחסו למפת הדרכים ולקולות הנשמעים לאחרונה בארה"ב ובבריטניה בנושא זה אמר שרון, כי ישראל אינה ממתינה בחיבוק-ידיים למפת הדרכים וכי כבר עתה מתקיימים מגעים מקיפים עם הפלשתינים. ישראל, הוסיף שרון, תמכה בנאום הנשיא בוש ובחזונו ועל-כן תתמוך במפת דרכים שתשקף את הנאום. יחד עם זאת, הדגיש ראש הממשלה, לישראל יש מספר הערות ביחס למפה ובהתאם לסיכומים מוקדמים עם האמריקנים בנדון, הוא משוכנע כי הערותיה של ישראל יזכו להתייחסות נאותה.

ראש הממשלה הבהיר, כי ההתקדמות במפת הדרכים תהיה מותנית בעמידת הפלשתינים בדרישות שמוצגות בפניהם ובראשן הפסקת הטרור ומאבק בלתי מתפשר בארגוני הטרור, קיום תהליך רפורמות מהותי ומינוי הנהגה חדשה לרשות.

שרון הדגיש, כי למרות שישראל נכונה לוויתורים מכאיבים, היא לא תתפשר על בטחונה ועל בטחון אזרחיה. בעניין זה אין לנו לסמוך אלא על עצמנו, אמר שרון והוסיף, כי ישראל לא תשלם באינטרסים בטחוניים שלה בשל המלחמה בעיראק והאינטרסים או האילוצים של גורמים אשר ישתתפו במערכה.

באשר למינויו של אבו מאזן לראש ממשלת הרשות הפלשתינית אמר שרון, כי הוא אומנם אינו נמנה עם חברי התנועה הציונית, אך הוא ייבחן על-פי מידת הסמכות שתהיה לו ועל-פי מידת רצינותו ויכולתו להביא לשינויים המתבקשים. לדעת שרון, אבו מאזן יצליח במשימתו אם יצליח להרחיק את ערפאת מכל עמדת השפעה וככל שימהר, כן ייטב.

עוד אמר ראש הממשלה לחברי הוועדה, כי ישראל לא תסכים לתת למדינות אירופה מעמד משפיע או שווה משקל לזה של ארה"ב בתהליך המדיני. זאת, בשל עמדתן הלא-מאוזנת בסכסוך. שרון הבהיר, כי ישראל גם לא תסכים לפיקוח של הקוורטט או של מדינות ערביות על תהליך ההתקדמות של מפת הדרכים.

ראש הממשלה התייחס בדבריו גם לפרסומים בדבר גילוי מעבדת חבלה בכפר ג'לג'וליה. הוא אמר כי רוב ערביי ישראל מבקשים לחיות בשקט ובשלווה. אולם, מיעוט מתוכם מעורב בטרור ומה שמדאיג הוא, שמיעוט זה גדל, אמר שרון. הוא הביע חשש כי עם השלמת הקמתה של גדר הפרדה, יעשו אירגוני הטרור ניסיונות להעתיק את מעבדות החבלה לתוך שטח ישראל.
