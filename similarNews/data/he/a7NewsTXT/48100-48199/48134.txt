

צוללני הצי האוסטרלי נקראו לפנות חומרי נשק ותחמושת מבית ספר בעיר הנמל אום קאסר שבדרום עיראק, כך על פי מידע שמסר דובר משרד ההגנה האוסטרלי.

בריגדיר מייק האנאן אמר לכתבים בקאנברה, כי צוללים העוסקים בפינוי מוקשים מנסים ביומיים האחרונים להעלות אל פני המים ספינת סיור עיראקית עמוסת מוקשים, שהוטבעה בכניסה לנמל אום קאסר. "צוותי הפינוי שלנו עובדים בנקודות שונות בנמל, כדי שניתן יהיה לתפעל אותו, ולאפשר כניסתן ועגינתן של האוניות המביאות ציוד הומאניטארי", אמר האנאן.

"הבוקר נקרא צוות צוללים לעבוד ביבשה, במתחם בית ספר באום קאסר, שבו נמצא מצבור של נשק, תחמושת וחומרי נפץ".

לדברי האנאן, שלוש האוניות האוסטרליות הנמצאות במפרץ, עומדות במצב הכן נוכח החשש מפני פיגועי התאבדות של מחבלים בסירות.

לדבריו, הסברה היא שנאמני סדאם חוסיין ישתמשו בטקטיקה בה השתמשו המחבלים בנמל עדן, שפגעו במשחתת האמריקנית "קול" לפני כ-3 שנים.
