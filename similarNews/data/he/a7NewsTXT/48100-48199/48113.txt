

אתמול התכנס דירקטוריון ערוץ 10 לאחר דרישתו של יוסי מימן, יו"ר דירקטוריון "ישראל 10". מימן מאיים לסגור את ערוץ 10 אם לא יוזרמו כספים של שותפים אחרים למימון הערוץ.

מימן, על פי הדיווח, טען כי השקיע 300 מיליון ש"ח בערוץ, וכי הוא ישקיע עוד בתנאי שגם האחרים ישקיעו. על פי הדוחות הכספיים, הערוץ כבר הפסיד כ 200 מיליון שקלים, ושותפים אחרים לא התחייבו להשקעות נוספות. לפיכך מסתמן כי בחודש הקרוב הערוץ ייסגר. עוד פורסם כי הערוץ הקדים לשלם משכורות לעובדים, וזאת מחשש לסגירתו.

בעלי הערוץ מאשימים את הרגולטור, הרשות השנייה, בהעדפת ערוץ 2. ההעדפה התבטאה בכך שהרשות מאריכה את הזיכיונות בערוץ בשנתיים נוספות, דבר שלדברי ערוץ 10 יפגע בהכנסותיה הצפויות מפרסומות.

בעיה נוספת שהועלתה בתקופה האחרונה היא בדיקת הרייטינג. לטענת ערוץ 10 וערוצים אחרים, ובהם ערוץ 1 וערוצי הנישה של הלווין והכבלים, בדיקת ה "people meter" אינה מספקת תמונה אמינה של מספר הצופים האמיתי. על פי בדיקה זו נקבע גובה ההכנסות עבור זמן אוויר בכל ערוץ.

יצויין כי ערוץ 10 משקיע כספים רבים במימון "כוכבים" שנקנו מערוצי תקשורת אחרים. בין השאר ניקנו מגישי החדשות מערוץ 2 מיקי חיימוביץ ויעקוב אילון, המרוויחים סכום עתק יחסית לתקשורת הישראלית: 850,000 ו- 600,000 דולר לשנה, בהתאמה.

מנכ"ל הרשות השנייה מוטי שקלאר דוחה את הטענות. שקלאר ליווה את תהליך בניית המכרז לערוץ מתחילתו, והוא משקיע מאמצים בסיוע לערוץ. הוא פנה לראש הממשלה, המשמש גם שר התקשורת, וביקשו להיפגש עמו בדחיפות. לדברי שקלאר, יש חשיבות בקיומה של תחרות בין ערוצי broadcast מסחריים, והוא מציע ליישם את מודל ערוץ 4 הבריטי, ולפיו זכייני ערוץ 2 יממנו את הערוץ המתחרה. זכייני ערוץ 2 ייהנו מההכנסות לפרסומות בערוץ, אך את התכנים תקבע הנהלת ערוץ 10. בצורה כזאת, מאמין שקלאר, יהיה אפשר לשמור על בידול תוכני ואיכותי של הערוץ. כמו כן פנה שקלאר לעו"ד דורית ענבר, יו"ר המועצה לכבלים וללווין כדי להיפגש עמה ולדון במציאת פתרון לבעיות שנתגלעו בניהול הערוצים המסחריים והערוצים של הכבלים והלוויין.

בין שאר ההחלטות שהתקבלו בערוץ 10: ביטול ההפקות, שידור חדשות וסדרות קנויות בלבד, ופיטורין של עובדים ושל כתבים בערוץ, כך פורסם באתר "גלובס". עוד נמסר ב"גלובס" כי מנכ"לית "חדשות ישראל" התפטרה, זכיינית ערוץ השני "רשת" הודיעה על הפסדים גדולים, וערוץ הטלוויזיה ברוסית דיווח גם הוא על הפסדים גדולים.
