

שרי המפד"ל אפי איתם וזבולון אורלב הודיעו כי הם חוזרים לפעילות מלאה בקואליציה, וזאת לאחר שראש הממשלה אריאל שרון הבהיר כי הוא תומך בשמירת החוק ובאכיפתו. עם זאת הם אמרו כי הפרשה תסתיים רק לאחר הישיבה שיכנס במהלך השבוע שר התעשייה, המסחר והתעסוקה אהוד אולמרט, ובה יכריע בסוגיית הפעלת הפקחים.

אתמול נעדרו השרים איתם ואורלב מישיבת הממשלה, במחאה על החלטתו של אולמרט להפסיק את הפעלת הפקחים בשבת, שנועדה לאכוף את החוק במרכזים המסחריים שמחוץ לערים.

לאחר ישיבת הממשלה זימן אליו שרון את שלושת השרים, ולדברי משתתפיה הוא הבהיר בה הבהרה חד משמעית כי יש לפעול לשמירת החוק ולאכיפתו, תוך אזכור פסיקת בג"ץ בנושא.

"מצאנו אוזן קשבת אצל ראש הממשלה ונכונות למציאת פתרון שיאפשר את אכיפת חוקי השבת", אמר השר איתם בתום הפגישה. הוא הוסיף כי המפד"ל בחרה בנתיב של הסכמה והידברות כדי להביא לעידן חדש ביחסים בין דתיים לחילוניים, ועל כן בחרנו לאפשר קיום דיון ממצה בסוגיה כדי להביא לפתרונה", אמר.

אתמול אמר ח"כ שאול יהלום מהמפד"ל לערוץ 7 כי נושא אכיפת סגירת בתי עסק בשבת הוא עניין עקרוני עבור המפד"ל, וכי היא לא תסכים לשבת בממשלה המזלזלת בשבת ובסטטוס קוו, מה גם שאלה מעוגנים בהסכם הקואליציוני. יהלום ציין כי הופתע מכך שדווקא שר מהליכוד, ומי שכיהן כראש עיריית ירושלים, הוא שהקפיא את עבודתם של הפקחים המפקחים כי חוק השבת יישמר. הוא הוסיף כי הוא וחבריו ידעו שצפויים מכשולים ולכן עיגנו את הסעיף השומר על הסטטוס קוו בהסכם הקואליציוני, ולדבריו, ההישג הגדול ביותר של המפד"ל בממשלה זו הוא ששינוי חתומה על הסטטוס קוו בענייני דת ומדינה, כמו גם הליכוד.

יהלום אומר כי אפשר ללמוד על חשיבות פעילותם של הפקחים דווקא מתלונות הסוחרים בבואם אל שרי שינוי. הם התלוננו כי הם מעוניינים לפתוח את עסקיהם בשבת אך ציינו כי הם חוששים מהקנסות.
לדבריו, בעניין אכיפת חוקי השבת מתגלה צביעותם הגדולה של "אבירי החוק" ובראשם שר המשפטים, שבמקום לכפות את החוק מתלוננים כי "החוק קשה". "מה שייך לכאן חוק קשה או קל?", שואל יהלום ומוסיף: "האם שר המשפטים קובע מהו חוק קשה או קל? תפקידו הוא לדאוג לאכיפתו של כל חוק שקיים במדינת ישראל ולא לשתף פעולה עם פורצי חוק.

בדבריו בערוץ 7 התלונן יהלום על כך שהיחס אל החוקים העוסקים בנושאים דתיים הוא יחס של הפחתת ערך. כאילו מדובר ב "חוקים שוליים", ואמר כי מי שאמון על אכיפת החוק צריך לאכוף את החוק ולא לקרוא לפרוץ אותו. לדבריו, גם הטענה של אנשי "שינוי" כי יש להניח לכל אדם לעשות ככל העולה על רוחו אינה עומדת במבחן המציאות, משום שבארץ ישנם רבים המעוניינים לשמור את השבת ודווקא המעבידים הם שכופים עליהם את העבודה. גם אם המעביד מאפשר לעובדו לקבוע יום שבתון אחר משבת ומכריח אותו לעבוד בשבת הדבר עומד פעמים רבות בניגוד לצו מצפונו וערכיו של העובד. על שולחני, אומר יהלום, צבורים מכתביהם של אנשים המתלוננים על כך שבגלל היותם שומרי שבת אין מקבלים אותם לעבודה, מפטרים אותם או שמאלצים אותם לעבוד בשבת. כשמצב התעסוקה במשק הוא חמור כל כך, וסכנת האבטלה מאיימת על אנשים רבים כל כך קשה לאדם לפעמים לעמוד מול הדילמה שבה הוא נקרא לבחור בין שמירת השבת שלו לבין רצונו הקיומי לדאוג לפרנסת בני משפחתו", דברי יהלום.
