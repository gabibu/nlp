

העיתונאי הוותיק הראלדו ריוורה, המסקר את המלחמה בעיראק עבור "פוקס ניוז", מסולק מעיראק בהוראת הצבא האמריקני, משום שדיווח על תנועות חיילי הקואליציה במלחמה, כך הודיע היום הפנטגון.

"הוא היה עם יחידה צבאית בשטח, והמפקד חש כי הוא סיכן את המבצע בדיווחו על עמדותיהם ותנועותיהם של החיילים", אמר דובר הפנטגון בריאן ויטמן.

"המפקד חשב כי עדיף להוציא את העיתונאי מאזור הקרבות, ואנו מבינים כי הוא מוצא מעיראק", הוסיף ויטמן.

מהמשרד הכללי של "פוקס ניוז" בניו יורק לא התקבלה תגובה לידיעה זו, והדובר ציין כי אין לו פרטים על התקרית. אך בדיווחי תקשורת נאמר, כי ריוורה, שסיקר גם את המלחמה באפגניסטן, היה עם יחידה של הדיוויזיה ה-101 המוטסת כשאירעה התקרית.

ויטמן ציין, כי ריוורה לא היה "מצוות" רשמית ליחידה, אלא סיקר את הנעשה בשטח.
