

יממה בלבד לאחר הכרזתו של ראש עיריית אילת, גבי קדוש שלא יצטרף לשביתה הארצית של הרשויות המקומיות שהכריז בשבוע שעבר יו"ר מרכז השלטון המקומי, בשל התוכנית הכלכלית החדשה של משרד האוצר, הצביעו עובדי העירייה ברגליים והשביתו את העירייה. מלבד עובדי חברת כוח האדם של עיריית אילת, לא הגיעו העובדים לעבודה. זאת, בניגוד להוראותו של ראש העיר ועל-פי הוראת ההסתדרות.

כתבת עתי"ם באילת מוסרת, כי ראש עיריית אילת, הודה כי החליט שלא להשבית את העירייה, מאחר ושר האוצר, בנימין נתניהו הורה לא לבטל את חוק אזור סחר חופשי אילת במסגרת הגזרות החדשות שהטיל. עוד אמר קדוש, כי השבתת העיר לפני חג הפסח, תפגע בהכנסות העירייה, דבר שיפגום ביכולתה לשלם משכורות לעובדים, המקבלים מזה כמה חודשים את משכורותיהם באיחור ניכר.

"עכשיו ששר האוצר נעתר לבקשתנו, תהיה זו כפויות טובה נגד מי שבא לקראת העיר אילת והציל אותה ממשבר כלכלי שלא ניתן היה להשתקם ממנו", אמר ראש עיריית אילת.
