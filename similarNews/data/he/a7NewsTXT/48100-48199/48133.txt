

פורום הערים העצמאיות שהתכנס אמש בתל אביב החליט להיענות לקריאת ראש הממשלה שרון, שר האוצר נתניהו ושר הפנים פורז שלא להשבית את העיריות החברות בפורום. הפורום קרא כמו כן להסתדרות העובדים הכללית לא להשבית את המשק ולהכנס לאלתר למו"מ עם משרד האוצר עקב המצב הכלכלי והביטחוני הקשה, כך מדווח דובר עיריית תל אביב יפו.

הפורום הביע בישיבה את מחאתו על הצעד החד צדדי בו נקטה הממשלה כאשר הפסיקה את העברת הכספים המיועדת לשכר המורים ברשויות המקומיות בניגוד לחוק התקציב, ובאופן שמפלה לרעה את עובדי הרשויות המקומיות לעומת המועסקים בממשלה, ועומד על כך שהורדת שכר חייבת לחול באופן שווה בכל מגזרי המשק ולא רק על הרשויות המקומיות.

פורום ה-15 מינה צוות מטעמו, הכולל את ראש עיריית אשדוד, מר צבי צילקר, וראש עיריית חדרה, מר ישראל סדן, שיחל במו"מ מיידי עם האוצר ובתיאום עם צוות המו"מ של מרכז השלטון המקומי.
