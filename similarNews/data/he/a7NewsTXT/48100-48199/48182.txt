

שופט בית משפט השלום בבאר שבע דחה היום תביעת פיצויים של תושב העיר נגד חברת "איסתא ליינס", על פגמים בחבילת תיור וביניהם הימצאות עכברים במזנון הגבינות של מלון חמישה כוכבים ברודוס. השופט פסק רק 40 דולרים לתובע, שחברת "השטיח המעופף" הציעה כמחווה של רצון טוב עבור ארוחת הערב של התובע ושל אישתו.

גבריאל עשור תבע מ"איסתא ליינס" 5,600 ש"ח בבית המשפט לתביעות קטנות. לטענתו, הוא יצא עם אישתו לנופשון במלון חמישה כוכבים "רודוס פאלאס" בסוף חודש יוני אשתקד, ושילם עבור חבילת התיור 760 דולרים. יציאת הטיסה נדחתה משעה 14:00 לשעה 16:00 ובשל כך איבד יום של טיול. עוד טען עשור, כי בערב השני לשהייה במלון, הגיע לארוחת הערב ולתדהמתו גילה במזנון הגבינות 4 עכברים מטיילים על הגבינות ומכרסמים אותן.

לטענתו, נגרם לו עגמת נפש והוא פנה לנציג "איסתא ליינס", בדרישה להפסיק מיד את הטיול ולחזור לישראל. נציג החברה השיב שהדבר לא ניתן כי מדובר בטיסת שכר. כיוון שכך, הוא פנה לנציג חברת "השטיח המעופף", סיטונאית הנופשון, בדרישה להעבירו למלון אחר. בקשתו נענתה רק בשעה 01:00 והדבר מנע ממנו הנאה מהטיול.

נציגי "איסתא ליינס" טענו שמדובר בתביעה קנטרית וטורדנית ביותר, ולכן יש לדחותה על הסף. לטענתם, זו דוגמה ל"ספורט לאומי", כפי ששנתיים קודם לכן כינה השופט רפי שטראוס בבית המשפט לתביעות קטנות בירושלים תביעה דומה. השופט שטראוס כתב אז: "תביעות כנגד סוכני נסיעות ומארגני טיולים הפכו כנראה ל"ספורט לאומי", ורבות מהן מתגלות, למרבית הצער, כנסיונות שווא לעשות רווחים קלים ולהכין תשתית לטיול נוסף בחו"ל.

השופט נאסר אבו טהא קיבל את עמדת הנתבעות וגם דחה את הטענה בדבר "עוגמת נפש". השופט קיבל את עמדת הנתבעת, שפעלה במקצועיות מירבית וכי אינה יכולה להיות אחראית לתקלות במלון מסוים, שיכולות לקרות ושכבר נקבע על ידי בית המשפט שהן באחריות המלון.

להגנה צורפה גם חברת "השטיח המעופף", שהודיעה כי לפנים משורת הדין וכמחווה של רצון טוב, הציע לתובע פיצוי של 40 דולרים עבור ארוחת ערב עם אישתו במסעדה, לאחר שראה את העכברים על מגשי הגבינות. התובע דחה הצעה זו אך זה הדבר היחיד שפסק לו השופט אבו טהא, בשל הסכמת "השטיח המעופף". את התביעה עצמה החליט השופט לדחות.
