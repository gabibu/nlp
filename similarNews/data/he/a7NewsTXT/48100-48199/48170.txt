

שר הבינוי והשיכון, אפי איתם, הורה לאנשי משרדו להודיע לאגף התקציבים באוצר, כי הוא מתנגד להפעלה מיידית של ההנחיות לשינויים בסיוע לרכישת דירה. "לא יתכן שיפעילו שינויים, שיש להם משמעויות תקציבות כבדות משקל, בטווח של יממה. משפחות שנמצאות בהליכי רכישת דירה עלולים למצוא את עצמם עם כשל עתידי בהחזרי הלוואה", אומר איתם.

כזכור, בהחלטת הממשלה מ-1 לאפריל האחרון, נקבע שיש לבצע שינויים בתוכניות הסיוע. עפ"י תוכנית האוצר, יבוטלו כליל המענקים שניתנו לרוכשי דירות.

השר איתם הצביע נגד התוכנית וטען כי ביטול המענקים יגרום להזנחת הפריפריה, והמשך דרדור משק הנדל"ן.

בינתיים, מתברר, הכין משרד האוצר הוראות חדשות לבנקים למשכנתאות שעיקרם - ביטול המענקים. משמעות הדבר: זוג צעיר ששני בנו זוג שירתו בצה"ל, ומבקשים לרכוש דירה בפריפריה, קיבלו עד עתה מענק בסך של כ-70,000 ש"ח. לפי ההוראות החדשות יבוטל מענק זה.

"אני, שהתנגדתי לתוכנית הקיצוץ הכלכלית משום שיש בה פגיעה קשה בשכבות חלשות ומשפחות צעירות, משתומם מול אטימות לב האוצר. זוגות שנמצאו בהליכי רכישת דירה ימצאו את עצמם לא יכולת החזר", טוען השר איתם.

השר הורה לאנשי אגף האיכלוס במשרדו לקיים דיון דחוף אם אנשי אגף התקציבים באוצר, ולתת שהות של 20 יום לפחות עד הפעלת התוכנית.
