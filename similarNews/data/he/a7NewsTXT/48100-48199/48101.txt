

בעקבות הפיגוע בנתניה אמר שר התיירות בני אלון: "זוהי קבלת הפנים שמכין אבו-מאזן לישראל עם כניסתו לתפקיד". עוד אמר השר: "הפיגוע מוכיח שהרשות היא ישות טרור, ואויב אכזרי, ואין זה משנה מיהו העומד בראשה".

יו"ר 'חרות' מיכאל קליינר אמר: "לו עשתה ישראל ברשות הפלשתינית רבע ממה שהאמריקאים עושים בעירק, היינו מקבלים מזרח תיכון חדש על מגש של כסף". לדברי קליינר, הגיע הזמן להפסיק את האנומליה הזו של העיסוק הכפייתי של הממשלה והתקשורת במלחמות של אחרים, בשעה שלנו יש מלחמה משלנו, המאיימת עלינו והורגת בנו מעשה יום ביומו.

אתמול בשעה 12:55 בצהריים הגיע מחבל מתאבד לכיכר העצמאות בנתניה, סמוך לבית הקפה "לונדון". הוא נמנע מלהיכנס לתוך בית הקפה, ומתחקיר ראשוני עולה כי ייתכן שנבהל ופוצץ עצמו ליד חייל בשירות סדיר, בכניסה לבית הקפה.

עדי ראייה סיפרו כי בבית הקפה לא היה מאבטח, וכי סמוך למחבל עמדה קבוצה של חמישה או שישה חיילים שאכלו שווארמה. אחד החיילים פנה למחבל, ככל הנראה, ושאל אותו דבר מה. ייתכן שהחייל חשד בו, ואפשר שבשל כך החליט המחבל לפוצץ עצמו בו במקום ופצע קשה מאוד את החייל שפנה אליו. עתה נאבק החייל על חייו בביה"ח הדסה עין כרם בירושלים, לשם הועבר מביה"ח לניאדו בנתניה.
בבית החולים לניאדו מאושפזים עוד שמונה פצועים, ומתוכם שלושה במצב בינוני וחמישה במצב קל. יתר הפצועים, 30 במספר, כבר שוחררו לבתיהם.

סידני בוז'ו, עד ראייה שעבר במקום, סיפר: "עמדתי כמה מטרים מהמקום, ראיתי אדם שנראה קצת חשוד, שמעתי פיצוץ ואחריו ראיתי חיילים ששכבו על הרצפה. החלה המולה, ואנשים התחילו לברוח. כוחות ההצלה הגיעו במהירות הבזק".
