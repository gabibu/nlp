

לאחר שערך לה שימוע, הודיע היוהמ"ש מזוז כי החליט להגיש כתב אישום נגד השופטת אסנת אלון לאופר. מזוז ציין כי ההחלטה באה לאחר התייעצויות שערך עם גורמים בפרקליטות.

היוהמ"ש מזוז הודיע כי החליט להגיש כתב אישום נגד השופטת אסנת אלון לאופר. זאת לאחר שערך לשופטת שימוע. בהודעתו מציין מזוז כי ההחלטה באה לאחר קיום התייעצות עם פרקליט המדינה, המשנה לפרקליט המדינה, פרקליטת מחוז תל-אביב והפרקליטה המטפלת בתיק.

כתבתנו רותי אברהם מוסרת כי אלון לאופר חשודה שהזמינה לכאורה באמצעות חוקר פרטי פלטי שיחות של חברה לחיים שחשדה כי אינו נאמן לה. כמו כן היא חשודה שהטרידה לכאורה בטלפון את האשה עמה היה החבר בקשר. לפיכך היא תועמד לדין בגין עבירות של קשירת קשר לביצוע פשע, חדירה למחשב שלא כדין, קבלת נכסים שהושגו בפשע, פגיעה בפרטיות והטרדה.

סוגיה הנתונה להכרעת השופטת היא מיקום המשפט. החוק קובע ששופט יידון בבית משפט מחוזי בפני הרכב של שלושה שופטים אלא אם כן הסכים שהאישום יידון "בדרך הרגילה", ובמקרה זה בבית משפט שלום.

מאחר שהעבירה התבצעה בחלקה במשרדי 'פלאפון' בגבעתיים יידון כתב האישום בבית משפט המחוזי בתל אביב. אלון לאופר התבקשה להודיע לפרקליטות היכן היא מבקשת להשפט.

