

בשבוע הבא יפתח הכינוס השנתי של 'מרכז רבני אירופה' אשר יתקיים השנה במוסקבה, בסימן של עידוד ותנופה לפעילות העניפה המתקיימת על-ידי רבני חבר-העמים.

הכינוס ימשך שלושה ימים, ואירוע הפתיחה יתקיים בבניין המרכז היהודי הקהילתי שבמוסקבה "מארינה רושצ'ה". משם ייצאו המתכנסים לקעמפ המיוחד של איגוד רבני חבר העמים.

בכינוס צפויים להשתתף מאות רבנים מרחבי אירופה ומארץ ישראל, ומטרותיו הן לאגד רבנים מכלל מדינות אירופה במחיצה אחת, על מנת לדון בנושאים הלכתיים העומדים על הפרק, ובנושאים שונים הנוגעים לניהול חיי הקהילות היהודיות באירופה.

ימי הכינוס מאפשרים לרבנים להתייעץ עם רבני קהילות מארצות אחרות אודות מצבים דומים הקיימים בקהילות שלהם והדרכים להתמודד איתם. כמו כן, זוהי ההזדמנות של הרבנים הצעירים לנצל את תמיכתם והכוונתם של חשובי הרבנים הוותיקים.

בכינוס השנה, יתקיימו הרצאות ופנלים הנוגעים באופן מעשי לניהול חיי הקהילה בחיי היום יום ענייני כשרות, נישאוין, גיטין, גירות ועוד. האירוע זוכה להתעניינות רבה בשל העובדה שהוא מכנס תחת קורת גג אחת מאות רבנים ודיינים מרחבי אירופה לראשונה מזה שנים רבות בעיר מוסקבה שברוסיה, שהייתה עד לא מכבר בירת הקומוניזם וסמל למאבק בדת וברבנים.
