

ביום א' הקרוב תידון ועדת השרים לענייני חקיקה בהצעת חוק מהפכנית של ח"כ גילה פינקלשטיין בשיתוף עם המועצה לשלום הילד, לה ציפו הורים וילדים רבים זה זמן רב: החמרות נוספות על מטרידי הקטינים.

העלייה במקרי ההטרדה המינית כלפי קטינים גרמה להורים רבים למנוע מילדיהם לצאת לבילויים מחוץ לבית. ילדי שנות האלפיים מצאו נחמה ברשת האינטרנט, אך מקרי פיתוי הקטינים הרבים באמצעות חדרי הצ'אטים, הוכיחו שהמחשב אינו מקום בטוח.

החוק הקיים כיום לא אוסר את ההטרדות הללו, משום שהוא מחייב ניצולם של יחסי מרות בין המטריד לקטין, בכדי שהמעשה יחשב לעברה.

הצעת החוק החדשה שואפת לבטל את חובת קיומם של יחסי המרות, ובכך להכליל כל פניה מינית לקטין, מתחת לגיל 14, בגדר הטרדה מינית. כך יהפכו כל שיחה או צ'אט ואפילו SMS מטרידים בין בגיר לקטין - לאסורים.

היצמדות ההצעה לגיל 14, מסמיכה את איסור ההטרדה המינית לעבירת האינוס והמעשה המגונה, שאינן דורשות יחסי מרות כתנאי לקיום העברה.
