

בג"ץ הורה הבוקר לרה"מ לשלם לעקורי גוש קטיף בתוך 7 ימים את המקדמות המיוחדות המגיעות להם. מדובר במקדמות בסך 50 אלף  שאושרו להם על ידי ועדת הזכאות של מנהלת סל"ע.

בג"ץ הורה הבוקר לרה"מ לשלם לעקורי גוש קטיף בתוך 7 ימים את המקדמות המיוחדות המגיעות להם. מדובר במקדמות בסך 50 אלף  שאושרו להם על ידי ועדת הזכאות של מנהלת סל"ע. עו"ד יוסי פוקס מהפורום המשפטי מציין כי השופט אהרון ברק אף הורה להם לשוב לבג"ץ, אם ההוראה לא תיושם. כך מוסרת כתבתנו רותי אברהם.

את העתירה נגד רה"מ והממשלה הגישו משפחות עקורי גוש קטיף ביחד עם הפורום המשפטי, לפני כחודש, לאחר שהתברר כי למרות אישור המקדמות על ידי הועדה, בפועל התשלום אינו מועבר שכן המינהלת דרשה מהעקורים לחתום על הצהרה לפיה הם עזבו את האזור בתום 48 שעות מיום הפינוי.

עו"ד פוקס ציין בזמנו עם הגשת העתירה כי הדרישה להתנות את התשלום בחתימה אינה חוקית שכן "מרבית המשפחות הינן בעלות זכות בבית מגורים אשר על פי סעיפים 32-43 לחוק, הפיצוי הינו מוחלט ואינו תלוי כלל במועד עזיבתם את האזור". על כך יש להוסיף את העובדה כי המשפחות גם חתמו על תצהיר התחייבות להחזיר הפרשים במידה ויתברר כי זכאותם לפיצוי תהיה נמוכה מגובה המקדמה.

פוקס הוסיף כי הדרישה לחתום על הצהרות אלו היתה גזירה חדשה מ'בית היוצר' של הממשלה 'לפני הימים הנוראים', כאשר קודם לכן כבר קיבלו עשרות משפחות את המקדמות, הגם שהם עזבו את ביתם לאחר תום 48 שעות.

המקדמות ציין פוקס בעתירה, באה ליתן מענה לאזרחי ישראל "אשר הפכו דה פקטו לפליטים ללא בית ללא מטלטלין לרבות ביגוד חורף (הנמצא במכולות), ללא תעסוקה ואשר ייקח זמן עד אשר תביעתם לפיצוי תגיע אל 'קו הגמר' ואל תשלום הפיצוי בפועל".

יצויין כי לפני הגשת העתירה פנה הפורום מספר פעמים לרשויות להסדרת הנושא כולל משלוח פקס דחוף ליו"ר המינהלת יונתן בשיא, אך כל הפניות לא הועילו.

