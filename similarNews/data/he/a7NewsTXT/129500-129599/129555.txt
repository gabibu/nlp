

ראש עיריית שדרות, אלי מויאל, אשר החליף בתפקיד את היו"ר החדש של מפלגת העבודה, עמיר פרץ אומר כי במידה והליכוד לא ישנה את סדר היום שלו עלולה האג'נדה החברתית של פרץ לשמוט את השטיח מתחת רגלי הליכוד.

"נדמה לי שהדבר הכי טוב שקרה לליכוד זה עמיר פרץ", כך אומר היום ראש עיריית שדרות ואיש הליכוד אלי מויאל. "זה הדבר הכי טוב שקרה לליכוד משום שהליכוד, אחרי כל כך הרבה שנים שאנחנו בשטח צועקים כבר מזמן שסדר היום צריך להיות חברתי סוף סוף, אם הליכוד חפץ חיים הוא חייב היום בבוקר לשנות את האג'נדה שלו ולהעביר אותה לסדר יום חברתי", אמר מויאל והוסיף כי נדמה לו בבחירות לראשות מפלגת העבודה נפל דבר: "העם הזה מבין שאין לנו בעיה קיומית ביטחונית ואם יש לנו סכנה כלשהי זה מהבעיה החברתית ולכן היא צריכה להיות על סדר היום ולא הפוך".

מויאל הזהיר כי במידה והליכוד לא ישנס מותניים ויתן לבוחרים אשר בחרו ליכוד מתוך המצוקות שלהם טיפול אמיתי יוכל עמיר פרץ להאפיל עליו בבחירות לכנסת. "אם הליכוד ימשיך לנהוג כרגיל ועולם כמנהגו נוהג נדמה לי שעמיר פרץ בתפיסת העולם החברתית שלו ובאג'נדה החברתית שלו יכול לשמוט את השטיח מתחת רגלי הליכוד", אמר.

"הליכוד היום צריך לברך על עלייתו של עמיר פרץ אך להיערך בהתאם למה שהציבור זועק שנים אך לא הקשיבו לו", סיכם מויאל.

להאזנה לראיון

