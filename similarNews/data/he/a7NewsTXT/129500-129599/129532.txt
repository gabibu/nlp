

בכפר מנדא שבבקעת בית נטופה יתקיים בשבת כנס מיוחד במטרה לגייס את האזרחים הערבים למאבק נגד תוכנית ממשלת ישראל לייהוד הגליל.


בכפר מנדא שבבקעת בית נטופה יתקיים בשבת כנס מיוחד במטרה לגייס את האזרחים הערבים למאבק נגד תוכנית ממשלת ישראל לייהוד הגליל.

כתבנו חגי הוברמן מוסר כי בכנס ישתתפו ראשי רשויות מקומיות מאזור הגליל, ביניהם ראשי המועצות המקומיות בטמרה, כפר מנדא, נצרת, סח'נין ועראבה, בנוסף לחברי הכנסת הערבים, חברי ועדת המעקב העליונה ופעילים יהודים מיישובי הגליל שמתנגדים לתוכנית ודורשים חלוקה צודקת של הקרקע והמשאבים בגליל.

בכרוז שפורסם לקראת הכנס נאמר כי תוכנית יהוד הגליל, אותה מוביל ממלא מקום ראש הממשלה, שמעון פרס, כוללת מכירה של למעלה מ- 10,000 יחידות דיור לאזרחים יהודים במחירים מוזלים, הרחבת כמאה נקודות יישוב בגליל, כמו גם הקמת יישובים חדשים לקליטת יהודים מאזור המרכז, מתנחלי רצועת עזה המפונים ומהגרים חדשים. כל זה נעשה על חשבון האזרחים הערבים תוך צמצום עתודות הקרקע שלהם ומניעת הרחבת יישוביהם ועל רקע סירוב משרדי הממשלה לדאוג להקמת פרויקטים לדיור ציבורי לזוגות צעירים, להקים אזורי תעשייה ותעסוקה ולהתמודד עם תופעות העוני והאבטלה החמורות.

יוזמי הכנס, אנשי חד"ש והמפלגה הקומוניסטית, הדגישו כי "פיתוח הגליל", כלשון הממשלה, מחייב בראש ובראשונה פיתוח של היישובים הערביים השוכנים באזור למן הקמת המדינה או לפניה, משוועים לפיתוח וסובלים מהזנחה מכוונת ומתמשכת.
