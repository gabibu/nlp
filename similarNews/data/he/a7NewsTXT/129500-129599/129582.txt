

יו"ר מזכירות הליכוד השר ישראל כץ הודיע כי מזכירות הליכוד תכונס בשבוע הבא לדיון בהערכות הליכוד, בעקבות בחירת פרץ ליו"ר העבודה. מטה חדש שהחל לפעול "המטה למען איחוד היהדות" קורא לאיחוד כוחות פוליטי.

לדברי השר כץ, "פרישתה הצפויה של מפלגת העבודה בראשות עמיר פרץ מהממשלה מובילה בהכרח להקדמת הבחירות לכנסת, לכל המאוחר לחודשים מאי-יוני ומחייבת את הליכוד להיערך מיידית לבחירת יו"ר הליכוד ומועמדה לראשות הממשלה ולבחירת רשימת מועמדי הליכוד לכנסת על מנת להיות ערוכים לבחירות בצורה הטובה ביותר".

לעומתו, יו"ר מחלקת קשרי חוץ בליכוד ומי שהיה שגריר ישראל בוושינגטון זלמן שובל קורא דווקא לביטול הפריימריז בליכוד. "בעקבות נצחונו של פרץ, הליכוד מוכרח לוותר על היריבויות ולהתלכד מאחורי ראש הממשלה", אומר שובל. זו אינה העת לפילוגים אומר שובל, על התנועה כולה, לפעול למען ליכוד אחד גדול , מול כל השמאל. "טובת התנועה והמדינה דורשת ויתור אישי של כל המתמודדים, כשעל הפרק עומדים הנושאים החיוניים של בטחון ישראל וטובת הכלכלה של ישראל"

היערכות לבחירות החלה גם בקרב גופי ימין חוץ פרלמנטריים. כתבתנו רותי אברהם מוסרת כי בצל הבחירות החל מטה חדש לפעול, "המטה למען איחוד היהדות" הקורא ל"איחוד כוחות פוליטי". המטה קורא בשלב הראשון לאיחוד מיידי של מפלגות 'הכיפה הסרוגה', זאת מאחר שהסקרים צופים מעל 20 מנדטים עבור רשימה מאוחדת כזו. המטה לדברי מקימיו נערך לקדם את רעיון האיחוד הפוליטי מחשש "שמא, בהיעדר קידום כזה, דמויות פוליטיות עלולות לתת למאוויהם האישיים להוות אבן נגף בפני האיחוד המיוחל".

המטה החדש החתים אזרחים רבים על עצומה בנושא האיחוד הפוליטי. כמו כן המטה החדש נעזר ב"מטות ערים" (בתחום הקו הירוק) ו"מטה קרני שומרון" (ביש"ע) כדי לטפח את המודעות הציבורית לחשיבות האיחוד הפוליטי, באמצעות גופים חוץ-פרלמנטריים המוכרים לציבור.

המטה החדש פנה אמש בקריאה ל'מנהיגי הימין היקרים בכנסת': "להתאחד ללא דיחוי". "החל מהיום אנחנו בתקופת בחירות", נכתב בפניה אל חברי הכנסת, "לאור האירועים הקשים שעברנו - ומתוך הבנה שזו רק תחילת תהליך של התנתקות מערכי העם היהודי - יש להחליט על שינויים אמיצים וחכמים. אנו דורשים ממנהיגינו הרוחניים והפוליטיים להתאחד ללא דיחוי. ביחד נוכל להיאבק ביתר יעילות כנגד כל ניסיון לפגוע בקיומנו היהודי בארץ הזו. החזון הוא התאחדות של התנועות הבאות: אגודת ישראל ודגל התורה, האיחוד הלאומי, מפד"ל וסיעת הציונות הדתית, ש"ס. התאחדות כזו הכרחית במצב הנוכחי".

האיחוד לדברי "המטה למען איחוד היהדות" צריך לבוא לידי ביטוי בהקמה מיידית של רשימה משותפת, בהקמת מטה בחירות משותף שיעבוד בכוחות משותפים על כל פנקס הבוחרים בכל רחבי הארץ ו"בהתחייבויות חתומות על ידי המפלגות המאוחדות שלא לתקוף האחת את רעותה בתקופת הפריימריז".

במחנה הנגדי, במפלגת העבודה טוענים כי בליכוד שוררת דאגה מפני היו"ר החדש, פרץ. ארנון דיוקמן כתב עתון העבודה מתבסס בין היתר על ההתבטאות של שר החוץ סילבן שלום בטרם היוודע תוצאות הפריימריז בעבודה כי "בחירה בפרץ עלולה להוות בעיה לליכוד".
דיוקמן מוסיף כי מענה לחשש זה היו גם הצהרותיו של שרון שעות ספורות לאחר נצחונו של פרץ, לפיהן יש להכריז מלחמה בעוני. בחירת פרץ טוענים בעבודה, מהווה עבור הליכוד "איום ברור ומפורש", שכן "לפרץ יש את היכולת להטות את הדיאלוג לשאלות החברתיות-כלכליות שכפי שמסתמן אכן מטרידות את תומכי הליכוד".
