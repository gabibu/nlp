

שופט ביהמ"ש העליון אליקים רובינשטיין אמר במהלך כינוס שנתי של ארגון המשפטנים היהודים כי על ארה"ב לחון את פולארד שריצה לדבריו 'די והותר'. הוא הביע תקווה שישראל תדרוש את שחרורו.

בכינוס השנתי של ארגון המשפטנים היהודים שנפתח הערב באילת קרא השופט רובינשטיין לארה"ב לשחרר את הסוכן הישראלי יהונתן פולארד. פולארד מרצה כבר 21 שנים שנגזרו עליו עקב מסירת מידע סודי לישראל.

בדיון שעסק במאבק באנטישמיות בעולם השתתף גם השופט רובינשטיין שאמר בהתייחסו לשאלה בדבר קשר אפשרי בין האנטישמיות לכליאתו הממושכת של פולארד, כי פולארד ריצה די והותר וכי על ארה"ב לחון אותו. הוא הוסיף כי הוא מקווה שישראל תמשיך לפנות לארה"ב כדי לדרוש את שחרורו.

יצויין כי בבית המשפט העליון נדונות שתי עתירות שהגיש פולארד. בעתירה אחת מבקש פולארד להכיר בו כאסיר ציון ובשניה הוא מבקש שהמדינה תפעל להבטיח את שחרורו המיידי מארה"ב.

פולאר מבקש מבית המשפט לחקור את ההפרה מצד ארה"ב, של הסכם סודי בין ראש הממשלה דאז שמעון פרס ומזכיר המדינה האמריקאי דאז ג'ורג' שולץ. מדובר בהסכם מ-1985, שבו ישראל התחייבה להחזיר לארה"ב את כל המסמכים המסווגים שהועברו ע"י פולארד לממשלת ישראל, ובתמורה התחייבה ארה"ב שלא להשתמש בחומרים אלו בתביעה כנגד פולארד. למרות זאת הפרה ארה"ב את ההסכם ועשתה שימוש במסמכים המוחזרים.
