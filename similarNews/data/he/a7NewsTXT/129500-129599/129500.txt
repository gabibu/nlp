

עירית תל אביב ומע"צ החליטו לשדרג את רחוב קפלן אחד מצירי הרוחב החשובים בת"א.

עירית תל אביב ומע"צ החליטו לשדרג את רחוב קפלן אחד מצירי הרוחב החשובים בת"א. כתבנו קובי פינקלר מוסר שפרויקט רחוב קפלן, הרחוב המחבר בין מרכז תל אביב לבין ציר נתיבי איילון (מחלף השלום), כולל את הרחבתו, במלוא רוחב זכויות הדרך, בין דרך בגין לבין רחוב ליאונרדו דה וינצ'י וכולל שדרוג הקטע המערבי (ללא הרחבה) עד רחוב אבן גבירול.

עם השלמת הרחוב, יתקבלו 3 נתיבי נסיעה לכל כיוון. בנוסף, יורחבו מדרכות, יוצבו עמודי תאורה מודרניים, יישתלו עצים לכל אורך הרחוב ויפותח שביל אופניים.

הפרויקט כולל גם יצירת מעבר תת-קרקעי לכלי רכב, אשר יאפשר נסיעה רציפה בין רחוב קפלן לבין הדרך התת-קרקעית המתוכננת, של פרויקט דרום הקריה.

עלותו הכוללת של הפרויקט - 75 מיליון שקל. את הפרויקט תבצע חברת נתיבי איילון, בניהולה של חברת יהל מהנדסים (מנהלת פרויקט דרום הקריה). הקבלן המבצע הוא דני ונונו שביצע בעבר פרויקטים נוספים עם חברת נתיבי איילון, ביניהם הקטע הצפוני של דרך נתיבי איילון.

הפרויקט יימשך כשנתיים ויסתיים בסוף שנת 2007 במהלך העבודות ישארו נתיבים פנויים אך יחד עם זאת מעריכים בעיריה ובחברת נתיבי איילון שבשעות העומס יהיו במקום פקקים.
