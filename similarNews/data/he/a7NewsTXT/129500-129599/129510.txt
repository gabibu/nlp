

רשות המסים הגישה היום לבית המשפט המחוזי בתל אביב, הודעה על התנגדותה להסדר הנושים המוצע של חברת קלאב מרקט.

רשות המסים הגישה היום לבית המשפט המחוזי בתל אביב, הודעה על התנגדותה להסדר הנושים המוצע של חברת קלאב מרקט. בהודעת ההתנגדות אשר הוגשה ע"י עוה"ד רונית רוזין ויעל נוה מיחידת הפירוקים של מכס ומע"מ ברשות המסים, התבקש בית המשפט שלא לאשר את הסדר הנושים במתכונתו הנוכחית.

רשות המסים מדגישה כי אינה מבקשת פירוקה של החברה אלא שינויו של ההסדר, כך שיהיה סביר והוגן והולם את הוראות החוק , ומבקשת כי בית המשפט יורה לנאמנים לחלק את הכספים באופן שימנע קיפוחה של רשות המסים, זאת על ידי קביעה כי יש לפרוע חובות המס של החברה, קודם לפרעון חובות הנושים בעלי השעבוד הצף והנושים הבלתי מובטחים.

לטענת נציגי רשות המסים, הסדר הנושים המוצע אשר יוגש על ידי הנאמנים לאישורו של בית המשפט המחוזי בתל אביב, רומס את זכויותיה של רשות המיסים בישראל באופן קיצוני ובוטה, ללא כל סמכות, בניגוד גמור לחוק ולהלכה הפסוקה, באשר במסגרתו דורשים הנאמנים כי תבוצע "שמיטת חובות" לחברה, קרי - לא ייפרעו כלל חובות המס שיצרה ערב ההקפאה.

בהסדר הנושים המוצע קבעו הנאמנים כי רשויות המס אינן ראויות להיות נושה של החברה, ואין לשלם להם דבר על חשבון חובן, זאת לנוכח הנזקים שנחסכו מהמדינה לו היתה החברה נכנסת להליך של פירוק. בנסיבות אלו דורשים הנאמנים מרשות המסים לוותר על החובות שיצרה קלאב מרקט כלפיה לטובת יתר הנושים.

רשות המסים טוענת כי הנאמנים חיפשו "כיס עמוק", ובחרו "למקסם" את התמורה שיקבלו נושי החברה על חשבון הקופה הציבורית בכלל וציבור משלמי המיסים בפרט, כנראה מתוך הנחה סמויה כי כיסה של המדינה הנו העמוק ביותר לספיגת אי תשלום חובותיה.

רשות המיסים טוענת כי הנזקים הצפויים בפירוק החברה, אינם מיוחדים לה, אלא רלוונטיים לכל נושה ונושה של החברה וכי אין להפלותה ביחס לבנקים ולנושיה הלא מובטחים של החברה (עמם נמנים גם תאגידים גדולים ואיתנים פיננסית).

רשות המסים טוענת עוד כי הנאמנים לא כוננו אסיפות נושים בדין קדימה ובכך שללו את זכותן החוקית והטבעית של רשויות המס להשמיע את עמדתן להסדר הנושים.

לטענת עוה"ד רוזין ונוה, ביטול זכותה של רשות המיסים להחזר חובותיה תזרע דה-מוראליזציה בקרב ציבור משלמי המסים בישראל, העושים מאמץ להתפרנס בכבוד, ובמקביל לכבד את הוראות דיני מדינת ישראל, על אף הקשיים הכלכליים.

זאת ועוד, קביעה לפיה חברה בהקפאת הליכים תהא פטורה מסיבה זו או אחרת מחובות המס שלה, עלולה להוות משום תמריץ שלילי לעסקים בקשיים להיכנס שלא לצורך להקפאות הליכים, ולו בכדי להשתמט מחובות המס שלהם, ולהימלט מאימת הדין.

טענה נוספת הינה כי הדרישה לשמיטת חובות מס, מיטיבה עם בעלי ההון - בעלי המניות בחברה, שלא תרמו דבר לטובת ההסדר ועם נושיה האיתנים פיננסית של החברה, המוסדות הבנקאיים ועסקים פרטיים, וזאת על חשבון הציבור בכלל, והשכבות החלשות בפרט. החלטה המאשרת חלוקה זו - פוגעת בעקרון הצדק החלוקתי.

משכך מתבקש בית המשפט שלא לאשר את ההסדר במתכונתו, אלא בכפוף לזכויותיה של רשות המסים.
