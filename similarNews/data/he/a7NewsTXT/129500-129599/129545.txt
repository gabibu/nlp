

מנכ"ל משרד האוצר יופיע בתחילת השבוע הבא בפני הועידה השנתית של ארגון הקהילות היהודיות של צפון אמריקה U.J.C. ד"ר בכר יתמקד בהרצאותיו גם בתוכניות לפיתוח הגליל והנגב לאחר תוכנית הגירוש.

מנכ"ל משרד האוצר, ד"ר יוסי בכר ייצא בתחילת השבוע הבא לטורונטו שבקנדה כדי להרצות בפני באי הועידה השנתית של ארגון הקהילות היהודיות של צפון אמריקה - U.J.C. מדובר בארגון שעיקר פעולתו בגיוס כספים למען העולם היהודי ומדינת ישראל, תוך מתן דגש על טיפול בנושאים החברתיים וקהילת יהודי אתיופיה.

ממשרד האוצר נמסר כי בועידה ישתתפו בעלי הון מקהילות יהודיות בצפון אמריקה התורמים מדי שנה מאות מיליוני דולרים למדינה וכן משלחות ודוברים בעלי השפעה מתחומי ממשל, דת, אקדמיה ועוד.

במהלך הועידה יתקיימו פורומים וסדנאות עבודה אשר יעסקו בנושאי מפתח הקשורים לקהילה היהודית העולמית, בהם ישא דברים גם המנכ"ל, ד"ר יוסי בכר. ד"ר בכר יתמקד בהרצאותיו בכלכלת ישראל, בטיפול בבעיות החברתיות ובתוכניות הממשלה לפיתוח הגליל והנגב לאחר תוכנית הגירוש.

לאחר מכן, ימשיך המנכ"ל לניו יורק, שם יקיים סדרה של פגישות והרצאות בפני משקיעים וגופים מוסדיים בנושא כלכלת ישראל ושוק ההון הישראלי.
