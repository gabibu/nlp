

השר לשעבר עוזי ברעם, אשר שימש כיועץ של יו"ר מפלגת העבודה הנבחר אומר לערוץ 7 כי מדיניותו הכלכלית של פרץ תהיה שקולה. "פרץ לא יעשה פוליטיקה של מזכיר הסתדרות, הוא גם יהיה בעד שוק חופשי ובעד הפרטה".

"אני חשבתי שהתוצאות שקולות אך גם אני, כמו כל עם ישראל, ראיתי שהסקרים לא מראים את זה וכשראיתי את הפערים הגדולים בסקרים חשבתי ביום האחרון שאולי העובדה שמתן וילנאי הסיר את מועמדותו לטובת שמעון פרס תעזור לפרס", אמר ברעם והדגיש כי באף נקודת זמן לא חשב שהפערים בין פרץ לפרס הם כל כך גדולים כמו הפערים שהוצגו בסקרים לפיהם היה פער עצום בין המתמודדים על התפקיד.

"לא הופתעתי מדבר אחד, שעמיר פרץ יביא איתו למפלגת העבודה אנרגיות שלא היו לה", הוסיף ברעם והסביר כי פרץ הלך למקומות שמפלגת העבודה לא דרכה בהם בשנים האחרונות באופן מיוחד, הצליח להביא איתו שכבה די צעירה של אנשים חדשים והוא חושב שבמדינת ישראל, עם כל הבעיות הביטחוניות והמדיניות, הנושא הכלכלי-חברתי הוא נושא שיכול להוביל מערכת בחירות.

ברעם העריך כי זכייתו של פרץ בבחירות לראשות מפלגת העבודה לא תגרור אחריה עזיבת חברים אשר לא מסתדרים עם האג'נדה הכלכלית-חברתית שלו. "אני לא חושב שזה יקרה כי עמיר פרץ לא יעשה פוליטיקה של מזכיר הסתדרות, הוא גם יהיה בעד שוק חופשי ובעד הפרטה אבל גם בסקנדינביה יש שוק חופשי והפרטה אבל יש התערבות של המדינה בבעיות חברה ולא כל דאלים גבר כמו שהיה בזמן ביבי", אמר ברעם וסיכם כי הוא חושב שפרץ יגיע לפשרה חברתית, ישמור על שוק ההון ולא ילך למדיניות קיצונית.

לדבריו, עמיר פרץ מסוגל ליצור תנועה גדולה למפלגת העבודה מקרב מצביעי הימין בעיירות הפיתוח, מושבי העולים ובמקומות אחרים בהם הבעיה החברתית- כלכלית חשובה לתושבים והם מעולם לא ראו במפלגת העבודה דברית שלהם. "אם תסתכל על האנשים הנמצאים מתחת לקו העוני אז האחוזים הגבוהים ביותר הם אצל הערבים והחרדים. לחרדים אין לו אפשרות להיכנס אבל לערבים כן ולפי דעתי אפילו לקחת מנדטים מהמפלגות הערביות", אמר ברעם.

להאזנה לראיון
