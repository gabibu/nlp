

ח"כ פרופ' אריה אלדד אומר כי ניתן לקיים הסדרי ביקורים בהר הבית כפי שנעשה הדבר במערת המכפלה אבל "ממשלת ישראל מעדיפה באופן בולט להכנע לטרור הערבי ולאיומי הערבים ואפילו מזמינה איומים", כדבריו.

בראיון לאריאל כהנא בערוץ 7 אומר ח"כ אלדד מהאיחוד הלאומי כי כשהכריזו שביקור יהודים עלול להוות פרובוקציה, הגיבו חברי הכנסת ומנהיגי הציבור הערביים בהתאם והצהירו כי הם יראו בכל נסיון לעלות להר הבית "פגיעה בהר שתגרום לעליית העולם המוסלמי עלינו". אצלנו, הוא מוסיף, אמרו מיד: הנה יש פגיעה בבטחון המדינה, אבל למעשה מדובר במשחק שבו ישראל מזמינה איומים והצד השני "מאיים" וממשלת ישראל עושה את חלקה: נכנעת לטרור ולאיומים.

אלדד מדגיש כי ביקש לעלות להר הבית רק אחרי שהודיעו כי ליהודים ייאסר לעלות "האיסור קומם אותי ולא תנועת רבבה ולא מטרותיה. האיסור על יהודים לעלות להר הבית בגלל איומי ערבים, הקפיץ אותי לכאן".

אלדד מציין כי איומי סרק הושמעו גם כאשר ביקשו לפתוח באופן כללי את הר הבית לביקורי יהודים. גם אז אמרו שכל העולם הערבי על מיליארד וארבע מאות אלפי המוסלמים בעולם "יעלו עלינו". האיומים לדבריו הושמעו והם מנוצלים בצורה צינית על ידי אלה ש"אינם מסוגלים להגן על האינטרסים הלאומיים של העם היהודי בארץ ישראל".

"אין לי ספק שאם ממשלת ישראל תקבל החלטה לקיים הסדרים כמו אלו הננקטים במערת המכפלה, תהיה מחאה, יושמעו איומים, 'יעשו קולות', לבסוף נעשה את שלנו והם יקבלו את המצב", אומר אלדד.
