

כנס פעילי שטח של האיחוד הלאומי היום בתל-אביב. "נעבור מעל ראשה של התקשורת ונביא לכל בית בישראל סרט של חצי שעה, ערוך היטב, שמספר את כל האמת על התכנית הזו", אומר ח"כ הנדל לערוץ 7.

הכנס יתקיים תחת הכותרת "זה לא יקרה" בגני התערוכה שבתל אביב. באיחוד הלאומי אומרים כי באירוע זה נכנסת מפלגת האיחוד הלאומי לפעילות שטח אינטנסיבית במאבק נגד ההתנתקות.

כתבנו עודד שטרן שוחח עם יושב ראש סיעת האיחוד הלאומי חבר הכנסת צבי הנדל ושאל אותו על מטרות הכנס.

"אנחנו מתחילים בפעילות שטח היום, לאחר שחוק משאל העם לא עבר בכנסת", אומר חבר הכנסת הנדל, "נשלח פעילים, נעבור מעל ראשה של התקשורת ונביא לכל בית בישראל סרט של חצי שעה, ערוך היטב, שמספר את כל האמת על התכנית הזו, מתוך תקווה שלחץ מלמטה יביא לשינוי מיוחל אצל מספר ח"כים פחדנים שמצביעים בניגוד להשקפתם מתוך שיקולים זרים של ג'ובים וכדומה"

"מעבר לכך" מוסיף הנדל, "מטרת הכנס היא גם להציג לציבור בפעם הראשונה את ההליכה המשותפת של מולדת, תקומה והציונות הדתית"

את הכנס ילווה הזמר בני אלבז שכתב והלחין שיר במיוחד לחומרי ההסברה של מפלגת האיחוד הלאומי, השיר, "זה לא יקרה", הוא שיר מקורי ראשון שנכתב נגד ההתנתקות. ממילות השיר:"הם יגיעו עד ביתנו, הם ינשלו את אדמתנו, הם גם ירצו את ירושלים, אשקלון תבער אש".
