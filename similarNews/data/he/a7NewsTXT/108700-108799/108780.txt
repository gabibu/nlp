

בעקבות העלייה במחירי הסולר, מתכוונים נהגי המוניות באזור המרכז לחסום כבישים ולגרום לשיבושי תנועה. המשטרה נערכת בכוחות מתוגברים.

נהגי המוניות נועדו בשעות הערב לדיון בו נקבע מיקום הפרות הסדר ושיבושי התנועה. הנהגים החליטו שלא לעצור את רכביהם אלא להגיע לצמתים מרכזיים באזור המרכז ולפתוח בנסיעה איטית שתשבש את התנועה.

כמו כן הודיעו מנהלי תחנות המוניות באזור המרכז כי מוקדנים לא יענו לשיחות טלפון ולהזמנות של אזרחים, מתוך המגמה לשבש את השירות.

את ההיערכות בזמן ההפגנות יתאמו הנהגים ברשתות הקשר הפנימיות. לעומתם ינסו במשטרה לפענח את הנאמר ברשתות ולמנוע את הביצוע.

המניע להפגנת נהגי המוניות הוא עליית מחירי הסולר והביטוח.

במסגרת היערכות המשטרה להפגנה התפרסו מאות שוטרים מתוגברים באמצעי עזר בכבישי המרכז על מנת לזהות את תחילתן של ההפגנות ולמנוע את מימוש תכניות הנהגים.
(ש)
