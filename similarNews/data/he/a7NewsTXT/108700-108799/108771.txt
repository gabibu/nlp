

לקראת הפגישה הערב עם נשיא ארצות הברית הודיע ראש הממשלה שרון כי בכוונתו לאיים כי אם אבו מאזן לא יפעל נגד הטרור תצטרך ישראל לעשות זאת בעצמה.

את דבריו אמר שרון לעיתונאים בתום פגישת ההכנה שערכה עימו מזכירת המדינה האמריקאית קונדוליסה רייס.

שרון יפגוש את הנשיא האמריקאי בחוותו שבטקסס הערב (ב') ב-18:00 (שעון ישראל). ראש הממשלה אומר כי יציג את ירי למעלה ממאה פצצות המרגמה על חבל קטיף בשתי היממות האחרונות מנוגד להסכמות שארם א'שייח'. על פי הסכמות אלה, אם יוכח שהנהגת הרש"פ אינה עושה די למניעת הטרור ייאלץ צה"ל לעשות זאת בעצמו.

לפגישה מנסים מארגניה ואנשי לשכת ראש הממשלה לשוות אופי הסטורי, ואופי של מחווה אישית נדירה. זאת שכן מעולם לא נפגש ראש ממשלה ישראלי עם נשיא אמריקאי במעונו הפרטי. הצפי הוא כי מחירה של המחווה תהייה התייחסות ברורה של הנשיא האמריקאי נגד המשך הבנייה במעלה אדומים.

לעומת זאת יבקש ראש הממשלה מהנשיא האמריקאי לשוב על עמדתו, כפי שהוצגה בישראל, אודות האחיזה הישראלית בגושי ההתיישבויות ביהודה ושומרון.

נזכיר כי דברים ברוח דבריו של ראש הממשלה אודות האחריות הפלשתינית למניעת הטרור, אמר גם שר הבטחון מופז בשיחת טלפון עם יו"ר הרש"פ אבו מאזן.

באשר לירי המרגמות לעבר ישובי חבל קטיף אומר שר האוצר בנימין נתניהו כי ישראל הייתה צריכה להבהיר לרש"פ באופן חריף ביותר את כוונותיה ולהגיב באופן חמור ביותר על הירי על ישובי קטיף. נתניהו קבע כי על צה"ל לשתק את גורמי הטרור. בדבריו רמז לכך שישראל לא הייתה מתייחסת באופן דומה לירי על שכונות כגילה ואחרות. "מדוע ממשלת ישראל מוכנה לקבל ירי והפצצות אל גוש קטיף?", תהה נתניהו.

(ש)
