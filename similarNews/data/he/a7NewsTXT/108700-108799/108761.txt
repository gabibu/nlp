

קטין, תלמיד כיתה י"א, נעצר בשעות הצהריים בחשאי על ידי משטרת רמלה, ומאז נעלמו עקבותיו, כך טוענת עמותת 'חננו'. המשטרה בתגובה: הנער התכוון להבעיר צמיגים על הכביש.


לדברי אנשי עמותת 'חננו' קיבל הבוקר י.מ., בן 17, שיחת טלפון מאלמוני שהזדהה כמארגן חסימות כבישים, אשר קרא לו להגיע היום בצהריים לקיבוץ שעלבים, הסמוך ללטרון, לצורך חסימת כביש. כשהגיע הנער למקום, וראה כי במקום אין איש, קיבל מאותו מתקשר שיחת טלפון נוספת ובו הוא נדרש להגיע למרכז הקיבוץ. מאז נעלמו עקבותיו, ורק לאחר חקירה מאומצת התגלה כי הוא עדיין עצור בשעה זו על ידי חוקרי משטרת רמלה.

לטענת אנשי העמותה, לא דיווחה המשטרה על מעצר הקטין להוריו, ואף לא לסנגוריה הציבורית, כנדרש בחוק.

ממשטרת ישראל נמסרה גרסה שונה לאירוע. לטענת המשטרה, נעצר הנער בחשד שתכנן להבעיר צמיגים באזור גשר שעלבים שעל כביש מספר 1 ולאחר שתצפת על הכביש והמתין לרגע שבו לא יהיו שוטרים במקום כדי לחסום את הכביש.

נכון להערב, הועברו 33 עצורים, ביניהם 5 קטינים, לאגף החדש בכלא מעשיהו.

הבוקר, נעצרו רק בודדים, בעת חסימת הכביש בנתיבי אילון. כל שאר העצורים, נאספו ע"י המשטרה בעיר תל אביב ובסביבתה, ונעצרו רק בגלל חזותם הדתית. בין היתר נעצרו חייל דתי שעבר ברחוב רוקח, שעדיין שוהה במעצר, וכן ילד בן 10 שהיה בדרכו לבית סבתו. הילד שוחרר לאחר שעות רבות.

העצורים סיפרו לעורך דינם כי בעת שהיו בנסיעתם בניידת המשטרה, קרא השוטר לחברו "רגע, רגע, תעצור יש כאן עוד שני דתיים, בוא נעצור אותם". למרות השעות הרבות שחלפו מאז הבוקר, טרם מצאה המשטרה זמן להביא את הקטינים בפני שופט, כנדרש בחוק, והם נותרו הלילה במעצר.

עמותת "חננו" מסייעת לאזרחים וחיילים שנעצרו בעקבות המצב והביטחוני, ונאלצו להגן על חייהם. כמו"כ היא מסייעת, משפטית וכלכלית, לאזרחים הנרדפים ע"י המשטרה בגלל מימוש זכות המחאה וההפגנה.
