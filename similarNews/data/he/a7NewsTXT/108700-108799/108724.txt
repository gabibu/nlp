

ועדת החינוך של הכנסת הודיעה שלא תאשר לבתי הספר לגבות מן ההורים תשלומים עבור פעילויות חברתיות כמו טיולים וסיורים לימודיים. "מדובר בחלק בלתי נפרד מתכנית הלימודים", קבעו חברי הוועדה.

בהודעת וועדת החינוך של הכנסת שפורסמה אתמול נאמר כי הוועדה לא תאשר לבתי הספר לגבות מן ההורים תשלומים עבור פעילויות בית ספריות כמו טיולים, סיורים לימודיים ופעילויות חברתיות לשנת הלימודים הבאה.

על פי החלטת הוועדה, מדובר בחלק בלתי נפרד מתוכנית הלימודים ולכן אין לבסס את הפעילויות הללו על תשלומי הורים. החלטה זו תואמת את מסקנות ועדת דוברת שקבעה שהגורם העיקרי ליצירת פערים בחברה הוא תשלומי ההורים.

את המטלה למצוא מקורות כספיים חלופיים לתשלומי ההורים מטילים חברי וועדת החינוך על ממשלת ישראל על משרד החינוך ועל משרד האוצר. "לצערי, האיזון התקציבי במשרד החינוך אינו נכון. נוצר מצב שיש חינוך, אולם אין הקניית ידע. משרד החינוך אינו מבין שפעילויות בית ספריות חשובות לא פחות משיעור בתנ"ך, ביקור במוזיאון או שיעור היסטוריה", אמרה יו"ר וועדת החינוך של הכנסת, ח"כ מלי פולישוק בלוך.
