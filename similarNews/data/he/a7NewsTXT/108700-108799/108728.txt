

"לא נמשיך בהעברת ערים לרש"פ עד שלא יאספו את הנשק מידי המחבלים", כך אמר אתמול קצין בכיר בתדרוך שערך לכתבים, כך מוסר כתבנו קובי פינקלר. עוד אמר הקצין כי לאחר השלמת תכנית ההתנתקות צפויה הסלמה בטרור.

"לא נעביר את קלקיליה עד שיסתיים תהליך העברת המבוקשים יריחו וטול כרם ועד שהנשק לא ייאסף בידי המחבלים", כך אמר הקצין הבכיר. "זו נקודה שסוכם עליה בדיונים והפלשתינים אינם עומדים בהסכם", נימק את ההחלטה.

לטענת הקצין, ממשיך הטרור לפעול כל העת וישנה בקרב המחבלים תחושת נרדפות וניסיון לגיוס פעילים מחדש. "מאז כניסתו של אבו מאזן לתפקיד יו"ר הרשות ולמרות רצונו להשבת השקט יש לו איומים מביתו פנימה, אבו מאזן פועל רק בעיתות משבר ולא השכיל למנות אנשים נאמנים לו", אמר והוסיף כי להערכתו, האיום המרכזי הוא הברחות האמל"ח לשטחי יהודה ושומרון. "אנו מזהים ניסיונות להבריח אמל"ח דרך הנגב והבקעה וזהו האיום הגדול ביותר כיום על הגזרה מכיוון שאין למחבלים כיום חומר נפץ תקני.

כתבנו מוסר כי הקצין צופה שבעת תהליך עקירת היישובים יגיעו לאזור רצועת עזה כ-100 אלף אזרחים אשר ינסו לחסום בגופם ובדרכים נוספות את ביצוע תהליך העקירה. עוד אמר כי נשקי המתיישבים בגוש קטיף ייאספו על ידי צה"ל מספר ימים לפני תחילת ביצוע העקירה, על מנת למנוע מצב של "איבוד עשתונות בעת התהליך הכואב והקשה", כדבריו.

באשר למציאות שתיווצר באזור לאחר השלמת תהליך עקירת היישובים יש לקצין תחזית קודרת. "בסוף הקיץ או בתחילת הסתיו ישנה אופציה להסלמה", אמר וציין כי בצה"ל מזהים הכנת אמצעי פיגועים הכוללים גם פיגועי מדף וגם הכנת תשתית לפיגועים רחבי היקף באזורים שונים בתחומי הקו הירוק ומעבר לו.

בנוגע לסוגיית הריסת בתי המפונים אמר הקצין כי "אם נגיע למצב שבו לא יהיה למי למסור את הבתים עם סיום תהליך ההתנתקות נכון יהיה להרוס את הבתים".
