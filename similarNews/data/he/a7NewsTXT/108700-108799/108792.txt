

בבית אריאלה מתקיימת בימים אלה תערוכה בנושא "ליצנים, שוטים ובדחנים". התערוכה היא פרי יוזמה משותפת של בית אריאלה מרכז תרבות ואגודת המאיירים בישראל בהשתתפותם של 63 אמנים.

100 העבודות (דו-מימד ותלת מימד) המוצגות נעשו בטכניקות שונות: אקוורל, גואש,
דיו, עפרונות, פסטל, קולא'ז, מגזרות נייר, מחשב (פוטושופ, פיינטר), תחריט יבש צבוע, עיסת נייר, בצק סוכר, שוקולד ועוד.

בבית אריאלה אומרים כי ועדה מקצועית בחרה את העבודות לתערוכה מתוך מאות עבודות שהגיעו. עם חברי הועדה נמנים: פרופ' אהובה בלקין, ד"ר מירי ברוך, ד"ר אריאלה קרסני,
עפרה גלברט-אבני ויעל-שחר שריד.

העבודות המוצגות בתערוכה מציגות קשת רחבה של נושאים המשקפים את עולמו של הליצן: הקשר האמביוולנטי בין הליצן והשליט, הליצן כמבקר חברתי, הליצן השובר מוסכמות וחוצה גבולות, גילגולי דמותו של ארלקינו מה"קומדיה דל-ארטה", ליצני קרקס וחצר, אישי ציבור מהפוליטיקה ומעולם הבידור בדמותם של שוטים, ליצנים עשויים משוקולד, מבצק סוכר, מפירות וירקות, וגם "סתם" ליצנים חביבים שילדים אוהבים במיוחד.

טקס הפתיחה: יום רביעי 23.3.2005 בשעה 19:30.
(ש)
