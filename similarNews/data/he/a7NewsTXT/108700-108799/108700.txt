

הנשיא קצב אמר היום כי הוא סומך על כוחות הביטחון שיפעלו בנחישות על מנת למנוע הידרדרות בהר הבית. "אין שום כוונה לצמצם את זכות המוסלמים. יחד עם זאת, אין לפגוע בזכויות היהודים".

נשיא המדינה, מר משה קצב, נפגש היום במשכנו עם מנכלי"ת המשרד לאיכות הסביבה, מנכ"ל רשות הטבע והגנים ונציב המים   לרגל שבוע האהבה לטבע, למים ולסביבה החל החודש.

נציגי המוסדות עדכנו את הנשיא קצב בדבר הפעילות שמקיימים במטרה להעלות את המודעות הציבורית לזכות האדם והטבע למים על מנת שיהיה אפשר להציל את שרידי היופי הטבעי של הארץ.
מנכ"ל רשות הטבע והגנים, מר אלי אמיתי, התייחס לדליקה שארעה בצפון בסוף השבוע ואמר כי הנזק האקולוגי עומד על כ- 2,000 דונם של חורש טבעי ודרוש פרק זמן ארוך על מנת לשקמו. אמיתי הוסיף כי גם הנזק הכלכלי הוא רב ונעשים מאמצים בימים הקרובים לאמוד אותו.

בתשובה לשאלות עיתונאים באשר להר הבית אמר הנשיא קצב כי הוא סומך על כוחות הביטחון שיפעלו בנחישות על מנת למנוע הידרדרות. הנשיא הוסיף כי לא יהיה מנוס מהסדר ארגוני על מנת לשמור על קדושת הר הבית לשתי הדתות. אין שום כוונה לצמצם את זכות המוסלמים לקיים פולחן דתי באופן מלא וללא פגיעה. יחד עם זאת, אין לפגוע בזכויות היהודים.
