

ההתאוששות בתעשייה מלווה גם בעליות שכר. לאחר שנתיים רצופות של ירידות, חל בשנת 2004 גידול ריאלי של 2.5% בשכר הממוצע בתעשייה והוא הגיע ל-9,488 שקל לחודש.

על דבר עליות השכר מסרה נירה שמיר, ראש אגף כלכלה בהתאחדות התעשיינים, בהסתמכה על ניתוח בנושא התפתחות השכר בשנת 2004.

שמיר מעריכה, כי השכר בתעשייה יעלה השנה בממוצע בכ-3%, זאת במקביל להמשך צמיחת התעשייה.

בדבריה ציינה שמיר כי הגורמים העיקריים שהסבירו את עליית השכר בתעשייה בשנת 2004 הינם: החזרה למסלול של צמיחה, (בשנת 2004 צמחה התעשייה בקצב מהיר של 6.9% לאחר נסיגה ריאלית מצטברת של כ- 7% בשנים 2001   2003); הגידול המרשים של כ- 6% בפריון העבודה בתעשייה, (תוצר לשעת עבודה); מדד המחירים השלילי (0.4%-) הממוצע בשנת 2004; קליטת העובדים בתעשייה, (כאשר עיקר הקליטה הייתה בענפי ההייטק המאופיינים ברמות שכר גבוהות ביחס לממוצע התעשייה - דבר שמשך כלפי מעלה את השכר הממוצע בתעשייה).

שמיר ציינה, השכר החודשי הממוצע בענף ציוד תקשורת אלקטרוני היה הגבוה ביותר בשנת 2004 והסתכם ב-17,651 שקל   גידול של 5.8% לעומת 2003, ואילו השכר בענף העור היה אשתקד הנמוך ביותר והגיע לכ-5,049 שקל לחודש בממוצע   גידול של כ-1% לעומת 2003.

מניתוח התפתחות השכר בענפי התעשייה לפי קבוצות ענפים עולה, כי עלייה ריאלית חדה של 3.7% נרשמה בשנת 2004 בשכר הממוצע בקבוצת ענפי הטכנולוגיה המעורבת עילית והוא הגיע ל-10,880 שקל לחודש. זאת לאחר נסיגה קלה של 0.3% בשנת 2003. (מדובר בענפי הכימיקלים וזיקוק נפט, מכונות וציוד ומנועים וציוד חשמלי). עלייה זו אפיינה את כל ענפי הקבוצה, כאשר עלייה בולטת של כ- 5% נרשמה בשכר ענף המכונות והציוד.

במקביל, עלייה ריאלית של כ-3.2% נרשמה אשתקד בשכר הממוצע בקבוצת ענפי הטכנולוגיה המעורבת מסורתית והוא הגיע ל-7,982 שקל לחודש, זאת לאחר קיפאון בשכר בשנת 2003. (מדובר בענפי הכרייה וחציבה, מינרלים אל מתכתיים, מוצרי גומי ופלסטיק ומתכת). עליית השכר אפיינה את כל ענפי הקבוצה, כאשר עלייה ריאלית חדה של כ- 9%, נרשמה בענף הכרייה והחציבה.

בדומה, עלייה ריאלית של 2.8% נרשמה בשנת 2004 בשכר הממוצע בקבוצת ענפי הטכנולוגיה המסורתית והוא הגיע ל-6,763 שקל לחודש. זאת לאחר עלייה של 0.5% בשנת 2003. (מדובר בענפי המזון והמשקאות, טקסטיל והלבשה, נעליים ועור, עץ וריהוט, נייר ודפוס). העלייה בשכר אפיינה את כל ענפי הקבוצה, כאשר עלייה ריאלית חדה של 6.5%, נרשמה בענף הטקסטיל וההלבשה.

שמיר מציינת, כי עלייה ריאלית מתונה ביותר של 0.4% נרשמה בשנת 2004 בשכר הממוצע בקבוצת ענפי הטכנולוגיה העילית והוא עמד על 14,752 שקל לחודש, זאת לאחר נסיגה של כ- 1.5% בשנת 2003. שונות אפיינה את התפתחות השכר בענפי הקבוצה, כאשר ירידה ריאלית חדה ביותר, של 12%, נרשמה בשכר ענף הרכיבים האלקטרוניים, לעומת עלייה ריאלית של 5.8% בשכר בענף ציוד התקשורת האלקטרוני.

שמיר ציינה, כי מניתוח רבעוני מתברר, כי קצב עליית השכר הריאלי בשני הרבעונים האחרונים של 2004 היה מתון יחסית בחס לקצב העלייה בארבעת הרבעונים שקדמו להם. זאת בשל עליית מדד המחירים לצרכן בשני הרבעונים האחרונים של 2004; הירידה בשעות העבודה למועסק בתקופה הנסקרת; והירידה הריאלית בשנה בקבוצת ענפי הטכנולוגיה העילית בשני הרבעונים האחרונים אשתקד.
(ש)
