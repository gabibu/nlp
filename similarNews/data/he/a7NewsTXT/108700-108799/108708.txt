

השר שרנסקי פנה בדחיפות לרה"מ וביקשו להביא לידיעתו של הנשיא בוש כי לראשונה מופיע הזיוף ה"פרוטוקולים של זקני ציון" בספר לימוד היסטוריה חדש של הרש"פ כהחלטה של הקונגרס הציוני הראשון.

"מדובר בהמשך ההסתה ברש"פ ואף בהחרפתה, ובהתחזקות הקו האנטישמי שניכר שם בשנים האחרונות", אומר שרנסקי.

כתבתנו רותי אברהם מוסרת כי השר לענייני תפוצות חברה וירושלים, נתן שרנסקי, פנה לרה"מ וציין כי הבוקר (א) קיבל צילומים מתוך ספר לימוד שיצא לאחרונה לאור על ידי הרשות הפלשתינית, ובו לראשונה מוצגים הפרוטוקולים של זקני ציון, זיוף של משטרת רוסיה, כ"עובדה היסטורית וכהחלטות סודיות של הקונגרס הציוני הראשון".

לדברי שרנסקי, בספר הלימוד אין הסבר כי המדובר בזיוף. "היפוכו של דבר, העניין מובא בסיכום הקונגרס הציוני הראשון בבזל, בשנת 1897, ובספר נטען שהפרוטוקולים של זקני ציון הם החלטות הקונגרס הציוני הראשון.

מדובר בספר היסטוריה לכיתות י', History of Modern and Contemporary World, Grade 10 (2004) p. 63, שהוכנס לשנת הלימודים הנוכחית.

"הצגת הפרוטוקולים בצורה שקרית זו חמורה במיוחד לאור הוצאתם המחודשת לאור של מהדורות חדשות של הפרוטוקולים בסוריה ובמצרים והפצתן בחנויות ספרים ובאמצעות אתרי אינטרנט ברחבי העולם המוסלמי בחודשים האחרונים", אומר שרנסקי.

פניית שרנסקי לראש הממשלה באה בעקבות מידע שקיבל מ"המרכז למעקב אחר השפעות השלום" CMIP, שפרסם ארבעה דו"חות על ספרי לימוד ברש"פ ועומד לסיים דו"ח נוסף על ספרים לכיתות ה' וי'. על פי המידע בדו"ח, ביותר מ 160 ספרי לימוד ברש"פ ישראל אינה מוזכרת כמדינה ריבונית והמפות המופיעות בספרים, אינן כוללות את מדינת ישראל.

"אין ספק שמידע זה, מעיד על כך שההנהגה הפלשתינית אינה עושה מאמץ ראוי להפסקת ההסתה ולשינוי האווירה העוינת בין העמים. יתירה מכך, יש החרפה של ההסתה שמחזקת את הקו האנטישמי שניכר שם בשנים האחרונות", כותב השר שרנסקי לראש הממשלה. "התקדמות אמיתית בתהליך השלום איננה אפשרית כל עוד נמשכת ההסתה בספרי הלימוד, ובפרט כשזו מוחרפת דווקא בספרים חדשים שמוחדרים למערכת. חשוב שידידנו הנשיא בוש, שבפגישתי האחרונה עמו, גילה עניין מיוחד בכל הקשור בחינוך ברשות הפלשתינית, יקבל מידע זה לידיו כבר בפגישתכם הנוכחית".
