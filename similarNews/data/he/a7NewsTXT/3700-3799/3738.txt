

חיל האויר קיבל בערוצים בינלאומיים מידע, כי המטוס הלבנוני המריא ללא רשות משדה התעופה בביירות. מידע זה הספיק כדי לנקוט בכל האמצעים ולבסוף להפיל את המטוס, כך אמר מפקד חיל האויר האלוף דן חלוץ במסיבת עיתונאים בבית סוקולוב בתל אביב.

המטוס הלבנוני חדר לשמי ישראל בחוף ראש הנקרה ב-11:20 בצהריים. 23 דקות אחר-כך הופל ברצועת החוף שבין גבעת אולגה ובין מכמורת.

האלוף חלוץ מסר, כי הקשר עם מגדל הפיקוח בשדה התעופה בביירות נעשה ע"י חיל האויר ובאמצעות "צד שלישי". הכוונה היא, ככל הנראה, למגדל הפיקוח בשדה התעופה בקפריסין. כבר כ-10 ק"מ דרומית לשדה התעופה הבינלאומי ביירות היה ברור לחיל האויר שהמטוס הלבנוני המריא ללא רשות. מרגע זה התחילה הכוננות בחיל האויר לקראת יירוטו של המטוס.

לדברי מפקד חיל האויר, כאשר הגיע המטוס הלבנוני לאזור שבין צור וצידון, ניסו בחיל האויר ליצור עימו קשר. גם משדה התעופה בביירות ניסו ליצור עם המטוס קשר, אולם הטייס לא ענה. גם כאשר חצה הטייס את גבול ישראל-לבנון בחוף ראש הנקרה הוחלט בחיל האויר להעמיד בכוננות את מערך הנ.מ. אולם לא להפיל את המטוס מאחר ובצמרת החיל הוחלט כי המטוס לא מהווה איום.

מטוסי F-16 של חיל האויר ליוו את מטוס הססנה 152 כאשר הוא טס דרומה. גם בשמי חיפה הוחלט לא להפילו מאחר והטייס הלבנוני לא הראה סימנים כי הוא מתכוון לפנות מזרחה ולהתרסק בעיר. כאשר היה המטוס באזור עכו ואחר-כך באזור קיבוץ חותרים וקיבוץ נחשולים ביצע חיל האויר ניסיון להתקשר עם המטוס בסימנים בינלאומיים מוסכמים ולגרום לו לשנות את נתיב טיסתו ולטוס עם מטוסי חיל האויר לבסיס חיל האויר.

כאשר הגיע המטוס לשמי קיבוץ מעגן-מיכאל, ירו מטוסי חיל האויר צרורות לפני המטוס כדי להרתיעו, אולם גם זאת ללא מענה. זמן קצר אחר-כך כאשר היה המטוס בין מכמורת וגבעת אולגה הוחלט כי הוא מתקרב לאזורי האוכלוסין הצפופים של ישראל וכי יש להפילו. מסוק של חיל האויר ירה על המטוס והוא התפרק באויר. שבריו התפזרו ברדיוס של כקילומטר ממקום ההפלה.

לדברי מפקד חיל האוויר, ההחלטה על ההפלה אחרי ש-25 דקות טס המטוס הלבנוני בשמיה של מדינת ישראל נעשתה "על ידי הדרגים המתאימים, על פי הנוהלים של צה"ל". לדברי האלוף, על קו החוף מביירות לצידון לא טסים בדרך כלל מטוסים אזרחיים והיה בכך משום אינדיקציה שהמדובר במטוס עויין. האלוף חלוץ הסביר כי לא ידוע מה כוונתו של הטייס ואולם מטוס אזרחי שכזה המתרסק בכוונה במרכזי האוכלוסין של ישראל יכול לגרום נזק רב ונפגעים רבים גם אם הוא אינו נושא מטעני חבלה.

מפקד חיל האויר הדגיש כי ההוראות בצה"ל קובעות שמטוס זר שמסרב לענות לניסיונות ההתקשרות עם מטוסי חיל האויר וטס למקום בו הוא יכול לסכן אוכלוסיה לא יוכל להמשיך ולטוס. דן חלוץ הוסיף כי אזור ההפלה של המטוס הוא אחד האזורים היחידים בחופה של ישראל בו אין יישוב צפוף של אוכלוסיה.
