

כוחות החילוץ הצליחו בשעה האחרונה להוציא חמישה אנשים מתחת להריסות, שלושה בעודם בחיים. למרות זאת, כוחות החילוץ מעריכים כי יקח שלושה ימים עד לפינוי מלא של ההריסות.

במסגרת פעולת פיקוד העורף הובאו לשטח צוות הצלה של בית הספר לחילוץ של פיקוד העורף וצוות החילוץ הארצי של פיקוד העורף שצבר ניסיון רב בפינוי בניינים קורסים בארץ ובחו"ל.

כדי לאתר פצועים מתחת להריסות הובאה למקום גם פלוגת הכלבנים של פיקוד העורף וצוות המהנדסים שינסה למנוע התמוטטות של חלק הבניין שעדיין לא קרס. זאת, כדי למנוע אסון נוסף וכדי לאבטח את מבצע החילוץ המתנהל במרכזו של הבניין שהתמוטט.

דחפורים ומנופים של צה"ל הגיעו אף הם למקום כדי לסייע בפינוי גושי הבטון המכסים על הלכודים. אלוף פיקוד העורף האלוף גבי אופיר נמצא במקום ומפקד על האירוע.

אנשי החילוץ מנסים ליצור קשר עם האנשים הקבורים ומעניקים להם חמצן ומשוחחים עימם עד החילוץ.

סגן שר לביטחון פנים עוזי לנדאו אמר, כי לא היה אסון כזה במדינה והוסיף כי כרגע הכי חשוב לתת לכוחות בשטח לעבוד.


