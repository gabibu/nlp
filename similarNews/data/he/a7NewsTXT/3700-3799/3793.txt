

מכונית תופת התפוצצה הלילה בחניון מגרש הרוסים במרכז ירושלים. איש לא נפצע, אך חמישה בני-אדם נפגעו מחרדה ופונו לבית החולים "ביקור חולים".

מכונית התופת התפוצצה מעט אחרי חצות, סמוך מאוד למטה משטרת מחוז ירושלים ולבית המעצר של מגרש הרוסים. המכונית התרסקה לחלוטין, וחלקים שלה עפו עד סמוך לבית משפט השלום, הנמצא במרחק של כמאה מטרים מהמקום. נזק נגרם למספר כלי רכב נוספים.

מחקירה ראשונית של עדי ראייה עולה כי מכונית התופת הונחה ככל הנראה על ידי שני צעירים פלשתינים דקות לפני הפיצוץ. השניים נמלטו ברכב אחר. המשטרה פתחה בסריקות בסיוע מסוק ופרסה מחסומים - אולם השניים לא נתפסו.

מפקד מחוז ירושלים, ניצב מיקי לוי, אמר כי "מדובר במטען רב-עוצמה. המכונית התרסקה לחלוטין. המכונית הוחנתה ברחוב מונבז, רחוב פאבים ודיסקוטקים הומה בבני נוער, ובנס לא נגרמו אבדות בנפש".
