

מוטי עבו, מנהל המינהל הקהילתי בגילה, אמר ביומן ערוץ 7 כי מפרסום צילום של ילד בבית ג'אלה, המחזיק קליעי מרגמות בידיו, עולה כי הפלשתינים ירו במקלעים אל גילה . לדבריו התושבים חשים שטווח האש גדל, הפגיעות נעשו מדויקות יותר, ואנשים רבים נפצעים בסלון ביתם.

עם זאת אמר עבו כי הוא אינו תומך בהצעתו של השר בניזרי "לגלח" את בתי שכונת ג'אלה, וכי לדעתו יש דרכים אחרות להשיב על כנה את מערכת היחסים הטובה שהייתה בין תושבי גילה לתושבי שכונת בית ג'אלה. כתושבים אנו דורשים שהממשלה תפסיק את הירי, אמר עבו, והוסיף כי לתושבים נמאס לחיות תחת אש, וכי לכן מתכוננים תושבי גילה לצאת היום להפגנה בכיכר פאריז תוך דרישה מהממשלה לנקוט פעולות להפסקת האש. "החלטנו שמעכשיו נשמיע את קולנו בעוז ובקול רם כדי שהממשלה תדע שחוסר מעש לא יעבור בשתיקה", אמר.
