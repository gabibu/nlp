

באירוע הוקרה מרכזי ליהודי אתיופיה לציון 20 שנה לתחילת מבצעי העליה לישראל, אמר ראש הממשלה שרון כי הורה להאיץ את העלאתם לישראל של שארית יהודי אתיופיה.

האירוע התקיים בבניני האומה הערב ובארגונו השתתפו המשרד לקליטת עליה והסוכנות היהודית כמו כן סגן שר הקליטה יולי אדלשטיין, ויו"ר הנהלת הסוכנות סליי מרידור. בערב השתתפו גם הרמטכ"ל שאול מופז, קצין חינוך ראשי תת אלוף אלעזר שטרן ומאות עולים מאתיופיה ותיקים וחדשים כאחד.

ראש הממשלה סיפר על מעורבותו האישית כשר ביטחון בהעלאתם של יהודי אתיופיה לישראל, והוסיף כי הוא מודע לקשיי הקליטה של עולי אתיופיה לישראל, "אבל אנחנו צריכים אתכם ורוצים אתכם כאן". הוא הוסיף כי העובדה ש-2000 מיהודי אתיופיה לומדים באוניברסיטאות ו-3000 משרתים בצה"ל היא ההוכחה הטובה ביותר להצלחת הקליטה שלהם בארץ.

הרמטכ"ל רב אלוף שאול מופז אמר באירוע, כי עליית יהודי אתיופיה היתה מעשה גבורה וצה"ל מצדיע להם ולגבורתם. הרמטכ"ל גם גילה כי היה מעורב לפני 12 שנים בהכנות החשאיות באתיופיה לקראת מבצע משה.
