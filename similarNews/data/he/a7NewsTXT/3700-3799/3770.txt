

הממשלה אישרה היום את תקציב רשות השידור, בסך שמונה מאות עשרים ואחד מיליון שקלים. ההצעה אושרה כפי שהגיש אותה שר האוצר סילבן שלום וזאת למרות התנגדותו של השר רענן כהן, שיהיה בעוד זמן קצר השר הממונה על רשות השידור.

הממשלה גם החליטה אתמול לקיים בהקדם דיון על מהות השידור הציבורי בישראל. כתבנו אפי מאיר דיווח כי אתמול, אחרי חמישה חודשים שעוכב התקציב בוועדת הכספים, הוא אושר. הסיבה לכך שהתקציב לא אושר עד אתמול היא שהתגלה כי מתקציב השנה שעברה נותר עודף של כמעט מאה מיליון שקלים, מה שמעיד על כך שהתקציב גבוה מידי, בעוד הרשות טוענת שאין לה כסף.

עוד נתגלה כי הנהלת הרשות השתמשה ב 50 מיליון שקלים ללא אישורו של הוועד המנהל, שהוא הגוף הציבורי שצריך לפקח על רשות השידור. השאלה המטרידה היא לאן זורמים מיליארד שקל לשנה.
את התשובה לכך אפשר למצוא בכמה עניינים: לפני עשור שנים שכרה הרשות מבנה בבאר שבע, שנועד לשמש כאולפן לאזור הדרום. מלבד השכירות היה צורך להשקיע שם כספים רבים בציוד, אך האולפן לא הופעל עד היום. עם זאת השכירות והארנונה בסך מאה אלף  משולמים כבר עשר שנים. נוסף על כך ברשות השידור נוצר מנגנון מנופח של עובדי מנהלה. מהתקציב שמיועד ליצירות מקוריות ניצל הערוץ 20 אלף שקלים עבור רכישת סרט דוקומנטרי יחיד, וכל שאר הכסף נוצל לתשלומי משכורות עובדים.

כתנאי לאישור התקציב התחייבה רשות השידור לדווח בתוך שלושה חודשים על ביצוע צעדי התייעלות והבראה. חלק מהם יהיו פיטורי עובדים.

נציין כי תקציב רשות השידור עדיין זקוק לאישורה של ועדת הכספים של הכנסת.
