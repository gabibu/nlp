

במהלך אירוע החתונה של קרן ואסי דרור באולם האירועים "ורסאי" בשכונת תלפיות בירושלים קרסה אמש לפתע הרצפה, ועשרות מהחוגגים שהיו שם, ורקדו, נפלו. שלוש קומות קרסו זו על גבי זו. באירוע נפגעו כ 400 אנשים, ומתוכם כבר זוהו כ 20 גופות.

על פי הערכות, השתתפו בחתונה בקומה השלישית 700 אורחים, ואילו הקומה השנייה, מתחת, היתה ריקה.

בתי החולים בירושלים יצאו בקריאה לכל צוותיהם להגיע בלא דיחוי לחדרי המיון של בתי החולים.

עשרות אמבולנסים ממרכז הארץ עשו דרכם לירושלים ונהגים בצירי התנועה המרכזיים במרכז הארץ וירושלים נתבקשו לפנות את הדרכים לאמבולנסים.

כוחות חילוץ והצלה של פיקוד העורף נשלחו אף הם לירושלים לסייע בחילוץ ובטיפול בפצועים.

לבתי החולים של ירושלים הובאו עד כה למעלה מ-200 פצועים בדרגות קושי שונות מהתמוטטות אולם החתונות בדרום העיר.

כתב עתי"ם מוסר, כי לבית החולים הדסה הר הצופים הגיעו 56 פצועים מהם 6 במצב בינוני ו-50 קל. לבית החולים הדסה עין כרם הגיעו 69 פצועים, רבים מהם במצב קשה עד בינוני.

מנהל בית החולים שערי צדק פרופ' יונתן הלוי מסר כי לבית החולים הגיעו 92 פצועים מתוכם 10 שנזקקו לניתוח כולל שני פצועים עם פגיעות ראש ואישה שסובלת משברים מרוסקים באגן. עוד כמה עשרות פצועים קל הובאו לבית החולים ביקור חולים במרכז העיר.

כתב עתי"ם מוסר כי כל בתי החולים הפעילו את מערך החירום שלהם והזעיקו את הרופאים אחיות וצוותי כוח עזר. ליד פתח כל בית חולים המתינו צוותים עם מיטות ואלונקות שמיהרו להוציא את הפצועים שהגיעו מהאמבולנסים זה אחר זה לפתח בית החולים ולהכניסם מיד פנימה.

בתוך חדרי המיון נבדקו הפצועים ומוינו על פי חומרת הפציעה והחל הטיפול בהם.

בשטח האסון התפרסו כוחות של יחידת החילוץ של פיקוד העורף ואלוף הפיקוד גבי אופיר קיבל את הפיקוד על פעולות החילוץ. מנהל אולם ורסאי דודו עדי מסר, כי האולם שבבעלותו קיים כבר 12 שנים. לדבריו, התקיימה רק חתונה אחת בקומה העליונה שכידוע קרסה פנימה."לא מדובר בפיגוע אלא בכשל הנדסי", כך אמר ביום ה' בשעות הלילה מפכ"ל המשטרה שלמה אהרונישקי מחוץ לאולם ורסאי באיזור התעשיה תלפיות בירושלים.

לדברי המפכ"ל מדובר במבנה ישן בשנים האחרונות שופץ המקום והוספו לו מספר תוספות. אהרונישקי אמר כי אינו זוכר אסון בסדר גודל כזה כתוצאה מכשל הנדסי לדבריו הוזעקו עם תחילת האירוע כל הניידות באיזור כדי לפנות צירים לנסיעת אמבולנסים. כמו כן הוזעקו כוחות לסייע למשטרת ירושלים שנמצאת בכוחות מלאים.

עוד ציין המפכ"ל כי כוחות החילוץ של יחידת העורף, וכוחות המשטרה והכיבוי עובדים בתנאים קשים ומורכבים והבעיה המרכזית העומדת בפני כוחות הביטחון היא שלא ידוע כמה אנשים הגיעו לאירוע ואנשי העירייה בשיתוף עם נציגי עיריית ירושלים מנסים לאתר את האנשים שהיו כדי לדעת כמה אנשים חסרים.

