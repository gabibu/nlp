

מטוסי חיל האוויר הפילו מטוס אזרחי קטן שחדר מלבנון. דובר צה"ל מסר כי מטוסי חיל האוויר איתרו את המטוס מיד כשהמריא מביירות, ועקבו אחריו בעת שחדר למרחב האווירי של ישראל בגזרה המרכזית בגבול הצפון. תושבים בנהרייה סיפרו כי הבחינו במרדף האווירי אחר המטוס, ודיווחו שהוא התנהל בגובה נמוך מאוד. משלא נענה המטוס לאיתותים הוא הופל בקו החוף מעל מכמורת. שברי המטוס התפזרו ברדיוס רחב בסביבות מכמורת. גופת הטייס נחתה בתוך משרד בבית הספר "מבואות ים" שבמכמורת, וגרמה לבהלה.

במסיבת עיתונאים אמר מפקד חיל האוויר דן חלוץ כי הטייס הלבנוני המריא מביירות ללא אישור, וכי מטוסי חיל האוויר ליוו אותו רק כשנכנס לתחום האווירי של ישראל. הוא לא נחטף מנקורה כפי שטוענים אמצעי התקשורת בלבנון. לדבריו, הופל המטוס דווקא במכמורת בשל החשש שיתרסק באזור מיושב בצפיפות.

עוד אמר כי ישנן התראות על חדירת מטוסים לתחום המרחב האווירי של ישראל כדי לבצע פיגועים. האלוף חלוץ אמר כי מקשר שנוצר עם מגדל הפיקוח בשדה התעופה בביירות באמצעות "צד שלישי", היה ברור שהמטוס הלבנוני המריא ללא רשות. יתרה מזאת: לדברי האלוף, על קו החוף מביירות לצידון אין טסים בדרך כלל מטוסים אזרחיים, והיה בכך משום אינדיקציה שמדובר במטוס עוין. האלוף חלוץ הסביר כי אין יודעים מה הייתה כוונתו של הטייס, ואולם מטוס אזרחי שכזה, המתרסק בכוונה במרכזי האוכלוסין של ישראל, יכול לגרום נזק רב ונפגעים רבים גם אם אינו נושא מטעני חבלה.
