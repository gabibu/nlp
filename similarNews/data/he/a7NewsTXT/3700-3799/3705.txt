

ראש ממשלת לבנון ראפיק חרירי הכחיש ידיעות שפורסמו בעיתונות, ולפיהן נשיא סוריה בשאר אסד אמר לו כי לעת עתה לא יתקוף החיזבאללה את ישראל. בהודעה שפרסמה לשכת העיתונות של חרירי נאמר כי הנושא לא עלה כלל לדיון בפגישה בין שני האישים בדמשק.

ממקורות שונים דווח כי לאחר שמטוסי חיל האוויר הישראלי חגו בשמי בירות, הם עשו זאת גם מעל צפון לבנון, זו הפעם השנייה תוך שישה ימים. הם חגו מעל האזור הגובל בסוריה, ושברו את מחסום הקול, כך הודיעה משטרת לבנון.

כתב סוכנות הידיעות הצרפתית דיווח על שני מטוסי קרב ישראליים שחגו מעל לאזור בגובה רב, ובשברם את מחסום הקול הרעידו את חלונות הבתים בעיר טריפולי, הגדולה בערי צפון לבנון.
גם נוסעים שבאו מסוריה סיפרו כי מטוסים ישראלים שברו ביום שישי את מחסום הקול מעל העיר טריפולי, וכי המשיכו בטיסתם מעל עיר הנמל לטקייה שבחוף הסורי, ומעל חומס, צפונית-מערבית לדמשק. כמו כן דווח על מטוסים ישראלים שחגו ביום רביעי מעל דרום לבנון זה היום הרביעי ברציפות, בעיקר מעל האזורים הסמוכים לחוות שבעא.
