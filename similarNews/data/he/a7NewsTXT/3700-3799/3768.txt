

באירוע שבו נכחו אנשי צד"ל ובני משפחותיהם אמר סגן השר במשרד ראש הממשלה יורי שטרן כי יום היציאה מלבנון הוא יום אבל למצפון הלאומי. שטרן אמר ביומן הצהריים של ערוץ 7 כי כאב שבנו שירת בלבנון והדיר את השינה מעיני הוריו הוא מבין את שמחת המשפחות על כך שצה"ל אינו נמצא שם, אבל לדעתו, מנקודת מבט לאומית אין סיבות לשמוח. הוא ציין שאינו יודע כמה מקורבנות האינתיפאדה הנוכחית הם תוצאות של נסיגת הבריחה מלבנון. לדעתו, גם השקט השורר על הגבול אינו שקט אמיתי. במאזן הכולל, לדעת שטרן, לא בטוח שישראל הרוויחה מיציאה זו,

ולעומת זאת ההפסד שלה ברור, מכיוון שמיציאה זו קיבלו המחבלים תנופה ומוטיבציה להפעיל אלימות על ישראל כדי להשיג הישגים. לדברי שטרן הוא כואב את בגידת ישראל באנשי צד"ל, ולכן הוא קיבל עליו את הטיפול בהם. לדבריו, רוב אנשי צד"ל רוצים לשוב למולדתם בלבנון, אך מתוך ההתבוננות במתרחש שם הם מבינים ששובם כרגע נתון בספק. נוסף על כך, אמר שטרן, מכיוון שמדינות כמו אוסטרליה, ומדינות אירופה אינן מוכנות לקלוט אותם, לדעתו, חלה על ישראל חובה מוסרית לארח אותם היטב, ולתת להם מעמד של תושבי קבע, ואף אזרחות, למי שירצה. הוא הסביר שמניעת הגדרתם החוקית בארץ גורמת לכך שהם אינם נהנים מהזכויות ומהסיוע שהם ראויים להם.
