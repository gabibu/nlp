

חג השבועות, אצל מרבית הישראלים החילוניים, מתחיל ונגמר בשליחת הילדים עם סלסלת פירות לגן, בהכנת ארוחה חלבית בערב שבועות ובנסיעה לקרובים בקיבוץ (אם יש). בשונה מחגים אחרים, מעטים בציבור החילוני מכירים את מקורות החג ואת משמעויותיו, ולכן הם גם אינם מייחדים לו תשומת לב באותה מידה כמו לחגים אחרים.

במטרה לקרב את תכני החג לציבור הכללי, יזמו החברה למתנ"סים ועמותת "פנים" עשרות סדנאות מיוחדות. הסדנאות יתנהלו ביום ראשון, ערב חג השבועות, בכל רחבי הארץ לציבור הרחב: למשפחות לילדים ולעולים חדשים.

הסדנאות תהיינה במתכונת דומה ל"תיקון ליל שבועות", שאותו מקיים הציבור הדתי בליל שבועות, אך הן לא תהיינה בעלות אופי דתי. במסגרת הסדנאות ידונו המשתתפים בסוגיות חברתיות, היסטוריות ואקטואליות הנגזרות מהחג. כך למשל ידונו המשתפים, בהקשר של מגילת רות, בנושא העולים הלא יהודים המבקשים להצטרף להסתפח לעם היהודי. כיצד הפך חג השבועות ל"חג האהבה", על מנהגים שונים הקשורים בחג, כגון העלייה לקבר דוד ואכילת מוצרי חלב ועוד...

הפעילות תתקיים בלמעלה מ-60 מתנ"סים ברחבי הארץ, וההשתתפות בו לא תהיה כרוכה בתשלום.
