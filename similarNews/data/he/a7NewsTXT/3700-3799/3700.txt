

שר הביטחון בנימין בן אליעזר הנחה את צה"ל להיצמד להוראות המופעלות בעת סכנת חיים בלבד. משמעות ההוראה היא השהייתן של כל הפעילויות המבצעיות היזומות. ההנחיה החדשה יש בה כדי לפגוע בשורת פעולות צבאיות בתחום הביטחון השוטף, שהיו נהוגות בחודשים האחרונים מאז פרוץ אינתיפאדת אל אקצה. כך למשל תיפגענה פעילויות החישוף - פינוי צירי דרכים מחשש להנחת מטענים ולהסתתרות של חוליות ירי בשטחי A, ופעילויות תצפית בשטחי הרשות הפלשתינית, שצה"ל נהג לבצע כמעט מדי יום ביומו באמצעות כניסת רכבים משוריינים לשטחי הרשות, ויציאה מהירה משם.
בעקבות הפסקת האש החד צדדית הביעו בצה"ל חשש. לדברי גורמים בצבא, "עכשיו יש לחשוב פעמיים לפני שמחליטים להשיב אש, וזאת כדי שלא לשאת באחריות להצתה מחדש של השטח". הם גם אומרים כי למרות מדיניות "האצבע 'הכבדה' על ההדק", שומרים החיילים על ערנות גבוהה בפעילויות הביטחון השוטף, וזאת מאחר שההתרעות על כוונות מצד גורמים שונים ברשות הפלשתינית לבצע פיגועים עדיין תקפות.
