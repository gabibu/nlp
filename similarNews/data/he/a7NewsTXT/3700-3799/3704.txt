

"מנוי יקר, מאז ראשית ינואר ועד לרגע זה לא התקבלה אצלנו תמורה כלשהי מרשות השידור בגין שירותינו לכם. נסיונותינו הרבים להגיע להסדר תשלומים כלשהו עם הרשות עלו בתוהו, ואנו נאלצים, לצערנו, להפסיק את העברת ההודעות משעה 14:00". בזו הלשון שלחה היום חברת "ביפר" הודעות למנוייה עובדי רשות השידור.

אילן פרידלנד, המשנה למנכ"ל "ביפר", אמר כי בגלל חוב כספי בן חצי שנה ניתקה חברתו את המכשירים של רשות השידור. לדבריו פניותיו בכתב לרשות השידור לא הועילו, ומפניות בעל-פה למד שפשוט "אין לרשות כסף לשלם".

יובל גנור, דובר רשות השידור, מסר בתגובה כי אכן לרשות השידור אין כסף לשלם, וכי חובותיה אינם רק לחברת "ביפר", אלא גם לגופים אחרים. לדבריו כל עוד ועדת הכספים של הכנסת אינה מאשרת את תקציב הרשות אין ביכולתה לגבות את האגרה, ואין לה הכנסות.

בעקבות פנייתה של השרה דליה איציק, הממונה על רשות השידור, לראש הממשלה, תקיים הממשלה ביום חמישי ישיבה שלא מן המניין כדי לדון בתקציב הרשות.
