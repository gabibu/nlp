

ראש הממשלה אריאל שרון, הביע זעזוע וצער עמוקים על אובדן חיי אדם ועל מאות הפצועים והנפגעים באירוע הטרגי של האסון בירושלים. ראש הממשלה שולח את תנחומיו האישיים ותנחומי הממשלה לכל משפחות הנספים ואיחולי החלמה מהירה לפצועים ולנפגעי האסון.

ראש הממשלה עוקב מקרוב ומקבל דיווחים שוטפים, על מאמצי החילוץ ופעולות ההצלה באתר האסון. ראש הממשלה הדגיש, כי נסיבות האסון יבדקו ויחקרו עד תום.

ראש הממשלה ביקש למסור את הערכתו העמוקה ותודתו האישית לעבודתם המסורה, סביב השעון, של כל העוסקים בעבודת הקודש של מלאכת ההצלה.

ראש הממשלה אמר כי "דווקא בשעה קשה זו, למשפחות הנספים והנפגעים, כמו גם לעם כולו, אנו עדים לתעצומות הנפש והרוח, ההתנדבות וההתלכדות של העם בישראל, בהתגייסות להגיש עזרה ובתחושה עמוקה של שותפות גורל".

