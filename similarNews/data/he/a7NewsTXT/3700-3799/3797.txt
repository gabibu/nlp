

במהלך אירוע החתונה של קרן ואסי דרור, ביום חמישי בערב, באולם האירועים "ורסאי" בשכונת תלפיות בירושלים, קרסה לפתע הרצפה, ועשרות מהחוגגים שהיו שם, ורקדו, נפלו.
שלוש קומות קרסו זו על גבי זו.

על פי הערכות, בקומת החתונה היו כ 700 אורחים, ואילו הקומה שמתחתיה היתה ריקה.

בתי החולים בירושלים יצאו בקריאה לכל צוותיהם להגיע בלא דיחוי לחדרי המיון של בתי החולים.

כוחות חילוץ והצלה של פיקוד העורף נשלחו אף הם לירושלים לסייע בחילוץ ובטיפול בפצועים.

לבתי החולים של ירושלים הובאו למעלה מ-200 פצועים בדרגות קושי שונות מהתמוטטות אולם החתונות בדרום העיר.

כתב עתי"ם מוסר, כי לבית החולים הדסה הר הצופים הגיעו 56 פצועים מהם 6 במצב בינוני ו-50 קל. לבית החולים הדסה עין כרם הגיעו 69 פצועים, רבים מהם במצב קשה עד בינוני.

מנהל בית החולים שערי צדק פרופ' יונתן הלוי מסר כי לבית החולים הגיעו 92 פצועים מתוכם 10 שנזקקו לניתוח כולל שני פצועים עם פגיעות ראש ואישה שסובלת משברים מרוסקים באגן. עוד כמה עשרות פצועים קל הובאו לבית החולים ביקור חולים במרכז העיר.

בשטח האסון התפרסו כוחות של יחידת החילוץ של פיקוד העורף ואלוף הפיקוד גבי אופיר קיבל את הפיקוד על פעולות החילוץ. מנהל אולם ורסאי דודו עדי מסר, כי האולם שבבעלותו קיים כבר 12 שנים. לדבריו, התקיימה רק חתונה אחת בקומה העליונה שכידוע קרסה פנימה.

"לא מדובר בפיגוע אלא בכשל הנדסי", כך אמר ביום ה' בשעות הלילה מפכ"ל המשטרה שלמה אהרונישקי מחוץ לאולם ורסאי באיזור התעשיה תלפיות בירושלים.

לדברי המפכ"ל מדובר במבנה ישן בשנים האחרונות שופץ המקום והוספו לו מספר תוספות. אהרונישקי אמר כי אינו זוכר אסון בסדר גודל כזה כתוצאה מכשל הנדסי לדבריו הוזעקו עם תחילת האירוע כל הניידות באיזור כדי לפנות צירים לנסיעת אמבולנסים. כמו כן הוזעקו כוחות לסייע למשטרת ירושלים שנמצאת בכוחות מלאים.

עוד ציין המפכ"ל כי כוחות החילוץ של יחידת העורף, וכוחות המשטרה והכיבוי עובדים בתנאים קשים ומורכבים והבעיה המרכזית העומדת בפני כוחות הביטחון היא שלא ידוע כמה אנשים הגיעו לאירוע ואנשי העירייה בשיתוף עם נציגי עיריית ירושלים מנסים לאתר את האנשים שהיו כדי לדעת כמה אנשים חסרים.

אתמול אחרי הצהרים הודיע המשטרה כי היא מפסיקה את החיפושים תחת ההריסות כי הסיכוי למצוא עוד אנשים קלוש, ואילו הסיכוי שכל המבנה יקרוס על השוטרים גדול.

בסיכום האסון ניתן לדבר על 23 הרוגים וכ 80 פצועים.

נשיא בית משפט השלום בירושלים, השופט אמנון כהן, האריך הלילה בחמישה ימים את מעצרם של שבעת החשודים במעורבות באסון קריסת אולמי ורסאי בירושלים. החשודים, שהמשטרה מייחסת להם חשד להריגה, הם ארבעת בעלי ומנהלי אולם ורסאי - אורי ניסים, דוד עדי, אבי עדי ואפרים אדיב - מהנדס הבניין, דני שפר, ממציא שיטת ה"פל-קל", אלי רון, וקבלן הבניין, יעקב אדיב. מעצרם של שני חשודים בשיבוש מהלכי החקירה הוארך בשלושה ימים נוספים. השניים הם בני לוי ויוניוב ארז.
