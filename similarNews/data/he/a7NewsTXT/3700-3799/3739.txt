

כוחות משטרה מתוגברים בלוחמי יס"מ ממרכז הארץ ומדרומה סרקו מעל לארבע שעות את התחנה המרכזית החדשה בתל-אביב. אלפי נוסעים פונו בצהריים מהתחנה המרכזית החדשה בת"א, תוך בהלה רבה, לאחר שהתקבל דיווח כי מחבלים חדרו לאזור בכוונה לבצע פיגוע.

במקום היו 11 אמבולנסים של מד"א, חניכי בית הספר לפרמדיקה וכן צוות של כוחות כיבוי.

פקקים ארוכים השתרכו בכל דרום תל-אביב. מהמשטרה נמסר כי "כוחות משטרה עורכים מזה מספר שעות סריקות אחר חפצים חשודים בתחנה המרכזית החדשה".

תנועת האוטובוסים הופנתה לאתרים מרכזיים אחרים בעיר, דוגמת התחנה המרכזית הישנה. בעלי חנויות ומבקרים פונו מהתחנה במהירות. המשטרה אישרה כי נעצרו ערבים אחדים שלא היה ברשותם אישור כניסה. אזרחים העובדים בדרום תל-אביב דיווחו על פקקים עצומים מיפו ועד למרכז תל-אביב.

בית המשפט הוציא, לבקשת שירותי הביטחון הכללי, צו איסור פרסום על כל פרט הקשור לחקירת האירוע.


