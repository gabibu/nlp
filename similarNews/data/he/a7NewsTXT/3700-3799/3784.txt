

במהלך הלילה נמשכו החיפושים באתר של אולמי ורסאי , לא אותרו לכודים נוספים תחת ההריסות.
על-פי המלצת המשטרה, הופסקו בשבת עבודות החילוץ באתר אולמי ורסאי, על-פי תחקיר יסודי שערכה המשטרה נמסר, כי אין אנשים נוספים בבניין. כל המשתתפים בחתונה אותרו, כולל העובדים, למעט שני עובדים זרים שעדיין מנסים לאתרם.

אלוף פיקוד העורף גבי אופיר אמר כי הוא מעביר את האחריות לבניין לעיריית ירושלים, תוך המלצה לסגור את האיזור. כן הוסיף כי הוא אוסר את הכניסה לבניין כדי למנוע פגיעה באזרחים נוספים.

24 הרוגים ויותר מ-300 פצועים - זוהי התוצאה של קריסת רצפת אולם האירועים ורסאי בליל חתונתם של אסף וקרן דרור.

בעקבות האסון הוקם צוות חקירה מיוחד המורכב מ-13 חוקרים בכירים במשטרת ירושלים, שבראשו יעמוד ראש אגף החקירות של מחוז ירושלים ניצב שאול נעים.

בידי המשטרה נמצאים תשעה עצורים. ביניהם בעלי אולמי ורסאי, בעלי אולם "צמרת ירושלים" האולם בקומה השניה שעל-פי החשד בוצעו בו בתקופה האחרונה שיפוצים נרחבים שבמהלכם הוסרו ארבעה עמודי תמיכה לצורך הרחבת האולם, מהנדס הבניין, קבלן השיפוצים וממציא שיטת הפל-קל, אותה שיטה שאומצה בשנות ה-80 ובת השתמשו לבניית התקרה שקרסה.

בידי המשטרה ישנה קלטת נוספת שלא הותרה לפרסום ומתעדת את השניות של קריסת התקרה. אורי שיטרית, מהנדס עיריית ירושלים אמר, כי בוצעה בדיקה ראשונית של נסיבות המקרה, ועל-פי מסמכי הרישום של הבניין, ביצוע השיפוצים וההרחבות היה רצוף סטיות מהיתר הבנייה של עיריית ירושלים. כמון כן הוסיף, כי למרות שהוצאו צווי הפסקת עבודה והוגשו תביעות משפטיות, לא נענו בעלי האולם והמשיכו בעבודתם.

לפני כחודש זיהו פקחי עיריית ירושלים שמתבצעות בבניין עבודות. שוב הוצא צו שבעקבותיו פנו הבעלים לבית המשפט שנעתר לצימצום הצו והתיר את המשך עבודות השיפוץ.

לדברי מהנדס העיר, עבירות הבנייה הן מכת מדינה מכיוון שהענישה עליהן אינה חמורה. שיטרית הוסיף, כי במסמכים שהיו ברשות העירייה, לא נמצאה אפשרות להתמוטטות הבניין.

במשטרת ירושלים נחקר גם ניסיון לשיבוש מהלכי חקירה. על-פי החשד, שלח מהנדס הבניין את אחד מעובדיו שהועסק עד לא מזמן בעיריית ירושלים להשיג את מסמכי הבניין. העובד הגיע ביום ו' למשרדי העירייה וניסה לשכנע את פקידת הקבלה שהיתה במקום להוציא את התיק כדי שיוכל לראותו.

מחקירת המשטרה עולה עוד, כי לפני שלושה חודשים נודע לבעלי האולם על שקיעת ריצפת העולם, אך הם הסתפקו בתיקון קל ולא בבדיקה יסודית של הנושא.

במשטרת ירושלים נעזרים באנשי מקצוע הכוללים מהנדסים, אנשי קונסטרוקציה ונציגים מהמכון לחקר הבניה שליד הטכניון, שגם קיבלו דגמי בטון וברזל מהבניין לצורך בדיקה.

בשבת קיים מפקד מחוז ירושלים ניצב מיקי לוי ישיבה עם צוות החקירה, נציגה מפרקליטות ירושלים, מהנדסים מהמכון הלאומי לחקר הבנייה בטכניון חיפה, מהנדס מטעם משרד העבודה והרווחה ואנשי מקצוע נוספים. בתום הפגישה החליט מפקד המחוז לבקש את הארכת מעצרם של החשודים כדי למנוע פגיעה במהלכי החקירה. לדברי ניצב לוי, כבר עתה מסתמן החשד לרשלנות וכשלים בבנייה.
