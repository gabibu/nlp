

השר לאיכות הסביבה צחי הנגבי פנה אל שר האוצר סילבן שלום ואל שר התשתיות הלאומיות אביגדור ליברמן בדרישה לפעול לטיפול מהיר בשפכים המגיעים מהרשות הפלשתינית לישראל, כך דיווח היום אתר NFC.

לפי הדיווח הנגבי מתריע כי בשנים האחרונות גברה מאד זרימת השפכים הגולמיים המגיעים משטחי הרשות ומזהמים את מקורות המים של ישראל. השפכים המגיעים משכם ומטול כרם מזהמים את אקוויפר ההר, ואת נחל אלכסנדר. שפכי חברון מזהמים את שדה הקידוחים שוקת, המספק מים לבאר שבע, ושפכי קלקיליה מזהמים את אגן נחל הירקון.

נוסף על כך שהמפגע מזהם את מי התהום ואת המים העיליים, הוא גורם התפשטות מחלות כקדחת מערב הנילוס, ומפגעי יתושים אחרים.

מאחר שהרשויות בארץ הנפגעות מכך מטפלות בבעיה על חשבון תקציביהן, מציע הנגבי לבחון את האפשרות לקזז את הסכומים הנדרשים לטיפול בשפכים מתוך התשלומים שישראל מעבירה לרשות הפלשתינית.
