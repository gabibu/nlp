

אתמול אמר מפקד אוגדת עזה תא"ל ישראל זיו כי בפעולת צה"ל ברצועת עזה נעצרו עד כה 18 ערבים. עוד אמר זיו כי בפעולה נתפסו אמצעי לחימה וחומר מודיעיני. לדבריו, הפעולה כוונה נגד מפעילי המרגמות וטילי קסאם. הוא הוסיף כי צפויות פעולות נוספות מסוג זה.

אור ליום רביעי סמוך לשעה 22:00 נכנסו כוחות רגליים ושריון לעיירה דיר אל-בלח שבמרכז חבל עזה, ודחפורים הרסו שלוש עמדות של המשטרה הפלשתינית במקום. מאוחר יותר לקראת חצות פעלו כוחות צה"ל בעיירות בית לאהייה ובבית חנון שבצפון חבל עזה. לאחר שעצרו ערבים חשודים ותפסו אמצעי לחימה יצאו משם. הערבים דיווחו כי בחילופי האש בדיר אל-בלח נהרגו 3 מאנשיהם. דובר צה"ל מסר כי הפעולה בוצעה בתגובה לירי רקטות הקסאם לעבר יישובים ישראלים, ולאור המשך הטרור הערבי שמקורו בשטחי הרש"פ.

גורמים בפיקוד דרום ציינו אתמול כי בין העצורים מפעולתם באזור אין אף "איתור", כלומר מבוקשים ששמותיהם נמסרו לכוחות הביטחון בתחילת הפעולה לצורך איתורם ומעצרם.

דובר צה"ל גילה כי צה"ל הונחה ע"י הדרג המדיני להודיע למחבלי הרש"פ קודם לתחילת פעולת צה"ל בעזה. בהודעת הדובר נאמר כי שעתיים קודם לתחילת הפעולה הועברה דרך ערוצי התיאום והקישור דרישה לכוחות הביטחון הפלשתינים לפנות את השטח שאליו עמדו להיכנס הכוחות.

יצוין כי לאחר שגורמים בכירים בשב"כ אישרו שהחמאס ירה ביום שני בלילה שני טילי "קסאם" משכם לעבר יישוב באזור החלו היישובים ביש"ע להיערך לאפשרות שטילי קאסם ישוגרו חלילה לעברם. קציני הביטחון חיברו הנחיות שיופצו לתושבים במקרה הצורך.

בתוך כך מלחמת ההתשה נמשכת.

מכיוון הכפר ג'ת בשומרון ירו מחבלים אתמול אל ניידת משטרה. ליד תל א' רס בשומרון ירו מחבלים לעבר עמדת צה"ל. אבנים יודו לעבר אוטובוס 160 שעשה דרכו מקריית ארבע לחברון. בכל האירועים לא היו נפגעים, אך נגרם נזק לאוטובוס.

לפנות ערב פתחו מחבלים באש לעבר רכב ישראלי באזור גנים שבשומרון. הנהג נפצע קל מרסיסים, ובנו נפגע הלם. מחבלים ירו אל אזור התעשייה של נווה דקלים.

מספר פצצות מרגמה נחתו אמש ביישוב בגוש קטיף. לא היו נפגעים, כך דיווחה דוברת גוש קטיף דבורה רוזן.

כמו כן, סמוך לציר מורג זוהתה הערב חולייה בת 4 מחבלים המתקרבת לציר. כוחותינו הצליחו לחסל את אחד המחבלים. שלושת המחבלים האחרים נמלטו. ההערכה היא כי מדובר בחוליית מחבלים שהייתה בדרכה לבצע פיגוע ביישוב מורג.

