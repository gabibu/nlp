

ראש ענף כלכלה במפקדת מתאם הפעולות בשטחי יש"ע סא"ל יצחק גורביץ' מזהיר כי הרשות הפלשתינית צוברת חובות בהיקף ענק, שעלול לגרום לקריסתה. כך עולה לדבריו, מדו"ח המסכם את המצב הכלכלי ברשות הפלשתינית.

מדו"ח המסכם את המצב הכלכלי ברשות עולה כי מאז תחילת הלוחמה ביש"ע נאמדות ההוצאות ב-90 מיליון דולר בחודש, שהם למעלה ממיליארד דולר בשנה. סך כל החובות של הרשות הפלשתינית נאמדים ב-400 מיליון דולר. עיקר החוב הוא לבנקים פלשתינים הנמצאים בקשיי נזילות.

כתב עיתי"ם מציין כי כי האשראי של הספקים ושל הבנקים ניתן לרשות על סמך ההנחה שישראל תפשיר את המסים המוקפאים הנאמדים בכ-380 מיליון דולר.

לדברי סגן אלוף גורביץ', הרשות הפלשתינית לא תוכל לאורך זמן להמשיך לצבור חובות בסדרי גודל כאלה. לדעתו, אם התמיכה הבנקאית תיפסק, וייווצרו ציפיות שהרשות הפלשתינית לא תממן את חובותיה, צפוייה קריסה כלכלית ברמה השלטונית והבנקאית.
