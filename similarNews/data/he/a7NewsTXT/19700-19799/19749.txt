

הכנסת קיבלה פה אחד בקריאה טרומית את הצעת החוק של חבר הכנסת מוטי משעני, אשר באה להבטיח שכל התוכניות החדשות בטלוויזיה ילוו בכתוביות או בשפת הסימנים, לטובת צופים חרשים.
ועוד מהכנסת: ועדת הכנסת אישרה אתמול את ההליך המזורז של הגשת החוק שנועד לאפשר את הדחתו של יו"ר הכנסת ברוב של 61 במקום 90, כפי שנקבע כיום.

מדובר בשתי הצעות חוק: של חברי הכנסת אורי אריאל ושל זאב בוים, שנועדו, כאמור, לצמצם את הרוב הדרוש להדחת יו"ר הכנסת שלא מחמת עבירה. החוק נועד למנוע מיו"ר הכנסת לנקוט פעולות המנוגדות לרוב חברי המחוקק, שהוא אמור לייצג.

אישורה של ועדת הכנסת פוטר מ"חובת ההנחה" (אחד ההליכים בקבלת החוק) ומקצר את תהליך החקיקה ב 45 יום. ההצעה לפטור את מגישי הצעות החוק מ"חובת הנחה" אושרה ברוב של 9 מול 8, אך השמאל ביקש רוויזיה, הצבעה חוזרת, וזו תתקיים רק ביום ב' הקרוב.

בצאתו מהדיון אמר יו"ר הקואליציה ח"כ זאב בוים כי הוא מרוצה. הוא ציין כי למיטב ידיעתו רוב הח"כים סבורים כי יו"ר הכנסת אברהם בורג אינו צריך לצאת לרמאללה, אך מאחר שלפי הצהרותיו הוא אינו מתכוון להישמע לרוב בכנסת ההצעה לפשט את תהליך ההעברה מכהונת יו"ר כנסת נועדה לאותת לו איתות של אזהרה, לדברי בוים: "ראה, הוזהרת"! .

