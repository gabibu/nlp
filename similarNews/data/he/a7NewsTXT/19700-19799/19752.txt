

לפני יותר מחודש הגיש עו"ד אהרון מלצר בשם 800 מחברי מרכז הליכוד עתירה לבית הדין של המפלגה בדרישה לכנס את המרכז, כפי שדורש תקנון המפלגה. זאת לאחר שהוגש מסמך בקשה של למעלה מ 20% מחברי מרכז הליכוד אל יו"ר המרכז השר צחי הנגבי לכנס את המרכז בנושא מוגדר: דרישה שלא תקום מדינה פלשתינית. בשם החותמים הגיש את המסמך עו"ד אהרון מלצר. תאריך לכינוס המרכז לא נקבע. יתירה מכך: יומיים לאחר הגשת המסמך דיווח הנגבי לראש הממשלה על המסמך, ובתגובה הודיע כי העניין יידון בכינוס המרכז בחודש מאי.

עפ"י חוקת הליכוד, שלושים יום לאחר הגשת מסמך הבקשה של 20% מחברי המרכז צריך המרכז להתכנס, והנה הדבר לא קרה. מלצר וחבריו לא הסתפקו בתאריך המרוחק, ומבית הדין של הליכוד הם דרשו להקדימו. לדברי מלצר לערוץ 7, הוא אינו רואה בעין יפה את קביעתה של ישיבת המרכז לעוד שלושה חודשים. לדבריו, כל יום שחולף ללא החלטת מרכז השוללת הקמת מדינה פלשתינית ממערב לירדן הוא יום של הפסד, והמצב הנוכחי, בלא החלטה זו, עומד בסתירה לאינטרסים של מדינת ישראל.

לדעת הקהל העולמית מחלחלת דעה מוטעית, אומר מלצר כאילו יש קונצנזוס בחברה הישראלית המחייב הקמת מדינה כזו. לדבריו, גם בדעת הקהל בישראל אין מבחינים בהבדלים האידיאולוגיים שבין שוללי הקמת המדינה הפלשתינית לבין מחייביה. נראה כאילו המחנה שאמור לשלול מדינה פלשתינית שינה את עורו, והחליט בחיוב בנושא זה, אומר מלצר. לדבריו, סיבת העיכוב בכינוסו של המרכז היא שאין ספק מה יוחלט בו, והנה, לדבריו, ראש הממשלה הצהיר על נכונותו להקים מדינה פלשתינית, ולכן אינו מעוניין בקיום כינוס המרכז. כתבנו קובי סלע דיווח כי בית הדין קיים אתמול דיון בעתירה, אך הוא עדיין לא נתן את תשובתו. את תגובתו של השר הנגבי לא הצליח ערוץ 7 לקבל.

