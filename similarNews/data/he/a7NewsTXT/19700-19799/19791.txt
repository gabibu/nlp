

מזכיר המדינה האמריקני קולין פאוול אמר היום כי ממשל בוש עדיין שוקל אם למכור למצרים את טילי הים-ים "הרפון 2". נזכיר כי בישראל הביעו התנגדות חריפה למכירת הנשק ואמרו כי הדבר יחזק משמעותית את צבא מצרים.

פאוול "הרגיע" ואמר כי אם הטילים יימכרו למצרים, הם ישונו באופן כזה שלא יוכלו לשמש גם כטילים המשוגרים לעבר מטרות קרקעיות. "יש הצעה שנדונה כעת. אינני מומחה בטיל זה, אך אלה המכירים אותו אמרו כי הוא יהיה גרסה שלא לשימוש נגד מטרות ביבשה, ללא כל אפשרות לשנותו", אמר השר לחברי תת-ועדה של בית הנבחרים, בתשובה לשאלה בנוגע לעסקה המוצעת.
