

אתמול התפרסמו ידיעות בתקשורת הישראלית כאילו ראש השב"כ אבי דיכטר קרא בפני ועדת החוץ והביטחון של הכנסת להפעיל כצורך בטחוני את תכנית ההפרדה החד צדדית.

ח"כ אורי אריאל מסיעת "האיחוד הלאומי ישראל ביתנו", המשתתף בישיבות הוועדה כנציג הסיעה, אמר כי מדובר בסילוף דברי ראש השב"כ ובניסיון לגייס את חוות דעתו המקצועית בנושאים של מניעת טרור לשירותם של עניינים פוליטיים. לדבריו, דיכטר הציע כי באזורים מסוימים, ולא דווקא אלו הגובלים עם הקו הירוק, יוצבו מכשולים ואמצעים שבאמצעותם יתקבלו התרעות על נסיונות לחדירה.

לדבריו, אין דמיון בין מגמתו של ח"כ חיים רמון מ"העבודה" לבין דברי דיכטר. באמצעות תכנית ההפרדה החד צדדית מנסה רמון, בעצם, להביא למהלך של נסיגה לגבולות 67. לעומת זאת דיכטר, לדבריו, הציע להציב מחסומים וגדרות בין קלקיליה לכפר סבא רק כדי למנוע מעבר גורמים עוינים, ולכך, לדבריו, אין לו התנגדות.

בנסיונם של הדוברים להקיש מהגדר הקצרה סביב רצועת עזה לגדר הפרדה שתוצב ביו"ש, יש משום הטעיה. הגדר בעזה היא באורך של כ 15 ק"מ בלבד, ואילו ביו"ש נדרשת גדר של כ 500 ק"מ, אומר אריאל. לדבריו, גם אלו המנהלים את קמפיין הבחירות עם המסר של ההפרדה החד צדדית יודעים שמדובר בהבל ושטות. אריאל הוסיף כי הוא, אישית, מתנגד במשך שנים לגדר יישובים וציין שבתנ"ך כתוב כי אלו הסגורים מאחורי חומות מעידים על חששם ופחדיהם, ולא על גבורתם.

גם חבר מרכז הליכוד אבי פרחן מהיישוב אלי סיני שהנהיג בשעתו את ההתנגדות למסירת חבל ימית, שבו גר, למצרים, אמר אתמול כי "מטרת תוכניות ההפרדה השונות הן מסווה לתוכנית נסיגה, והן נועדו להביא לפינוי מתיישבי יש"ע מבתיהם". לדבריו, "הגיע הזמן לחשוף את האמת, או את התרמית, שמאחורי תוכניות ההפרדה למיניהן. מטרתן של מרבית התוכניות היא לעקור אותנו ממקומות מגורינו, ולפנות אותנו, המתיישבים מבתינו ביהודה, בשומרון ובעזה, לסגת מיש"ע, ולחזור אל מאחורי הקו הירוק, מה שמעמיד אותנו שוב בסכנה רבה".

פרחן הוסיף כי "חשוב לציין גם כי מי שדוחף היום לקבלת תוכניות ההפרדה, אלה אותם אנשים שהביאו עלינו את תוכניות אוסלו, ונתנו רובים לאויבינו".

