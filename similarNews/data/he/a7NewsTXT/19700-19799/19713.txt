

כבכל ראש חודש ממשיכים מאות איש מכל רחבי הארץ להגיע ל"סיבוב השערים" סביב כל שערי הר הבית. למרות הגשמים הרבים צעדו אתמול מעל ל-800 איש בדרישה לפתוח את ההר מחדש בפני יהודים. גם ראש עיריית ירושלים אהוד אולמרט וח"כ אורי אריאל השתתפו בצעדה וצעדו עם הציבור.

מארגני הצעדה אמרו כי אף על פי שהפרסום על קיום הצעדה הוא מינימלי בכל פעם עולה מספר המשתתפים. הם ציינו כי המשטרה מופתעת בכל פעם מחדש ממספר האנשים, ההולך ועולה.

מארגני האירוע הוסיפו כי מטרת הצעדה היא להוכיח לעולם המוסלמי ולעולם כולו כי הר הבית הוא אכן מקום יהודי. למשך זמן קצר חסמו הצועדים את "דרך העופל" משער האריות עד שער האשפות.

נריה אופן מ"משמר המקדש" מוסיף כי העמידה מול שערי הר הבית מקשרת את עם ישראל אל ההר, ומראה כי הר הבית איננו רק עניין לעבר אלא הוא שייך גם להיום.

הבוקר הגיע ראש תנועת המפד"ל הרב יצחק לוי לחזק את חברי קבוצת "חי וקיים" מול חוות השקמים. "מסע ההכחשה של המוסלמים לא ימחק את עברנו בהר הבית, גם אם ממשלת ישראל נותנת לו יד בכך שהיא משאירה אותו סגור בפנינו", אומר הרב יצחק לוי.

מול מעונו של ראש הממשלה בחוות השקמים מוצב זה השבוע השני, באישור בג"צ, קרוואן מחאה נגד המשך סגירתו של הר הבית בפני יהודים. את הקרוואן מאיישים חברי תנועת "חי וקיים" בראשותו של יהודה עציון.

בשלט על הקרוואן היה כתוב: "אריאל, פתח את הר הבית לעם ישראל". לדברי עציון נמצאים הוא ותנועתו על יד גדר חוות שקמים, והם חונים שם עם עגלה הנגררת על ידי טרקטור.
