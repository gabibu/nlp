

היום יצויין יום השנה האזרחי ה-29 להחלת החוק הישראלי ברמת הגולן.

התושבים הדרוזים מתכננים לציין את היום בתהלוכות מחאה, עצרות בארבעת הכפרים הדרוזים - עין קניה, מגד'ל שמאס, מסעדה ובוקעתא - כאשר התהלוכה המרכזית מתוכננת להתקיים בכפר מגד'ל שמאס, שם יצעדו המשתתפים מהכיכר המרכזית לגזרת "הצעקות" הסמוכה לגבול הסורי.

מספר חברי כנסת ערבים הודיעו כי יגיעו להשתתף בעצרת המרכזית. בגזרת "הצעקות" תתקיים עצרת בצד הישראלי, מול עצרת המתוכננת להתקיים גם בצד הסורי בהשתתפות דרוזים מסוריה ונציגי מימשל.

כוחות משטרה יהיו פרוסים באזור, אך מהמשטרה נמסר כי אין בכוונת השוטרים להכנס לישובים הדרוזים. בימים האחרונים קיימו גורמים במשטרה שיחות מוקדמות עם נכבדים דרוזים כדי שהאירועים שיתקיימו מחר בכפרים, יתקיימו במסגרת החוק. "נפעל רק בהתאם להתפתחויות", מסר גורם בכיר במשטרה.





