

במהלך ביקור שערך היום שר האוצר וסגן ראש הממשלה סילבן שלום בתעשיה האווירית בלוד התייחס השר לאפשרות שהנגיד יעלה את הריבית, ואמר כי המצב העכשווי אינו מתאים לשינויים.

השר אמר כי "ביצענו תוכנית משולבת למען הוצאת המשק מהמצב, הפחתנו בתקציב, ומצד שני הופחתה הריבית. אינני רואה מקום לשינוי המדיניות. היינו בתקופה ארוכה של שוק מטבע חוץ שלא ייצג ערכים ריאליים. עכשיו זוהי תקופת מעבר ואני מקווה שבזמן הקרוב נגיע לשיווי משקל".

בהתייחסו לתנודות בשער הדולר ובעיקר לעליות שנרשמו בעת האחרונה, אמר שר האוצר, כי השינויים בשער הדולר מוכיחים שאין צורך למהר וכי ישנן גם ירידות של שערים. לדבריו, כל מי שקנה רק שלשום דולרים לפי שער של 4.77 שקלים, הפסיד 3 אחוז מכספו, וזאת תוך יומיים. לכן, לדבריו אין למהר ולהגיע למסקנות בעניין זה.
