

ועדת הכלכלה דנה אתמול בהצעת החוק של הח"כים נחום לנגנטל ומיכאל קליינר בנושא תחנות הרדיו של הרשות השנייה, ובהצעת ההסתייגות שביקש ח"כ צבי הנדל להכניס לחוק. כך דיווח כתב ערוץ 7 לכנסת חגי סרי. לדברי סרי, הדיון הסתיים בסופו של דבר בביטול ההסתייגות של ח"כ הנדל "תמורת" ביטול סעיף 3 בחוק של לנגנטל וקליינר.

בסעיף 3 בהצעות החוק של לנגנטל וקליינר הוצע להאריך את הזיכיון של התחנות וגם את שטח השידור. הכוונה לרדיו "קול חי", ששטח השידור שלו משתרע מנתניה לירושלים. כתבנו מציין כי ח"כ הנדל חשש כי סעיף 3 בחוק יפגע בערוץ 7, והכניס הסתייגות, ולפיה יש לכבד את התדרים שבהם פועלות התחנות הבלתי מוסדרות ערוץ 7 וש"ס, כאילו כבר ניתנו בחוק. לנגנטל, מ"בעליו" של סעיף 3, הבין כי להסתייגותו של הנדל יימצא רוב, אך רוב זה יאפשר ליו"ר הוועדה אברהם פורז (שינוי), מתנגד מובהק לערוץ 7, למנוע את המשך הליך החקיקה מתוקף סמכותו כיו"ר הוועדה. לפיכך הוסכם על שני הצדדים לנגנטל והנדל מחד גיסא, והנדל מאידך גיסא, כי תמורת ביטולו של סעיף 3 לחוק, תבוטל ההסתייגות של הנדל לחוק, וכך היה, אמר סרי.

סרי אמר כי במהלך הדיון בוועדה התקיים "דיון זוטא" בנושא ערוץ 7, ובמהלכו אמר שר התקשורת כי לדידו ערוץ 7 הוא ערוץ חוקי. בדיון אמר ריבלין: "ערוץ 7 הוא ערוץ שמנסים לעשות אותו בעייתי. הכנסת הביעה את דברה, ובית המשפט העליון לא ביטל את החלטת הכנסת, אלא רק הקפיא אותה לזמן מה". ריבלין ציין כי עם הגיעו לתפקידו שמע שבית המשפט העליון אמר כי אין צורך להכריע בעניינו של "חוק הנדל", המכונה גם "חוק ערוץ 7", וכי ידוע לו שהממשלה באמצעות שר התקשורת מתכוונים לחוקק חוק שיסדיר את ערוץ 7. "אני מודיע", אמר ריבלין: אינני מתכוון להעלות כל חוק חדש, והעניין נותר מונח לפתחו של בית המשפט העליון. על בית המשפט העליון מוטלת החובה", אומר ריבלין, "להכריע בקול גדול וברור אם החלטת הכנסת חוקית או לא".

עוד אמר ריבלין: "ערוץ 7 קנה לו שביתה ומקום בחיי הקהילה הישראלית כמביע את דעותיהם של רבים מבני עמנו, והם רוצים לשמוע אותן. הוא פועל עשרות בשנים, וחשבתי שראוי לאשרר את מה שקרוי "חוק הנדל". איני סבור שערוץ 7 צריך לעמוד בפני מכרז חדש לאחר שהוכיח את יכולתו ועמד במשך שנים קשות מאד ובקשיים גדולים בפני צרכים של מימון עצמי" .



