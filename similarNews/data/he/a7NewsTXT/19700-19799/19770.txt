

בתגובה למחאות החקלאים כנגד האיסור להעסיק עובדים זרים אומר ח"כ צבי הנדל כי קריסת החקלאות תוביל לפיטורי עשרות אלפי עובדים בענפים הנלווים.

לדבריו, המדיניות הנוכחית שלא מאפשרת לחקלאים להעסיק עובדים זרים תאלץ אותם להעסיק עובדים בלתי חוקיים. החקלאים זקוקים באופן נואש לכוח עבודה: הישראלים אינם מוכנים לעבוד בתחום, והעסקת פלשתינים אינה אפשרית כל עוד המצב הביטחוני הנוכחי יימשך.

עוד מוסיף הנדל כי העסקת העובדים הזרים החוקיים בחקלאות מנוהלת למופת, ואין לקשר את הנושא לבעיית האבטלה הנגרמת בין השאר בשל רבבות עובדים זרים בלתי חוקיים המתגוללים ברחובות ת"א.

"קריסת ענף החקלאות תוביל לסגירת עשרות מפעלי עיבוד תוצרת חקלאית ומפעלי מזון וכך לפיטורי עשרות אלפי עובדים" ציין הנדל, "כדי להציל את הענף יש לפתור מיד את הבעיה ע"י הגדלת מכסת העובדים הזרים עד לפתרון הבעיה הביטחונית עם הפלשתינים"."



