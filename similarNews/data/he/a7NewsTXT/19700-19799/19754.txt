

אתמול פורסם בחדשות ערוץ 7 כי פרופסור סרג'יו דה לה פרגולה אמר במסיבת עיתונאים ש"מספרם של היהודים בתפוצות הולך ופוחת. 80% מן הגברים ו- 70% מן הנשים נישאים בנישואי תערובת". בעוד כ 30 שנה, עפ"י ממצאי מחקר זה, רוב יהודי העולם יחיו בישראל, אך לא מפני שכולם יעלו אליה, אלא בעיקר בגלל ההתבוללות ושיעור הילודה הנמוך בגולה.

ד"ר זהבית גרוס מבית הספר לחינוך באוניברסיטת בר אילן אמרה כי לדעתה יש להעמיד את העידוד לילודה בראש סדר העדיפויות. היא ציינה כי בניגוד למקובל היא קוראת לעודד ילודה דווקא בקרב אוכלוסייה לא דתית, כי זו צריכה את עיקר העידוד. את העידוד, לדבריה, על מדינת ישראל לתת באמצעות הגדלת קצבאות הילדים בתקציב. גרוס אמרה שכדי להתמודד עם המוקד השני של הבעיה, ההתבוללות, צריך החינוך היהודי לעבור תהליך של התאמה ל"צרכניו", בני המאה ה 21. החינוך בארץ ובעולם, לדבריה, מתאים עדיין לדפוסים של סוף המאה ה 19, ולכן הורים וילדים, בעיקר בתפוצות, אינם מעוניינים בו.

היא סיפרה על מסקנות מחקר גדול שערכה בנושא עולמו של בית הספר היהודי בארצות דוברות צרפתית. בבריסל, בפריז ובג'נבה נערך מחקר מטעם מרכז רפפורט לחקר ההתבוללות, ונקודת המוצא של היא שחינוך יהודי טוב הוא אמצעי חשוב במלחמה בהתבוללות, אך לדבריה, כששאלה הורים במרכזים קהילתיים ובבתי כנסת מדוע ילדיהם אינם לומדים בבתי הספר היהודיים הם אמרו כי המערכת בבתי ספר אלה היא מיושנת ובעלת אוריינטציה דתית, ולכן אינה מתאימה לצורכיהם. מצב זה טעון טיפול משום שרוב "הצרכנים" הם דווקא חילוניים, ומפני שיש פער גדול בין עולם הערכים של המורים לבין זה של התלמידים, אמרה גרוס.

