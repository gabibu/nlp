

נשיא ארה"ב ג'ורג' בוש החליט להדיח את שליט עירק סדאם חוסיין, והורה לסי.איי.אי., לפנטגון ולגופים אמריקנים נוספים, לגבש תוכניות להדחתו, כך דיווח אתמול העיתון "פילדלפיה אינקוויירר".

העיתון ציין כי אין כל פעולה צבאית צפויה בקרוב. עם זאת הוא ציטט פקידים אמריקנים בכירים שדיברו בעילום שם, ואמרו כי בוש החליט שהתוכניות לנשק גרעיני, כימי וביולוגי של עירק יש בהן משום סכנה גדולה מדי לביטחון הלאומי של ארה"ב, ולכן אין לאפשר לסדאם להישאר בשלטון."אין פה ויכוח סביב השאלה אם להיפטר מסדאם חוסיין. הדיון על כך יסתיים", כך ציטט ה"אינקוויירר" את דבריו של פקיד בכיר בממשל בוש.

עוד כתב העיתון כי הבית הלבן נחוש לפעול גם אם בעלות בריתה של ארה"ב לא יסייעו לה, וכעת הוא ממתין שסוכנויות הממשלה יגישו שילוב של תוכניות צבאיות, דיפלומטיות וחשאיות שנועדו להביא לסילוקו של סדאם.

ה"אינקוויירר" ציין כי באחרונה הגיש הסי.איי.אי. לבוש תוכנית לערעור משטרו של סדאם חוסיין באמצעות מסע חשאי מסיבי, פעולות חבלה, הפצת תעמולה והפצצות כבדות בהרבה מאלה שנעשו בעבר באזורים האסורים לטיסה בצפון עיראק ובדרומה.

על פי עדויות, הנשיא גילה התלהבות, ואף על פי שאי אפשר לברר אם הוא הסכים סופית לתוכנית, החל הסי.איי.אי. למנות אנשים לתפקידים השונים.

"כמו כן במסעו באחת-עשרה ממדינות האזור בחודש הבא אמור סגן הנשיא דיק צ'ייני לספר למנהיגי המזרח התיכון על כוונותיה של ארה"ב להיפטר מסדאם חוסיין", הוסיף "אינקוויירר".

"מטרתו אינה להתחנן לסיוע, אלא הוא הולך לדווח להם כי הנשיא קיבל החלטה ושהיא תוצא לפועל, ושאם הם רוצים לקבל מידע על כיצד ומתי. עכשיו הוא הרגע להשמיע את קולם", ציטט העיתון את דבריו של פקיד בכיר.



