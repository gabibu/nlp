

שר החוץ הבריטי ג'ק סטרו ביקר אתמול בתחנת מד"א בירושלים, והבטיח לתמוך בקבלת מד"א לחברה בארגון הבינלאומי, הצלב האדום, ולסייע לו בכך.

178 שירותי הצלה מכל רחבי העולם חברים בארגון העולמי של הצלב האדום. מד"א, לעומת זאת, למרות פניות חוזרות ונשנות, מעולם לא התקבל, בין השאר בגלל סירובו להסיר את סמל המגן דוד ולהחליפו בצלב, הסמל של ארגון הצלב האדום.

יצוין כי למרות שארגוני הצלה במדינות מוסלמיות מסרבים להחליף את סמל "הסער האדום" בצלב, הצלב האדום אינו מונע את כניסתם לארגון.

אל עניין הסמל מתלווים לחצים רבים המגיעים מכיוון הליגה הערבית. זו אינה מעוניינת שמד"א תתקבל כחברה בארגון, וישנן בעיות פוליטיות המשפיעות גם הן על תהליך קבלת מד"א לארגון.

קבלה לארגון הצלב האדום, לדברי נשיא מד"א משה מלול, יש בה חשיבות רבה. לאחר הכרה בינלאומית במד"א, וייצוגו בארגון בינלאומי, תוכל מד"א לקבל סיוע בנושאים מגוונים, כגון בטיפול בשבויים, בנעדרים ובסיוע בשליחת צוותי הצלה באסונות טבע ועוד.
חזור לכותרות

