

הוויכוח העקר אם להכליל את הסעיף הנוגע לחקירות השב"כ בחוק השב"כ החדש או בחוק אחר שימש הסוואה נוחה לשב"כ ולתומכיו בנסיונם להסתיר את המחטף הגדול ביותר של חוק השב"כ, והוא העדר האיסור על השב"כ לעסוק בפעילות פוליטית. כך טען אתמול אביעד ויסולי, יו"ר המטה למען א"י באזור הצפון.

לדבריו, לבקשת חברי הכנסת של הימין, שביקשו להוסיף את האיסור הוכנס סעיף 4 (ב) האומר: "לא תוטל על השירות משימה לשם קידום אינטרסים מפלגתיים   פוליטיים". על פי הניסוח בסעיף זה יוכל השב"כ להמשיך להעסיק סוכנים רבים כאבישי רביב כדי לפעול נגד הימין ואת המתיישבים, ולהכפיש את שמם. בחוק השב"כ אין איסור מפורש לעסוק בכל נושא פוליטי, ולכן, לדעת ויסולי, יש לקבוע כי עובדי השב"כ לא יהיו מעורבים בכל פעילות פוליטית (בדיוק כמו המגבלות המוטלות על פעילות פוליטית של חיילי צה"ל). כמו כן, יש לאסור במפורש בחוק הקמתם או ניהולם של ארגונים פוליטיים כדוגמת "אייל", שהקים השב"כ באמצעות אבישי רביב, ושבאמצעותו הם הכפישו את כל ארגוני הימין. ויסולי מוסיף כי בחוק השב"כ חסרה הקביעה כי השב"כ חייב לגלות חומר חקירה בעת הליך משפטי, באופן הזהה לחובתה של המשטרה בנושא.

יש לדרוש מהחכי"ם של הימין, אומר ויסולי, לתקן את חוק השב"כ ולהכניס בו את האיסורים המפורשים הללו. אם הם לא יוכנסו, יקבל השב"כ הכשר חוקי לפעילות פוליטית חשאית במימון משלם המיסים, פעילות שתפגע בארגוני הימין, שתכפיש את שמם של פעיליו, ושחותר תחת חוסנה החברתי של ההתיישבות ביש"ע.

