

אתמול פרסמה תנועת גג המאגדת תנועות שמאל קיצוניות מודעה, ובה היא קוראת ליוסי ביילין להתמודד על ראשות הממשלה. "יש רק אדם אחד עם תכניות וקבלות. רק אתה יכול להוליך את מדינת ישראל למקום שהיא יכולה וצריכה להיות בו", נאמר במודעה. יוזם המודעה הוא חמי סל, מי שהיה פעיל שטח של אהוד ברק והמזכיר הפוליטי של חטיבת הקיבוץ הארצי.

ביילין ידע על המודעה, וציין כי אינו מתנגד לה. לדבריו, זה לא סוד שהוא רוצה לראות איש מ"מחנה השלום" רץ מטעם "העבודה" לראשות הממשלה. חמי סל אמר כי הוא מאמין בביילין, וכי מאז שנת 98', שבה התקיימה ההפגנה הראשונה שקראה לנסיגה מלבנון, הוא עוקב אחריו. "החלטנו שאנו נהיה קבוצת הלחץ שתעמוד מאחוריו". אני איני שייך לשמאל המבולבל, אמר סל, "אני צועק די לכיבוש כבר 34 שנה".

השבוע פורסמה כאן כתבתו של העיתונאי יואב יצחק המגלה כי האיחוד האירופי הוא שמממן בעבור ביילין את משכורתו ואת משרדו. משרדו של ביילין ממוקם ב"בית אסיה", אחד הבניינים היוקרתיים ביותר בתל אביב. העיתונאי יואב יצחק גילה כי את המשרד שוכרת, למעשה, "הקרן לשיתוף פעולה כלכלי", שהיא עמותה של האיחוד האירופי. עוד גילה יצחק כי ביילין קיבל שכר מהעמותה בהיקף שנע בין 350-400 אלף שקלים בשנה. גם את הוצאותיו וטיסותיו לחו"ל, שנועדו לקדם את מטרותיו הפוליטיות, מממן האיחוד האירופי.



