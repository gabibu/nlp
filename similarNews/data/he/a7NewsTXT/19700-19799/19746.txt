

בגליונו הקרוב של השבועון "מקור ראשון" מתפרסם ראיון עם הזמר אריאל זילבר. בראיון אומר זילבר כי הוא יצביע בעבור סיעת "מולדת" בראשותו של שר התיירות הרב בני אלון, סיעה הדוגלת בתוכנית הטרנספר. בעקבות הראיון קיבל זילבר תגובות עוינות בתקשורת.

בשיחה עם ערוץ 7 אמר זילבר כי יש להשתמש במילה פינוי ולא טרנספר משום שלמילה טרנספר יש משמעות שלילית. משום מה, אומר זילבר, רק כשאומרים "לפנות מתנחלים" נחשבת המילה לתקינה. לדבריו, הוא בעד פינוי, אך לא של אנשי יש"ע, אלא של הערבים, שרוצים להפוך את מדינת ישראל למדינת פלשתין. לדברי זילבר, הוא אינו רואה קושי בחיים בדו קיום עם ערבים המעוניינים לחיות עם הישראלים בשלום. הקושי הוא רק עם אלו שמתנכלים ליהודים. "אי אפשר ללכת לשוק בעכו או לרחוב יפת ביפו, או לדבר עברית שם. זו סכנת נפשות", מציין זילבר. לדבריו, בתחילת המהומות, כשסגרו המתפרעים את נחל עירון, הם צעקו "יאללה, יהודים, החוצה! מדוע זה בסדר לפנות יהודים?", תמה זילבר. לדבריו, הוא החל לגבש את דעותיו עוד בזמנו של ראש הממשלה רבין, כשכינו את אלו שנרצחו בידי הערבים "קורבנות השלום". "תהיתי", אמר זילבר "איך אפשר לחשוב כך בכלל?".

הוא סיפר כי הוא אוהב את השפה הערבית, וגם משתמש באלמנטים ערביים במוסיקה שהוא יוצר, וכדי לשפר את השפה הערבית הוא ניסה לשכור דירה בפרדיס, אך, לדבריו, הוא גורש משם. "אמרו לי: 'לך מפה, תעוף מפה אחת שתיים', וזה היה עוד בשנת 86' ", אמר זילבר.

הזמר גם הביע את דעתו על השמאל. הוא סיפר כי בהיותו ילד קטן במקום הולדתו קיבוץ גן שמואל נהגו הערבים בסביבה לזרוק עליהם אבנים, "וזה, בשביל השמאל הסהרורי שלנו, נורמלי", אמר, והוסיף כי רוב עמיתיו הם שמאלנים, הסבורים שדעותיהם נאורות. דעותיהם, כך אמר, אינן נאורות אלא "מפגרות", וציין שכיום אין מדינת ישראל מתנהגת כמדינת חוק אלא החזק בה הוא השולט, בבחינת "כל דאלים גבר". החוק, לדבריו, מופעל רק כלפי המסכנים, אך "אם אתה שמאלני ונאור אתה מעל לחוק", דברי זילבר.

