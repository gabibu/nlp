

גורמי הביטחון סבורים כי המחבלת המתאבדת שביצעה את פיגוע התופת ברחוב יפו בירושלים ב-27 בינואר, השתמשה בתיעוד רפואי ואולי אף באמבולנס של ה"סהר האדום" כדי לעבור את מחסומי צה"ל.

כתבנו קובי פינקלר מוסר כי בתקופה האחרונה רווח יותר ויותר השימוש ברכבי הצלה על ידי גורמי הטרור, כדי לבצע פיגועים ולשמש את ארגוני הטרור, בשל היותם חסינים בפני בדיקה בדרך כלל במחסומי צה"ל.

כתב עתי"ם מוסיף, כי המחבלת המתאבדת, וופא אידריס, תושבת מחנה הפליטים עמארי, ליד רמאללה, שימשה מזכירה רפואית ב"סהר האדום". היא נשלחה לפיגוע על ידי מוחמד חבבה, תושב הכפר בית איקסא שליד רמאללה, מחבל תנזים ונהג אמבולנס ב"סהר האדום". השניים היו קשורים בפעילות הטרור גם במונזר נור תושב הכפר ענבתא שליד טול כרם, אף הוא עובד ה"סהר האדום" שנעצר על פי דרישת ישראל על ידי גורמי בטחון פלשתינים.
