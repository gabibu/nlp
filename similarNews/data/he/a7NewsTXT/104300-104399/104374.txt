

חברת מיקרוסופט העולמית, מיקרוסופט ישראל ו-MSN הגישו תביעת נזיקין נגד מפיץ דואר זבל אלקטרוני, 'ספאם', ישראלי.



התביעה הוגשה אתמול (ג') בבית המשפט המחוזי בתל אביב. לטענת פרקליטי החברות הנזק שנגרם להם על ידי החברה שהקים אמיר גנס בעת משלוח דברי דואר הזבל נאמד בכחמישים מיליון דולר. פרקליטי מיקרוסופט טוענים בכתב התביעה כי גנס וחברתו הם מפיצי דואר הזבל הגדולים ביותר בישראל.

החברות התובעות דורשות כי לבד מפיצוי שיושת על גנס יחייב אותו בית המשפט שלא לשלוח דברי דואר שכאלה בעתיד, לא דרכו ולא דרך גורם שלישי.

יצויין כי במהלך העימות בין מיקרוסופט לבין החברה שבבעלות גנס האשים בעבר גנס את מיקרוסופט בשליחת דואר זבל. כעת מבקשת חברת הענק האמריקאית מגנס לפרסם התנצלות על האשמותיו אלה.

העיתון דה מרקר מדווח כי עד כה תבעו פרקליטי חברת מיקרוסופט מאה ועשרים תביעות ברחבי העולם במסגרת המאבק שפתחה החברה נגד הפצת דואר הזבל. ב-89 מהתביעות הורו שופטי בתי המשפט ברחבי העולם לחברות לשלם פיצויים למיקרוסופט בסכומים שנאמדים בכ-306 מיליון דולר.

בתביעה נגד גנס מתארים התובעים את האופן בו פעלה חברתו של גנס. במספר מקרים שלחו הנתבעים מיילים תוך התחזות כי מקורם של מיילים אלו ב- hotmail ישראל, וזאת על מנת להטעות את מקבלי הדואר כי מדובר במייל המגיע ממקור בטוח. "הנתבעים מלקטים כתובות דואר אלקטרוני שלא לצרכים שלשמו נמסרו, מחזיקים במאגר מידע הכולל אפיונים של נשואי המידע לפי מינם, גילם, בעלותם בכרטיס אשראי וזהותם (לפי כתובת הדואר האלקטרוני)". כמו כן נטען כי גנס הפיץ חומר תועבה לקטינים במערכת ההפצה שהקים.

יצויין כי ישראל ממוקמת במקום ה-16 בעולם בהפצת דואר זבל. "תופעת דואר הזבל עלולה לגרום לחיסולו של שירות הדואר האלקטרוני, שהפך להיות חלק מהותי ומרכזי בדרכי התקשורת בעולם. אדם המקבל עשרות ומאות הודעות דואר זבל מדי יום עלול לוותר על שירות זה. העלות הכרוכה בקריאה, סינון והתגוננות וכו', עלולה לעלות על התועלת", אומרים התובעים.
(ש)
