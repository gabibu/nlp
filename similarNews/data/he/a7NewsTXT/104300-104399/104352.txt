

אתמול בוצעו בבית החולים "ביקור חולים" ארבעה צנתורים בליבם של חולים הסובלים ממחלה נדירה יחסית מסוג קרדיומיופתיה היפרטרופית הגורמת לתמותה פתאומית בעיקר בקרב צעירים וספורטאים .

המחלה גורמת לעיבוי שריר הלב ובחלק מהמקרים לחסימה של זרימת הדם מתוך הלב ומטרת הטיפול היא לבטל את החסימה לזרימת הדם. במהלך הצנתור הטיפולי מוזרק אלכוהול לאחד מהכלים של הלב . ההזרקה גורמת להצטמקות שריר הלב באזור המטופל. ע"י פעולה זו מבוטלת החסימה לזרימת הדם מתוך הלב, חסימה הנובעת מהשריר המעובה.

יצוין כי ארבעת החולים הגיעו מרחבי הארץ ונאספו במהלך השנה האחרונה לאור מומחיותו בתחום זה של פרופ' אנדרי קרן מנהל המחלקה הקרדייאלוגית בבית החולים "ביקור חולים" וכן לאור הנדירות בביצועם של צנתורים אלו . מדובר במספר הרב ביותר של פרוצדורות אלו שבוצעו אי פעם בארץ.

פרופ' קרן ופרופ' סגוויס ביצעו את ארבעת הפרוצדורות בהצלחה, החולים דיווחו מייד על שיפור במצבם.

פרופ' הוברט סגוויס שבא ארצה במיוחד מגרמניה ליום אחד כמחווה לבקשתו של פרופ' קרן פיקח על ביצוע הצנתורים והיה שותף פעיל בביצוע הפרוצדורות הנדירות האלו . פרופ' סגוויס נחשב למומחה המוביל בעולם לביצוע צנתורים כאלה, וביצע כבר למעלה מ 800 צנתורים דומים ברחבי העולם.

פרופ' אנדרי קרן מנהל המחלקה הקרדיולוגית בבית החולים "ביקור חולים" הינו יו"ר החוג למחלות שריר הלב בישראל וסגן יו"ר של אותו החוג באירופה ומשמש כיועץ במסגרת מרפאה ייחודית שנפתחה לאחרונה בבית החולים "ביקור חולים" למחלות בשריר הלב. פרופ' קרן אמר כי ביצוע טיפולים מעין הצנתורים שבוצעו ב"ביקור חולים" מעמיד את המחלקה הקרדיולוגית כמובילה בארץ בביצוע צנתורים נדירים ומסובכים אלו . ביצוע צנתורים אלו העשיר את הניסיון שכבר נצבר בבית החולים בצנתורים דומים אולם סבוכים פחות.
