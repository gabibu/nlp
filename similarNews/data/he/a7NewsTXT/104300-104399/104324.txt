

מצב תברואתי ובטיחותי חמור שורר ברבים מהמקוואות בישראל, כך עולה מדו"ח מבקר המדינה שנידון היום בועדת לענייני ביקורת המדינה בכנסת.

מבקר המדינה מצא כי 80 מתוך 94 מקוואות שנבדקו פעלו ללא רישיון כאשר שליש מהמקוואות, בעיקר בבני ברק, הופעלו בידי גופים פרטיים בלי ידיעת העירייה. במקוואות אלה לא היה כל פיקוח תברואתי או בטיחותי, לא נעשו בדיקות לטיהור המים והחלפת המים נעשתה בתדירות פחותה מהנדרש. כמו כן, במקוואות אלה היו חסרים ציוד והתקנים בטיחותיים.

במהלך הדיון בועדה הוסכם כי אחת הסיבות למצב היא העדר התקצוב השוטף למקאוות כחלק מהמשבר במערכת שירותי הדת.לפיכך תבעו חברי הכנסת מנציגי משרדי הממשלה לשחרר לאלתר את התקציבים הנדרשים. נציג משרד הבריאות דחה את ההצעה לסגור מקוואות שלא עומדים בתקנים. "מדובר בשירות חיוני", אמר, "לא ניתן לסגור מקווה בלי להציע אלטרנטיבה".

נציג משרד האוצר הציע כפתרון למצוקה, שעלויות בדיקות המים יוטלו על הטובלים במקווה.
