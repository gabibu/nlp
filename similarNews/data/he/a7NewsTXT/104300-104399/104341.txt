

גם ותיקי הפעילים בקרב 'תינוקות שנשבו' ניצבו השבוע סמוקי לחיים כשהם מתקשים להסתיר את התרגשותם בחגיגת קבלת עול מצוות שנערכה לשלושה צעירים בני 20 בסניף חדש שהוקם בנתניה לארגון "יד לאחים".

מול עשרות המתפללים הקבועים במניין הקבע המתקיים בסניף החדש של 'יד לאחים' בנתניה, ניצבו שלושה בעלי תשובה 'טריים'. בידי כל אחד מהם הייתה שקית בד שבתוכה זוג תפילין מהודרות.

כל אחד מהשלושה, צעיר ברוחו ובגילו, היה עד לא מכבר בגדר "קרקפתא דלא מנח תפילין". לאחר מסכת של לימודי תורה אינטנסיביים שהם השקיעו עצמם לתוכה, הם קיבלו על עצמם להניח תפילין מדי יום ביומו ולקבל על עצמם עול תורה ומצוות על כל המשתמע מכך. ב'יד לאחים' רושמים בימים אלו את שלושת הצעירים בישיבה תורנית לבעלי תשובה במרכז הארץ לשם המשך התקדמותם ועלותם על דרך המלך.

חגיגת בר-המצווה המאוחרת הזאת היוותה את שיאה של חנוכת הסניף החדש של 'יד לאחים' בנתניה. בשבוע שבו נשמעה בכל בתי-הכנסת הקריאה "מי לה' אליי" חגגו ראשי 'יד לאחים' יחד עם שלומי אמוני ישראל, תושבי נתניה וגלילותיה, את חנוכת הסניף החדש בעיר נתניה. הפעילות הרחבה שנוהלה עד כה בסניף הנתנייתי של 'יד לאחים' ריכזה, למעשה, את מוקד השרון של אגפי ארגון הפעילים: האגף למאבק במיסיון, האגף להצלה מטמיעה, האגף לקליטת עלייה והאגף לחינוך תורני.

בבית הכנסת החדש שהוא גולת הכותרת של הסניף החדש מתקיימות מדי יום ביומו תפילות רבות משתתפים וכן שיעורי תורה. במשך השבת רוחש המקום עשרות יהודים, עולים וותיקים, הגודשים את שערי בית ה' לתפילה, לתורה ולעבודת ה'.

יו"ר יד לאחים, הרב שלום דב ליפשיץ, שהשתתף במעמד אמר: "חכמינו ז"ל קבעו כי כל המציל נפש אחת מישראל כאילו קיים עולם מלא. במעמד הזה אנו עדים להצלה מיוחדת, לא במובן הפיזי של הצלת נפשות, אלא הצלת נשמות. לא נשמה אחת אלא שלוש נשמות. זוהי תכלית כל עבודתנו וזוהי תמצית הכלל הנקוט בידינו, ממורשת רבותינו: שכר מצווה   מצווה".
