

שר הביטחון שאול מופז לא הצליח לשכנע את חברי וועדת החוץ והבטחון של הכנסת בדבר הנחיצות בהחלטתו שלא להאריך את כהונת הרמטכ"ל משה יעלון.

בדיון ממושך בועדת החוץ והביטחון חזר מופז על אמירותיו הקודמות בדבר הרצון לבנות צוות נוח יותר לקראת ההתנתקות. "לקראת המשימות הכבדות צריך צוות חדש והרמוני", אמר שר הביטחון. הוא טען כי בעבר היו שני רמטכ"לים נאשר שר הביטחון רצה לקצר את תקופת כהונתם ונמנעו מלעשות זאת בשל החשש מהתגובה הציבורית.

כתבנו בכנסת אריאל כהנא מדווח כי תשובותיו של שר הביטחון היו בלתי מספקות בעיני כל חברי הועדה. מקיר לקיר מתחו הח"כים ביקורת על הצעד של מופז. יו"ר הועדה חבר הכנסת יובל שטייניץ אמר: "לא קיבלנו תשובות רציניות ולכן איננו באמת יודעים את הסיבה".

ח"כ דני יתום הגדיר את ההחלטה כ"נמהרת" . חבר הכנסת רן כהן ציין כי הוא ועמיתיו בימין, חברי הכנסת אלדד ואריאל היו מאוחדים בדעה שהצעד היה מוטעה. "יש כאן מסר רע מאוד לצבא. יעלון הוא רמטכ"ל שעמד במשימות שהטיל עליו הדרג המדיני אך למרות זאת מודח. מדוע להדיח מפקד ראוי? התחושה היא שמחפשים רמטכ"ל נוח יותר ולא רמטכ"ל שיבצע את המשימה באופן טוב יותר. הזיזו מטאטא אחד. יביאו מטאטא אחר" אמר כהן.

חבר הכנסת יוסי שריד אומר כי ההדחה נועדה לפנות הדרך למועמד הבא. "הכל אישי. אם לא היה להם מועמד חדש הם לא היו מסלקים את הרמטכ"ל הנוכחי. מופז האשים את הרמטכ"ל בכך שלא היה מבצע כראוי את משימת ההתנתקות. ועל כך אני שואל: ההדחת וגם הכפשת?".
