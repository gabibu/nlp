

מתקפת השמאל על מינוי האלוף דן חלוץ לרמטכ"ל ה-18 של צה"ל אינה נפסקת גם הבוקר. "הוא מחק את טוהר הנשק מהמילון הצה"לי", מאשימים שם. ההערכה: יעלון יקדים פרישתו.



ההודעה הרשמית על מינוי של האלוף חלוץ, שמשמש כיום כסגן הרמטכ"ל, יצאה אתמול אחרי הצהרים מלשכת שר הבטחון, שאול מופז ותועבר לאישור הממשלה בישיבתה הקרובה ביום ראשון.

חלוץ, נשוי ואב לשלושה, הוא בוגר לימודי תואר ראשון בכלכלה באוניברסיטת תל-אביב. הוא יחליף בתפקידו את רב אלוף משה יעלון, שיפרוש מתפקידו בחודש יולי הקרוב. יריבו של חלוץ בהתמודדות, האלוף גבי אשכנזי, יפרוש ככל הנראה אף הוא מצה"ל.

האלוף חלוץ יהיה הרמטכ"ל הראשון של צה"ל מחיל האוויר שמילא תפקיד של טייס. גורמי ביטחון תיארו את התלבטותו של מופז כקשה ואת הקרב בין חלוץ לאשכנזי כקרב צמוד, שכן מופז מכיר מקרוב את שני הקצינים, ועבד איתם במגוון תפקידים. עם האלוף חלוץ עבד מופז בקרבה גדולה בהיותו ראש אגף התכנון. חלוץ היה אז ראש להק אוויר בחיל האוויר. עם האלוף אשכנזי, ההיכרות של מופז מגיעה עד לימי מבצע אנטבה, והוא שתמך בו למינוי סגן הרמטכ"ל.

דן חלוץ יהיה הרמטכ"ל הראשון שמגיע משורות חיל האויר

ראש המטה הכללי, רב אלוף משה יעלון, בירך את סגן הרמטכ"ל, האלוף דן חלוץ, על היבחרו לתפקיד הרמטכ"ל המיועד ואיחל לו ולצה"ל הצלחה רבה באתגרים העומדים בפניהם. הרמטכ"ל שוחח עם האלופים חלוץ ואשכנזי ויפגש עמם בימים הקרובים.

בתגובה למינוי אמר תא"ל במיל' יעקב טרנר, מפקדו לשעבר של חלוץ בחיל האויר שהוא שמח על הבחירה. "אין ספק שהבחירה היא בחירה מצויינת. הוא ג'נטלמן אמיתי, איש צנוע, רגיש מאוד לאנשים ולסיטואציות והוא יכניס אוירה של התחשבות בחיי אנשים ויכניס פרמטרים ארגוניים ודרכי טיפול בהם משתמשים בחיל האויר".

לעומתו, גינתה ח"כ זהבה גלאון ממפלגת יחד את בחירת חלוץ ואשימה אותו בכך שהורה להטיל פצצות על אנשים חפים מפשע. קולו נוספים בשמאל תוקפים את המינוי ומגדירים את חלוץ כמי שמחק את טוהר הנשק מספר החוקים של צה"ל. זאת כשביקש לחזק את טייסי חיל האוויר לאחר חיסול סלאח שחאדה ואמר ל'הארץ' כי הוא מבקש שהם יישנו טוב בלילה כי גם הוא ישן טוב גם לאחר חיסולו של המחבל, חיסול בו נהרגו גם 14 אזרחים.

נזכיר כי פרשה זו הובאה עד לפתחו של בג"ץ שדרש מהאלוף חלוץ הסבר לאמירתו זו. חלוץ הבהיר כי לנוכח המתקפה הציבורית בה עמדו טייסי החיל לאחר החיסול חש צורך לחזקם במילים אלו, אולם המוסריות וטוהר הנשק היא נר לרגליו.

מתקפת השמאל נגד המינוי מתייחסת גם לנוכחותו של חלוץ בכנס שקיים ראש הממשלה שרון ביום הבחירות לפריימריס ובו קרא למתפקדי הליכוד ללכת ולהצביע. מדובר במעורבות פוליטית של אדם במדים, טוענים מתנגדי המינוי.

יצויין כי שר הביטחון לא טרח ליידע את חברי ועדת החוץ והביטחון של הכנסת בדבר החלטתו, למרות שבשעה שהופיע בפני הוועדה ידע אותה.

חבר ועדת החוץ והביטחון של הכנסת, ח"כ אורי אריאל, איחל אחר הצהריים, הצלחה לרמטכ"ל הנכנס, דן חלוץ ואמר שהוא משוכנע שיעשה תפקידו כראוי. "עם זאת", אמר אריאל, "אני מביע תמיהה מדוע המינוי היה צריך להיות כרוך בהדחת רמטכ"ל מכהן, שעשה עבודתו נאמנה? מדוע גם בעניין החשוב הזה ידה של המשפחה מעורבת?", פנה אריאל לראש הממשלה.

ח"כ אריאל פנה לשר הביטחון ושאל מהן הסיבות שהביאו להדחת הרמטכ"ל. שר הביטחון חזר על דבריו, לפיהם רצה ליצור צוות שיעבוד בצורה הרמונית לקראת עקירת היישובים.

בתגובה אמר ח"כ אריאל כי זה ביזוי של הועדה. לא מדובר בעניין פעוט, שר הביטחון לא ענה על שאלה מהותית שמטרידה את הציבור כולו.

ההערכה כעת היא שהרמטכ"ל הנוכחי משה יעלון יודיע על הקדמת פרישתו מצה"ל. זאת לאחר שהבהיר כי שיקוליו בסוגייה זו יהיו עיניניים ומקצועיים בלבד.
