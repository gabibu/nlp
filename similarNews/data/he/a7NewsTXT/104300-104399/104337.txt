

חברי הכנסת אורי אריאל ואהוד יתום פנו היום בועדת חוץ וביטחון לשר הבטחון בשאלה האם יתכן פינוי בשבת. לטענתם, שר הבטחון גמגם והתחמק מתשובה ישירה והסתפק רק באמירה כי לא חשב על כך עדיין.

בתגובה להתחמקות שר הביטחון ממתן תשובה אמר ח"כ אריאל כי "צריך שהדבר יהיה ברור מכיוון שיכולה להיות כאן פגיעה בשני עניינים מהותיים, האחד הוא שימוש בחיילי צה"ל בשבת שלא לצורך מבצעי, דבר הנוגד את פקודות מטכ"ל, והעניין השני הוא פגיעה בחופש הדת של אנשים שייאלצו אותם, חלילה, להתפנות בשבת".

פינוי יישובים שחילול שבת היה מעורב בו קרה בתקופת כהונת בנימין בן אליעזר ממפלגת העבודה כשר ביטחון כאשר הוא הורה על פינוי חוות גלעד שבשומרון. החיילים, ביניהם דתיים רבים, הוסעו לשטח החווה בשבת תוך הטעייתם שמדובר בנסיעה מבצעית.
