

בעקבות הדו"ח המיוחד והמדאיג על מצב הקשישים בישראל שהוגש אתמול (ג') לנשיא המדינה פורס מנכ"ל הביטוח הלאומי בערוץ 7 את הבעיות המטרידות במיוחד שבפרטי הדו"ח.

מנכ"ל הביטוח הלאומי, ד"ר יגאל בן שלום אמר ליומן 'סוגרים יום' בערוץ 7 כי הנתון המדהים הוא שבעוד כי בעבר חשדו במטפלים הזרים כי הם מתעללים בקשישים, מסתבר כי המתעללים העיקריים הם דוקא בני המשפחה.

"הטיפול הוא על ידי יותר פיקוח ובקרה על הקשישים הזקוקים לסיוע. הפרדוקס הוא שנצטרך לסמוך על המטפלים יותר מאשר על בני המשפחה. המסקנה היא שיש להגדיל את חוק ביטוח הסיעוד ולהגדיל את מספר השעות בהן הקשישים נתונים תחת השגחה. יש לנקוט דרכי הסברה על זכויות הקשיש, להיכנס לביקורי בית. המוסד לביטוח לאומי יחד עם משרדי הרווחה והבריאות צריכים לפעול למיגור התופעה הקשה. מנתוני הדו"ח עולה עוד כי ככל שהקשישים פחות משכילים ואמידים- כן התופעה מתפשטת. לכן ברור שהקיצוצים בקצבאות מרחיבים את התופעה. ככל שיימשכו הקיצוצים יתגברו התופעות הקשות הללו. כל אזרח צריך להבין שהסכנה מצויה בביתו פנימה, צריך להתעניין יותר בקשישים במשפחה ושכנים, לברר אם יש להם בעיה עם בן הזוג. זה יכול לקרות גם במשפחה טובה", דברי בן שלום.

