

דוברת מועצת יש"ע אמילי עמרוסי אמרה היום בראיון לערוץ 7 כי בניגוד לאשר פורסם היום בעיתונים, אופיו של המטה שאמור לארגן את ההתנגדות בפועל לעקירה אינו צבאי בהכרח אלא מבצעי ומטרתו סיכול מוחלט של הפינוי.

עמרוסי אמרה שמטרת המטה, שראשיו הם יוצאי צבא בכירים, אינה רק שיבוש והאטת תכנית העקירה אלא סיכול מוחלט שלה. "יש לנו חתימות על הצהרת נאמנות אזרחית של 100,000 אנשים שחתמו כי הם מתחייבים להגיע ביום פקודה לגוש קטיף ולמנוע בגופם את הפינוי תוך הימנעות מכל גילוי של אלימות, מעבר להם יש עשרות אלפי תומכים שינסו להגיע. בכל האנשים האלה צריך לטפל ברמה הלוגיסטית, לשנע אותם אל הגוש ולטפל בהם".

"לצערי", אמרה עמרוסי, "אנו צופים שיהיו מעצרים המוניים ומחנות מעצר המוניים, משפחות שלמות שיכנסו למחנות מעצר ואנחנו, כהנהגה, חייבים לתת על זה מענה".

"אפילו אם יגיעו רק 50,000 איש זה יהיה בלתי אפשרי לעצור אותם. היתה התבטאות של המפכ"ל שעל כל בן אדם שישכב על הרצפה כשק תפוחי אדמי יהיו צריכים ארבעה שוטרים. אין 400,000 שוטרים במדינה, אין גם 400,000 חיילים. אין אפשרות להזיז 100,000 איש, או 50,000 איש או 10,000 איש שנקשרים לקרקע בשרשראות או באזיקים או שסתם יושבים על הקרקע ולא קמים".


בתגובה לשאלה על קריאת יו"ר מועצת מטה בנימין פנחס ולרשטיין למסור את הנפש בהגעה לגוש קטיף אפילו דרך כפרים ערביים אמרה עמרוסי שצריך לתת את הדעת מה גורם לאנשים רגילים, שאינם קיצוניים, להגיד שהם ימסרו את נפשם, להיעדר חודשיים מהעבודה ולשהות בשטח בתנאים קשים או לשהות יחד עם משפחתם בתנאי מעצר. "את השאלה הזאת לא שואלים העיתונאים ולא אלה שרוממות הדמוקרטיה בפיהם, מה גורם לציבור שומרי חוק כל כך גדול, אנשים מכובדים שהולכים במודע להיקרא עבריינים ולהפר את חוק ההתנתקות?"
"התשובה היא שחוק ההתנתקות, מלבד זה שאינו מוסרי ושהתכנית עצמה היא מסוכנת, הוא חוק לא דמוקרטי שהתקבל בצורה לא לגיטימית ואנחנו לא יכולים לקבל את זה. אם היו נענים לקריאה שלנו לקיום משאל עם היינו נמנעים מהרבה מראות קשים ומהרבה תוםעות לא נעימות שהיינו מעדיפים שלא תהיינה כמו הסרבנות".

עמרוסי ציינה כי המאבק העיקש של מועצת יש"ע למנוע את תכנית העקירה בזירה הפוליטית עדיין לא תם. "אנחנו מקווים מאוד שהתקציב יפול, ישנן תקוות ביוזמה בתוך הליכוד לדרוש משאל עם ואתמול התבשרנו שהיוזמה של חבר הכנסת מיכאל איתן להחתים חברי כנסת בליכוד הצליחה מעל ומעבר, הוא הצליח להחתים כמעט את כל חברי הכנסת של הליכוד כשמדובר ב-30 חברי כנסת שביניהם תומכים נלהבים של תכנית ההתנתקות כמו ענבל גבריאלי, מיקי איתן עצמו ואפילו לימור לבנת שחתמו על בקשה מראש הממשלה ללכת למשאל עם והודיעו שאם זה יבוא להצעה בכנסת הם מתחייבים לתמוך בה. כל זה מוביל לסחף במערכת הפוליטית, ואפילו ש"ס מתחילים לדבר קצת אחרת בעניין משאל העם".

במהלך הראיון התייחסה עמרוסי לחתימת ראש הממשלה ושר הביטחון על צווי הגירוש ועל השאלה האם יש אפשרות עדיין למנוע את העקירה נוכח הצווים שכבר נשלחו ואמרה שאנחנו נמצאים כעת בחודש אדר וגם כשהצווים יוצאים חתומים וגם כשהפרוצדורה ולוחות הזמנים נראים קבועים עדיין יכול הכל להשתנות. "אני חושבת שזה מזל גדול שרבים מהאנשים שעוסקים במאבק הם אנשים מאמינים אחרת היינו מאבדים את הכוחות מזמן".
