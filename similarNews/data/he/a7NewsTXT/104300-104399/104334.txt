

באירוע מרשים ומרגש שנערך ביום שני בגני התערוכה בתל אביב, הציג הרב הראשי, ישראל מאיר לאו, את ששת הכרכים 'יחל ישראל' על מסכת אבות.

כתבנו עוזי ברוך מסר כי באירוע השתתפו הרב הראשי לישראל הראשל"צ, שלמה עמר, שגריר ארה"ב בישראל, דן קרצר, המשנה לראש הממשלה, שמעון פרס, האלוף במילואים יעקב עמידרור, המשפטנים פרופ' יעקב נאמן וד"ר חיים משגב, איש העסקים דוד אפל, מנכ"ל בית הנשיא לשעבר, אריה שומר, הזמרים דדי גרואכר, דודו פישר וצמד רעים, אישי ציבור ורבנים חשובים מכל הארץ.

בהקדמה לספריו כותב הרב לאו: "חסד מיוחד עשה הקב"ה עמי בכך שזיכני לעסוק בלימוד, חינוך והסברה של מילי דאבות, זה ארבעים שנה. בראשית דרכי ברבנות בבית הכנסת 'אור תורה' בדרום תל אביב, נקראתי במשך חמש שנים לבית הכנסת הגדול ברחוב אלנבי לדרוש בפרקי אבות בשבתות הקיץ. לאחר מכן הקפדתי חמש עשרה שנים להצמיד שעור בפרקי אבות לשעור בגמרא, שנהגתי ללמד בביכנ"ס 'תפארת צבי'. בתשע שנות כהונתי בנתניה, המשכתי במתן שעורים בפרקי אבות בהמשך לשעורי הגמרא בבית הכנסת הגדול 'שונה הלכות'.

השיחות על מסכת אבות זכו בס"ד להתעניינות רבה אשר כתוצאה ממנה נקבע שעור מיוחד, מדי יום שני בשבוע, בבית הכנסת 'היכל משה' בעיר. השעור משך ציבור מרחבי העיר ואף מחוצה לה ומקים בית הכנסת, ר' משה גולדשמיט מארה"ב, רווה נחת עד כי המריצני בתרומתו להקליט את השעורים ולתמלל אותם בתקוה כי יראו אור בספר למען זיכוי הרבים.

ההקלטות שנערכו שם הינן הבסיס הראשון עליו מושתת הספר 'יחל ישראל' על אבות. למעלה מחמש עשרה שנים חלפו מאז וגם בתפקידי כרב ראשי וראב"ד תל אביב- יפו וכרב ראשי לישראל הרציתי וכתבתי פעמים אין ספור בנושאים שיסודם בפרקי אבות", כתב הרב לאו.

הספר: יחל ישראל

הרב לאו מחלק את ספריו לאורחיו
