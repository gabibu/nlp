

במסגרת יום עיון לטכנולוגיות חלל שנערך באלתא,חברה בת של התעשייה האוירית הוצגה היום מערכת מכ"מ SAR לווינית - TECSAR שתאפשר לקדם את הפעילות העתידית הכוללת בתחום החלל בתעשייה האווירית.

מנכ"ל התעשייה האווירית ויו"ר אלתא, משה קרת אמר כי "זהו צעד מיוחד במינו וחשוב מבחינת פעילות אלתא והשתלבותה בנושא חלל יחד עם כלל התעשייה הביטחונית בארץ. תחום החלל בתעשייה האווירית תופס תאוצה ואנו משתלבים ביכולות העולמיות הן באמצעי השיגור, הן בפיתוח ובניית לוויינים והן בפיתוח המטעדים הייחודיים למיניהם. יכולתנו לשלב מערכות SAR וטכנולוגיות דומות, תאפשר לחברה לקדם הזדמנויות עסקיות בעתיד גם בתחום האזרחי של החלל".

ישראל ליבנת, סמנכ"ל התעשייה האווירית ומנכ"ל אלתא, אמר בדבריו כי "זהו פרויקט מוביל מבחינתנו, בחלל". לדבריו, מדובר במערכת ייחודית אשר פותחה תוך התמקדות בנושא המטעדים הקטנים והחדשניים, שמאפשרים יכולות טובות ואחרות מן הקיים עד היום.
