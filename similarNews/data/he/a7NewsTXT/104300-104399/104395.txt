

זוית נוספת לתהליך ההתקרבות הפולני ישראלי, שהתבטא גם בטקס ציון 60 שנה לשחרור מחנה אושוויץ, הוא רצונם של חלק מאזרחי פולין דאז שנאלצו להמלט ממנה ללא רכושם, להחזיר לידיהם את נכסיהם או לקבל את תמורתם.

שלמה טאוב מנכ"ל חברת "לגסי" אומר בראיון לעוזי ברוך בערוץ 7 כי מזה מספר שנים עוסקת חברתו בהחזרת רכושם של אזרחי פולין וצאצאיהם המתגוררים בעיקר בארץ אך גם בפולין.

לדבריו מדובר בתהליך פשוט יחסית משום שפולין היא מדינת חוק, מערכת הרישום ברמה גבוהה ומרביתה שרדה את המלחמה. בחלק גדול מהמקרים ניתן לאתר רישומים מסודרים במקומות כמו בקרקוב בלובלין בקאליש וכו' וישנם אפילו מקומות שהרישומים בכתב יד שמורים.

טאוב אומר כי יש בני דור שני ושלישי ששמעו שיש להם נכסים שנותרו בפולין והם מעונינים להשיבם לידיהם ולא רק מסיבות רגשיות אלא גם משום שמדובר בנכסים בעלי שווי רב: "עסקים, בתים ודירות בסדר גודל של כ 40 מיליארד דולרים". הנכסים לדבריו לעיתים מולאמים ולעיתים בשימוש של אנשים מקומיים, המשלמים שכירות לגורמים מקומיים, ואיש לא בא לתבוע.

לדבריו אם אדם או בנו או נכדו פונה אל לגסי, ומציין כי סופר לו על נכס בקאליש לדוגמא, "חשוב שאותו צאצא ידע את כתובת הרכוש ומי היו אז בעליו. אם בידינו נתונים אלו אנחנו מתחילים לזהות את הרכוש, מאמתים את הנתונים ומבררים את הסטטוס המשפטי של הנכס. זוהי פעילות שאורכת בין חודש ל 4 חודשים. לאחר מכן יודעים מה יש לנו ביד".

טאוב מוסיף כי יש כרגע "צונאמי" של פניות מעונינים בבירור אודות רכושם והאפשרויות להשבתו. "מדובר בין 70 ל מאה פניות כל שבוע בארץ ובפולין".

בחברה לדבריו, הוא המנהל היהודי היחידי וכל היתר פולנים, המכירים את החוק הפולני ואת האופן שבו ניתן להעביר בעלות ורישום נכסים. בפולין לדבריו כמו במקומות אחרים, היה תהליך של הלאמת נכסים. "כיון שאנו מכירים את פרוטוקול ההלאמה אנחנו מסוגלים להתמודד עם מצב שבו נכס הולאם והפך לנכס לאומי. אנחנו מוצאים את החריצים שבהם התהליך לא בוצע כחוק".

לדבריו בשל פריסת החברה בפולין, הם עוסקים גם במכירת נכסים, דבר המאפשר לבעל הרכוש לממשו ולקבל את תמורתו.
