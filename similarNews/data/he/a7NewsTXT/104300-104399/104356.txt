

את המתקפה שבה פתח ראש הממשלה לשעבר, אהוד ברק, נגד שרון, בקוראו לו ולמשפחתו 'מושחתים', היתה צריכה לנהל התקשורת, כך אומר פרופ' אלי פולק, העומד בראש אגודת זכות הציבור לדעת.

פולק דוחה בראיון לעוזי ברוך בערוץ 7 את התקפותיו של אהוד ברק על שרון, ומציין כי גם אם התנהגות משפחת שרון אינה ראויה לאדם שהוא ראש ממשלה, כיון שראש ממשלה אמור לייצג את העם שלו להיות קרוב אליו וקשוב אליו ו'הוא אינו כזה'. הרי שהעמותות של אהוד ברק מלפני הבחירות אינן מעלות רושם של התנהלות תקינה מזו של התנהלות אלו של שרון, ולפיכך מתקפתו של ברק על שרון נובעת מסיבות פוליטיות ולא ענייניות.

התקשורת עם זאת אינה ממלאה את יעודה, אומר פולק. היא שותקת לנוכח אמירותיהם של אנשי מפלגת העבודה, המתנגדים לברק, שמצהירים כי יעשו הכל: כולל עצימת עיניים לנוכח עשיית הדברים בצורה שאינה ראויה ולא דמוקרטית, ובלבד שהתכנית תעבור. היא אינה ממלאת את תפקידה במתיחת ביקורת על עשיית מעשים שאינם ראויים אם בתחום הכספי ואם בתחום עשיית מעשים אנטי דמוקרטיים.

לדבריו, תקשורת ראויה לשמה היתה נלחמת בציפורניים בחוק שקובע כי יש להכניס לכלא אנשים רק משום שהם מפגינים נגד הממשלה. "היא לא עושה זאת כי בגדול היא בעד כל המהלכים הללו ו'הדמוקרטיה לא מטרידה אותה'".

רוב אנשי התקשורת מוסיף פולק מצדדים עם מה שרה"מ עושה ואם היו עורכים 'מבחן בוזגלו' להחלטת היועהמ"ש לממשלה מני מזוז לגבי אי העמדת רה"מ שרון לדין והעמדתו לדין של בנו עומרי, בהתייחס לבנימין נתניהו, ברור שהתקשורת לא היתה שותקת לנוכח החלטת יועץ משפטי להעמיד לדין את עוזרו של ראש הממשלה ולא את ראש הממשלה עצמו.
בסופו של דבר לא נאמר שראש הממשלה נקי כפיים אלא "שאין ראיות, והתקשורת הופכת סרחון זה לבושם", אומר פולק.

נכון שמרבית התקשורת היא בעד התנתקות אבל זה גם נכון שבתקשורת יש אנשים הגונים, מוסיף פולק, "האם יש מי שמדבר איתם אחד על אחד כדי להסביר להם עמדה מנוגדת, ולהעמידם על טעויותיהם, כדי לתת בפיהם שאלות שהן נוקבות? מישהו לוקח אותם לסמינרים לסופי שבוע לעבודת הסברה מינימלית שיש לעשותה ו'שעולה עשירית מהפגנה גדולה' כשהאפקט שלה יחסית יכול להיות עצום?"

"הזנחת המאבק התקשורתי היא הזנחה פושעת", אומר פולק ומציין כי ההנהגה הימנית נושאת באחריות לכך משום שאינה עושה דבר כדי להתמודד כמו שצריך עם הנושא התקשורתי כחלק מהמאבק בתכנית הגירוש והעקירה של שרון. אין בעיה להעמיד את העתונים הימניים במקום שלישי אחרי העתונים הגדולים, "זה רק דורש עבודה מאומצת של מועצת יש"ע ושל המנהיגים לצאת בקריאה לדאוג לעתונות חזקה משלנו, ולא עושים את זה".

"אני מדבר על כל הפוליטיקאים בימין שטוענים שהם 'נלחמים נגד ההתנתקות' ואני שואל מתי הם הגנו על ערוץ 7? האם הם נלחמו שערוץ 7 יעלה לכותרות? האם מישהו מהם הפעיל לחצים פרלמנטריים ראויים כדי שיהיה רדיו שהוא אחר או טלויזיה אחרת? שום דבר לא נעשה. המנהיגות שמתנגדת להתנתקות אינה עושה דיה כדי לתת לזה את הביטוי התקשורתי הנכון, לאורך זמן ובצורה נכונה".

פולק אומר כי בשעה שהעתונים מלאים בכותרות על היערכותה של מועצת יש"ע למלחמה בהתנתקות, "אני מחכה ליום שבו תבשרנה הכותרות בעתונים על כך שמועצת יש"ע קיימה ישיבה על האופן שבו מעמיקים את ההתמודדות עם נושא התקשורת. הדבר לא נעשה ותוצאות נראות בשטח, לצערי".
