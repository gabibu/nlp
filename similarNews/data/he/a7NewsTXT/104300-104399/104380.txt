

שר הבטחון שאול מופז התיר להנהגת הרש"פ להקים מפעל בטון בחסות דחלאן. המפעל הפלשתיני אמנם ייפגע במכירות המפעל הישראלי 'נשר', אך למרות זאת מקווים ב'נשר' שקשר הדוק עימו יניב רווחים בטווח הרחוק.



במהלך ביקורו לפני ימים אחדים במפעל הבטון 'נשר' הודיע שר הבטחון שאול מופז על כוונתו לאשר הקמה של מפעל בטון ברש"פ. המפעל המתוכנן יהיה בבעלות יזמים מהרש"פ והמפעל הישראלי 'נשר'.

על פי תכניתו של השר מופז, שקיים בעניין שיחות עם איש הרש"פ מחמוד דחלאן, יבצע מפעל הבטון שיוקם את השלב האחרון בייצור בטון הכולל אריזה ושיווק של הבטון. יצויין כי עצם הקמתו של המפעל הפלשתיני עשויה לפגוע במכירותיו של המפעל הישראלי 'נשר' לאוכלוסיית הרש"פ. אם כי בעקיפין ובעתיד מקווים ב'נשר' שביצוע מיזם זה, המשותף להם ולהנהגת הרש"פ, יניב רווחים בטווח הרחוק.

מופז הבהיר את הנחיצות בהקמת מפעל חדש שכזה במצב התשתיות ברש"פ שנהרסו במסגרת הלחימה נגד ישראל, תשתיות אותן יש לשקם במסגרת נסיונותיה של ממשלת ישראל לסייע לרש"פ לייצר אווירה חדשה בערים שתחת שליטתה. להערכתו של מופז רק אם יתקיימו קשרים כלכליים הדוקים בין הכלכלה הישראלית לזו של הרש"פ תוכל התכנית המדינית של ראש הממשלה להתממש. המשמעות - התנתקות מדינית לעומת הידוק קשרים כלכלי.

במפעל החדש, שגם הוא, כמו מפעלים ופרוייקטים אחרים יעמוד תחת אחריותו של מוחמד דחלאן, יועסקו מאה וחמישים עובדים.
(ש)
