

תכניתו של המשנה לראש הממשלה השר שמעון פרס למסור לידי הרשות הפלשתינית מפעלים של מתיישבים יהודיים שייעקרו על פי תכנית ההתנתקות קורמת היום עור וגידים. דיון ראשון בתכניתו הנרחבת לסיוע כלכלי לרש"פ.

על פי דיווח שמתפרסם הבוקר ב'קול ישראל' מכין השר פרס תכנית מפורטת להעברת חממות ומפעלים פעילים על המכונות שבהם, קווי הייצור, המוניטין מערך השיווק וכל המשתמע מכך לידי הרשות הפלשתינית.

מגמת תכניתו של השר פרס היא לסייע לכלכלה הפלשתינית לאחר יישום תכניתו המדינית של ראש הממשלה.

כתבנו שמעון כהן מדווח כי את דבר תכניתו זו העלה פרס לפני כשבוע וחצי לאיש הרשות הפלשתינית סאאב עריקאת שמונה על ידי יושב ראש הרש"פ אבו מאזן לאחראי על המשא ומתן עם ההנהגה הישראלית.

על מנת ליישם את תכניתו יתקיים היום דיון ראשוני בלשכתו של השר פרס בו יטלו חלק חברי צוות היגוי שבראשו עומד מתאם פעולות הממשלה ביש"ע האלוף גיורא איילנד.

איילנד יציג בפני המתדיינים עבודת המטה שבוצעה ועסקה ביישום תכניות הממשלה לסייע לשיקום כלכלת הרש"פ. בעבודת מטה זו נכלל סיוע להקמת נמל ימי בעזה, שיקום התשתיות הקלה במעברים ושכלול יכולות הבידוק הבטחוני במעברים על מנת להקל את התנועה בהם וכיוצא באלה.
(ש)
