

הארגון האמריקני "וואטש" לשמירה על זכויות האדם מאשים את ערפאת באחריות פוליטית לפיגועי ההתאבדות שמבצעים ערביי הרש"פ. הארגון כינה את פיגועי ההתאבדות "פשעים נגד האנושות".

הארגון ציין כי המנהיגות הפלשתינית נושאת באחריות משום שלא ריסנה את הקיצונים ולא הענישה את האחראים לפיגועים אלה. "לערפאת ולרשות הפלשתינית יש מידה רבה של אחריות פוליטית למעשי הזוועה שנעשו", אמר קנת רות, מנהל הארגון, בהודעה שפורסמה לרגל פירסום דיווח על פיגועי ההתאבדות.

הדו"ח קורא לבכירים הפלשתינים לעשות מאמצים רציניים כדי לעצור ולהביא למשפט את המתכננים והמבצעים של הפיגועים.

הארגון גם גינה במונחים חריפים ביותר את ארגוני החמאס, הג'יאהד האיסלאמי וגדודי אל-אקצה, על הפיגועים שבהם נהרגו עשרות ישראלים. "האנשים המבצעים פיגועי התאבדות אינם קדושים, הם פושעי מלחמה. הם מבצעים פשעים נגד האנושות", ציין רות.

הארגון גם קרא לערוך חקירה פלילית של אישים כגון שייח' אחמד יאסין, אשר "תמך בפיגועים ועודד את ביצועם".
