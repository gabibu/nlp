

בעקבות הפיגוע שבו נרצחו לינוי סרוסי הי"ד, הדס תוג'מן הי"ד ואורנה אשל הי"ד בחרמש הודיע צה"ל כי יבצע פעולות חישוף בסמוך ליישוב כדי לאפשר לשומרי היישוב לצפות על השטחים שמסביבו. עוד הובטח לאנשי חרמש כי צה"ל גם יחל בקרוב לשפר באופן משמעותי את מערכות ההגנה מסביב ליישובם.

אתמול בא לחרמש אלוף פיקוד המרכז משה קפלינסקי ושוחח עם התושבים. יו"ר היישוב רוני מזרחי אמר לערוץ 7 כי אנשי יישובו אנשים חזקים, וכי ימשיכו להיאחז במקום.

הוא ציין כי ערביי הסביבה גמלו לתושבי חרמש רעה תחת טובה. לדבריו, הם ביקשו לאפשר את מסיק הזיתים. היישוב מוקף במטעי זיתים של ערבים פרטיים, והם יכלו להתנגד למסיק, אבל הוחלט להתחשב בהם, "וזה מה שקיבלנו בתמורה", אומר מזרחי.

עתה, הוסיף מזרחי, עם כל הכאב הכרוך בעקירת עץ זית הוא ידרוש מאלוף הפיקוד לעקור את המטעים. מזרחי הוסיף כי תושבי חרמש הוכיחו לשרי הממשלה כי הם נחושים לחיות במקום ולהיאבק על צירי הדרכים המוליכות אליו, שהם עורקי החיים שלו. לדבריו, בתחילת מלחמת אוסלו החליט צה"ל לסגור להם את הציר העובר בבקה אל שרקייה, אך התושבים החליטו שהם יפתחו אותו לשימוש יומיומי. עברנו בציר "על אפם ועל חמתם" של הערבים, וניצחנו, ועתה, לאחר שנתיים הציר פתוח לשימושם של התושבים.

היום בשעה 15:00 אחר הצהריים תיערך בקיבוץ מעברות הלווייתה של אורנה אשל הי"ד, שנרצחה בחרמש.
