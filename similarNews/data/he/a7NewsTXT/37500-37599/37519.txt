

בית הדין הארצי לעבודה דחה את ערעורה של חברת "הנדימן - עשה זאת בעצמך בע"מ", שהורשעה בהעסקת 12 עובדים בשבת, ושנקנסה בסכום של 55 אלף ש"ח.

הנדימן ערערה על ההרשעה ועל העונש. היא טענה כי לא היו ראיות מספיקות המצדיקות את ההרשעה, וכי לא הוכחה יהדותם של העובדים. עוד טענה, כי יש לפסול את חוק שעות עבודה ומנוחה, שכן הוא סותר את חוק יסוד חופש העיסוק, בכך שאין הוא קובע מנוחה שבועית בכל אחד מימי השבוע, אלא דווקא בשבת.

נשיא בית הדין הארצי לעבודה השופט סטיב אדלר דחה את טענות הנדימן וכתב בפסק הדין: "חוק שעות עבודה ומנוחה אינו חוק 'דתי'. מדובר בחוק חברתי מובהק, אשר ייחד את יום המנוחה השבועי ליום השבת מטעמים של זיקה למורשת היהודית, הנוהגת בשדרות רחבות של הציבור בישראל, והמוכרת ומכובדת בידי רבים אחרים. האם, כטענת המערערת, יש בהוראות חוק שעות עבודה ומנוחה הנוגעים לענייננו כדי לסתור את חוק יסוד חופש העיסוק? אני סבור שהתשובה על כך שלילית... לא יכול להיות ספק כי קביעת יום המנוחה השבועי אצל יהודים בשבת דווקא עולה בקנה אחד עם מטרת חוק היסוד, לעגן את ערכיה של מדינת ישראל כמדינה יהודית ודמוקרטית".

על פסק הדין חתומים השופטים סטיב אדלר, נילי ארד ושמואל צור. השופטים דחו גם את הערעור על הקנס וכתבו כי מאחר שהגובה המרבי על עבירת העסקת 12 עובדים בשבת הוא 115 אלף שקלים, הרי שמחצית הסכום הוא עונש ראוי.
