

רה"מ שרון פתח במגעים להרכבת ממשלת ימין צרה, צפוי כי רה"מ יפנה לסיעת "האיחוד הלאומי-ישראל ביתנו" מימ"ד ושינוי. הבוקר יכנס ראש הממשלה את שרי הליכוד ויעדכן אותם בהתפתחויות הפוליטיות שעל הפרק. רב אלוף במיל' שאול מופז המיועד לתפקיד שר הבטחון, מקדים את שובו ארצה.

אמש נפגש ראש הממשלה עם נשיא המדינה ואמר לו כי בכוונתו להרכיב ממשלה צרה על מנת לצלוח את ההצבעות בקריאה שניה ושלישית של חוק תקציב המדינה.

מיד לאחר ההצבעה על חוק התקציב, פתחו ראש הממשלה ויועציו בגישושים ראשונים לקראת הרכבת ממשלה צרה. היעד העיקרי הוא האיחוד הלאומי למרות הודעת היו"ר אביגדור ליברמן כי הוא מעדיף בחירות מוקדמות ולא ילך לממשלה צרה. יש לציין כי בקרב חברי הסיעה אין תמימות דעין באשר לשאלה אם להקדים את הבחירות או להצטרף לממשלה צרה.

גם סיעת שינוי נלקחת בחשבון אם כי הסיכויים לכך נמוכים ביותר בשל עמדתם העיקשת שלא לשבת בממשלה עם הסיעות החרדיות. יו"ר הסיעה טומי לפיד כבר התבטא אמש בגנות ממשלה כזו. שני חברי הכנסת של מימ"ד השייכים לסיעת העבודה מהווים יעד בשל עמדתם בזכות ממשלת אחדות והימנעותם אמש בהצבעה על התקציב בניגוד להוראת הסיעה שחייבה להתנגד.

הבעיה הראשונה הניצבת על הפרק היא שתי הצבעות האי אמון של מר"צ ושינוי הצפויות כבר ביום שני הקרוב. הרוב שהושג בעד התקציב בקריאה הראשונה אמש, איננו מבטיח את הישרדותה של הממשלה הצרה.

לרשות שרון עומדת כעת קואליציה של 55 חברי כנסת בלבד.

ההערכה היא כי גם אם לא יצטרפו הסיעות לממשלתו, ינהל שרון עימן מו"מ להענקת רשת בטחון ותמיכה מבחוץ להחלטות הממשלה ובראשן תקציב המדינה.
