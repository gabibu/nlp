

דיפלומטיים ישראליים שומרי מצוות ברחבי העולם סובלים מחוסר במצרכי מזון כשרים בסיסיים בשל החלטת משרד החוץ לחדול מלהעביר עבורם מזון כשר באמצעות הדואר הדיפלומטי. כך מדווחת העיתונאית דיאנה בחור.

כבר לפני מספר חודשים הוחלט על הפסקת העברת המזון הכשר דרך הדואר הדיפלומטי ולאחרונה החמיר המצב ושליחים רבים מתלוננים כי נבצר מהם להשיג מזון כשר. הדבר פוגע לדבריהם ביכולתם לשמור כשרות וגם בתפקודם הדיפלומטי הכרוך בין השאר בסעודות אירוח רשמיות בנציגויות ישראל ברחבי העולם.
הבעיה חמורה ביותר במדינות קשות שירות או במדינות שבהן אין קהילה יהודית גדולה, וכתוצאה מכך לא ניתן להשיג מוצרי חלב או בשר כשרים.

השליחים ציינו כי נוצר מצב לפיו שליחיה הרשמיים של מדינת ישראל אינם מסוגלים להשיג אוכל כשר והם נעזרים בקשרים וב"טובות" של אלו הנוסעים לארץ. במקרים רבים נמנעים השליחים מלאכול מאכלי חלב או בשר לחלוטין.

השליחים מוסיפים כי אספקת אוכל כשר היתה חלק מתנאי השירות שלהם בתחילת שירותם וכי יש להתייחס לענין כמו שצה"ל מחוייב לספק מזון כשר לכל חייליו.

השר יצחק לוי מהמפד"ל אמר: כי "זוהי חובת המדינה לדאוג לאוכל כשר לכולם או לפחות למי שמעוניין בכך, גם אם הדבר כרוך בעלות מסוימת. זה יוצר מצב בלתי נסבל". שר הפנים אלי ישי אמר כי הוא אינו מעלה על דעתו ששליחי המדינה שומרי הכשרות יישארו ללא פתרון. ישי הבטיח לפנות למשרד החוץ בנושא ולרה"מ הממשלה אם הנושא לא יבוא לידי פתרונו.

משרד החוץ הגיב כי "בשל הפסקת העברת מזון בדואר דיפלומטי, שליחים אשר מעוניינים במשלוחי מזון מכל סיבה שהיא מקבלים תוספת למשכורת כדי שיוכלו להזמין מזון באמצעות חברות זרות שעוסקות בכך. אם הם אינם מנצלים אותו לביצוע הזמנות, הם אלו שמפלים את עצמם לרעה. לגבי טענתם ששחרור המזון מהמכס אורך זמן רב מדי וגורם להתקלקלות המזון, עליהם להפעיל את קשריהם כדי לזרז את השיחרור, מה גם שבחופשותיהם לארץ הם יכולים להביא אתם מזון במזוודות".
