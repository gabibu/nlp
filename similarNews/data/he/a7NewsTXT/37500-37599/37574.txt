

ראש הממשלה אריאל שרון אינו מזדרז לקדם ממשלת ימין צרה, וזאת מתוך תקווה שיוכל להשיב לתוך ממשלתו את מפלגת העבודה, שעזבה בטריקת דלת. אף על פי כן, במצב הביטחוני הקיים מוכרח שרון לאייש את תיק שר הביטחון, ולתפקיד הזה הוא מייעד את הרמטכ"ל היוצא שאול מופז.

מופז שהה בבריטניה, ושרון ביקש ממנו להקדים את שובו ארצה. השניים נועדו אמש בבסיס הקריה בתל אביב. בפגישה נכח גם ראש לשכתו של שרון עורך הדין דב וייסגלס. במהלך הפגישה שאל מופז את שרון על ערכה ועל אורך חייה המשוער של ממשלה צרה, אם אכן היא תקום. מקורבי מופז טענו כי לנקודה הזאת תהיה חשיבות מכרעת באשר להחלטתו של מופז אם להיענות לבקשתו של שרון אם לאו. בתום הפגישה ביקש מופז משרון ארכה של ימים אחדים בטרם ישיב להצעה.

בטרם התקיימה הפגישה בין השניים הגיבו אישים פוליטיים על האפשרות שמופז יהיה שר הביטחון הבא של מדינת ישראל. יושב ראש סיעת מר"ץ ח"כ יוסי שריד אמר כי מופז כבר היה שר ביטחון, עוד בהיותו רמטכ"ל, ואילו שר הביטחון היוצא בנימין בן אליעזר טען כי "מדובר בקפיצה גדולה מידי" בעבור מופז. הוא הסביר כי על מופז לשמש בתפקידים אחרים במערכת הפוליטית בטרם ימונה לתפקיד שר הביטחון.

גם יאסר ערפאת הגיב על האפשרות שמופז ימונה לתפקיד ואמר כי מינויו "אינו מבשר טובות לשלום במזרח התיכון".

מוקדם יותר אתמול נערכו חיילי צה"ל בכוננות מוגברת סמוך לביתו של מופז בכוכב יאיר בשל עדות של שני שוטרי מג"ב שראו, לדבריהם, אדם משליך חפץ סמוך למקום. חיילים ושוטרים חיפשו את האיש וערכו סריקות באזור אך לא מצאו דבר.
