

חברת דירוג האשראי "סטנדרט אנד פורס" (S&P) החליטה להוריד את דירוג האשראי הפנימי של ישראל מ-AA מינוס ל-A פלוס. ההחלטה בחברה התקבלה בעקבות התפרקות ממשלת האחדות. בכך s&p מצטרפת להחלטתה של חברת פיץ' שהורידה אף היא את דירוג האשראי של ישראל. עם זאת דירוג האשראי החיצוני נותר ללא שינוי.

העיתון "גלובס" דיווח כי מדובר בצעד דומה לזה שביצעה חברת דירוג האשראי פיץ' בשבוע שעבר. עם זאת, S&P נחשבת לחברת הדירוג החשובה ביותר, במשותף עם מוד'יס.

בעקבות הורדת הדירוג הואצה המגמה השלילית בשוק ההון, על אפיקיו השונים. הדולר, ששערו היציג נקבע על 4.765 שקלים (עלייה של 0.4%), התחזק ב-0.3% וכעת הוא נסחר סביב 4.78.

בשוק הסולידי הואצו הירידות וכעת נסחרים השחרים הארוכים בירידה של כ-2% ובתשואה של 12.4%. בבורסה הואצו הירידות לכ-3%, כשמדדי המניות מצויים ברמת שפל מאז פברואר 99'.

גורמים בחברת "סטנדרד אנד פורס" אמרו לעיתון "גלובס" כי בחברה חוששים מאוד מההתפתחויות בישראל. "אנו חוששים מאוד מההתפתחויות הקרובות בעקבות התפרקות ממשלת האחדות, ואנו בוחנים כבר עתה את השלכות האירועים על דירוגה של מדינת ישראל", אמר ל"גלובס", קונארד רויס, מנהל קבוצת דירוג אשראי מדינות בסטנדרד אנד פורס, בלונדון.

לדברי רויס, "נפילת ממשלת האחדות אינה מבשרת טובות לדירוג האשראי של ישראל כלל. אישור תקציב המדינה וחזרה לריסון פיסקלי קריטיים לקביעת דירוג האשראי של ישראל".

"אירועי אמש מלמדים עד כמה שברירית המציאות הפוליטית בישראל, דבר המצריך ממשל ויציב היכול להעביר את הרפורמות הכל כך דרושות למשק הישראלי", הוסיף רויס.
