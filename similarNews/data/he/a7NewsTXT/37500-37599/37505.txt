

בתמונות נראים שוטרי יס"מ חונקים ילדים, מכניסים להם אצבעות לעיניים ותוקפים אותם באגרופים. התקשורת, אומר שליסל, ידעה היטב כי ישנן תמונות כאלו כולל תמונות שמראות שוטר יס"מ שחונק ילד עד אובדן הכרה.

אף על פי ששמו של השוטר ידוע, משום ששוטרי יס"מ תופרים את תגית שמם לחולצה, התקשורת סירבה להראות את התמונה וגם לא הסכימה להזכיר כי יש תמונות כאלו. התקשורת לא התעניינה בתמונות שבהן, כאמור, נראו השוטרים חונקים ילדים, תמונות שבהן נראים פצועים המפונים חסרי הכרה לבתי החולים ותמונות שבהם שוטרים רגילים מתהלכים ללא תגיות ומבצעים מאסרים.

שליסל ציין כי מאז שהחל האתר לפעול ביקרו בו כבר למעלה מעשרת אלפים אנשים, וזאת אף על פי שפתיחתו לא לוותה בפרסום. ריבוי הכניסות לאתר שעוסק רק בנושא זה מעיד על התעניינות ציבורית וגם על יכולת השפעה נרחבת, אומר שליסל, והוסיף כי היה נראה כאילו התקשורת הכינה מראש את הטקסט לכתבות העוסקות באלימות המתנחלים כלפי חיילים ושוטרים, ולאחר מכן שיבצה את התמונות ה"מתארות" את הטקסט הזה.

תימוכין לכך אפשר למצוא במכתבו של יו"ר מטה מותקפי הטרור מאיר אינדור ל"מעריב", ובו הוא כותב כי כמי שהיה בשטח הוא מעיד על כך שמה שפורסם בתקשורת אינו משקף את מה שהתרחש באמת. במכתב מתאר אינדור את שיחתו עם צלם עיתונות שדחה את הצעתו להסריט בעבורו את מה שקורה בזמן העקירה. אינדור מציין כי כששאל את הצלם מדוע אינו יכול להשתמש בחומר המצולם שלו, שאותו הוא מצלם בלאו הכי, הצלם ענה לו: "מה שאני מצלם לא יספק אתכם, כי אני מצלם עבור הערוץ שלי רק אלימות של המתיישבים. אלו ההוראות שקיבלתי מ"ההפקה".

הערב פורסם כי מאחז "גבעת אסף" נערך לסכל עקירה, זאת לאחר שהמנהל האזרחי הוציא אתמול צווי הריסה ופינוי נגד המקום. כזכור, המאחז הוקם בין היישובים עפרה ובית אל לאחר רצח אסף הרשקוביץ הי"ד.

לערוץ 7 נודע כי ועד הפעולה של "גבעת אסף" נערך, וכי מאות אנשים יצטרפו בימים הקרובים אל המקום כדי לחזקו.

בית המשפט בכפר סבא שחרר בתנאים מגבילים שני נערים, שלפי טענת המשטרה התפרעו במהלך עקירת "חוות גלעד". עד תום ההליכים המשפטיים יורחקו השניים, בני 18 ו 15, מאזור יש"ע, למעט ממקום מגוריהם.

נער בן 15 המתגורר בשומרון נחקר בחשד כי גרם נזק לרכב המשטרה בזמן עקירת מאחז חוות גלעד. המשטרה טוענת כי הודה במעשיו, ומדווחת כי היום הוא יובא בפני בית משפט לצורך הגשת כתב אישום.
