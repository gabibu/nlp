

הרמטכ"ל לשעבר שאול מופז אמר לרה"מ שרון כי הוא זקוק לכמה ימים כדי לשקול את הצעתו לשמש כשר בטחון. מופז ביקש לדעת מהו אורך ימיה של הממשלה הצרה, כדי לשקול אם להענות להצעה.

מופז הגיע אתמול בלילה מלונדון מוקדם מכפי שתכנן. זאת בעקבות בקשתו של ראש הממשלה.
שר הבטחון המתפטר בנימין בן אליעזר הגיב על מינויו הצפוי של מופז ואמר כי מדובר ב"איש צבא מצויין אך מינויו מהיר מדי" בן אליעזר הביע חשש כי בשל חוסר ניסיונו הפוליטי מופז יהיה למעשה "רמטכ"ל על" שיהיה נעדר הסתכלות כוללת ורחבה. משום כך, מציין בן אליעזר על שר בטחון להיות איש פוליטי.

בסביבת ראש הממשלה אומרים כי מופז יהיה שר בטחון מצויין בעיקר בשל העובדה שמופז מכיר את כל התוכניות המבצעיות ואת המבנה הצבאי הנוכחי דבר שדורש בדרך כלל היכרות ולימוד ארוכים.
לדבריהם עובדה זו מכשירה אותו לתפקיד במיוחד על רקע האתגרים הבטחוניים העומדים על הפרק.
עוד נמסר כי ראש הממשלה איננו יכול להרשות לעצמו להותיר את משרת שר הבטחון בלתי מאויישת בשל המצב הבטחוני הרגיש וההתרעות הרבות על פיגועים קשים.

יועצו של ערפאת יאסר עבד רבו אמר כי מינויו של מופז לשר הבטחון יסגור את הדלתות שעוד נותרו פתוחות בין הרש"פ לישראל.

יש לציין כי שאלת תקופת הצינון שסביבה נוהלו דיונים בימים האחרונים איננה עומדת למכשול לאחר שהוברר כי חוק הצינון החדש יחול רק בכהונתה של הכנסת ה 16 . לפיכך מעריכים במשרד ראש הממשלה כי אם ישיב מופז בחיוב על ההצעה הוא ימונה כבר בשבוע הבא.
