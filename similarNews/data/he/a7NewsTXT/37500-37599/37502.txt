

תקציב המדינה לשנת 2003 עבר אמש בקריאה ראשונה בכנסת ברוב של 67 בעד 45 נגד ושני נמנעים - חברי הכנסת של ממ"ד, שהפרו את החלטת סיעת העבודה.

בנאומו טרם ההצבעה אמר רה"מ שרון כי כואב לו שאחרי רצח שלוש נשים בחרמש בלילה שלפני ההצבעה עוסקים רבים במה שכינה "דברי הבל", אך לא פירט. "הרגשתי בושה עמוקה", אמר. שרון הוסיף כי ידועה לכולם החשיבות שהוא מייחס לממשלת האחדות, וידוע לכולם כמה חשוב בעיניו לנהוג באחריות בכל עת ובפרט היום. "כך היינו צריכים היום לנהוג כולנו", אמר. שרון אף הרים את קולו לעבר ספסלי מפלגת העבודה ואמר: "בשעה זו, של משבר כלכלי, יש להצביע בעד התקציב. די. יש גבול לביזיון".

הוא ציין לשבח את פרס, שעשה מאמץ לשמור על ממשלת האחדות. שר האוצר סילבן שלום אמר כי ממשלת האחדות היא יעד אסטרטגי, והדגיש כי כלכלת ישראל אינה יכולה לסבול זעזועים.

טרם הצבעתו במליאה הגיש בן אליעזר לרה"מ מכתב התפטרות מהממשלה. זאת לאחר שכשל המו"מ שהתנהל בינו לבין רה"מ בסיועם של המתווכים עו"ד רם כספי ועו"ד יעקב נאמן.

עו"ד יעקב נאמן אמר כי "ברור מאוד ששר הביטחון החליט שהוא אינו מעוניין בהמשך קיומה של ממשלת האחדות הלאומית. אנחנו ניסינו כמיטב יכולתנו לגשר על פערים ולהגיע לניסוחים שיאפשרו המשכה של הממשלה הזאת, אבל ברגע ששר הביטחון החליט להניח על שולחן רה"מ את מכתב ההתפטרות שלו, תם המו"מ".

לאחר שעות מפרכות של דיונים הביע נאמן את כעסו על תוצאות המו"מ. הוא אמר: "בנושאים הנוגעים לכלל הציבור, במיוחד בימים קשים אלו, כשאנחנו נמצאים בסכנה בטחונית ולא פחות מזה בסכנה כלכלית קיומית, היה אסור לוותר על האפשרות להגיע להסכם, ועשינו כל מאמץ להגיע אליו. אבל שר הביטחון, גם לאחר שכל הבקשות שלו התקבלו, החליט, מהטעמים השמורים עמו, לפוצץ את המו"מ".

גורמים בלשכת ראש הממשלה אומרים כי נענו להצעת הפשרה של בן אליעזר, אך בשעות הצהריים החל בן אליעזר לחזור בו מההסכמים שהושגו קודם לכן, ולעלות דרישות חדשות".

שר האוצר סילבן שלום הבהיר לעיתונאים הרבים שצבאו על דלתות הכנסת כי שרי העבודה לא הסכימו לניסיונות הפשרה של פרס.

סלע המחלוקת שעליו נסב המשבר היה נושא ההתיישבות. בעניין זה נתקל בן אליעזר בסירובו התקיף של שרון לכך שבהסכם יירמז כי יילקחו משאבים מתקציבי ההתיישבות ויועברו לגמלאים ולסטודנטים. שרון אף התנגד לבדל את המתיישבים באמצעות הכנסת המושג מתנחלים והתנחלויות בניסוחו הסופי של ההסכם.
