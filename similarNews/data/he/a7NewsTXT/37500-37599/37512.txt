

המרכז למעקב אחר השפעות השלום פרסם מחקר על ספרי הלימוד שהוציאה לאור הרשות הפלשתינית. בין הממצאים: על פי אחת המפות "פלשתין" מכסה את כל שטחה של ישראל. ממצא נוסף: מדינת ישראל ותל אביב אינן קיימות אף לא באחת מן המפות.

באחרונה פרסם המרכז למעקב אחר השפעות השלום דו"ח מקיף על ספרי הלימוד שהוציאה לאור הרשות הפלשתינית בשנים 2000 ו-2001 לכיתות א', ב', ו', ז' וי"א. מאז נוספו עוד ספרים לתוכנית הלימודים, דבר שהצריך מחקר משלים, ואכן הדו"ח המשלים הנוכחי סוקר 14 ספרים שנתקבלו לאחרונה, וזאת נוסף על 26 בחינות סיום בית ספר התיכון במקצועות שונים בשנתיים האחרונות.
על פי הממצאים, ישראל והעם היהודי אינם מוכרים כשכנים לגיטימיים ובעלי זכויות משל עצמם. ישראל והיהודים מוצגים בסטראוטיפים ומתוך דעות קדומות. החינוך הפלשתיני אינו מעודד יחסי שלום עם ישראל ואינו תומך בתהליך השלום בין שני הצדדים.

כמו כן צויין כי הסכסוך הפוליטי אינו מוצג בדרך אובייקטיבית וישרה. הפלשתינים מוצגים תמיד כקורבנות בעוד שישראל מוצגת כתוקפן ברוטלי.
