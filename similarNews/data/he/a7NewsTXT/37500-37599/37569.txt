

ארה"ב הודיעה למצרים ולממשלות ערביות אחרות, כי תחנות הטלוויזיה הממלכתיות שלהן לא צריכות לשדר סדרה המתבססת על ה"פרוטוקולים של זקני ציון", הידועים כעלילה אנטישמית. יוצרי הסדרה מתארים את הפרוטוקולים כ: "חושפים את המזימות הציוניות להשתלט על פלשתין".

"איננו חושבים שתחנות טלוויזיה ממשלתיות צריכות לשדר תוכניות, שנראות בעינינו גזעניות ושקריות", אמר היום בכיר במשרד החוץ האמריקני.

"זוהי סדרה המתייחסת לכאורה לנושאים אחרים, אך היא מכילה או מתבססת על הפרוטוקולים המרושעים האלה, 'הפרוטוקולים של זקני ציון'. העלינו נושא זה עם ממשלות אחרות", אמר דובר משרד החוץ ריצ'ארד באוצ'ר.

הסדרה, הכוללת 30 פרקים והנקראת "פרש ללא סוס", עוסקת בעלילה אנטישמית שחלקים ממנה מבוססים על "הפרוטוקולים" והיא תוקרן בטלויזיה המצרית במהלך חודש הרמדאן.

הליגה נגד השמצה הודיעה כי "פעם נוספת עושה התקשורת הערבית דמוניזציה לישראל וליהודים, ואף אחד אינו מוחה על-כך. המנהיגים הערביים חייבים לשים-קץ לתוכניות הקוראות לבערות, שנאה ואנטישמיות".

יצויין כי מצרים וישראל חתומים על הסכם שלום שבין סעיפיו מניעת הסתה. שר ההסברה המצרי ספואת אל שאריף הכחיש כי הסדרה כוללת חומר אנטישמי.
