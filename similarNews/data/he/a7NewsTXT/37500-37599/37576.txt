

עם מסירת הוראתו של שר הביטחון בנימין בן אליעזר לפנות מאחזים, החליטה מערכת הביטחון לייעד פלוגת חי"ר למשימה זו. המפקדים פיתחו "תורת לחימה", המתארת את הדרכים לביצוע הפינוי, ואף הוקם מאחז דמה, שעליו התאמנה הפלוגה. מפקדי הפלוגה אמרו לכתבנו חגי הוברמן כי רצו לבצע את המשימה על הצד הטוב ביותר: "כשצה"ל מקבל משימה הוא מתכונן אליה. "אנחנו לא הולכים 'על עיוור'. מבחינתנו זו משימה לכל דבר", אמרו.

שלושה מפקדי כיתות שהשתייכו לפלוגה סירבו להשתתף באימון, ושניים מהם אף הודיעו במפורש כי הם מסרבים פקודה. השלישי, אף הוא לא השתתף באימון, אולם לא הודה בפה מלא כי הוא מסרב פקודה. מפקד הפלוגה סא"ל יוחאי החליט להעמיד לדין את המפקדים שסירבו פקודה. חיילי הפלוגה סיפרו: "הוא החליט כך אף על פי שכמה מפקדים עוד ביקשו לשכנע אותם, ולהבהיר להם את חומרת המעשה". המפקדים נשפטו לעשרה ימי מחבוש, ולאחריהם הם יסולקו מחטיבת הנח"ל. המפקד השלישי יסולק, אולם הוא לא נידון לעונש של מחבוש. יצוין כי השלושה שירתו בעבר ביחידות מובחרות: בפלוגת הסיור של הנח"ל, בפלוגת ההנדסה ובפלוגת סיור של אחת מחטיבות השריון, והגיעו לשרת יחד כמפקדים בסגל הטירונים בבסיס האימון של הנח"ל.

לדברי כתבנו חגי הוברמן, אשר הביא את הדברים, מבקש הצבא "להוריד פרופיל" ולהצניע את הפרשה.

יו"ר המועצה האזורית שומרון בנצי ליברמן הביע התנגדות למעשיהם של השלושה: "הבן שלי, שמשרת בצנחנים יודע שאם הוא ייאלץ לפנות מאחז, הוא יפנה את חבריו, ואפילו אותי, אם ניפגש במקום. הצבא צריך להיות ערכי ומעל למחלוקות".
