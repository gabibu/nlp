

בשנת 1988 התרסק מטוס של חברת פאן אם מעל העיירה לוקרבי, ובימים אלה מתנהל משפט ובו נדרשת לוב, שביצעה את הפיגוע, לשלם למשפחותיהם של קורבנות הפיגוע פיצויים בגובה של עשרה מיליון דולרים לכל משפחה. עורכי הדין המייצגים את ממשלת לוב העמידו תנאים לתשלום פיצויים אלה, וציינו כי הכספים לא ישולמו למשפחות כל עוד ארה"ב לא תמחק את שמה של לוב מרשימת המדינות התומכות בטרור.

ממשלת טריפולי מציעה לשלם 2.7 מיליארד דולרים למשפחות של 270 הרוגי הפיגוע. העמדה הלובית מוצגת במכתב שמשרד עורכי הדין קריינדלר את קריינדלר מניו יורק העביר למשפחות שאותן הוא מייצג.

במכתב שהועבר למשפחות נכתב כי לוב תשלם תחילה ארבעה מיליון דולרים לכל משפחה לאחר שהיא תעמוד בדרישות האו"ם. ארבעה מיליון נוספים יועברו לאחר שימולאו הדרישות האמריקניות, ושני המיליון הנותרים יועברו לאחר שלוב תימחק מרשימת המדינות התומכות בטרור.

המכשול העיקרי להסכם טמון בדרישת מועצת הביטחון של האו"ם שלוב תכיר באחריותה לפיגוע.
שלטונות טריפולי מתנגדים לכך בתוקף, וזאת למרות הרשעתו של סוכן לובי על חלקו בפיגוע, בבית משפט בסקוטלנד.
