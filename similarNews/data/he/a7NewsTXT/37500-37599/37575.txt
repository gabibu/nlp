

ביום שני הקרוב, ליל ראש חודש כסלו, יתקיים סיבוב השערים החודשי סביב הר הבית. אנשי "משמר המקדש", המארגנים את סיבובי השערים, מציינים הפעם "יום הולדת" שנה לאירוע המיוחד הזה. לפני שנה בדיוק, בראש חודש כסלו תשס"ב, יצא לפועל הרעיון לארגן בכל ראש חודש סיבוב שערים גדול. מאז ועד היום סיבוב השערים מתקיים בכל ראש חודש ומושך אליו יותר ויותר אנשים. אם בפעם הראשונה השתתפו מאה וחמישים איש, הרי שמספר האנשים בסיבובים הבאים הלך וגדל, ובכמה מהם השתתפו יותר מאלף איש. זאת מלבד פעילות קבועה ורצופה סביב הר הבית, כמו "שמירה" וסיבובי שערים כל שבוע, "שבתות הר הבית" ועוד.

במקורו, סיבוב השערים הוא מנהג עתיק-יומין, וישנן עדויות עליו עוד מתקופת "הגאונים", שהייתה לפני אלף שנה ויותר. בימים ההם היו יהודי ארץ-ישראל והעולים-לרגל מתארגנים למעמד של "סיבוב" ותפילה מול שערי הכניסה להר הבית, וכך כתבו ראשי העדה בירושלים לפני כאלף שנה: "ותפילותינו עליכם תדירה... על שער הכהן ועל שערי מקדש ה', בקיבוץ כל ישראל לחוג חג ה' חג הסוכות", "ואין לנו נחמה כי אם בסובבנו על השערים להשתחוות ולבקש רחמים". ככל הנראה, נהגו ל"סובב את השערים" במיוחד בחגים ובמועדים.

כיצד נראה סיבוב השערים של היום? זוהי מעין צעדה מיוחדת, ובה הולכים מסביב להר הבית כולו. מתחילים מרחבת הכותל המערבי, המוכרת לכולם, ממשיכים דרך רחובות העיר העתיקה ממערב ומצפון להר-הבית, דרך הכותל המזרחי של הר הבית, ומסיימים מול הכותל הדרומי. לאורך המסלול נעצרים הצועדים בכעשר תחנות, ושמות כמו "שער הכותנה", "שער הברזל", "שער המזרח" ו"שערי חולדה" הופכים לנקודות ציון ממשיות במהלך הסיבוב.

עם הזמן הפכו "סיבובי השערים" לאירוע מיוחד במינו. המשתתפים בצעדה מתארים אותה כאירוע שיש בו אווירה יוצאת-דופן, התרוממות-רוח ומורגש בו מעין "חשמל באוויר". לדבריהם, אין זה עוד מסלול של סיור ברחובות העיר העתיקה, אלא סיבוב מעגלי, המדגיש את הקשר אל המקום הקדוש הנמצא במרכז הסיבוב: הר הבית ומקום המקדש. "לפתע פתאום", אומרים המארגנים, "מקבלת סמטה קטנה וחשוכה מעמד של מעבר המוליך אל מקום המקדש, לדרך רחבה, שבה צעדו עולי הרגל בעלייתם אל "הבית הגדול והקדוש". כאן נישאו סלי הביכורים והכבשים לקרבן הפסח, ואנשים מכל העולם נהרו אל בית ה'..."

באופן טבעי, סיבוב השערים נעשה בחלקו הגדול תוך כדי שירה ונגינה, באופן המזכיר מעט את תיאורי העלייה לרגל בזמן המקדש. למעשה נוצרת כאן מסורת של "מסיבת ראש חודש" במקום מיוחד במינו, ובאווירה מיוחדת במינה.

הפעילות הזאת אינה מתוקצבת באופן קבוע, ומארגניה פתחו במבצע התרמה כדי לאפשר את המשך הפעילות ואף להגדילה. תרומות אפשר לשלוח לכתובת: "אל הר המור", יצהר, ד.נ. לב השומרון 44831. פרטים על צעדת ראש חודש כסלו אפשר לקבל בטלמסר 9947270-02.
