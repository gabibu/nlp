

ד"ר דוד חן, פרופ' אריה זריצקי ופרופ' הלל וייס הגישו לבית משפט השלום בתל אביב תביעה על לשון הרע בזדון נגד העתון "ידיעות אחרונות", הכתב יובל קרני, והעורכים רותי יובל וארנון מוזס.

בתביעה שהגישה פרקליטתם של התובעים עו"ד ניצנה דרשן לייטנר מתבקש בית המשפט לפסוק כי העתון "ידיעות אחרונות" הכתב והעורכים עברו עבירת לשון הרע וכי בית המשפט יפסוק לטובת כל אחד מהתובעים סך של 100 אלף ש"ח פיצויים.

בכתב התביעה, שהעתקו נמסר לאתר האינטרנט של ערוץ 7, נכתב כי מדובר בכתבתו של כתב "ידיעות אחרונות" יובל קרני "הרוקדים על הדם" שעסקה בכנס שנערך על ידי אנשי הועדה הציבורית לחקירת האמת מאחורי רצח רבין בחודש נוב' 01, כנס שזכה לתהודה ציבורית רבת היקף.

לטענת עו"ד דרשן לייטנר הכתבה "הכפישה את שמם המקצועי וכבודם האישי של התובעים... התובעים נתפסו בה כ'תמהוניים', 'פנטזיורים' ו'סהרוריים'. נוסף על כך, עפ"י כתב התביעה "הכתבה התייחסה לתובעים באופן מפורש כרוצחיו (השניים) של יצחק רבין ז"ל", לשון כתב התביעה.
