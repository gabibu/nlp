

הערכת המודיעין השנתית שהציג אגף המודיעין במטכ"ל קובעת כי בשלב זה לישראל אין פרטנר בצד הפלשתיני, וכי גם אין סימנים למוצא אפשרי מן העימות. הרמטכ"ל רא"ל משה, בוגי, יעלון אמר כי על רקע הערכת אמ"ן ישראל צריכה להמשיך וללחוץ על הפלשתינים, וזאת כדי שבשנה הקרובה הם כבר יאבדו את הרצון להתעמת עם ישראל.

בוועידה השנתית של "המרכז הישראלי לניהול", שנפתחה במלון דו פנורמה בתל אביב, אמר יעלון כי ההנהגה הפלשתינית הנוכחית אינה מכירה בזכותה של מדינת ישראל כמדינה יהודית. אם אמריקה לא תצליח לנטרל מעצמות גרעיניות מהנהגות לא אחראיות ואם הטרור הפלשתיני לא ינוצח, אומר יעלון, יהיה הדבר משום סכנה קיומית למדינת ישראל. נוסף על כך אומר יעלון כי אם הדור הבא ברש"פ ימשיך להתחנך על ברכי השנאה וההסתה אין סיכוי לשנות את המצב, והטרור יימשך. ערפאת הוא סמל בעיני ההנהגה הפלשתינית, סמל שמולו אין איש מעז להתמודד, ולכן עדיין היא חוששת מפניו.

יעלון ציין כי החברה הישראלית הפגינה את חוסנה ואת יכולת עמידתה במוראות המלחמה. לדבריו, "התפנית של מדינת ישראל החלה במהלך מבצע "חומת מגן", כאשר העם התגייס והחברה הוכיחה שהיא מוכנה להילחם ואפילו לשלם בקורבנות". במבצע חומת מגן, אומר יעלון, החזירה ישראל את האחריות על בטחונה לידיה, דבר שלא נעשה ממאי 94'. לראשונה הבינו הפלשתינים כי אין להם חסינות גם לא בשטחי הרש"פ, וכי ישראל אחראית לביטחונה גם בשכם, בעזה ובכל אזור אחר. "אף על פי שהכוונות לפגוע בנו, והניסיונות לעשות זאת עדיין ישנם, הפעילות הצבאית בשטחים מונעת גלי טרור גדולים יותר", סיכם הרמטכ"ל.
