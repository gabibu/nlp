

העיתון הגרמני "פרנקפורטר אל-גמיינה",מפרסם כי ממידע המתבסס על מקורות ביון מערביים עולה ששלטונות רוסיה מנעו את שחרורם של בני-ערובה זרים מידי החוטפים הצ'צ'נים בתיאטרון במוסקבה, וזאת כדי להביא לגינוי של החוטפים במועצת הביטחון של האו"ם כטרוריסטים בינלאומיים. המחבלים הצ'צ'נים, על פי הדיווח, הציעו לשחרר את כל בני-הערובה הזרים, והרוסים סירבו להצעה. תשעה זרים נהרגו במהלך מבצע החילוץ.

ממשלת דנמרק עצרה את סגן ראש ממשלת צ'צ'ניה אחמד זקאייב, החשוד, בין היתר, בתכנון החטיפה בתיאטרון הרוסי. זקאייב נעצר לבקשת שלטונות רוסיה, כך דיווח הערוץ השני של הטלוויזיה הדנית. עוד מסרה התחנה כי ביום שישי שעבר ביקשה ממשלת רוסיה לעצור את האיש, טרם פתיחתה של הוועידה הצ'צ'נית העולמית ביום שני בקופנהגן.
