

ארגון לזכויות אדם מכנה את המחבלים המתאבדים "פושעי מלחמה". "האנשים המבצעים פיגועי התאבדות אינם 'שהידים', אלא פושעי מלחמה, בדומה לאנשים המסייעים להם לתכנן פיגועים כאלה", אמר קנת רוט, מנכ"ל הארגון לזכויות אדם שמרכזו בניו יורק.

בדוח נאמר כי מאז ינואר 2001 בוצעו 52 פיגועי התאבדות, בהם נהרגו כ-250 אזרחים ונפצעו יותר מ-2,000. רוט קרא להעמיד לדין את הבכירים העומדים מאחורי הפיגועים.

בדוח נאמר כי יש להעמיד לדין את ראשי החמאס השייח' אחמד יאסין וחאלד משעל, ומנהיג הג'יהאד האיסלמי רמאדן שאלח, על אחריותם בפיגועים. הוא ציין כי ארגונים אחרים המעורבים בפיגועים הם "גדודי חללי אל-אקצה" ו"החזית העממית לשחרור פלשתין".

הארגון לזכויות האדם ציין כי הדוח נכתב בהתבסס על ראיונות מעמיקים עם בכירים של הרשות הפלשתינית וחברי הארגונים המעורבים בפיגועי ההתאבדות וכן בסקירה של מסמכים רשמיים פנימיים שפורסמו בישראל.
