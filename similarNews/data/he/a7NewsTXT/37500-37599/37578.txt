

סרטו של מוחמד בכרי "ג'נין ג'נין" הוקרן אתמול בסינמטק בתל אביב מול משמרת מחאה של מאתיים וחמישים איש. הסרט מציג את חיילי צה"ל שלחמו במחנה הפליטים ג'נין כפושעי מלחמה ומציג את פעולות צה"ל במבצע "חומת מגן" מנקודת מבטם של אנשי מחנה הפליטים.

הורים ששכלו את בניהם במהלך הקרבות בג'נין ביקשו מהנהלת הסינמטק למנוע את ההקרנה, וזאת מפני שהסרט מציג את המחבלים ואת בני משפחותיהם כאנשים תמימים ומסכנים, בה בשעה שמחנה הפליטים ג'נין היה בירת הטרור, ובקרבות במהלך מבצע חומת מגן שילמו 23 חיילים בחייהם במהלך הלוחמה במקום.

מנהל הסינמטק אלון גרבוז סירב למנוע את ההקרנה, ואמר כי הסינמטק הוא גוף "אומנותי". גרבוז הוסיף ואמר כי "גם בשם השכול אין זכות לבוא ולמנוע הצגת יצירת אמנות. אני שואל: מה יקרה אם מחר מישהו יכתוב ספר שעוסק בקרבות בג'נין ויוציא אותו לאור בהוצאה ציבורית כמו 'עם עובד'? ונניח שהספר לא ימצא חן בעיני מישהו: מה אז? יורו על שריפתו? זו מגמה מסוכנת, ואסור לנו להיכנע לה".
לעומת זאת ההורים השכולים לא ויתרו. גאולה בוסידן, אמו של עמית בוסידן, שנהרג בקרב בג'נין, הייתה בין מארגני עצרת המחאה. לדבריה, הסינמטק הוא גוף ציבורי והוא ממומן מכספי ציבור, ולא ייתכן שאזרח ישראלי ייתן את ידו להקרנת סרט תעמולה אנטי ישראלי במקום כזה.

בוסידן סיפרה לכתבת ערוץ 7 כי הנוכחים במשמרת המחאה העבירו עצומה שנועדה להביא להחלפתה של הנהלת הדירקטוריון של הסינמטק: "אי אפשר לתת במה לערבי שמציג את החיילים כפושעי מלחמה. המדינה שלנו היא ששלחה את החיילים במטרה להגן על אזרחי המדינה. אם בכרי רוצה להקרין את הסרט, שיקרין אותו בעזה או בשכם אך לא כאן. לא ייתכן שנהיה מדינה דמוקרטית הנותנת חופש ביטוי מסוג כזה ההופך, בעצם, לחופש הביזוי לחופש השיסוי ולאנרכיה"

לדבריה, אם בימאי ערבי היה מבקש להקרין בארצות הברית סרט על המניעים לביצוע הפיגוע במגדלי התאומים "היו מעמידים אותו מול כיתת יורים".

יצוין כי בכרי, יוצר הסרט, הוא קרוב משפחתם של הנאשמים בסיוע למחבל שביצע את הפיגוע באוטובוס בצומת מירון לפני חודשים אחדים.
