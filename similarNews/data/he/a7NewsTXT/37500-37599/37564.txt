

לשכת רה"מ הכחישה היום את הידיעות לפיהן תפקיד שר החוץ הוצע לח"כ אביגדור ליברמן. עם זאת גם בליכוד גם במפלגות הימין פועלים כדי להשפיע על ליברמן ועל תנועת מולדת להצטרף לממשלה.

שר התשתיות אפי איתם מהמפד"ל הודיע כי בכוונתו להפגש עם ליברמן ולשכנעו. "אסור שהימין יחזור על טעויות העבר", אומר איתם.

לדבריו בעבר הימין הפיל את ממשלת הימין בתקוה להעלות ממשלה ימנית יותר, אך בסופו של דבר עלתה ממשלת שמאל. "כך קרה בתקופת שמיר ובתקופת נתניהו" אמר איתם.

גם יו"ר סיעת המפד"ל ח"כ שאול יהלום יצא בקריאה לסיעת "האיחוד הלאומי" להצטרף מיד לממשלת שרון, ולהקים בכך קואליציה של 62 ח"כים.
לדבריו, "במצב בו נמצאת ישראל, מבחינה ביטחונית וכלכלית, אסור ליצור אווירה של אי בהירות וצריך להקים את ממשלת הימין במהירות האפשרית".

יו"ר מולדת, ח"כ בני אלון אמר כי רה"מ שוחח עימו על חזרה לממשלתו אך לא התנהל עדיין מו"מ. "אני בעד ממשלת ימין. כל הזמן חלמנו על זה ועשינו מאמצים לדחוף את פרס ופואד החוצה. כעת מן הראוי שנהיה שותפים בממשלה", אמר אלון.

חברי סיעת "האיחוד הלאומי ישראל ביתנו" הביעו היום זעם על התבטאויותיהם של בכירים במשרד החוץ. הללו טענו כי מינויו של ח"כ אביגדור ליברמן לשר חוץ הוא בבחינת "שואה".
"ראוי להזכיר כי הסכמי אוסלו הם השואה שהמיט עלינו שמעון פרס והבכירים במשרדו", נאמר בתגובת הסיעה. "בגלל שואה זו נרצחו ונפגעו ישראלים רבים וזוהי הסיבה העיקרית לאסון הכלכלי הפוקד את המשק הישראלי בעת הזו".

משרה נוספת הדורשת איוש היא משרתו של שר בטחון. רא"ל במיל' שאול מופז קיים הערב שיחה עם רה"מ וביקש לדעת מה יהא אורך ימיה של הממשלה הצרה. לדבריו גורם זה ישפיע על החלטתו אם להצטרף לממשלה.

מופז אף ביקש מרה"מ שהות כדי לשקול את הענותו לתפקיד.

רה"מ כינס הערב את שרי הליכוד להתייעצות לקראת מו"מ על הצטרפותם של שרים חדשים לממשלה.

