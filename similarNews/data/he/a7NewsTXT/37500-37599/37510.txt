

פאטמה אל ברנאווי, חברת המועצה הפלשתינית ומפקדת משטרת הנשים הפלשתינית, מותחת ביקורת על פרסום שמות המתאבדים, וזאת מחשש לתגובה ישראלית. דבריה נאמרו בפגישה בינה לבין "הועדה הלאומית להגנה על עצורי האינתיפדה", כך פרסם היומון "אל וטן", היוצא לאור בקטר.

אתר דובר צה"ל המפרסם את המידע, מציין כי אל ברנאווי אינה מגנה את פיגועי ההתאבדות או את ארגוני הטרור השולחים את המתאבדים אלא רק את פרסום שמותיהם של המתאבדים, וזאת, כאמור, מחשש פן יאונה רע לבני משפחותיהם.

על רמת התמיכה של בני משפחות מחבלים מתאבדים אפשר ללמוד מן הדיווח על כך שהוריהם ואחיהם של שלושה מחבלים מתאבדים שביצעו פיגועי התאבדות סירבו להתאבל ואף הביעו תמיכה גלויה במעשיהם של המחבלים, בני משפחתם.

אביו של המחבל המתאבד מוחמד בוסטאמי בן ה 19, שפוצץ את עצמו השבוע בתחנת הדלק
בכניסה ליישוב אריאל, פיגוע שבו נרצחו שלושה ישראלים, אמר כי הוא "גאה בחייו של בנו ובמותו למען אללה". כמו כן אמר האב : "בני תמיד רצה להגשים את המוות למען אללה ותמיד שוחח על כך. ביום מותו הוא ביקש מאמו שתברך אותו ושתתפלל בעבורו".
