

חברת טלפונים סלולריים גרמנית שלחה חשבונות עבור ציתותים לטלפוניים ללקוחות להם צותתו במקום לשלחם למשטרה ולשירותי המודיעין שביצעו את מבצעי ההאזנה החשאיים. "02", חברת טלפונים סלולריים בבעלות בריטית, טענה כי הדבר אירע בשל תקלה בתוכנה עימה היא עובדת.

על התקלה דיווח העיתון "פרנקפורטר רונדשאו", ודוברת המשרד הפדרלי לחקירות פליליות אישרה את הידיעה. היא אמרה רק כי בסך הכל צותתו לקווים שמספרם נמדד "בשתי ספרות", כלומר, בין 10 ל-99. לדבריה, המשרד בו היא עובדת צותת לפחות מעשרה קווים, אך היא סרבה לומר מי צותת לכל היתר.

היא סרבה גם לגלות מי היו החשודים שקווי הטלפון שלהם היו במעקב, אם אלה היו טרוריסטים בינלאומיים או פושעים.

דובר החברה פרנק וינשטרוט ממינכן אמר כי המתכנתים של התוכנה המכינה את חשבונות הטלפון לא השגיחו כי החשבונות שהוכנו עבור הציתותים נשלחו ללקוחות להם צותתו במקום לסוכנויות הביון.

"הבעיה נפתרה", אמרה דוברת המשטרה שסירבה לציין כמה חקירות נפגעו כתוצאה מהתקלה. לדברי העיתון, התעוררה מהומה גדולה בסוכנויות המודיעין בגלל הפרשה.

בהתאם לחוק הגרמני, מותר לצותת לטלפון רק בחקירות פשעים חמורים כגון בגידה, רצח, חטיפה או סחר בסמים. החוק גם קובע כי חברות טלפונים חייבות לאפשר ציתות בלי לדווח ללקוחותיהן, אם הן מקבלות צווים משפטיים חשאיים המחייבים אותן לעשות זאת.
