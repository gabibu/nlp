

שרת החינוך, לימור לבנת, התחייבה כי בכוונתה לפעול לכך שפעילות התנועות לא תפגע כתוצאה מההמלצה על יום לימודים ארוך בדו"ח דברת.

המעבר ליום לימודים ארוך בחמשת הימים הראשונים של השבוע, ע"פ המלצות דו"ח דברת, איים על המשך פעילות תנועות הנוער ביום שלישי, היום המסורתי של פעילות התנועות בעשרות השנים האחרונות.

ראשי התנועות חששו שחניכיהם יתקשו להגיע לפעולות בסיומו של יום לימודים ארוך. בתנועות אמרו כי ההמלצה נגדה הצהרות מוקדמות של משרד החינוך ושלמה דברת עצמו בדבר חשיבות העמקת החינוך הערכי.

עם פרסום המלצות הדוח החל יניב שגיא, יו"ר מועצת תנועות הנוער ומזכ"ל השומר הצעיר, לנהל דיאלוג שקט עם הנהלת משרד החינוך על שינוי ההמלצה, ובפועל- שחרור חניכי תנועות הנוער מיום הלימודים כבר בשעה 14:00 לטובת השתתפות בפעולות שמתחילות בשעות הערב המוקדמות.

בשבוע שעבר התבשר שגיא כי יוזמתו מקובלת על ידי שרת החינוך, לימור לבנת, שהתחייבה במכתב עבורו כי בכוונתה לפעול לכך שפעילות התנועות לא תפגע כתוצאה מההמלצה ובמפגש בין הממונה על מנהל חברה ונוער, נח שלו, ורונית תירוש, מנכ"לית המשרד, סוכמה בחיוב בקשת התנועות בנושא.

יניב שגיא אמר בתגובה "אני עדיין מצפה למכתב הרשמי ממשרד החינוך המבשר על קבלת בקשתנו ועל יישומה בפועל בבתי הספר ברחבי הארץ. חשוב לומר שבאמירתה, מראה הנהלת משרד החינוך חשיבות רבה להמשך פעילות התנועות", אומר שגיא, ומוסיף "הוכח שבעזרת דיאלוג ענייני ושקט ניתן להגיע לסיכומים חיוביים עם השרה, מנכ"לית המשרד, ועם נח, שהיה שגריר נאמן של תנועות הנוער."

במועצת תנועות הנוער מציינים כי עוד שני נושאים נוספים בדו"ח דברת, להם השלכות על תנועות הנוער עדיין מטופלים. הראשון, פעילות ממוסדת ביום שישי, המתוכנן להיות חופשי. נציגי התנועות הזמנו לדיוני יישום ההמלצה. במועצת תנועות הנוער רואים בהמלצה כי יום שישי יהיה יום החופשי מלימודים, סיכוי להצטרפות בני נוער והעצמת פעילות התנועות.

הנושא השני הוא המלצת דברת לגביי לוח החופשות השנתי מלימודים, אותה לומדים כעת במועצת תנועות הנוער. בנושא זה מבטיח שגיא לפעול על מנת שלא יפגעו טיולי מפעלי התנועות המסורתיים, כגון זה שבחופשת חנוכה, שעל פי המלצות הדוח אמורה להתבטל."

