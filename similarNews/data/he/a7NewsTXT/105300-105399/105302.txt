

מכון התקנים הישראלי יסייע לאמריקאים להכין סדרת תקני מילוט מבניינים גבוהים

בעקבות הפיגוע במגדלי התאומים החלו יצרנים ישראליים לפתח מערכות מתקני מילוט שיסייעו להימלט מבניינים גבוהים בזמן קצר בדרך שונה מהדרך הקיימת - מדרגות. מתקנים אלה, הכוללים מעלית אישית חיצונית, שרוול מגלשה ועוד, יעילים גם במקרים של שריפות וחלקם מאפשרים לכבאים ולכוחות ההצלה גישה לקומות העליונות.
מפתחי מתקני המילוט פנו למכון התקנים הישראלי בבקשה לפיתוח תקן למתקני מילוט מבניינים גבוהים. מכון התקנים נענה לבקשה ובשיתוף מלא של יצרני מתקני המילוט השלים את כתיבת טיוטת התקן.

בימים אלו נחתם הסכם שיתוף פעולה ראשון מסוגו בין מכון התקנים הישראלי ל  International ASTM   ארגון התקינה האמריקאי הגדול ביותר, במסגרתו מכון התקנים יאפשר ל - ASTM להשתמש בטיוטת התקן למתקני מילוט על מנת לגבש סדרת תקנים בנושא כך ששני התקנים יהיו מקבילים זה לזה ובשניהם יהיו אזכורים לכך שהתקן הוכן במשותף.

השבוע התקיים במכון התקנים הישראלי סמינר בנושא אליו הגיעו נציגים מניו יורק בינהם: חברת מועצת העיר ניו יורק ייבט ד. קלארק, סגנית נשיא חברת הנדל"ן VORNADO REALTY TRUST לסלי טומפסון, נשיא ההתאחדות לבטיחות ואש בבניינים גבוהים של ניו יורק ג'ו מקורמיק, נשיא ארגון הנכים ובעלי מוגבלויות בניו יורק (Easter Seals) ג'ו ג'יאנטו. המשתתפים צפו בהדגמות חיות של מתקני המילוט השונים והביעו את התרשמותם.

לדברי מנכ"ל מכון התקנים הישראלי זיוה פתיר "מכון התקנים הישראלי שם לו למטרה לקדם את התחום של ביטחון המולדת (Homeland Security) ופועל על מנת לבנות את התשתית הנדרשת לתעשייה הישראלית הכוללת בניית קשרים עם ארגוני תקינה בארה"ב, השתתפות פעילה בנעשה בתקינה הבין-לאומית ובניית קשרים בין מעבדות המכון לבין המעבדות המובילות בארה"ב".

