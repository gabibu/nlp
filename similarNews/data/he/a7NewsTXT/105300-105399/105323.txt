

שר החוץ, סילבן שלום, אמר הערב כי הצהרת נשיא סוריה, אסד, על נסיגה חלקית של צבא סוריה מלבנון, אינה מספקת.

השר שלום ביקש מהקהילה הבינלאומית ללחוץ על סוריה לסגת מלבנון, כדי לאפשר שם בחירות דמוקרטיות והקמת מדינה עצמאית, שאולי תקיים בעתיד שלום עם ישראל.

"הדרך עוד ארוכה ועל הקהילה הבינלאומית להתמיד בלחץ בלתי פוסק על סוריה להפסיק את תמיכתה בטרור ולהסיג את כוחותיה מלבנון. הקהילה הבינלאומית כולה וגם חלק ממדינות ערב וכמובן ישראל דורשים יישום מלא של החלטה 1559 של מועצת הבטחון שמשמעותה נסיגת כל הכוחות הסורים מלבנון", אמר השר שלום במסיבת עיתונאים לאחר שנפגש עם שר החוץ הירדני, האני אל-מולקי.

אל-מולקי, אמר כי הדרישה לנסיגה סורית מלבנון, אינה נתונה למחלוקת. הוא אמר שירדן תהיה מוכנה לסייע לסוריה בתהליך הנסיגה.

המשנה לראש הממשלה, שמעון פרס, אומר שהודעתו של נשיא סוריה, בשאר אסד, על נסיגה הדרגתית של צבא סוריה מלבנון אינה אלא התחמקות מדרישות מועצת הביטחון של האו"ם, לנסיגה מלאה מלבנון.
