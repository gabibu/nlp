

בלשכת ראש הממשלה מודאגים מאפשרות קריסתו של תקציב המדינה בהצבעה הצפויה בעוד פחות משבועיים. השר לשעבר עוזי לנדאו: ללא משאל עם נצביע נגד התקציב.

בלשכה מודאגים מכך שנפילת חוק התקציב תחייב פירוקה של הממשלה.

במסגרת ההערכות לאפשרות זו ההופכת סבירה לנוכח המשך התגדותה של ש"ס בתמיכה בתקציב מתחילים גורמים בלשכת ראש הממשלה לבחון אפשרות להקדמת הבחירות.

העיתון מעריב מדווח הבוקר על מגיעים שקיימו מקורבי שרון עם בכירי מפלגת העבודה ובהם נבחנו מספר תרחישים שהמרכזי בהם הוא הקדמת הבחירות לחודש מאי או יוני 2005.

בפגישות אלה נבחנה אפשרות ליצור גוש משותף לליכוד ולעבודה שיצביע יחדיו בעד הקדמת הבחירות.

השר לשעבר עוזי לנדאו מהליכוד אמר ביום שישי כי אם לא תקודם חקיקת חוק משאל העם יצביעו מתנגדי ההנתקות בליכוד נגד התקציב ויביאו להפלת ממשלת שרון.

ח"כ איוב קרא מהליכוד אמר לערוץ 7 כי הוא וחבריו נאמנים לתוצאות משאל מתפקדי הליכוד שקבע שהתכנית אינה טובה ופסל אותה, "אנחנו נאמנים למשאל ולא לאיש, ומי שאינו נאמן לדרכנו, לו יש בעיה. אנחנו נמשיך באותו קו. אנחנו בעקרון הולכים על משאל עם. אם נראה התקדמות בסוגיה זו אנחנו בהחלט נשקול את צעדינו. אם לא יתקדם, החלטנו ונתנו אולטימטום שלא נצביע עבור התקציב שיש בו אי קידום משאל העם, עפ"י רצון החברים", אמר קרא.
