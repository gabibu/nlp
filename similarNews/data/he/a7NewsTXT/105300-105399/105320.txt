

שני תושבים מברכה המשרתים ביחידות שיריון בדרום, הועברו לאחרונה להגמ"ר (הגנה מרחבית) ביו"ש, וזאת משום שהודיעו כי לא יסייעו למערך המילואים בזמן שתוכנית העקירה תצא לפועל.

לאחר מילואים שעשו בחודש טבת, הודיעו השניים למג"ד שלהם באופן אישי, כי הם לא מתכוונים להגיע ביום פקודה ולסייע בהחלפת הגדודים הסדירים, שאמורים להשתתף בפועל ביישום תוכנית "ההתנתקות".

השניים, ישראל סעדיה ומאור קיים מהיישוב הר ברכה שבשומרון, משרתים כבר שנים רבות ביחידת "האם" שלהם - בשיריון.

ישראל מספר כי התקשר בשבוע שעבר למפקד הפלוגה על מנת לנסות ולשכנעו להשאיר אותו ביחידתו. המ"פ השיב לו שניסה למנוע את העברתם וכך המליץ. המ"פ ניסה להסביר למפקדיו כי למרות דעותיהם, השניים לא פוגעים במרקם של הפלוגה, ואולם דעתו לא נתקבלה. "מנסים להתפטר ממכם שלא תעשו פרובוקציות בפלוגה", אמר לו המ"פ.

השניים קיבלו בחודש האחרון הודעה על העברתם ליחידת הגמ"ר. "כשבררנו התחמקו ביחידה ואמרו שאנחנו גרים ביישוב קדמי ויותר נוח להעביר אותנו לשם", סיפר ישראל. בצה"ל לא בזבזו זמן רב וביקשו מהשניים כבר להחזיר את נשקם ליחידתם.

"באופן אישי אני רוצה להישאר שריונר, גם על העיקרון שזורקים אותי מהמילואים בגלל הדעות שלי", מבהיר ישראל, "בחומת מגן היה בחור שחתם על עצומת סרבנות ולא הגיע. עשו אליו טלפון קטן והוא חזר ליחידתו, לא חשבו לזרוק אותו בגלל הדעות שלו".

דובר צה"ל מוסר בתגובה כי "על פי הנחיות הפיקוד נדרשה חטיבת המילואים המדוברת להעביר מספר חיילים לתגבור יחידות ההגנה המרחבית במרחב פיקוד מרכז. למהלך שיבוצם של אנשי המילואים במערך ההגנה מרחבית אין שום קשר לתוכנית ההינתקות. הרחבתו של מערך ההגנה המרחבית הינה תוכנית ארוכת טווח שמטרתה לשפר וליעל את פעילותה המבצעית של היחידה והפיכתה למערך קדמי לוחם אשר יספק מענה הגנתי ראשוני טוב ומקצועי לבטחון ההתיישבות. כמות הגיוס של אנשי המילואים למערך זה הוא פועל יוצא של השיפורים, זאת בנוסף לצורך שנותר עקב הורדת גיל הפטור ממילואים. שיבוצם של אנשי המילואים נעשה ע"פ הנהלים בצה"ל".

כתבנו אריאל כהנא מוסר כי משרד הביטחון נדרש לפני כשבועיים לסוגייה זו. זאת בעקבות תלונות של חיילים המתגוררים ביש"ע ואשר הועברו בנגוד לרצונם מיחידות המילואים המקוריות שלהם.
בתשובה לשאילתא של ח"כ אפי איתם, נמסר מלשכתו של סגן שר הביטחון כי "שיבוץ חיילים מיש"ע ביחידות הגמ"ר מתבסס על המתגוררים ביישוב עצמו. יחד עם זאת בעקבות עבודת מטה שנערכה בצה"ל הוחלט שחיילים ביחידות מיוחדת וקצינים מתפקיד סמ"פ ומעלה לא יועברו ליחידות הגמ"ר".

כתבנו מציין כי צה"ל לא יעביר יותר חיילים מיחידותיהם הקרביות ליחידות הגמ"ר המרחביות. אחד הסעיפים הנוגעים לרפורמה המתוכננת שיחידות הגמ"ר לא יתבססו יותר על יחידות מילואים.
