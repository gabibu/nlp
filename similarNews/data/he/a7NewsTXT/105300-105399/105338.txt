

האמן והיוצר הישראלי אריאל זילבר עבר להתגורר בישוב אלי סיני, אחד היישובים המיועדים להיעקר במסגרת תוכניתו של ראש הממשלה. המתיישבים קיבלו את האמן בחיבוק גדול.


כתבנו חגי הוברמן מציין כי זילבר שכר יחידת דיור בביתו של אבי פרחן, ממנה נשקף נוף מרהיב של הים התיכון.

לפני כשלושה שבועות סייר זילבר ביישובי חבל עזה במסגרת חיפושיו אחר בית מגורים מתאים. בשבוע שעבר הודיע כי מצא את הבית, בביתו של אבי פרחן באלי-סיני.

בערב שבת, לאחר קבלת השבת נאספו המתיישבים ושרו את שיריו יחד איתו עד השעות הקטנות של הלילה.

לפני כשבועיים אמר זילבר "אני מתכוון להישאר כאן עד ששרון יתפכח מהרעיון הזה ותתבטל הבושה הזו של הכנסת, של עם ישראל ושל הממשלה הזו שהונתה את העם, מה זה? שרון הוא המלכה איזבלה הספרדית שהוא מגרש כאן יהודים?"

זילבר קורא לכל מי שנפש יהודי בקרבו להצטרף למהלך בו בחר. "כולם צריכים להגיע לכאן ולמנוע את המהלך. זה לא התנתקות זה גירוש שהוא עלבון לעם היהודי וצריך למנוע אותו".

"נקשור את עצמנו בשלשלאות לגוש קטיף", אומר זילבר ומסרב לעכל אפשרות של עקירת ישובים וגירוש יהודים.
