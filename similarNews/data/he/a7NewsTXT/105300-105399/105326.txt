

כחלק מכלל הפעולות למען שמירת השבת, הצליח הרב רפאל הלפרין להגיע להסדר עם חברת אשראי, שתנפיק כרטיס אשראי מיוחד לשומרי שבת. המחזיק בו יהיה זכאי להנחות והטבות במפעלים וחנויות שומרי שבת.

הרב הלפרין החל לשווק את כרטיסי האשראי של 'שבת קארד' יחד עם חברת 'כ.א.ל'. בשבועונים חרדיים כבר התחילו לפרסם באופן בולט את המודעה של עמותת "זעקת השבת". במודעה מובטח כי מחזיקי כרטיסי האשראי 'שבת קארד' ירוויחו פעמיים: גם בהנחות בעת הקנייה, וגם במעמד חיוב החשבון. כרטיס זה אינו מכובד בשבתות ובמועדי ישראל.

מטרתו של הרב הלפרין היא להגביר את הלחץ על ראשי המשק הישראלי שלא יוכלו בסופו של דבר להתעלם מהדרישה למען שמירת השבת. "הכוונה היא גם לעודד את הרשתות הגדולות ואת בעלי החנויות הקטנות לסגור את עסקיהם בשבת, תוך שהם לא יאבדו לקוחות", אמר ל"בקהילה".

הרב הלפרין סבור כי מדובר במהפכה בהרגלי הקנייה של הציבור החרדי. "כשיגיע לחצי מיליון מחזיקי 'שבת קארד' יהיה בכמות צרכנים זו בכדי לגרום לבעלי עסקים לחשוב פעמיים לפני שיחללו שבת. המטרה היא ליצור תודעה ציבורית יהודית נטו, לא דתית", מבהיר.

בחוברות הוויזה שיישלחו למחזיקי הכרטיס, יותאמו המתנות והמבצעים לצרכי שומרי השבת. עשרות בעלי עסקים כבר שותפים ליוזמה זו.
