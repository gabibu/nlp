

ממשלת ארגנטינה מודה כי לא עשתה די למנוע את הפיגוע במרכז הקהילה היהודית בבואנוס איירס ב-1994, שבו נרצחו 85 בני אדם ונפצעו יותר מ-200.

אלחנדרו אורה, ממשרד המשפטים הארגניטיני, דיבר בשמו של הנשיא נסטור קירשנר בדיון של "הוועדה האמריקאית לזכויות אדם", והודה כי הממשלה לא עשתה די כדי למנוע את הפיגוע.

במהלך נאומו ביקש הנציג הארגנטיני את סליחתם של משפחות הקורבנות, ואמר שממשלת ארגנטינה "מכירה באחריותה לפגיעה בזכות לחיים, שלמות פיזית והגנה משפטית".
"ארגנטינה מכירה גם בכך שלא נקטה באמצעים מספיקים כדי למנוע את הפיגוע, שנתיים בלבד לאחר הפיגוע בשגרירות", הצהיר אורה והבטיח: "נמשיך לחפש אחר האמת, הצדק ותיקון העוול".

לפני כ-10 שנים התפוצצה מכונית תופת עם מחבל מתאבד מחוץ לבנין אמי"א, בנין הקהילה היהודית בארגנטינה. בפיגוע נרצחו 85 אזרחים ארגנטינאים חלקם יהודים ונפצעו 230.

בפיצוץ המכונית, ביולי 1994, נהרס לחלוטין הבניין בן שבע הקומות שבו שכן הארגון הישראלי-ארגנטיני לעזרה הדדית. הפיגוע אירע שנתיים בלבד לאחר ש-29 בני אדם נרצחו בפיגוע דומה בשגרירות ישראל בבואנוס איירס. שני הפיגועים טרם פוענחו.

לפני כשנה פוטר חואן חוזה גליאנו, השופט שמונה לחקור את הפיגוע, לאחר שארגונים יהודיים טענו שהחקירה אינה מתנהלת כשורה.
