

לקראת יום האישה הבינלאומי מפרסם היום מרכז השלטון המקומי נתונים כלליים לגבי היקף העסקת נשים בשלטון המקומי ושיעורן בדרגות הניהול הגבוהות ברשויות המקומיות.

מבדיקת מרכז השלטון המקומי, בקרב כ-95 אלף עובדי השלטון המקומי, עולה כי הנשים מהוות כ-61.5% מעובדי הרשויות המקומיות, כלומר   כ-59 אלף נשים מועסקות בשלטון המקומי (לא כולל מורים בחינוך העל יסודי).

עוד עולה מהבדיקה כי אחוז הנשים ב-5 הדרגות הגבוהות ביותר בדירוגי האקדמאים, המהנדסים והטכנאים בשלטון המקומי, עומד על כ-51%. דרגות אלה מוגדרות כמשרות בכירות, מעל דרגה 42 בדירוג האקדמאים, והן כוללות תפקידי מנהלי מחלקות ואגפים, גזברים, מהנדסי עיר וכיוב'. עובדים המאיישים תפקידים אלה הנם בעלי השכלה אקדמאית, הנדסית וטכנית ורבים מהם נבחרים במכרזים פנימיים או פומביים.

עוד מהנתונים: רוב של נשים (כ-60.5%) מאיישות את ארבע הדרגות העליונות (12-16) בדירוג המנהלי ברשויות המקומיות. המשרות המנהליות בשלטון המקומי מוגדרות בסולם שבין דרגות 4 ל-16 וכוללות תפקידים, כגון: סגני ועוזרי מנהלי מחלקות, פקידות, מינהל ועוד.

לאור הנתונים הללו אמר יו"ר מרכז השלטון המקומי, עדי אלדר, כי נתונים אלה מעודדים, והם פרי מדיניות של העדפה מתקנת ברשויות מקומיות רבות. "מזה כמה שנים שאנו עורכים מדי שנה כנסים, כולל טקס לבחירת 'נשים פורצות דרך בשלטון המקומי', כדי לעודד קידומן של נשים לדרגות הניהול הגבוהות ביותר בשלטון המקומי. ניתן לראות את שינוי המגמה ואת השתלבותן היפה של נשים בדרגות הניהול הגבוהות בשלטון המקומי, אך המלאכה עדיין לא הסתיימה", אמר אלדר.

הנתונים נאספו על-ידי מרכז השלטון המקומי, מתוך נתוני החברה לאוטומציה והם תקפים ומייצגים את כלל העובדים בשלטון המקומי, המועסקים בכל סוגי הרשויות המקומיות, על כל מגזריהן השונים.
