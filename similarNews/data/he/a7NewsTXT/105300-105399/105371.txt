

היחידה הארצית לחשיפת פשיעה חמורה ובינלאומית של המשטרה, בשיתוף הפיקוח על הבנקים בבנק ישראל והרשות לאיסור הלבנת הון, ביצעה בימים האחרונים חקירה רחבת היקף בחשדות לעבירות הלבנת הון בבנק הפועלים.

על הפרשה היה מוטל עד כה צו איסור פרסום.

כתבנו לעינייני משטרה, קובי פינקלר, מוסר שבצהריים הותר לפרסום שעל פי החשד יותר ממיליארד שקלים, הולבנו בסניף בנק הפועלים 535 ברחוב הירקון בתל אביב ובחברה לנאמנות של בנק הפועלים. 22 מעובדי ומבכירי הבנק עוכבו ונעצרו לחקירה. 45 אנשי עסקים נעצרו עד כה ונחקרים בפרשה, בהם כמה המוכרים לעולם העסקים.מדובר, למעשה בכמעט סניף שלם שעסק בפעילות הפלילית.

ביחידה לחקירת פשעים אומרים בצהרים כי החקירה עדיין בראשיתה, ועדיין לא ברור מה קיבלו עובדי הבנק החשודים במעשים, ביניהם גם מנהל סניף הבנק. כן בודקים החוקרים איך הצליחו בבנק לעקוף את כל המערכות שנועדו לזהות חשד לביצוע עבירות על חוקי הלבנת הון.

על פי החשד, ההיקף המשוער של הפעילות הלא חוקית עמד על מאות מיליוני דולרים, מול גורמים שונים מארצות שונות.

בחקירה נבדקת, בין השאר, האפשרות שפעילויות פיננסיות ואחרות שבוצעו בידי לקוחות ועובדים מסוימים של הסניף והחברה לנאמנות עלולות לעלות כדי הפרה, לכאורה, של סעיף 3(ב) בחוק איסור הלבנת הון בו נקבע: "העושה פעולה ברכוש או המוסר מידע כוזב, במטרה שלא יהיה דיווח לפי סעיף 7 או כדי שלא לדווח לפי סעיף 9, או כדי לגרום לדיווח בלתי נכון, לפי הסעיפים האמורים, דינו   העונש הקבוע בסעיף קטן (א); לענין סעיף זה, "מסירת מידע כוזב"   לרבות אי מסירת עדכון או פרט החייב בדיווח."

תנ"צ עמיחי שי, מפקד היאחב"ל, הבהיר, כי מדובר בחקירה מורכבת וחוצת גבולות, שמטרתה הפסקת הפעילות הבלתי חוקית ופעולה נחרצת כנגד כל תופעה חריגה של הלבנת הון בישראל.

המפקח על הבנקים, מר יואב להמן, ציין כי חקירת המשטרה בסניף 535 ובחברה לנאמנות של בנק הפועלים, וביקורות הפיקוח על הבנקים שנערכו בהם במקביל, ממחישים, בארץ ובחו"ל את הפעילות הנרחבת הננקטת בישראל במתואם על ידי כל רשויות האכיפה, יחד עם המערכת הבנקאית, למיגור תופעות חריגות של הלבנת הון.

מאחר שהמערכת הבנקאית מרכזת את עיקר הפעילות הפיננסית בישראל ואת ניהול החשבונות והעברות הכספים, הרי שיש לבנקים אחריות ותפקיד מרכזי במאבק כנגד הלבנת ההון.

המפקח על הבנקים הדגיש, כי המערכת, ככלל, ובנק הפועלים בפרט, פעלו באופן נרחב ליישום הכללים שנקבעו בחוק איסור הלבנת הון ובצווים ובהוראות שהוצאו לצורך יישומו. במסגרת זו, הפיקוח על הבנקים ערך בשנים האחרונות ביקורות בכל הבנקים, על מנת לוודא שהם נערכו כיאות ליישום החוק.

תוצאת המאמץ המשותף של הרשויות ושל הבנקים בשנים האחרונות היא, שככלל, הסטנדרטים בישראל בנושא זה הם גבוהים ותואמים את הסטנדרטים הבינלאומיים.

יחד עם זאת, ועל מנת לאתר הפרות חוק, מפירי חוק ופעילויות חריגות, עורכות רשויות האכיפה גם חקירות וביקורות במוקדי פעילות ספציפיים. חקירת המשטרה המתפרסמת היום הינה חלק ממאבק זה בפשע ובהלבנת ההון. גם הפיקוח על הבנקים ערך לאחרונה, במסגרת מהלכי האכיפה, ביקורות בבנקים ובחברות לנאמנות, על מנת לאתר חריגים והפרות במוקדי פעילות שונים של הבנקים.

הביקורות שנערכו בסניף 535 ובחברה לנאמנות של בנק הפועלים, במקביל לחקירת המשטרה, העלו ממצאים שמסתמנים כחריגים, לכאורה, תוך עקיפת מערך הנהלים והבקרות שהנהיג והטמיע בנק הפועלים. הממצאים הועברו למשטרה תוך כדי התגבשותם, ומשמשים אותה בחקירה.
מהמשטרה ומהפיקוח על הבנקים נמסר, כי כעת, משעברה החקירה לשלב הגלוי, ניתן יהיה להשלים, לאמת ולאשש את ממצאי החקירה הסמויה ואת ממצאי הביקורות.

משטרת ישראל דאגה לתאם את המעבר לחקירה הגלויה עם הפיקוח על הבנקים ועם בנק הפועלים, על מנת למזער את הפגיעה בהתנהלות השוטפת של הסניף ושל החברה לנאמנות עם הלקוחות. חקירת המשטרה וביקורות בנק ישראל יסייעו לבנק הפועלים לעקור משורש כל פעילות בלתי חוקית או בלתי תקינה שהתנהלו במוקדים אלה.
