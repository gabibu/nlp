

לאחר 3 שנים של מיתון כבד, תעשיית המתכת והחשמל מתאוששת. כך מסר יאיר וינברגר, יו"ר איגוד תעשיות המתכת והחשמל בהתאחדות התעשיינים ומנכ"ל אלקטרוטרם בהסתכמו על סיכום ביצועי הענף שערכו כלכלני האיגוד.

וינברגר מסר, כי בשנת 2004 נקלטו בתעשיית המתכת והחשמל 3,100 עובדים חדשים - גידול של 3.5% לעומת השנה שקדמה לה. זאת לאחר שש שנים רצופות של פיטורין. כמו כן יצוא הענף גדל אשתקד ריאלית בכ-8.5% והסתכם בכ-4.5 מיליארד דולר.

וינברגר ציין, כי מכירות ענפי המתכת לשוק המקומי שמרו בשנת 2004 על יציבות והם הסתכמו בכ-29.2 מיליארדי שקלים.

מהנתונים עולה, כי בתוך כך בולטת במיוחד הירידה הדרסטית של 25% במכירות ענף המכונות והציוד לשוק המקומי אשר מכירותיו הסתכמו בשנת 2004 ב-2.75 מיליארד שקלים. ירידה של 7.4% נרשמה במכירות ענף המתכת הבסיסית לשוק המקומי. המכירות הסתכמו אשתקד בכ-3.7 מיליארד שקלים; ירידה דומה נרשמה גם במכירות ענף המנועים החשמליים לשוק המקומי - המכירות הסתכמו אשתקד בכ-2.8 מיליארדי שקלים. מנגד, מכירות ענף מוצרי המתכת לשוק המקומי גדלו ב-2004 בכ-5% לעומת 2003 והם הסתכמו בכ-17 מיליארד שקלים; מכירות ענף כלי הובלה לשוק המקומי גדלו בשנת 2004 ב-15% והם הסתכמו בכ-2.9 מיליארד שקל.

מניתוח ביצועי הענף בתחום היצוא מתברר כי בשנת 2004 גדל יצוא מוצרי המתכת ב-21% ריאלית והוא הסתכם בכ-6.1 מיליארדי שקלים; יצוא המכונות והציוד גדל ריאלית ב-10% בשנת 2004 והוא הסתכם בכ-6 מיליארדי שקל; ענף כלי הובלה שמר בשנת 2004 על יציבות בהיקף היצוא שהסתכם ב-6 מיליארדי שקל; ביצוא ענף המנועים החשמליים חלה בשנת 2004 ירידה ריאלית של 6% לעומת 2003, היצוא הסתכם ב-1.97 מיליארדי שקלים.

יו"ר אגוד תעשיות המתכת והחשמל בהתאחדות התעשיינים הוסיף, כי סך מכירות ענפי המתכת והחשמל גדלו בשנת 2004 ב-2.7% ריאלית לעומת 2003 והם הסתכמו בכ-49.2 מיליארדי שקלים.

וינברגר קרא לממשלה להאיץ ההשקעות בתשתיות בהיקף של 6 - 8 מיליארדי שקלים - מהלך שיביא להעסקתם של כ-2,000 עובדים נוספים בענף.

