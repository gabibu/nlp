

120 תלמידים חדשים כבר נרשמו למכינה הקדם צבאית. בגוש-קטיף החלה ההרשמה לשנת הלימודים תשס"ו, ובכפר דרום משלימים את בניית בית-הכנסת במימון התושבים.

בימים אלו נערכים במחלקת החינוך של מועצת חוף עזה לפתיחת ההרשמה למוסדות החינוך בתי ספר וגני ילדים לקראת שנת הלימודים תשס"ו. כך מדווח חגי הוברמן ב"הצופה".

בהודעת המועצה נאמר כי "ההורים מתבקשים לרשום את ילדיהם בזמן, על מנת שנוכל להיערך לפתיחת שנת הלימודים תשס"ו כראוי".

בגוש קטיף זוכרים לטובה את מכתבה של הגב' תירוש מנכל"ית משרד החינוך להנהלת התלמוד תורה בעצמונה בו היא הודיעה כי תשמח לבקר בבתי הספר בגוש קטיף בשנת תשס"ו. צילום המכתב פורסם באתר האינטרנט קטיף.נט.

כתבנו מציין כי במכינה הקדם-צבאית בעצמונה התמלאו כל המקומות. 120 תלמידים חדשים נרשמו ללימודים בשנה הבאה, ואף שילמו את המיקדמה. הנרשמים הגיעו מכל הארץ, מכל עברי הקו-הירוק.

בכפר-דרום עומדים להתחיל בימים אלו את בניית השלב האחרון של בית-הכנסת ביישוב.

את אבן הפינה לבית-הכנסת הניח אריאל שרון לפני כעשר שנים, בחול-המועד סוכות תשנ"ה. עד כה הושלמה בניית המעטפת, ובניית הקומה התחתונה של המבנה שבו פועל אולם אירועים. בקומה העליונה צריכים להשלים את בניית מערכת החשמל, מיזוג האוויר, התקרה ותאורה.

היישוב כבר בחר קבלן שיבצע את העבודה, ובקרוב ייחתם איתו חוזה עבודה. העבודות שעלותן למעלה ממיליון  ימומנו בחלקן ב-300 אלף  בידי משפחות היישוב, בין 5000 ל-10 אלפי דולרים למשפחה, והשאר מתרומות חיצוניות. "הדבר בא להוכיח שלמרות מזימות הגירוש, אנחנו ממשיכים בבניה", אומר תושב המקום אופיר כהן.

בנוסף לבניית בית-הכנסת, בונים כעת חממות חדשות באיזור החממות של כפר-דרום. במקום גרות כיום 72 משפחות, 8 משפחות חדשונת נקלטו בשנה האחרונה.
