

בישיבת הנהגת ההסתדרות שהתקיימה הבוקר, מתח ח"כ פרץ ביקורת על כוונת האוצר להוסיף לרפורמת בכר, פרק המונע מהעובדים להתאגד לצורך השגת תנאי פנסיה אופטימליים.

לדברי פרץ "מדובר בפרק שלא היה חלק מדיוניה של וועדת בכר, אלא נוסף ברגע האחרון ויש בו כדי לפגוע בעמיתי הקרנות וביכולתם להשיג לעצמם תוכנית פנסיה טובה יותר".

"לא יתכן כי משרד האוצר יניף את דגל השוק החופשי והתחרות, רק כאשר אלו משרתים את האינטרסים של בעלי ההון, ואילו כאשר התחרות פועלת לטובת הצרכנים   העמיתים, משרד האוצר יתערב ברגל גסה וימנע את התחרות החופשית", אמר פרץ.

"הפנסיה היא אחד מהנושאים המרכזיים והחשובים ביותר בהסכמים הקיבוציים וביחסי העבודה במשק. ועד העובדים או העובד הבודד אינם מסוגלים לבחור בקרן הפנסיה המתאימה להם ביותר או לשאת ולתת על תנאי הפנסיה שכל קרן מציעה להם. חברת 'חברים ומרוויחים' השיגה לחבריה הטבות בשיעור של עשרות אלפי שקלים על חשבון הקטנת רווחי חברות הביטוח. משרד האוצר מנסה למנוע את התחרות שנוצרה בין קרנות הפנסיה השונות, תחרות אשר מיטיבה עם העובד באופן דרמטי.

משרד האוצר הופך להיות משרתם של בעלי ההון, הוא שוכח את חובת הנאמנות לציבור ונאמן לבעלי ההון שמבקשים להמשיך ולהתעשר על גבו של ציבור עמיתי קרנות הפנסיה", אמר פרץ.
