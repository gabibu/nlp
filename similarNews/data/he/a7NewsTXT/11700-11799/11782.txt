

שבעה מקורבנות אסון התרסקות המטוס הרוסי הובאו הערב בטיסה מיוחדת ארצה. עד כה נמשו 15 גופות, ו 14 מתוכן זוהו. חלק ממשפחות הנספים ביקשו לקבור את יקיריהן ברוסיה.

היום יתקיים בישראל יום אבל לאומי להזדהות עם בני משפחות הנספים באסון. במהלך כל שעות היום יורד דגל המדינה לחצי התורן בכל מוסדות המדינה, הרשויות המקומיות, מבני הציבור, מחנות צה"ל, מתקני המשטרה, ואוניות הצי. שר הפנים אלי ישי אמר כי הנחיה זו נועדה להזדהות עם כאבן של המשפחות, שהוא כאבו של עם ישראל כולו.

לישראל חזרו בני משפחות הנספים שעשו את שלושת הימים האחרונים בסוצ'י. הם קיימו טקס זיכרון בלב הים השחור, ליד אתר ההתרסקות. אמש אפשרו להם לבחון חפצים של הנספים שנמשו מן המים. בוועדה הרוסית לחקר האסון משוכנעים לחלוטין כי טיל אוקראיני תועה פוצץ את המטוס. זאת לאחר ששרידי טיל מסוג S200 נמצאו קרוב מאוד לנקודה שבה צלל המטוס לים.

אלה פישר, עובדת סוציאלית המלווה את המשפחות מטעם הסוכנות היהודית, ושעשתה את השעות הקשות עם בני המשפחות בסוצ'י, סיפרה ביומן ערוץ 7 כי המשפחות ערכו טקס שכלל תפילות וקדיש. טקס זה, לדבריה, עזר לאנשים לסגור מעגל של פרידה מקרוביהם.

הם ישאו את כאבם ואת האובדן לאורך כל חייהם, אמרה פישר, אבל ברגעים הראשונים עזרנו להם לפחות לשרוד. פישר הוסיפה כי לאחר הפעלת לחץ הצליחו לקבל מהשלטונות הרוסיים אישורים שיאפשרו למשפחות שנותרו בחלקן ללא מפרנס לקבל מהם קצבאות. עוד סיפרה פישר כי המשפחות הצליחו להתארגן כקבוצה, כדי להמשיך ולפעול לקידום ענייניהם. לדבריה, בין קרובי המשפחה הישראלים, ובין אלו שעלו מרוסיה נוצרה קרבה גדולה. היא סיפרה על רגע מרגש, שבו הצהיר אביה השכול של אחת הנספות הישראליות במהלך הטקס: "עכשיו אנחנו באמת אותו דם", והקרובים הרוסיים בכו יחד אתו באומרם: "כן, אנחנו אותו דם".
