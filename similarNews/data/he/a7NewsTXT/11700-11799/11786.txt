

בית משפט השלום בירושלים האריך את מעצרם של לוי זוסמן ומשה הרשקוביץ, תושבי תפוח, שטעו בדרכם בשבוע שעבר בדרכם לירושלים, ונכנסו לכפר ג'לג'יליה שבשטח A. כזכור, כשהחלו ערבים להקיפם חששו השניים מפני לינץ', והם התבצרו באחד הבתים. הם יצרו קשר עם כוחות צה"ל, ואלה חילצו אותם בשלום מהכפר.

בית המשפט האריך אתמול בפעם השנייה את מעצרם ל-48 שעות, ובהן מתכוונת משטרת מחוז יהודה ושומרון להגיש כתבי אישום נגד השניים בגין הסגת גבול, איומים ו"הפרת הוראה חוקית" (כניסה לשטח A).

עורך דינם של השניים, נפתל ורצברגר, אמר בשיחה עם כתבנו: "אינני זוכר תקדים שכזה. על סמך קטעי עיתונות בערבית הוכיחו את הימצאותם של השניים בבית פלשתיני בשטחי Aבניגוד לחוק. הערבי לא התלונן במשטרה, ולכן אי אפשר להאשים אותם בהסגת גבול".

חוקרי המשטרה הציגו בפני בית המשפט קטעי עיתונות בערבית, שלדבריהם מוכיחים את הימצאותם של השניים בבית פלשתיני בשטחי A בניגוד לחוק.

ורצברגר צפוי להגיש ערעור נוסף על הארכת מעצר מרשיו היום לבית המשפט המחוזי בירושלים.
