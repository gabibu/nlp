

ממשלת בריטניה העריכה כי לאוסאמה בן לאדן ולאירגון הטרור אל-קאעידה, אין עדיין היכולת לפתוח במיתקפת נשק בקטריולוגי על בריטניה, אמר ביום רביעי דובר לשכת ראש הממשלה ברחוב דאונינג.

"איננו חושבים שבשלב זה יש לו יכולות לעשות שימוש בסוג נשק זה", נאמר. "אין כל הוכחה לפיה יהיה בן לאדן מסוגל לפזר את החיידקים בבריטניה בימים אלה", הוסיף הדובר.

הדובר, שנשאל בעיקר בנושא תרביות מחלת האנטראקס, ואם תרביות אלו מצויות בידי אנשי אל-קאעידה, סרב להגיב.

עוד אמר הדובר כי ההצהרות שהשמיע ביום שלישי דובר הטליבאן שקרא למלחמת קודש נגד ארה"ב, "מהוות אישור למה שאמרנו מאז ומעולם, כי אל-קאעידה הוא האירגון האחראי לפיגועי ה-11 בספטמבר, ואם היה מסוגל, היה דואג לביצוע נוסף של פיגועים מסוג זה".
