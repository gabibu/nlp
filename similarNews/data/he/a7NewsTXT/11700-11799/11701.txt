

אמש התכנסו אלפי אנשים מכל רחבי מדינת ישראל ביישוב אלי סיני, בצפון גוש קטיף, לחגוג את שמחת התורה בהקפות שניות עם תושבי אלי סיני ותושבי גוש קטיף. יצוין, כי "הקפות שניות" הוא מנהג נפוץ בכל העולם היהודי שבו הקהל חוגג במוצאי חג שמחת תורה את תחילת הסבב החדש של קריאת התורה מ"בראשית". השמחה מלווה במוסיקה, והקהל רוקד במעגלים יחד עם ספרי התורה.
עשרות אוטובוסים ומאות כלי רכב פרטיים נהרו לאלי סיני.

אישי ציבור רבים כיבדו את חגיגות בנוכחותם וביניהם השר נתן שרנסקי, השר עוזי לנדאו, השר רחבעם זאבי וח"כ צבי הנדל.

רבנים מכל רחבי הארץ הגיעו למעמד מיוחד זה ובירכו את הקהל. כמו כן, השתתפו בהקפות קציני צה"ל ומפקדים וחיילים שהשתתפו רק לפני שבוע בקרב באלי סיני.

אלוף פיקוד הדרום דורון אלמוג שהגיע לחגיגה בירך את קהל האלפים, ותא"ל יאיר נווה, שהיה עד לפני חודשיים מפקד אוגדת עזה, הגיע אף הוא לחגוג את ההקפות יחד עם חייליו בעבר ועם התושבים.
תושבי אלי סיני היו מופתעים מכמות האנשים שבאו לחגוג עימם את ההקפות. בדברי ברכה רבים, אמרו המברכים, כי הם הגיעו לאלי סיני, להתחזק מעמידתם האיתנה של תושבי היישוב ולא כדי לחזק אותם.



