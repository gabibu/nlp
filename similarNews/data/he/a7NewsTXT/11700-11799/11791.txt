

החרדה בארה"ב מפני פיגוע כימי או ביולוגי מתגברת לאחר שאתמול נמצא מקרה נוסף של חולה אנטראקס. השבוע נתגלו שני מקרים של מחלה זו וזהו המקרה השלישי, שלושת החולים עובדים בבית הוצאה לאור של תאגיד התקשורת "סאן". שגרירויות ארה"ב נקראו להצטייד בתרופות אנטיביוטיות מחשש לפיגועים ביולוגיים.

חקירת מקור החיידק במיאמי הובילה את החוקרים האמריקאים למעבדה במדינת איווה, שם יוצר החיידק לפני כ-50 שנה. חיידק האנטרקס (גחלת הריאה) גרם עד כה את מותו של עיתונאי, ואת אשפוזו של חבר לעבודה. החוקרים מזהירים כי אימות מוצאו של החיידק טרם הושלם, אך כרגע נראה שהחיידק הוא פרי ייצור מעבדה. כרגע מנסים לברר אם הפצתו נעשתה במזיד. מכל מקום עדיין לא ברור כיצד הגיע אותו חיידק למערכת העיתון.

יצרנית התרופות הגרמנית "באייר" תגביר, החל ב-1 בנובמבר, את ייצור התרופה "סיפרוביי", האמורה לשמש טיפול מונע למחלת הגחלת (אנטרקס) זאת לאור הדרישה האמריקנית. כך אמרה ביום רביעי דוברת מטעם החברה. "אנו רואים סימנים להגברת הדרישה לתרופה בארה"ב מאז פיגועי ה-11 בספטמבר", אמרה הדוברת, שציינה כי רשויות הבריאות האמריקניות קבעו באוגוסט 2000 כי תרופה אנטיביוטית זו תופיע ברשימת הטיפולים המומלצים במקרה של חשיפה לחיידק האנטרקס. ה"סיפרוביי", תרופה שנועדה לטיפול מונע, אינה מסוגלת לשמש טיפול במחלה לאחר שהתסמינים כבר הופיעו, נאמר בהודעת באייר.
