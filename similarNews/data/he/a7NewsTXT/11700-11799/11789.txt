

בג"צ דחה אתמול את עתירתו של חבר הכנסת איתן כבל בעניין בקשתו לפתוח בחקירה נגד השרה לימור לבנת. כבל ביקש לחקור את לבנת מכיוון שטען כי הדליפה ליעקב כץ, אחד ממנהלי תחנות ערוץ 7, כי בכוונת המשטרה לפשוט על התחנה.

את העתירה הגיש כבל לפני כשנה, בזמן שלבנת כיהנה כשרת התקשורת. היועץ המשפטי לממשלה אליקים רובינשטיין, ופרקליטת המדינה עדנה ארבל החליטו כי אין מקום לפתוח בחקירה. איתן כבל עתר נגד החלטתם. השופטות טובה שטרסברג-כהן, מרים נאור ואילה פרוקצ'יה החליטו לדחות את העתירה.

בתגובה להחלטת בג"ץ אמרה שרת החינוך לימור לבנת כי היא מוכיחה שמסכת האשמותיו השקריות של איתן כבל נבעו ממניעים פוליטיים קטנוניים בלבד. "החלטת בג"ץ מהיום", כתבה הדוברת של לבנת, "מחזקת, ומהווה חותמת על החלטתם של היועץ המשפטי לממשלה ופרקליטת המדינה שאין בסיס להאשמות ואין סיבה לפתוח בחקירה.

ח"כ איתן כבל ועורך דינו עומרי כבירי מאוכזבים מהחלטת בג"ץ.
