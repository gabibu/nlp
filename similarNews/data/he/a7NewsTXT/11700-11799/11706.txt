

אתמול המשיכו מטוסים של ארצות הברית לתקוף את מטה הטליבאן בקנדהאר שבדרום אפגניסטאן. במטה הטליבאן מסרו כי הערים ג'ללאבאד, הראט וקבול הותקפו. יצוין כי גם בבוקר תקפו המטוסים.
בתדרוך היומי בפנטגון אמר שר ההגנה האמריקני ריצ'ארד ראמספלד שהיומיים הראשונים של ההפצצות היו מוצלחים והביאו למצב שבו המטוסים הבריטיים והאמריקניים יכולים לטוס בשמי אפגניסטן בסיכון מינימלי.

בכיר במשרד החוץ הבריטי אמר אתמול בסידני, כי לארגונו של אוסאמה בין-לאדן אל-קאעידה, "יש מן הסתם נשק ביולוגי וכימי".

"אנו יודעים שארגון אל קאעידה מנסה להשיג נשק ביולוגי וכימי כבר עשר שנים, ואנו מאמינים שהם הצליחו לרכוש מעט". מה שלא ידוע לנו אם יש להם מנגנוני שיגור", אמר הבכיר.

דבריו של הבכיר הבריטי פורסמו שעה שארה"ב חוקרת דיווח על מקרה אנטרקס שני בפלורידה, ונוכח עליית מפלס החששות מפני מתקפות טרור בארה"ב.

יצוין כי ארה"ב ובריטניה נמצאות בכוננות גבוהה מול אפשרות של התקפות אל-קאעידה. הבריטים והאמריקנים חוששים מפני האפשרות של שימוש בנשק ביולוגי או כימי במתקפות הטרור הבאות.

