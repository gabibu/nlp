

בטרם הסתיים התחקיר הצה"לי על הפיגוע באלי סיני שבמהלכו נרצחו שני ישראלים וחמישה עשר נפצעו, הודלפו מימצאיו החלקיים לתקשורת.

באלי סיני הביעו זעם על כך שאותו חלק שהודלף עוסק דוקא ב"מחדליו" של אזרח - רכז הבטחון של הישוב. "במקום לחפש ש"ג שיתעשתו ויקימו גדר מערכת לישובי צפון רצועת עזה, כפי שהיא קיימת בגבול הצפון ובגוש קטיף", כך אמר אתמול אבי פרחן מהישוב אלי סיני, בתגובה להדלפת התחקיר החלקי.

הפרטים שהודלפו לתקשורת עוסקים בגדר ובמהירות התגובה להתראה על פריצת הגדר. לפי הידוע חלפו כ 28 דקות מרגע הנגיעה/ החיתוך בגדר ועד לתחילת התקפת הירי. רכז הבטחון ומזכיר הישוב מקבלים התרעה בזימוניות שלהם ברגע שנפרצת הגדר ולפי התחקיר הם לא הגיבו.
לדברי אבי פרחן הגדר המקיפה את אלי סיני הוקמה על דעת מפקדי צה"ל באזור, אך היא נבנתה בצורה רשלנית על תוואי לקוי וללא הכשרת השטח כראוי. לכן היא מספקת עשרות התרעות שווא בכל יום דבר שיכול להסביר מדוע קצין הבטחון של הישוב לא מגיע מיד לאחר כל התרעה והתרעה .

יצויין כי הגדר היא אזרחית וצה"ל שהוא הגורם אחראי על אבטחת האזור שבין שטחי הרש"פ ובין גדר הישוב אלי סיני, ואחראי להבטיח שמחבלים לא יחצו את האזור בדרך לישוב, סירב עד היום לקבל אחריות על תפעולה וסירב לשלבה במערך האבטחה שלו בישובי צפון רצועת עזה.

כל בקשות התושבים כי צה"ל יבנה במקום גדר אלקטרונית צבאית כפי שקיימת בגוש קטיף וכפי שקיימת לאורך הקו הירוק המפריד בין רצועת עזה וישראל - לא נענו.

תחקיר צה"ל יצטרך לענות גם לשאלה כיצד התצפיות והמארבים של צה"ל באזור לא הצליחו להבחין במחבלים החוצים את השטח שבין שטחי הרש"פ ובין הישוב אלי סיני.

כאמור תחקיר צה"ל טרם הסתיים, אפילו ברמת מפקדת אוגדת עזה. לאחר סיום התחקיר יוצגו מימצאיו בפני אלוף פיקוד הדרום, דורון אלמוג.

