

ועדת השרים לענייני סמלים וטקסים קיבלה בערב החג, ביום שני, את הצעת יו"ר הועדה השר דני נווה והכריזה על יום אבל לאומי ביום חמישי הקרוב, במלאת 7 ימים לאסון התרסקות מטוס חברת התעופה "סיביר אייר" שבו נספו עשרות ישראלים.

משמעות ההכרזה היא שביום חמישי יורדו דגלי המדינה במוסדות הממשלה והמדינה לחצי התורן. בנוסף, תקיים הכנסת ישיבת אבל מיוחדת בהשתתפות ראש הממשלה. הוועדה פנתה לכלי התקשורת האלקטרונים, בבקשה למתן את שידוריהם באותו היום.

עוד יצוין כי הוועדה החליטה שבמלאת 30 יום לאסון יתקיים טקס אזכרה ממלכתי בהשתתפות משפחות הקורבנות. השר נווה אמר בתום הישיבה כי מדובר באירוע נורא, עם סיפורים אנושיים קורעי לב וחובתה של מדינת ישראל כמדינה וחברה להתייחד עם המשפחות באבלן הכבד.

לראשונה הודה אתמול משרד ההגנה של אוקראינה כי אפשר שטיל אוקראיני הוא שגרם לאסון המטוס הרוסי טופולוב-154, לאחר שהכחיש את הדבר פעמים רבות.

"משרד ההגנה בוחן את כל הגרסאות האפשריות של התאונה, כולל ירי בשוגג", אמר דובר המשרד, קוסטיאנטין חיוורנקו.

מומחים רוסיים ואחד מחברי ועדת החקירה דיווחו אתמול על גילוי שברי טילים, בצורת רסיסים, בגופות הקורבנות ובשרידי המעטפת החיצונית של המטוס.



