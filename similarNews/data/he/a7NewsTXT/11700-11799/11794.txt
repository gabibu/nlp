

"ישראל צריכה להתנהג עם הטרור כפי שאמריקה מתנהגת בטיפולה בטרור, ולפגוע באינטרסים של הרשות הפלשתינית", כך אמר אתמול השר לבטחון פנים לאחר שהשתתף בטקס בני מצווה המסורתי לילדי השוטרים, שהתקיים בבנייני האומה בירושלים. השר לנדאו התייחס להתקפת ארה"ב על אפגניסטאן ואמר, כי כפי שנוהגת ארה"ב בטרור בפתרון צבאי, כך צריכה לנהוג גם ישראל.

השר לנדאו הדגיש כי ערפאת הוא טרוריסט, וכי הרשות עדיין עוסקת בייצור טרור, ובני בריתה הם בין לאדן וסדאם חוסיין. "צריך לקחת דוגמא מהאמריקנים. מה שהם עושים מול האפגאנים עלינו לעשות מול ערפאת", אמר.

השר תקף את מצב ההסברה של מדינת ישראל ואמר, כי "הנושא פרוץ, והוא כמו רכוש נטוש. בשעה שבארה"ב ובאירופה יש מסע הסברה נמרץ, לישראל אין מסר". לדבריו, יש לעשות את הדברים ביתר שאת. צריך להבהיר לעולם שאנחנו חלק מהקואליציה".
לנדאו ציין, כי המשך הצגתו של ערפאת ע"י ישראל כפרטנר לשלום, ואת הרשות כגוש שאפשר לדבר עם נציגיו, יוצרת מצב שבו אי אפשר לצפות שאחרים יגלו עמדה קשוחה כלפי הרשות, וכלפי העומד בראשה.
