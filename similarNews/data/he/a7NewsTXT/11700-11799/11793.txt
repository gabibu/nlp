

שר החוץ הסורי פארוק א'שרע האשים את ישראל בהעברת מידע שקרי לארה"ב "כדי שוושינגטון תתמקד בנושאים שאינם קשורים לטרור האמיתי", אמר א'שרע. דבריו פורסמו בעיתוני יום רביעי בסוריה. "משום כך הייתה ארה"ב מופתעת מפיגועי ה-11 בספטמבר בניו-יורק ובוושינגטון. הם סמכו על ישראל כעל מקור מידע בטחוני", אמר שרע.

עוד אמר שר החוץ הסורי כי "יש להיות זהירים, ולפעול באמצעים פוליטיים כדי להילחם בטרור, ואסור לחבר בין המוסלמים והערבים לבין לטרור".

נציין כי סוריה נמצאת ברשימת המדינות הנותנות חסות לארגוני טרור, רשימה שפרסמה ארה"ב, אולם היא דוחה האשמה זו, וטוענת כי ארגוני החבלה הפלשתיניים הפועלים מתחומה, וכן ארגון החיזבאללה הלבנוני אינם ארגוני טרור, אלא תנועות התנגדות לכיבוש הישראלי.

על בחירתה של סוריה כחברה זמנית במועצת הביטחון של האו"מ הגיב משרד החוץ ואמר כי מדובר בעיוות מוחלט, שהוא תעודת עניות לאו"מ ולמוסדותיו. בהודעה מטעם משרד החוץ נאמר כי סוריה היא מדינה התומכת בטרור , מסייעת לו, ונותנת מחסה בשטחה לארגוני טירור.
