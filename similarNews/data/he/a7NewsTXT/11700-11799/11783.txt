

אתמול נמסר כי מזכיר המדינה של ארה"ב קולין פאוול לוחץ על ישראל לסגת מן הגבעות השולטות, שמהן צלפו ערבים על היישוב היהודי שבחברון. דוברו של פאוול ריצ'ארד באוצ'ר גילה כי התביעה הועלתה בשיחת הטלפון שקיים ביום שלישי בערב קולין פאוול עם ראש הממשלה שרון ועם שר החוץ פרס. בישראל מסרבים לומר כי הוצגה דרישה אמריקנית ברורה, אך מודים כי הממשל מעלה דרישות ספציפיות אחדות.

במשך שנה שלמה ספג היישוב היהודי והחיילים השומרים עליו ירי יומיומי מהגבעות הסובבות את היישוב: חארת' א-שייח' ושלהבת (אבו סנינה). שיאו של הירי היה כשצלף פלשתיני ירה בכינון ישיר אל ראשה של התינוקת שלהבת פס הי"ד, רצח אותה ופצע את אביה. קבורתה של שלהבת נדחתה במשך זמן מה, כי משפחתה דרשה מהממשלה לתפוס את הגבעות, ובעיקר את גבעת אבו סנינה, כדי להבטיח את חיי התושבים ביישוב היהודי. עתה, לאחר שצה"ל נכנס לגבעות, ולאחר שכוחותיו ניצבים בעמדות מגן על הגבעה, הירי נפסק כמעט לגמרי.

אתמול אמר פאוול כי אין לישראל לחשוש מסחר ומכר בביטחונה, "ישראל היא המדינה הדמוקרטית היחידה באזור והיא חברתנו הקרובה ביותר", אמר פאוול. פאוול הגיב לשאלה בדבר תוכנית שפורסמה בארה"ב לפיה ילחץ הממשל האמריקאי על ישראל לחלק את ירושלים, ואמר כי ארה"ב לא תסחר בבטחונה של ישראל. דובר משרד החוץ האמריקאי אמר כי אין כל כוונה ללחוץ על ישראל לחלק את ירושלים, אולם הזכיר כי ראש הממשלה שרון כבר הסכים להקמת מדינה פלשתינית.
