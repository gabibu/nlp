

הבית הלבן חשף היום רשימת 22 טרוריסטים בין לאומיים, המבוקשים ביותר. בראש הרשימה עומד אוסמה בין לאדן. הנשיא ג'ורג' וו. בוש הכריז לגביו כי הוא "מבוקש, חי או מת". ברשימה נמצאים גם שני סגניו וחברים נוספים ברשת הטרור של אירגונו.

רשימת המבוקשים הוכנה במאמץ משותף של ה-אף.בי. איי ומחלקת המדינה, והיא מוכתרת בפרסים ששוויים הכולל כ-5 מיליון דולר. הפרסים יוענקו לכל מי שימסור מידע חיוני הנוגע למבוקשים.

השמות המופיעים ברשימה הם של אנשים הקשורים לחטיפת מטוס ט.וו.א בטיסה 847 (ביירות 1985), הפיגוע במרכז הסחר העולמי ב-1993, התוכנית לפוצץ מטוסי ג'מבו במזרח הרחוק ב-1995, הפיגוע בחובאר, ערב הסעודית, ב-1996, והפיגועים ב-1998 בשגרירויות ארה"ב בניירובי ובדאר א סאלאם, בהם נהרגו 224 בני אדם.
