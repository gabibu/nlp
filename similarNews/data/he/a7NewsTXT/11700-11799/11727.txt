

הסיטי, רובע העסקים של לונדון, משמש מוקד להשקעות לאירגוני טרור, ואיי התעלה הם "בתי חרושת להלבנת כספים שמקורם בפשע", נאמר בדו"ח שפירסמו ביום רביעי חברי הפרלמנט הצרפתי.

"הסיטי, השוק הפיננסי הגדול בעולם, הוא מוקד משיכה למלביני כספים, בין היתר בשל מתירנות החוקים, המבטיחים אנונימיות לנהנים האמיתיים של הכספים, ובשל העדר תקנות בנוגע למקצועות פיננסיים מסויימים", ציינה הוועדה של האסיפה הלאומית הצרפתית לענייני הלבנת כספים.

"מדינה בתוך מדינה זו, בה הצטברו קרוב ל-3,800 מיליארד אירו של נכסים בנקאיים, מתייחסת באדישות מוחלטת לסכנה שבהלבנת הכספים", נכתב עוד בדו"ח שהכין חבר הפרלמנט הסוציאליסטי ארנו מונטבורג, שכותרתו היא, "הסיטי של לונדון, גיברלטר, ומדינות החסות של הכתר: מקדשים של כסף שחור".

הדו"ח מפנה אצבע מאשימה גם לכיוון לאיי התעלה.

"הבחירות האסטרטגיות בתחום המיסוי והבנקאות של השלטונות, בתמיכתה המשתמעת אם לא המפורשת, של ממשלת בריטניה, הופכות את המקומות האלה לחורים שחורים של העסקים הפיננסיים בעולם" נכתב במסמך.
