

"ישראל צריכה לנקוט, כפי שאמריקה נוקטת בטיפולה בטרור, ולפגוע באינטרסים של הרשות הפלשתינית", כך אמר השר לבטחון פנים לאחר שהשתתף בטקס בני מצווה המסורתי לילדי השוטרים שהתקיים בבנייני האומה בירושלים.

השר לנדאו התייחס להתקפת ארה"ב על אפגניסטאן ואמר, שכפי שנוהגת ארה"ב בטרור בפתרון צבאי, כך צריכה לנהוג גם ישראל. השר לנדאו הדגיש, כי ערפאת טרוריסט והרשות עדיין עוסקת בייצור טרור, כשבני בריתה הם בן לאדן וסדאם חוסיין.

כתבת עיתי"ם טל ימין מוסיפה כי השר תקף את נושא ההסברה של מדינת ישראל ואמר, כי "הנושא פרוץ, רכוש נטוש. בשעה שבארה"ב ובאירופה יש מסע הסברה נמרץ, לישראל אין מסר". לדבריו, "יש לעשות את הדברים ביתר שאת, צריך להבהיר לעולם שאנחנו חלק מהקואליציה".
