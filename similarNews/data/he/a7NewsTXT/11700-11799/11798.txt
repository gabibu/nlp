

פקחי הטיסה שמעו את טייס מטוס "סיביר איירליינס" שהיה בדרכו מתל אביב לנובוסיבירסק צועק "איפה נפגענו", לפני שאבד הקשר עם המטוס שהתרסק ביום חמישי שעבר בים השחור. קריאה זו מאששת את החשד לפגיעת טיל אוקראיני במטוס, נאמר ביום חמישי ביומון הרוסי "קומרסאנט".

שש דקות לפני האסון היה קברניט המטוס יבגני גארוב בקשר עם מרכז הבקרה בצפון קווקאז, והודיע לפקחים כי הטיסה מתנהלת כשורה.
בערך ב-13:45 נעלם הטופולב-154 ממסכי המכ"ם, אולם קשר הרדיו עימו נמשך כמה שניות נוספות, במהלכן שמעו הפקחים את גארוב צועק "איפה נפגענו", כך אמר פקח הטיסה הראשי במרכז הבקרה, ולדימיר ז'וקוב.

"ברור ללא ספק שהוא רצה לבקש מאנשי הצוות לקבוע במדוייק מהם הנזקים שנגרמו עקב התפוצצות הטיל כדי לדווח על כך למרכז הפיקוח, אולם לא היה לו זמן לעשות זאת", אמר ז'וקוב.

בתנאים אלה "הנוסעים לא מתו באוויר, אלא כאשר המטוס התנגש במים", אמר ראש שירותי הרפואה המשפטית בחדר המתים של סוצ'י, איגור צ'יפאנוב, שדבריו צוטטו ב"קומרסאנט".

ה"טופולוב-154" של חברת התעופה הרוסית "סיביר" היה בדרכו מתל-אביב לנובוסיבירסק והתרסק בים השחור ב-4 באוקטובר, לאחר שהתפוצץ באוויר. 76 הנוסעים ואנשי הצוות, רובם אזרחי ישראל, נהרגו.

ביום שלישי הודו שלטונות אוקראינה בפעם הראשונה כי אחד מהטילים ששיגרו בעת תימרון שנערך בחציה אי קרים, גרם ככל הנראה לאסון.
