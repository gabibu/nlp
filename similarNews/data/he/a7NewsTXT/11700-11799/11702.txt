

בכיר בחמאס, המעורב בהנהגת "מלחמת אוסלו", אמר אמש בשיחה עם סוכנות עתי"ם כי יאסר ערפאת לא יצליח לעמוד לאורך זמן מול הרחוב הפלשתיני, ובעיקר מול אנשי האופוזיציה היודעים היטב שמופעל עליו לחץ מצד ארה"ב וחלק ממנהיגי העולם הערבי, כדי לבלום את תופעת התמיכה באוסאמה בן לאדן באפגניסטן.

לדברי הבכיר, ערפאת יודע היטב שהתמיכה של ארה"ב בישראל ממשיכה בכל הקשור לצעדיה של ישראל בשטחים, דבר עליו לא יוכל העם הפלשתיני לעבור בשתיקה. "העם הפלשתיני לא ירשה ליו"ר הרשות הפלשתינית לפעול כשכיר חרב של ישראל וארה"ב במטרה לגרום לדיכוי העם הפלשתיני ולהשאיר את העם הפלשתיני תחת הכיבוש הישראלי".

הבכיר מסר עוד כי ההפגנות בשטחים באות לסמל את ההתנגדות להחלטת ערפאת למנוע הפגנות התומכות בבן לאדן והתומכות באיסלאם כולו נגד התקפות ארה"ב ובני בריתה. לדעת הבכיר, יש להצטער על כי חלק מבעלי בריתו של ערפאת בנושא זה הם מנהיגי מדינות ערב- מצרים, ירדן, ערב הסעודית ונסיכויות המפרץ.

הבכיר עוד אמר, כי מעשיו של ערפאת באו כדי לאפשר לו לשרוד מבחינה פוליטית ולהמשיך ולחוג במטוסו בין בירות העולם. לדבריו, ערפאת יודע היטב שהצהרותיו של ג'ורג' בוש הקשורות לתמיכה בהקמת מדינה פלשתינית ללא שום פירוט מה תהיה בירתה ומה יהיו גבולותיה הינן חסרות ערך ובאו שבוע לפני ההתקפה האמריקנית על אפגניסטן כדי לחזק את הקואליציה ברשות ארה"ב.

זאת ועוד, הבכיר סבור כי ארה"ב, ישראל ובנות בריתן מבקשות להעמיד את ערפאת במצב בו יהיה חייב לפרק את הקואליציה הפלשתינית הפועלת בחזית מואחדת נגד ישראל.

באותו הקשר יצוין כי הרשות הפלשתינית מכחישה בתוקף את הפרסומים בכלי התקשורת הישראלים על כך שהיא ביקשה מישראל אמצעים לפיזור הפגנות כדי להתמודד עם ההמונים המבקשים להביע תמיכה בבין לאדן. בהודעת הרשות, שפורסמה בכלי התקשורת הפלשתינים, נמסר כי "מדובר בשקר נוסף של ישראל, במטרה לסכסך ולהפיק לרווחים לטובתה". עוד טענו, כי פרסום זה בא במסגרת מסכת השקרים שמנהלת ישראל נגד הרשות בכל העולם.



