

בכירים ב-FBI חושדים כי מקורם של מקרי התחלואה באנטרקס, שנתגלו בפלורידה ובוירגיניה, הוא בנסיון פיגוע ביולוגי, כך נמסר בכלי התקשורת בארה"ב ביום שלישי בערב.

על פי החשד מכתב אהבה מסתורי שהגיע לבניין בו עבדו שני אנשים שנדבקו בחיידק האנטרקס, הוא שהכיל את התרבית החיידקית. באתר האינטרנט של כתב העת האמריקני "ניוז וויק" נכתב כי לבניין הגיע מכתב אהבה שמוען לאשה בשם ג'ניפר לופז, כשבוע לפני ה-11 בספטמבר- היום בו נערכו תקיפות הטרור בארה"ב. המכתב הכיל "חומר סבוני ואבקתי" ומדליון מגן דוד.

עובדים במשרד אליו הגיע המכתב אמרו כי הוא נמסר לבוב סטיבנס, שמת ביום שישי שעבר ממחלת האנטרקס, ולעמיתו לעבודה, ארנסטו בלנקו, שנמצא נגוע בחיידק ומטופל עתה בבית חולים.

עד כה נמסרו פרטים בודדים על חקירת האנטרקס. על פי הפרטים נמצאו בקטריות האנטרקס על ידי חוקרים בתרבית שהוצאה מנחירי אפו של בלנקו ועל לוח המקשים של המחשב במשרד בו עבדו בלנקו וסטיבנס. סטיבנס מת לאחר שנדבק במחלה. עמיתו במקום העבודה, בלנקו, נושא את החיידק. אדם שלישי בוירגיניה חשוד כי אף הוא נושא את החיידק בגופו.

בעקבות חקירה מאומצת שנמשכה כשבוע פסלו מומחים את האפשרות שהחיידק הקטלני והנדיר, מסוג שנוצר באופן מלאכותי במעבדות לייצור נשק ביולוגי, הגיע, באופן טבעי, למחזור הדם והריאות של האנשים שבגופם נמצא.

למרות הצהרות מרגיעות ברשויות הבריאות האמריקניות מסר התובע הכללי של ארה"ב, ג'ון אשקרופט, כי החשדות שאכן מדובר בפיגוע ביולוגי מתחזקות וכי אנשי ה-FBI עורכים בנושא חקירה נמרצת נגד השעון, בשיתוף פעולה עם המשטרה המקומית ורשויות הבריאות. הוא מסר כי אנשי ה-FBI נעלו הרמטית את בניין המשרדים בו עבדו שני האנשים שנדבקו באנטרקס וכי החוקרים מנסים להתחקות אחר הדרך בה נדבקו השניים.

"אנחנו מתייחסים למקרי האנטרקס שנתגלו ברצינות רבה", אמר אשקרופט במסיבת עיתונאים במשרד המשפטים. "אין בידינו מידע מספיק לקבוע אם זה קשור לטרור ואם לאו. אנו מתייחסים לכך כאל חקירה העשויה להתפתח לחקירה פלילית מובהקת ואנו ממשיכים בה במירב המרץ והדאגה הראויים".

18 מקרי אנטרקס של הריאות בלבד נתגלו בארה"ב במשך כל המאה הקודמת.


