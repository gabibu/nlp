

ממלא מקום יו"ר ועדת מל"ח ("משק לשעת חרום") עליונה, תא"ל (מיל.) ארנון בן-עמי, מסר, כי ועדת מל"ח נערכת להתקפות טרור ולמלחמה בנשק בלתי קונבנציונאלי נגד העורף בישראל, כולל טילים כימיים-ביולוגיים מעיראק ומאיראן. בראיון לעורכי "מבט מל"מ", ביטאון המרכז למורשת המודיעין: חיים הקיני ועמיקם שפירא, אומר עוד בן-עמי כי הוא בעד-מכירת מסיכות גז בסבסוד בסופרמרקטים ובסניפי הדואר. בן-עמי, אשר היה מפקד עורף פיקוד המרכז בתקופת מלחמת המפרץ, באזור שבו נפלו עיקר הטילים העיראקים, מגלה כי העלה הצעה ברוח זו מיד לאחר מלחמת המפרץ, אך האוצר דחה את הצעתו.

בן-עמי, שהוא יו"ר בפועל של ועדת מל"ח ארצית, בכפיפות לשר הביטחון, טוען שיש להכפיף את הטיפול בעורף למשרד ממשלתי, ולא לצבא. לדעתו, יש להפוך את פיקוד העורף ל"משמר לאומי", שיעסוק בחילוץ ובהצלה בעת חירום.
