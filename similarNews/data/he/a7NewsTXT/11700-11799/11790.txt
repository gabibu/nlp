

אתמול נמשכה המתקפה האמריקנית באפגניסטן. תחנת הטלוויזיה הקטארית "אל-ג'זירה" דיווחה כי כוחות הנ"מ של הטליבאן ירו לעבר מטוסי קרב אמריקנים שחגו מעל שמי הבירה קבול.

כתב התחנה בקבול דיווח כי אחד מהיעדים שהותקפו הוא שדה תעופה באזור הבירה. זרם החשמל בבירה קבול נותק. כמו כן דווח כי הופצץ בסיס של הטליבאן בגבול פקיסטן.

ממשלת הטליבאן מסרה אתמול כי בהתקפות ארה"ב בשטחה בימים האחרונים נהרגו לפחות 76 בני-אדם, וכמאה נוספים נפצעו. במסיבת עיתונאים שכינס אמר שגריר הטליבאן בפקיסטן כי טענות ארצות הברית, ולפיהן הושמדו כל מערכות ההגנה נגד מטוסים של אפגניסטן, אינה נכונה. עוד הוסיף השגריר כי ארצות הברית לא תוכל לקנות את אזרחי ארצו "בכסף ובמזון". לדבריו, ארה"ב חוזרת על אותה טעות שעשתה ברית המועצות בזמן שלחמה באפגניסטן, ומנסה להחליף את השלטון בארצו, במסווה של לחימה נגד טרור.

באתר N.F.C. דווח כי אתמול הפציצו האמריקאים את ביתו של מנהיג הטאליבן מולה מוחמד עומר, המתגורר בעיר קנדהאר. זוהי הפעם הראשונה לאחר שנים רבות שהאמריקאים מנסים לחסל מנהיג של מדינה. לפי הדיווח, מוחמד עומר לא נפגע. עוד עולה מהדיווח כי כוחות קומנדו אמריקאים ובריטיים, בלוויית מסוקים, חדרו לעומק אפגניסטן, וכי נערך מצוד אחרי בין לאדן.

בישיבת הקבינט המדיני בטחוני העריכו גורמי ביטחון בישראל כי תמונות ראשונות של הרוגים באפגניסטן כתוצאה מפעולות הצבא האמריקני או של מפגינים מוסלמים בפקיסטאן יגרמו מהומות קשות ברחבי העולם הערבי, ויזעזעו את המשטרים באותן מדינות.
