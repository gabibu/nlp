

מ"מ יו"ר ועדת מל"ח עליונה, תא"ל (מיל.) ארנון בן-עמי, מסר, כי ועדת מל"ח נערכת להתקפות טרור ולמלחמה בנשק לא קונבנציונאלי נגד העורף בישראל, כולל טילים כימיים-ביולוגיים מעיראק ואיראן.

בראיון לעורכי "מבט מל"מ", ביטאון המרכז למורשת המודיעין, חיים הקיני ועמיקם שפירא, אומר עוד בן-עמי כי הוא בעד-מכירת מסיכות גז בסבסוד בסופרמרקטים ובסניפי הדואר. בן-עמי, אשר היה בתקפות מלחמת המפרץ מפקד עורף פיקוד המרכז, בו נפלו עיקר הטילים העיראקים, מגלה כי העלה הצעה ברוח זו מיד לאחר מלחמת המפרץ, אך האוצר דחה את הצעתו.

בן-עמי, שהוא יו"ר בפועל של ועדת מל"ח ארצית בכפיפות לשר הביטחון, טוען שיש להכפיף את הטיפול בעורף למשרד ממשלתי ולא לצבא - "קשה לאנשי צבא לראות באזרח לקוח. הצבא רגיל לטפל באלה המוגדרים אויבים", מוסיף בן עמי. "זה מפריע לצבא גם בפעולות חילוץ, משום שבחו"ל שואלים מה לצבא ולחילוץ אזרחים". לדעתו, יש להפוך את פיקוד העורף ל"משמר לאומי", שיעסוק בחילוץ והצלה בעת חירום.
