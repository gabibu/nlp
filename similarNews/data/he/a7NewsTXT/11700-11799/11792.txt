

ישיבת "בני חיל", המוסד הדתי היחידי לילדים שאובחנו כבעלי קושי בקשב ובריכוז, נאלצה להשבית את הלימודים החל מסוכות, והיא על סף סגירה.

בישיבה, שהוקמה בשנת תשנ"ד (94'), לומדים תלמידים שבעבר, למרות הפוטנציאל הגלום בהם, והאינטליגנציה הגבוהה שלהם, נדחו ונפלטו ממערכת החינוך בשל קשייהם. הישיבה היא כתובת יחידה במינה, בעלת כלים מקצועיים, המאפשרת לילדים אלו ללמוד תורה, כמקובל בכל הישיבות התיכוניות, תוך כדי טיפול בבעיותיהם, ששורשיהם נעוצים בקשיי הריכוז והקשב, ובליקויי למידה. במשך השנים זכתה הישיבה לשבחים רבים מפי אנשי מקצוע. היו אף שכינו אותה "פואמה פדגוגית".

בשנת 95' קיבלה הישיבה הכרה ממשרד החינוך כזכאית לתקצוב ב"מסלול 07", ופירושו שהתלמיד עובר ועדת השמה, והיא מגדירה אותו כזכאי לסיוע על פי מסלול זה. הדבר איפשר לתלמידים אלו לקבל סיוע מיוחד, בלא צורך לתייג אותם כטעוני "חינוך מיוחד".

איציק מן, יו"ר ועד הורי בית הספר, סיפר לכתבת מחלקת האינטרנט של ערוץ 7 רותי אברהם כי בשנת 97' הוציאה מנהלת אגף החינוך המיוחד הגב' רות פן הוראה למשרד החינוך להפסיק את התקציב לבית הספר. מן כתב מכתב לשרת החינוך לימור לבנת שבו נאמר כי "בה2ודעתה הוסיפה הגברת פן ואמרה, שאין לנו סיבה להמשיך ולשלוח את ילדינו לוועדת ההשמה, שכן הם אינם מתכוונים לשלם לנו". בהמשך כותב מן ומציין כי "לאחר שנתברר לנו, (לפני כשנתיים), שהפסקת התקצוב נעשתה בניגוד לחוק, אילצנו את משרד החינוך להעביר את ילדינו בוועדות השמה. מעל 90% מילדי המוסד הוכרו בוועדות אלו כזכאים ל'מסלול 07'. מאז אותו מועד אנו מקבלים את התקצוב לפי מסלול זה. הכרת הזכאות בשנתיים האחרונות מלמדת שמניעתה לפני כן נעשתה בניגוד לחוק", דברי המכתב לשרת החינוך. יצוין כי בעקבות ההוראה של הגב' פן, משרד החינוך לא העביר תקציבים לבית הספר בני חיל בשנות הלימודים 97'-00'.

בית הספר, שנדרש על ידי מס הכנסה לשלם עבור חובות שנצברו, נקלע למצוקה קשה, ופנה למשרד החינוך לקבלת הכסף בעבור אותן שנים שבהן לא קיבל את התקציב המגיע לו כדין, כדי שיוכל לשלם את משכורות מורי בית הספר.

מן הוסיף ואמר לכתבתנו כי התנהלות משרד החינוך בנושא תמוהה. הוא סיפר כי משרד החינוך ערך בדיקה בנושא, ובסיומה הוציא דוח שבו נקבע כי אין למשרד החינוך חובות לבית הספר וכי "הכל מאוזן". עם זאת, לדברי מן, בישיבה עם חשב משרד החינוך ניסן רז נראו הדברים אחרת, ולבית הספר הוצע כי הכספים יוחזרו שלא באמצעות תקציבי משרד החינוך הרגילים אלא באמצעות כספי עזבונות. לדברי מן, ההורים היו מוכנים לקבל את ההצעה, אך לאחר פגישה זו עלו כל פניותיהם לרז להעביר את הסיכום לפסים מעשיים בתוהו. "הוא לא ענה לכל פניותינו", אמר מן.

המצוקה התקציבית אינה מאפשרת לישיבה לשלם את משכורות המורים, ולכן מסוף פגרת הסוכות היא הושבתה. ועד ההורים שיגר מכתבים לשרת החינוך כדי שתתערב בעניין, ושתתקן את המעוות. עוד הודיעו הורי בית הספר כי ביום ראשון הקרוב בשעה 12 בצהרים יפגינו הם והתלמידים מול משרד החינוך.

מחלקת האינטרנט פנתה לדוברת משרד החינוך לקבלת תגובה, אך זו טרם נתקבלה עד לפרסום כתבה זו.
