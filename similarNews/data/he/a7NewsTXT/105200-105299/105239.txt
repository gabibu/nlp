

"שופטת בית המשפט המחוזי בת"א דבורה ברלינר היא המתאימה ביותר לכהן כשופטת בבית המשפט העליון מבין השופטים המכהנים". כך אומר יו"ר האיחוד הלאומי ח"כ בני אלון לכתבתנו רותי אברהם.

דבריו באים כתגובה לדברי שרת המשפטים ציפי לבני כי אינה מחוייבת ל"עסקה" למינויה של השופטת ברלינר כשופטת בפועל לבית המשפט העליון, וכי זכותה כשרת משפטים לשקול מחדש את כל המינויים כדי להשפיע על הרכבו של ביהמ"ש העליון.

כזכור, לפני כשנה דנה הועדה למינוי שופטים במינויה של עדנה ארבל לשופטת ביהמ"ש העליון. ח"כ אלון אז חבר הועדה וח"כ יהלום התנגדו למינוי אך יהלום הצביע בעד המינוי עקב עסקה שרקם עם שר המשפטים דאז יוסף לפיד. העיסקה כללה את מינויה של ארבל בתמורה להבטחת מינויה של ברלינר לכהונת שופטת בפועל לתקופה של שנה.

בעקבות העסקה אמורה היתה ברלינר להתמנות כעת לכהונת שופטת בפועל עם סיום כהונתו של השופט יונתן עדיאל בכהונה זו. עדיאל מסיים את כהונתו בימים אלה.

אלון אומר לכתבתנו כי מאחר שברלינר היא "המועמדת הטבעית והראויה ביותר מבין השופטים המכהנים מצד כישוריה", לא ראה צורך לעשות עסקה עבורה. יתירה מכך, לדעתו, מינויה על תקן "דתית" באמצעות עסקה של המפד"ל, עלולה להחלישה.

עם זאת אומר אלון כי "אם ברלינר, לא תמונה ע"י השרה לבני זו תהיה הוכחה עצובה שלבני רואה עצמה כממשיכתו של שר המשפטים הקודם יוסף טומי לפיד בשנאת דתיים, וזאת למרות כישוריה המוכחים של ברלינר", אומר אלון.

בהתייחסו למינוי שופטים נוספים מדגיש אלון כי הוא רואה בפרופ' רות גביזון המתאימה ביותר מבין שורות האקדמיה לכהונת שופטת ביהמ"ש העליון.

