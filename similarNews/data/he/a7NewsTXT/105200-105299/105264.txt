

בממשלה ובליכוד כמו בבית צריך לחיות עם פשרות כמו בעל ואשה, כך אומר ח"כ מהליכוד איוב קרא בראיון לעוזי ברוך בערוץ 7.

"אנחנו מעונינים בקיומו של 'הבית' אך יש בו 'כללי משחק' ולא 'רק הבעל קובע', אנחנו לא שוביניסטים, יש לנו מה לומר ו'בבית' הזה צריך להמשיך לחיות. מי שאינו מבין שיש פשרות בחיים משותפים יש לו בעיה לא לנו. אין 'אשה' שתהיה מוכנה לחיות תחת דיקטטורת 'בעלה' אלא צריך להגיע להבנה פשרה וקונצנזוס בבית".

ממשלה זו לדבריו אינה זו שלה ייחל הליכוד כשזכה ב 40 מנדטים בבחירות "מול אותו מצע, שמאומץ כרגע על ידינו, של מצנע. לכן אנחנו צריכים לבחור את דרכנו ולא ללכת שבי אחרי כמה שמאלנים שמסובבים את ראש הממשלה, הם מובילים אותו והוא אינו יודע שהוא שבוי בידיהם ולא יכול לחזור אחורנית".

קרא מציין כי הוא וחבריו נאמנים לתוצאות משאל מתפקדי הליכוד שקבע שהתכנית אינה טובה ופסל אותה, "אנחנו נאמנים למשאל ולא לאיש, ומי שאינו נאמן לדרכנו, לו יש בעיה. אנחנו נמשיך באותו קו. אנחנו בעקרון הולכים על משאל עם. אם נראה התקדמות בסוגיה זו אנחנו בהחלט נשקול את צעדינו. אם לא יתקדם, החלטנו ונתנו אולטימטום שלא נצביע עבור התקציב שיש בו אי קידום משאל העם, עפ"י רצון החברים".

קרא מדגיש כי ייבחן כיצד ינהגו חברי הכנסת מטעם הליכוד בדיון בחוק, שיתקיים ביום שני בועדת החוקה, וכיצד יישמעו להחלטות המרכז. "אם הם חושבים להתל או לתעתע אז לא יהיה ברירה למצוא דרך איך עוצרים התדרדרות ומרי אזרחי שיהיה פה".

קרא, בן העדה הדרוזית מתייחס לפרשת העלילה, לפיה ניתן כביכול פסק הלכה המתיר לירות בחיילים דרוזיים ושאינם יהודיים. עלילה זו נועדה לסכסך בין מתנחלים לבין דרוזים, ולדברי קרא "הכחשות המשטרה באו לאחר שהבכתי אותם בדיון בועדה בפני אנשי השב"כ, משרד המשפטים, הפרקליטות".

לדבריו רק לאחר שהשב"כ הכחיש את העלילה מכל וכל 'תוקנו' דברי המפכ"ל. בישיבה לדבריו דרש כי מהיום והלאה לא ייאמרו דברים בכוללניות מבלי להצביע על מישהו. "אי אפשר להטיח האשמות במגזר שלם או בציבור שלם ולעבור על כך לסדר היום. אני חושב שזה בלתי נסבל וצריך להוקיע".

על המפכ"ל להתנצל, אומר קרא, "דבריו גרמו לפגיעה קשה במורל החיילים ובאוירה. אני מאמין שנתקן זאת אבל כתם נשאר ומישהו צריך להתנצל על כך. חבל שדוקא בין שורות המשטרה קורה הדבר".
