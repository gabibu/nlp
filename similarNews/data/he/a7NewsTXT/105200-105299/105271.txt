

תנועת המושבים: אין לפגוע בעסקים הבלתי חוקיים במושבים לפני גיבוש תוכנית לתעסוקה חלופית בהתיישבות



אין לפגוע בעסקים הבלתי חוקיים הפועלים במושבים לפני גיבוש תוכנית כוללת לתעסוקה חלופית בהתיישבות, כך אומר מזכ"ל תנועת המושבים, איתן בן דוד, בתגובה לדו"ח שפרסם מנהל מחוז המרכז במשרד הפנים, ד"ר שוקי אמרני, בנושא גני האירועים הפועלים בהתיישבות. על פי הדו"ח, 60% מגני האירועים הוקמו ללא אישור. חלקם הוקמו תחת הגדרת "מחסן חקלאי". הדו"ח מציע פתרונות שונים לגני האירועים, ובכלל זה העתקתם למקומות אחרים ומציאת פתרונות שימזערו את הפגיעה בטבע ובסביבה.

לדברי בן דוד, העסקים הבלתי חוקיים במושבים הוקמו ברובם מתוך אילוץ של חברים שנדרשו למצוא לעצמם פרנסות חלופיות במקום החקלאות, שהרווחיות בה צנחה בעשרות אחוזים. מאחר וממשלות ישראל נכשלו במתן מענה לפליטה ההמונית מהחקלאות, החברים נדרשו למצוא לעצמם מקורות הכנסה חלופיים - חלק גדול מהם הינם למרבה הצער מחוץ למגבלות שקובע החוק. יש לזכור שחוקי התכנון והבנייה הם עתיקים ולא הותאמו לרוח הזמן ולכן כל חריגה קטנה הופכת את בעל הנחלה לעבריין. יתכן שאילו חברי המושבים לא היו נוטלים את היוזמה לידיהם והיו נהפכים לנתמכי סעד, הם היו זוכים לאהדה ציבורית רבה. אותם גופים ציבוריים המכנים עצמם "חברתיים" שכה ממהרים לתקוף כיום את ההתיישבות היו יוזמים מבצעי התרמה מרגשים עבורם.

ראש אגף קרקעות ואגודות שיתופיות בתנועת המושבים, עו"ד עמית יפרח, אמר שסוגיית הפרנסות החלופיות במושבים כבר הייתה יכולה להיות בשלב הפתרון וההסדרה, אלמלא המלצת היועץ המשפטי לממשלה, מני מזוז, שלא לאשר את החלטה 979 של מועצת מקרקעי ישראל. ההחלטה אפשרה לכל חבר מושב לעשות שימוש ב-500 מ"ר בנחלתו לצורך פרנסה חלופית. בשל החלטת מזוז יימשכו העיכובים עד לסיום דיוניה של הוועדה הבינמשרדית העוסקת בנושא זה ובינתיים חברי מושבים רבים ממשיכים לעבור על החוק בעל כורחם.

מזכ"ל תנועת המושבים אמר שהתנועה מתכוונת להיות מובילה ולא מובלת בנושא הפרנסות החלופיות לחברי המושבים, כמו גם בתחומים המהותיים האחרים לדמותו העתידית של המושב. התנועה עוסקת בגיבוש פתרון מוסכם, מאוזן ומושכל לנושא הפרנסות החלופיות ברוח החלטה 979 של ממ"י ובכפוף למציאות שנוצרה בשטח. עם גיבוש ההמלצות הן תועברנה לגופים הממשלתיים העוסקים בנושאים אלו על מנת שיהיו בסיס להסדרת תחום התכנון והבנייה במושבים. בשלב זה, כל עוד הרשויות אינן מציעות מענה לחברי המושבים, אין לפעול כנגד העסקים גם אם הם פועלים בניגוד לחוק, אמר בן דוד.


