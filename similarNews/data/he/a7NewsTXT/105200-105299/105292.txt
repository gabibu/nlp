

ראש העיר לונדון, איש השמאל קן ליווינגסטון, שכינה לפני כשבועיים עיתונאי יהודי "שומר במחנה ריכוז", שב והצית במאמר שפרסם אמש ב"גארדיאן" את העימות בינו לבין הנהגת הקהילה היהודית בבריטניה. ליווינגסטון יצא בהתקפה חריפה נגד ממשלת ישראל והעומד בראשה, והאשים את ישראל בניסיון להשתיק את הביקורת נגד מדיניותה באמצעות הגדרתה כ"אנטישמיות".

בתגובה לביקורת החריפה שמתחה עליו הנהגת הקהילה היהודית, שב ליווינגסטון ודחה את ההאשמות באנטישמיות. אך בעודו מדגיש את התנגדותו לגזענות ומתאר את יחסו ליהודים, האשים ליווינגסטון את ישראל ב"הצגת תמונה מעוותת לחלוטין" של הגזענות באירופה, כך שנוצרת תמונת שווא כאילו היהודים הם הנפגעים העיקריים מאפליה גזענית. "המציאות היא שהרוב הגדול של ההתקפות הגזעניות באירופה כיום הן נגד שחורים, אסייתים ומוסלמים. הם היעדים העיקריים של הימין הקיצוני", אמר ליווינגסטון. לדבריו, ישראל אף נוטלת חלק בדמוניזציה של המוסלמים.

הוא כינה את ראש הממשלה, אריאל שרון, "פושע מלחמה שצריך לשבת בכלא ולא בתפקיד". ליווינגסטון כתב ב"גרדיאן", כי "התפשטותה של ישראל כוללת טיהור אתני. פלשתינאים שחיו בארץ הזאת במשך מאות שנים נדחקו החוצה באמצעות אלימות שיטתית וטרור שמכוונים לטיהור אתני של מה שהפך לחלק גדול מ(שטח) מדינת ישראל". לדבריו, "ממשלת ישראל ממשיכה בתפיסת אדמה פלשתינית להתנחלויות, בחדירות למדינות שכנות, ובשלילת זכות השיבה של פלשתינאים שהוגלו באמצעות טרור".

שגריר ישראל בלונדון, צבי חפץ, אמר בתגובה "מר ליווינגסטון התבלבל שוב. טיהור אתני בוצע במחנות הריכוז, כפי שעליו לדעת בתור מומחה גדול בעניין".

