

נשיא סוריה, בשאר אסד, אומר שהצבא הסורי יעזוב את לבנון אם הדרישה לנסיגה מלאה תזכה לתמיכה כללית בלבנון.

נשיא סוריה, בשאר אסד, הודיע הערב שהצבא הסורי ייחל בנסיגה הדרגתית מלבנון. כל הכוחות הסורים בלבנון ירוכזו באזור הבקעה שבמזרח המדינה ומשם הם יועברו בהדרגה לגבול שבין שתי המדינות. לדברי אסד, עוד השבוע ייפגשו הצדדים הסורים והלבנונים כדי לתאם את הנסיגה

בנאומו בפרלמנט הבהיר כי סוריה אינה מתנגדת לנסיגה מלבנון. לדבריו, האינטרס העליון של סוריה הוא ביציבות בלבנון, ולכן "אנחנו מעדיפים לסגת באופן הדרגתי".

"לא נישאר יום אחד נוסף בלבנון אם יהיה קונצנזוס לבנוני לגבי נסיגת כוחותינו", אמר אסד. הצבא הסורי שוהה בלבנון מאז מלחמת האזרחים שפרצה במדינה בשנות ה-70. כ-14,000 חיילים סורים מוצבים על אדמת לבנון.

בפתח נאומו האשים אסד את ישראל בהתחמקות מחידוש המשא ומתן עם סוריה למרות נכונותה של דמשק לשוב לשולחן הדיונים ללא תנאים מוקדמים. "תהליך השלום לא יתקדם בעתיד הנראה לעין, למרות שהסכמנו לשוב לדיונים מהמקום שבהם הם הופסקו בשנות ה-90", אמר אסד.

העיתון "תישרין", המזוהה עם הממשל, קרא במאמר מערכת למדינות ערב לתמוך בסוריה. "אם הם שמים עכשיו את סוריה למטרה, הם יציבו בעתיד הקרוב מאוד אתגרים דומים למול כל הערבים", נכתב במאמר.

סוריה: נסיגה חלקית מלבנון עוד החודש
הלחץ הבינלאומי מתחיל להשפיע: נשיא סוריה, בשאר אל-אסד, הסכים אתמול לבצע נסיגה חלקית של צבאו מלבנון בשלושת השבועות הקרובים. אסד אמר את הדברים למארחו, יורש העצר הסעודי הנסיך עבדאללה, בפגישתם אתמול בריאד. הנשיא הסורי הגיע אתמול במפתיע לערב הסעודית, כדי לנסות וגבש חזית ערבית מאחודת, מול הלחץ הבינלאומי המופעל עליו. ואולם, ללא הצלחה. גורם סעודי בכיר אמר אתמול לסוכנות אי-פי, כי סעודיה לחצה מאוד על אסד והבהירה לו כי עליו להוציא את כוחותיו מלבנון בהקדם, או שתיווצר מתיחות ביחסי שתי המדינות.

דיפלומט ערבי בקהיר אמר לסוכנות הידיעות אי-פי, כי סוריה הודיעה למדינות ערב שהיא דורשת להשאיר 3,000 חיילים בלבנון (מתוך 15 אלף שנמצאים שם כיום), ומעוניינת בהקמת תחנות התרעה מוקדמת על אדמת שכנתה. הדיפלומט גם הודה כי התנאים הסורים לא התקבלו על דעת המדינות השכנות, ובמיוחד מצרים וסעודיה שמנהלות מגעים אינטנסיוויים בנושא עם סוריה.

בלבנון עדיין נמשכים המגעים להקמת ממשלה חדשה, אך עדיין לא הסתמן מוצא מן המשבר. נשיא לבנון, אמיל לחוד, שאמור לזמן אליו את צירי הפרלמנט כדי לשמוע מהם מי לדעתם אמור לעמוד בראש הממשלה החדשה, עדיין "מושך זמן", ועוד לא פעל בענין.
