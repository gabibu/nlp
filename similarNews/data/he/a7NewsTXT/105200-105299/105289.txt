

מוסר תשלומים ירוד של המדינה, גורם לנזק כלכלי לפשיטות רגל ולקריסת עסקים, והוא שעמד ביסוד הצעת חוק לפיצויו של מי שהמדינה עיכבה תשלומים המגיעים לו.

הצעת החוק נדחתה, אך מדבריו של מי שיזם אותה, ח"כ ניסים דהן חבר ועדת הכספים ויו"ר ועדת המשנה למוסר התשלומים של הממשלה, עולה תמונת מצב קשה של עסקים ומפעלים שחתמו חוזה עם הממשלה ולמרות שסיפקו את התוצר, הם אינם מקבלים את התשלום המגיע להם.

כתבתנו רותי אברהם מוסרת כי לדברי דהן "יש רק גוף אחד שיכול להרשות לעצמו להפר חוזים ולא להסתכן בכלום וזה ממשלת ישראל".
לעיתים נובע העיכוב בתשלומים בשל רצון ליצור תמונת מצב של פער קטן יותר בין הכנסות להוצאות הממשלה בחודש מסוים אומר דהן ומוסיף כי "מעכבים תשלומים כדי שההוצאות לאותו חודש לא יעלו על הכנסות או שלא יהיו בפער כזה גדול".

התוצאה אומר דהן היא "שקבלנים מתמוטטים, ואפילו קבלן אחד התאבד, כיון שהממשלה לא שילמה לו, הוא לא יכול היה להמשיך לשלם את התשלומים שלו ועיכבו אותו במספר חודשים. זה קורה במיוחד בסוף השנה כשהממשלה רוצה לקראת סוף השנה לצמצם עוד יותר את פער ההוצאות והכנסות שלה, והיא לא משלמת על אף שיש תקציב".

הוא סיפר עוד כי בעלי מפעלים מקרית שמונה וכרמיאל העידו בפני הועדה על אנשים התאבדו בגלל שהממשלה לא שילמה להם את חובה ולא היה להם במה לפרנס או בגלל שכשלא שילמו להם הם לא שילמו חובות לספקים, ואז תבעו אותם על פשיטת רגל מכרו להם את הבית והכל בגלל הממשלה שלא שילמה בזמן".

נושא החשבוניות הוא דוגמא לאבסורדים בשטח התשלומים "כאשר קבלן רוצה לקבל את כספו עליו להוציא חשבונית הוא מוציא חשבונית, את המע"מ הוא חייב להעביר למע"מ ואת הכסף מהממשלה עוד לא קיבל. הוא גם לא יודע מתי הוא יקבל, אבל את המע"מ על החשבונית שהוציא כדי לקבל את כספו כדין מהממשלה הוא כבר שילם בכל 15 לחודש. הוא חייב לשלם, ואוי ואבוי לו אם הוא לא ישלם, כי הוא יצבור ריבית ופיגורים. הממשלה שמבקשת ממנו לשלם את המע"מ לא משלמת לו את הכסף והיא לא משלמת ריבית ופיגורים".

כשהצענו לקבלנים לתבוע את המדינה אומר דהן, הם הביעו חשש שלאחר מכן לא יקבלו יותר עבודה. החוק נועד לדבריו להוות מעין "חרב מתהפכת" מעל ראשו של גוף ממלכתי שיודע שהוא צריך לקיים את החוזה "לא בגלל טוב לב אלא מפני שאם הוא לא יקיים את החוזה החוק יחייב אותו בפיצויים".

כתבתנו מציינת כי שרת המשפטים ציפי לבני הביעה את התנגדות הממשלה לחוק ה"מיותר" כלשונה שכן המדינה מחוייבת לחוק החוזים. יתירה מכך, לדברי לבני כללי הפיצוי בהצעת דהן נלקחו מכללי הלנת שכר המחזקים את העובד אל מול העסיק בשעה שקבלן או מוכר המתקשר עם המדינה אינו בהכרח 'צד חלש'.

בתגובה לדברי לבני אמר דהן כי "הצעת חוק זו לא היתה באה לעולם אם היינו חיים בעולם אוטופי שאמנם המדינה מכירה את חובותיה ומקיימת את התחייבויותיה ומשלמת בזמן ולא היתה גורמת לכל אותם מקרים טרגיים..ואני אומר לכם כיו"ר ועדת משנה למוסר תשלומים של המדינה שאם מצאו לנכון להקים ועדת משנה למוסרת תשלומים של המדינה כלומר הצעקה היא אמיתית. לא מקימים ועדה בשביל מקרה אחד ספורדי שאפשר לפתור אותו בהתדיינות עם פקיד ממשלה כזה או אחר. הקימו ועדת משנה כלומר הבעיה היא אקוטית וקשה של מוסר תשלומים".

כאמור הצעת החוק נדחתה.

