

על-פי דיווח בעיתונות הזרה, רפי בר-לב, חייל בגולני ובנו של ניצב אורי בר-לב מפקד המחוז הדרומי במשטרה, הודיע כי יסרב להשתתף בעקירת תושבי גוש קטיף, גם במחיר ישיבה בכלא

רפי בר-לב, חייל בגולני, ובנו של ניצב אורי בר-לב, מפקד המחוז הדרומי במשטרה, ומי שעתיד לפקד על ביצוע תוכנית פינוי ההתנחלויות בגוש קטיף והרצועה, סיפר כי יסרב פקודה ביום העקירה מאחר ואינו מסכים עם תוכנית ההינתקות. הידיעה פורסמה הלילה ברשת האינטרנט ומיוחסת לעיתון בשם WND היוצא לאור בשפה האנגלית.

אביו, אורי ברלב, אמר בתגובה כי דברי הבן הוצאו מהקשרם.

כתבנו עוזי ברוך מציין כי משפחת ברלב התגוררה בעבר שנים אחדות ביישוב עפרה, והבן רפי גדל שם.

על-פי הידיעה, הבן משרת כעת בשומרון והביע בפומבי את התנגדותו לתוכנית ההינתקות. "התוכנית אינה נכונה ואומר למפקדי שאני מבקש להיות מוצב במשימה אחרת, כמו לתת אוכל לחיילים, משהו כזה", אמר בר-לב הבן. כשנשאל אם יסרב פקודה ענה "כן". הוא הוסיף שהוא מודע לכך שהוא עשוי להישלח למעצר.

ניצב אורי בר-לב, עד לא מזמן ראש אגף המודיעין במשטרה, מונה לשמש מפקד המחוז הדרומי. המחוז הזה יהיה אחראי על עקירת תושבי גוש קטיף.




