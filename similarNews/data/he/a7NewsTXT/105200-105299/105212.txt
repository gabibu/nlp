

יו"ר מרכז השלטון המקומי, עדי אלדר, קרא היום לשר הפנים, להניח בהקדם על שולחן הממשלה הצעה לתוספת של מיליארד וחצי ש"ח לתקציבי הרשויות המקומיות, זאת כדי למנוע קריסה של הרשויות המקומיות החזקות.

בכינוס של ראשי הרשויות המקומיות עם שר הפנים, שנערך בתל-אביב, הבהיר אלדר כי התוספת התקציבית שהוא מבקש, נובעת כולה מכישלונו הצורב של משרד האוצר במגעיו עם הבנקים המסחריים על הענקת אשראי לרשויות המקומיות. "משרד האוצר במגעיו עם הבנקים סביב סוגיית האשראי לרשויות המקומיות, משום שהבנקים, בציניות, ביקשו להשיג הישגים בתחומים אחרים (דו"ח ועדת בכר) על גבן של הרשויות המקומיות, תושביהן ועובדיהן", אמר אלדר.

"האוצר הוא הראשון שמבקש מכולם לשלם על כישלונותיו וכאן עליו לשלם על כישלונו שלו. כישלון משרד האוצר במו"מ עם הבנקים ואי עמידתו בסיכומים עם השלטון המקומי מחייבים תוספת
תקציבית של מיליארד וחצי ש"ח, כדי למנוע קריסה של כל הרשויות המקומיות, כולל החזקות שבהן", הוסיף אלדר.

אלדר קרא לפינס לבטל את התקנות החדשות אשר פוגעות בהנחה בארנונה לאוכלוסיות חלשות, דוגמת גימלאים, עיוורים ונכים. "ראוי היה שמדינת ישראל תשלם ארנונה מלאה על נכסיה ברשויות המקומיות. תשלום כזה היה מבטל את הצורך במבזה בביטול ההטבות לאוכלוסיות החלשות ביותר. אני קורא לממשלה לנהוג כפי שאמר ראש הממשלה בראיון לתקשורת   בחמלה", אמר אלדר.

בדבריו, שיבח אלדר את שר הפנים החדש על החלטות רבות שקיבל בזמן כהונתו הקצרה וציין את הרוח החדשה שנושבת מכיוון משרד הפנים תחת הנהגתו.

השר פינס התייחס בדבריו לדבריו של אלדר ואמר כי על ממשלת ישראל לשלם ארנונה בתעריף מלא כמו כל גוף אחר. בדבריו אמר פינס כי לא ייתן יד לתופעה של אי תשלום שכר ברשויות המקומיות, וכי יפעל באופן נחרץ להעמדת תקציבים במקום האשראי שהאוצר אינו מצליח להביא.

פינס הודיע גם כי יביא בקרוב לממשלה הצעה לביטול המועצות הדתיות ולחיוב הרשויות המקומיות לספק את שירותי הדת במקומן. גם חלוקת המימון תשונה בהתאם להצעתו של פינס והממשלה תממן 75% מהתקציב, לעומת 60% כיום. חלקן של הרשויות המקומיות יקטן לפיכך מ-40% ל-25%.
