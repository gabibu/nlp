

ח"כ לשעבר יגאל ביבי מהמפד"ל אומר היום שעל אורלב לגלות מנהיגות אמיתית. "אם לאורלב יהיה אומץ לומר לחבריו שצריך לגוון את הרשימה עם כל חלקי התנועה אז יתגלה כמנהיג. אם לא, יהיו חברים רק באגד ולא במפד"ל".

ביבי התייחס לתוצאות המפקד שנערך במפד"ל, ואמר שאיש לא שיער שתהיה כמות כזו של מתפקדים והעיר שמדובר בכמות מרשימה למרות הירידה מאז המפקד הקודם מפני שאז היו 90,000 חברי הפועל המזרחי שאוטומטית היו חברים במפד"ל.

"אני חושב שחלה התעוררות בשבועיים האחרונים כי החברים הגיעו למסקנה שמי שיהיה חבר מרכז יוכל להשפיע בסוגית האיחוד עם האיחוד הלאומי, כן או לא, ובסוגיות מאוד קרדינליות שעומדות בימים אלו במדינה", הסביר ביבי שהכחיש את הטענות כאילו פרישת חברי הכנסת אפי איתם והרב יצחק לוי מן המפד"ל היא זו שגרמה למתפקדים לנהור אל המפד"ל ואמר כי עדיין לא נעשו חתכים מיהם המתפקדים ולא נעשה ניתוח של התוצאות.

ביחס לח"כ זבולון אורלב אמר ביבי שהמבחן שלו, כעת, לאחר המפקד הוא האם יצליח לגלות מנהיגות אמיתית ולא רק מאבק לכיבוש הכתר של יו"ר המפלגה. "אם הוא יראה ראייה מערכתית כוללת של הנושא כפי שזבולון המר ראה זאת בשנים האחרונות, כאשר פעל בקדנציה האחרונה שלו כיו"ר המפלגה שאנשים כמו חנן פורת ויגאל ביבי ואחרים יכנסו".

"אם אורלב ידאג לשמר את הרביעיה שלו שתמכה בו בהתמודדות מול אפי איתם הרי שזה יהיה כשלון גדול", אומר ביבי ומדגיש שהכשלון יהיה גדול מאוד מפני שברור ש60% מחברי המרכז הבא יהיו מעדות המזרח מכיוון שלהערכתו, רוב המתפקדים באו מעדות המזרח והם לא יוכלו להשלים עם רשימת המפד"ל כפי שהיא מופיעה היום, כמו גם המחנה הלאומי או המחנה התורני שלא ישלימו עם הרשימה הזאת. "אם לזבולון אורלב יהיה את האומץ לומר לחבריו שלמרות החברות צריך לראות את עם ישראל כולו וצריכים לגוון את הרשימה ולראות את כל חלקי התנועה, אז הוא יתגלה כמנהיג. אבל אם הוא ידאג לשמר את עצמו ואת חבריו, אז יהיו חברים רק באגד ולא במפד"ל", אמר.

בעניין הכנסת פנים חדשות למרכז הליכוד אומר ביבי שכ-50% מן הוותיקים ימשיכו, כי אתה לא יכול לקחת אנשים שפעלו שנים ולזרוק אותם החוצה, "אבל אם ב-50% הנותרים יכנסו חדשים וצעירים זה יהיה הישג אדיר".

