

גוף חדש בשם "ועד ההצלה   להצלת פתח-תקוה!" יצא בצעדות קבועות מידי יום ו' בעירם, תחת הכותרת "פתח תקווה בסכנה!". "בני פתח תקוה המבוגרים זוכרים כיצד לפני 67' נפלו פצמ"רים על בתינו", אומרים אנשי הוועד.

עמנואל גרטל ממארגני הצעדה, שאינו נמנה עם חוג חובשי הכיפות, אומר לערוץ 7: "אעבור במגרשים ובכל מקום בעיר ובע"ה מקווה שנצליח".

בקריאה שהפיץ לאנשי העיר נאמר: "אריק שרון מתכונן לפנות ישובים ביש"ע ובכך להביא את המחבלים עד בתינו. ה"התנתקות" של אריק שרון היא רק ההתחלה של הסיפור העצוב הצפוי לנו!
כולנו, בני פ"ת המבוגרים יותר זוכרים כיצד לפני 1967 נפלו פצצות מרגמה על בתינו".

"אריק שרון יביא את המחבלים להפעיל נגדנו שוב מרגמות ויהפוך את רצועת עזה לבית החרושת לנשק הגדול ביותר במזרח התיכון. הממשלה תמשיך לספק למחבלים בעזה חשמל, מים, דלק, עבודה והם ימשיכו לייצר אמצעי השמדה להרג יהודים. ה"התנתקות" של אריק שרון מתוכננת להמשיך גם אל יהודה ושומרון.

פ"ת תהפוך לעיר ספר, ראש העין תהפוך לעיר בקו העימות, המסחר יתמוטט, חברות גדולות יברחו מאיזור התעשיה, האבטלה תגדל ומחירי הדירות שלנו ירדו מטה-מטה.

לצערנו, התקשורת שותקת, הממשלה מנסה להפחיד אותנו, שרי הממשלה מתנהגים כשפנים ואנחנו האזרחים אלה שנסבול בסוף. את המיסים הממשלה מוצצת מאיתנו כדי לממן ב-24 מיליארד שקל (!) את כל ה"התנתקות" המטורפת. מי ישלם את הכסף הזה?!
לידיעתכם! מענק 18 אלף שקל יקבל כל שוטר שישתתף בעקירה של גוש קטיף!
מי ישלם את זה? כולנו! במקום שהשוטרים יתגברו על מכת הפריצות והגניבות בפ"ת הם מתאמנים בעקירת יהודים ואנחנו עוד נשלם ממיסינו! ממשלת ישראל משחררת מאות מחבלים. בית הדין הגבוה לצדק אישר את שחרורם למרות שהוכח שרוב המחבלים המשוחררים חוזרים לבצע פיגועים. כולנו עומדים נדהמים! מי ישמור עלינו?! מה עושים?!"

כאמור, מארגן ועד הצלה פ"ת צעדת מחאה, כל יום שישי. הצעדה תצא בכל יום ו' בשעה 10:00 משכונת הדר גנים, תעבור בין שכונות פ"ת ותסתיים בצומת גהה. בכל שכונה יצטרפו אליה אנשים נוספים, יצעדו איתנו ויפרשו לפי רצונם, מביטיחים המארגנים.
