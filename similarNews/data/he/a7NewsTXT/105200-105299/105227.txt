

למרות ששגריר ישראל יימצא בקרבת כלאו של הסוכן הישראלי פולארד, הוא לא יערוך אצלו ביקור.

ל"ועד למען השבת יהונתן פולארד הביתה" נודע כי ביום שני הקרוב יגיע שגריר ישראל לנאום ב"טמפל בת-אור" שבעיר ראליי. "טמפל בת אור" נמצא במרחק 20 דקות בלבד מכלאו של פולארד (בבאטנר), אך השגריר לא יערוך ביקור אצלו.

הועד מציין כי בראיון שפורסם לפני כשנה בבטאון בני עקיבא "זרעים", אמר רה"מ שרון כי "הורה לשגרירנו בארה"ב לבקר את פולארד בכלאו מדי פעם", אך עד עתה לא נערך ביקור שכזה.

כתבתנו רותי אברהם מוסרת כי בוועד מתייחסים לענין בחומרה רבה. לדבריהם שהותו של השגריר בסמיכות כזו לכלאו של פולארד וללא שייערך אצלו ביקור, כמוה כהצהרה כלפי ארה"ב ששחרורו של פולארד והדאגה לו אינם נמצאים על סדר יומה של מדינת ישראל. "הדבר לא רק מעיד על אי-רצינות 'ניסיונותיו' של ראש הממשלה להשיב את פולארד הביתה אלא גם משדר לאמריקנים כי לאיש לא אכפת כיצד ינהגו ביהונתן. זו הסיבה שהאמריקנים מרשים לעצם לנהוג בפולארד בצורה מחפירה ביותר. לדוגמא: לפני הדיון המשפטי האחרון שנערך לפולארד, הוא הושם בבידוד במשך שבועיים מבלי לאפשר לו להתקלח או להחליף בגדים. ביום הדיון המשפטי עצמו אף לא אפשרו לו לאכול או לשתות במשך חצי יום   עד תחילת הדיון".

בועד מציינים כי לפני מספר שבועות, בעת ביקורה של מזכירת המדינה קונדליסה רייס בישראל, הגיש לה שגריר ישראל בארה"ב בקשה שלא להסגיר לטורקיה ישראלי המואשם בסחר בסמים. "כמה אירוני שבשביל סוחר סמים עושים מאמצים ואילו בשביל אדם שפעל למען בטחון המדינה ובשליחותה   השגריר לא ייסע גם 20 דקות..."

