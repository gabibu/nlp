

ארגון 'בטרם' מברך על החלטת מאיר שטרית להורות על התקנת חגורות באוטובוסים. הארגון קורא להכיל את התקנה גם על כלי רכב קטנים יותר המשמשים להסעות ילדים.

שר התחבורה, מאיר שטרית, מתכוון לבטל את תקנה לפיה מותר להסיע 3 ילדים מתחת לגיל 14 על ספסל אוטובוס המיועד במקור לשני נוסעים. השר שטרית הסביר כי בימים האחרונים גיבשה ועדה מקצועית במשרדו המלצות בנושא. בכוונתו של השר שטרית גם לחייב התקנת חגורות בטיחות המותאמות לילדים בכל מושב.

השר הודיע כי יש בכוונתו לפעול להצבת מלווה בכל אוטובוס המסיע ילדים. זאת לאחר שהועדה הגיעה למסקנה כי תאונות רבות נגרמות בעקבות חוסר סדר באוטובוס.

"החובה בחגירת חגורות בטיחות לכל ילד חשובה לא רק מהבחינה הבטיחותית אלא גם מהבחינה החינוכית. חשוב שבמציאות השוררת בכבישי ישראל, יורגלו הילדים כבר מהגיל הרך בחגירת חגורות בטיחות בכל מושב". מלשכת השר נמסר כי בכוונתו של שטרית לפעול למימוש החלטות אלו בהקדם.

