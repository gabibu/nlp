

מפקד שירותי הכבאות בחיפה: "אלפי אנשים באולמות אירועים ושמחות במפרץ מסכנים את חייהם מדי ערב. משרדי הממשלה בטוחים שהתרגלנו לריח ולסכנה. חייבים להעביר את אולמות האירועים ובתי המסחר מהמפרץ"

"אלפי אנשים באולמות אירועים ושמחות במפרץ חיפה מסכנים את חייהם מדי ערב", כך קובע מפקד שירותי הכיבוי בחיפה, טפסר בכיר משה ריבק. "לא נצליח לסלק מכאן את המפעלים המסוכנים במפרץ ולכן חייבים בטווח של עד עשר שנים להעביר את כל האולמות וכל בתי המסחר מהמפרץ. האנשים האחראים על המתרחש כאן עוסקים בהסתברות של אסון וזו מתמטיקה תיאורטית. עבורנו אסון עתידי הוא מאה אחוז של אסון".

ריבק, שהתראיין לרדיו האזורי בחיפה, אמר כי לאחרונה התרחבו המפעלים המסוכנים וגדלה בעשרה אחוזים מסת החומרים המסוכנים המובלים למפרץ חיפה. "הגורמים האחראים לנושא בטוחים שהתרגלנו כבר לחיות בצל הסכנה והריח הנורא ולאט לאט הם הגדילים את כמות החומרים המסוכנים באיזור."

רק שלשום ארע נס כשצינור המוביל גז מסוג אתילן נבקע והגז דלף. כוחות גדולים של משטרה, כיבוי אש ואיכות הסביבה בידדו את המתקן עד חלוף הסכנה ואז התפזר ענן הגז שנוצר מעל האיזור.

השבוע דנה וועדת הפנים ואיכות הסביבה בנושא חוות הגז שבקרית אתא.

יו"ר הועדה ח"כ לאה נס אמרה כי "אזור התעשייה כולו הוא אזור המועד לפורענות וכי השילוב של המתקנים באזור מסוכן ומטריד".

ראש עיריית קרית אתא יעקב פרץ הזהיר כי לא ייתכן שחוות גז תאושר בקרבת אוכלוסיה ויש לפעול להעתיק אותה מהאזור.

נציג המשטרה שהשתתף בדיון הוסיף כי חוות הגז לא קיבלה אישור ורישוי, בין היתר בגלל הקרבה לאוכלוסיה והסכנה מאפקט דומינו העלול להתרחש באזור המפעלים המסוכנים.


