

הרב הראשי של רוסיה בערל לאזאר נפגש הבוקר עם נשיא רוסיה ולדימיר פוטין בדאצ'ה שלו.

אתר האינטרנט "חבדני"ק" טוען כי בפגישה אמר פוטין, שתופעות של אנטישמיות ושנאת זרים מהוות סכנה חמורה למרקם היחסים בין המיעוטים הרבים במדינה. הרב לאזאר אמר לו בתגובה כי רק מדיניות תקיפה תדכא האנטישמיות נשיא רוסיה, ולדימיר פוטין, הבטיח להיאבק בגילויי אנטישמיות בארצו.

במשרד החוץ גוברת הדאגה מגל אנטישמיות נגד יהודי רוסיה. לפני כשבועיים הותקף במוסקבה יהודי על ידי שישה גלוחי ראש, ולפני כחודש חוללו 40 מצבות בבית קברות יהודי בסנט פטרסבורג.

מקורביו של שגריר ישראל ברוסיה מגנים בחריפות את הטיפול של השלטונות במוסקבה נגד גילויי האנטישמיות. אחד מהם אמר, כי "לפעמים נדמה לנו, שאנחנו מתמודדים מול שיכורים". עוד דווח, כי בירושלים אף שקלו לזמן את השגריר הרוסי בישראל לשיחת נזיפה, אך הפגישה נדחתה מחשש לפתיחת חזית שנייה מול הרוסים בעיצומו של משבר הטילים.

לפני כחודשיים חשף דו"ח של לשכת הקשר "נתיב" תופעה של אנטישמיות ממלכתית ושלטונית ברוסיה.

מסקנות הדוח המסווג, שחשף "מעריב", מצביעות על התחזקות האנטישמיות הממלכתית ברוסיה בכל רמות השלטון. היום הן יובאו לדיון בישיבת הממשלה. מחבריו של הדוח מביעים חשש מהתחזקות האנטישמיות ברוסיה, אוקראינה ומדינות מוסלמיות במרכז אסיה.

הדוח מסביר שהעלייה באנטישמיות ברוסיה נובעת מ"מגמות שמקורן בהתפשטות מהירה של הלאומנות ושל הקיצוניות הפוליטית, האידיאולוגית והדתית, העשויות להפוך לאיום מוחשי על שלום האוכלוסייה היהודית ועל ביטחונה הפיזי".

הדו"ח מציג עלייה של כמעט 100% במספר התקריות האנטישמיות ברחבי רוסיה בשנה האחרונה. 155 אירועים נרשמו ב-2004 לעומת 82 ב-2003. אחת הסיבות לכך, נקבע בדו"ח, היא שהממשל הרוסי עושה שימוש עקבי במסרים אנטישמיים.

"הגברת המרכיבים הלאומיים במצע האידיאולוגי של המשטר מעודדת הלכי רוח לאומניים וגזעניים בעם" נאמר בדו"ח. "השלטון עושה שימוש במסרים אנטישמיים סמויים לצרכים פנים-פוליטיים ופופוליסטיים".

מחברי הדו"ח מביאים לדוגמה את התבטאותו הפומבית של פוטין עצמו לפני כחודש וחצי, כשמתח ביקורת על ה"ציונים" שמקיפים את נשיא אוקראינה הנבחר, ויקטור יושצ'נקו. בקרמלין טענו אז להגנתו של הנשיא הרוסי כי מדובר ב"פליטת פה", וכי פוטין בכלל התכוון לומר את המילה "אנטישמים ".

סעיף מיוחד בדו"ח מתריע מפני התחזקותה של המפלגה הלאומנית-קיצונית "רודינה" ("מולדת"), התומכת בפוטין. הכותבים מציינים שהמצע האידיאולוגי הקיצוני של המפלגה הוא תעתיק של "המדינה הפשיסטית, בנוסח מוסוליני או פינושה".

מחברי הדו"ח מציינים גם שרוסיה הופכת יותר ויותר למדינה בעלת צביון דתי פרבוסלאבי רשמי. הכנסייה הפרבוסלאבית הרוסית ממשיכה להפיץ את "הפרוטוקולים של זקני ציון" ומסרבת לפתוח בהידברות עם רבנים יהודים.

נתונים שהוצגו בדו"ח מראים שברוסיה פועלים 240 ארגונים לאומניים קיצוניים, חלקם בעלי אידיאולוגיה נאצית מובהקת, שבהם כ-50 אלף חברים. הממשל הרוסי מודע לפעילותם, אך רשויות האכיפה "כמעט אינן נוקטות אמצעים לבלימת תופעה מסוכנת זו".

בעיה נוספת שקיימת במדינה היא שראשי הארגונים היהודיים מעדיפים "להתכחש פומבית ובהתמדה לעצם קיום התופעות האנטישמיות, תוך הבעת נאמנות לשלטון ולמדיניותו". הדו"ח ציין בהקשר זה את איגוד הקהילות היהודיות ואת העומד בראשו, הרב ברל לאזאר, המקורב מאוד לפוטין ולאיש העסקים הישראלי לב לבייב. חלק מהארגונים היהודיים לא מסתפקים בהתכחשות, אלא אף מובילים בעצמם מתקפת תעמולה חריפה נגד מדינת ישראל.



