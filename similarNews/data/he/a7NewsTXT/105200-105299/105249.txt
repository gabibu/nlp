

ההצבעה בכינוס הליכוד היתה גלויה וברוב סוחף, לפיכך לא נדרשו חברי מרכז הליכוד שבח שטרן ועו"ד שאמה, כמו גם השר לשעבר ח"כ עוזי לנדאו וח"כ מיקי איתן, לפעול לקיומה של הצבעה חשאית.

עו"ד יורם שפטל אומר בראיון לעוזי ברוך בערוץ 7 כי ייצג את הארבעה בעתירה לבית הדין העליון של הליכוד, בדרישה לכנס את המרכז וכי החלטתו של יו"ר המרכז צחי הנגבי לכנסו, היא פועל יוצא של עתירה זו, שנמחקה בשל הודעת הנגבי על כינוס המרכז.

שפטל מוסיף כי למרות שלא היה צורך בהצבעה חשאית כאמור בשל ההצבעה הסוחפת בעד המשאל, פעלו הארבעה לכך שתתקיים הצבעה כזו. הדבר נבע מחשש שקינן בליבם כי בעקבות "לחצי משפחת שרון אולמרט ושות', יהלכו אימים על חברי המרכז והללו לא יצביעו לפי רצונם ומצפונם.

חברי מרכז רבים בעלי משרות ממשלתיות או בחברות ציבוריות חוששים לפרנסתם. אין להיות תמימים שרון ובנו דורסניים חסרי מעצורים ושום דבר לא יעמוד בדרכם. אם שרון מסוגל להתחייב פומבית לעיני העם כולו שהוא יכבד תוצאות משאל, ולמחרת תוצאות משאל נבעטות כ'כלי אין חפץ בו' אז הוא מסוגל לעשות מעשה 'פחות חמור' לרמוז לחבר מרכז פלוני שמשרתו בחברה אלמונית בסכנה אם לא יצביע כפי שראש הממשלה רוצה".

להערכת שפטל, הצבעת כל חברי סיעת הליכוד בעד משאל עם והצטרפותם של המפד"ל והאיחוד הלאומי, תאפשר השלמת הרוב הדרוש במציאת 5   6 קולות נוספים.

לדבריו, להחלטת המרכז משמעות רבה על חברי הכנסת מטעם הליכוד, "אני מעריך שסיכוייו של אהוד אולמרט להבחר לרשימת הליכוד לכנסת הבאה ב 40 מקומות ראשונים שואפת לאפס, והיא תתבטל לחלוטין אם אולמרט וכמה נוספים ימרו את פי החלטת המרכז.
הגם שמקומו של שרון בכנסת הבאה מובטח, לא כן הוא המצב ביחס לתומכיו, כמו גדעון עזרא, ואחרים.

לכן הם אינם מאושרים על ההחלטה לקיים משאל עם, משום שאותם אלו שקיבלו את ההחלטה, הם אלו שקולם יידרש כדי להכלילם ברשימה הבאה לכנסת. ו'זה שוט שלא ניתן לזלזל בו'".

