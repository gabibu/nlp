

במפגן יוצא דופן של הזדהות יגיעו עשרות נשיאים, ראשי מדינות ושרים להשתתף באחד האירועים ההיסטוריים בתולדות המדינה, חנוכת המוזיאון החדש לתולדות השואה ביד ושם בעוד כשבועיים.

"היקף כזה של היענות להזמנתנו מצד ראשי מדינות ונשיאים מביע את הכרתם כי יד ושם מהווה את מרכז זיכרון השואה של העם היהודי, ומדגיש את נכונותם להיאבק באנטישמיות", מציין יו"ר הנהלת יד ושם והאוצר הראשי של המוזיאון החדש אבנר שלו.

עוד מוסיף שלו כי נוכחותם של מנהיגי אירופה מבטאת את הזדהותם עם המסר שיוצא מיד ושם בירושלים, בדבר המחויבות והחשיבות של קיום זיכרון השואה למען הדורות הבאים ולמען חיזוקם של הערכים הבסיסים לקיום האנושי.

למחרת הטקס הממלכתי של פתיחת המוזיאון, ביום רביעי ה- 16.3.05, יתקיים טקס התייחדות בהיכל השמות שבמוזיאון החדש, בהשתתפות כל ראשי המשלחות מחו"ל ולאחריו הם ייקחו חלק במושב מיוחד שיתקיים תחת הכותרת "זוכרים את העבר, מבטיחים את העתיד", במסגרתו יישאו דברים כל ראשי המשלחות וכן: נשיא המדינה משה קצב, שר החוץ סילבן שלום, נשיא בית המשפט העליון השופט אהרון ברק, השר לענייני תפוצות, חברה וירושלים נתן שרנסקי, הרב הראשי לישראל מאיר לאו, פרופ' יהודה באואר ויו"ר חבר הנאמנים של הקונגרס היהודי העולמי ד"ר ישראל זינגר.

שרת החינוך, התרבות והספורט לימור לבנת מציינת כי המוזיאון החדש יעמיד לרשות מדינת ישראל והעם היהודי בעולם את הכלים העדכניים להתמודדות עם אתגרי העתיד שבהנחלת זיכרון השואה. עוד מוסיפה ליבנת: "מכאן, מירושלים, מיד ושם   אתר ההנצחה של העם היהודי לשואה ולגבורה, יוצא הציווי לקיים זיכרון חי שיש לו משמעות יהודית ואוניברסלית לדורות   לזכור ולא לשכוח, להאמין ולקוות"

המוזיאון החדש לתולדות השואה ביד ושם יהיה גדול פי 4 מהנוכחי וישלב אינפורמציה ודגשים שלא קיימים במוזיאון הקיים שנפתח לפני כ- 30 שנה. במוזיאון החדש יושם דגש על הצגת תולדות השואה מן הזווית האנושית-אישית והיהודית בעיקר באמצעות הצגת חפצים אותנטיים אישיים והסיפור שמאחוריהם. כן ייעשה שימוש בטכנולוגיות תצוגה מתקדמות, המשלבות עשרות סרטי וידאו קצרים בהם משולבים עשרות עדויות של ניצולים, יצירות וידאו- ארט, מסמכים מקוריים, מפות ועוד.

התערוכה במוזיאון מציגה את השואה באמצעות סיפור כרונולוגי ונושאי   העולם היהודי שלפני המלחמה, דרך תקופת השואה ועד השנים הראשונות לאחריה. נקודת הראות של היחיד היא מרכיב מרכזי במוזיאון החדש. סיפוריהם של קרבנות אינדיבידואליים מדגימים נושאים ואירועים היסטוריים. יותר מאי פעם הם מבליטים את הממד האנושי - היהודים מוצגים כאנשים שהיו מטרה לרדיפה חסרת תקדים, ולא כאובייקטים בידי הנאצים. התערוכה מתמקדת בהתמודדות היום-יומית של היהודים עם רדיפה, עם ניסיונות לשמור על צלם של אנושיות, עם החלטות בלתי אפשריות ועם מוות מתקרב. היכל השמות החדש יהווה חלק אינטגרלי מהמוזיאון בו יהיה שילוב של תצוגה ייחודית, גנזך דפי עד וחיבור ישיר למאגר השמות המקוון של יד ושם.
