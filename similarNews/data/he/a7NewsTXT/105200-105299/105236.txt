

במעמד גדולי הרבנים הרב שפירא, הרב נבנצאל, הרב לאו, הרב ליאור, הרב אריאל, חגגו אלפים מתושבי גוש קטיף את סיום הש"ס במסגרת לימוד 'הדף היומי'.

הערב נערך טקס מעמד סיום הש"ס בנוה דקלים שבגוש קטיף. הטקס נערך במעמד גדולי הרבנים, הרב הראשי לשעבר וראש ישיבת 'מרכז הרב', הרב אברהם שפירא. הרב הראשי לשעבר, הרב ישראל מאיר לאו. רב העיר העתיקה בירושלים, הרב אביגדור נבנצאל. יו"ר ועד רבני יש"ע, הרב דב ליאור, רבה של רמת גן, הרב יעקב אריאל, ראש ישיבות בני עקיבא, הרב חיים דרוקמן, רבני גוש קטיף, הרב קמניצקי והרב אל נקווה ועוד.

סיום הש"ס בנוה דקלים מתקיים זה המחזור השלישי ברציפות. בין המסיימים כ-120 תושבי גוש קטיף. ה'סיום' נערך בשירה וריקודים. הרבנים נשאו דברי חיזוק לציבור הנושא על עצמו את עול התורה וההתיישבות, והביעו את תקוותם וביטחונם כי המסיימים יזכו לסיים עוד מחזורי ש"ס נוספים בנוה דקלים.

הרב יגאל קמניצקי, הרב האזורי של חוף עזה, תקף את מפיצי שקרי פסק הרבנים, שמטרתם סכסוך ופילוג, הוא הציג תמונה גדולה מכנס הזדהות של מתיישבים דרוזים בגליל שהתקיים לפני מספר חודשים, כנס בו הביעו תמיכה בהתיישבות בגוש קטיף.

בגוש קטיף ממשיכים לקבוע עובדות בשטח: היום התחילו פועלים את השלב האחרון להשלמת בית הכנסת בכפר דרום. התושבים מספרים כי ב-95' הניח אריאל שרון את אבן הפינה לבניין. עלויות הבנייה נאמדות בכמיליון שקלים, והן ממומנות מכספי המשפחות ועל ידי תרומות חיצוניות.
