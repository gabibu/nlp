

על העיר נהריה ירד אבל כבד. טוראי ניר נגול, סמל ירון לביא ורב"ט צבי קאופמן היו חברים קרובים מאוד, העירייה מסייעת מאז שעות הלילה למשפחות ההרוגים. ביום שישי הובאו שניים מהם למנוחות

שבעה הרוגים, שבעה פצועים אנוש ו-13 קשה בסוף שבוע קטלני בכבישים.

מתחילת שנת 2005 נהרגו בכבישי הארץ 86 בני אדם.

בתאונת דרכים קטלנית בצומת כפר מסריק, בין העיר עכו לקריות, נהרגו הלילה שלושה חיילים תושבי נהריה, ושבעה בני-אדם נוספים נפצעו.

למקום הוזעקו 4 אמבולנסים של מגן דוד אדום ושתי ניידות טיפול נמרץ. במשך דקות ארוכות ניסו הצוותים לבצע החייאה בשלושה מהפצועים שנפגעו באורח אנוש ביותר, אך לבסוף נאלצו צוותי מד"א לקבוע את מותם. 7 הפצועים הנוספים פונו לבית החולים הממשלתי בנהריה. פצוע אחד פונה במצב בינוני עד קשה, פצוע אחר במצב קל עד בינוני והשאר מצבם - קל.

מחקירת משטרת התנועה במרחב הגליל עולה כי רכב פרטי ובו שלושת החיילים שנהרגו נע מכיוון צפון לדרום ומסיבה שאינה ברורה עדיין סטה ממסלולו, עבר לנתיב השמאלי, ופגע ברכב פרטי שהגיע מולו. מעוצמת המהירות הסתחרר הרכב הפוגע, פגע במונית שהגיעה ממול והתנגש בעוצמה ברמזור.

בתחילה חשבו חוקרי התאונה שמדובר בתאונת שרשרת, מאחר שכל כלי הרכב היו באותו הנתיב.

על העיר נהריה ירד אבל כבד. שלושת החיילים, ששמם טרם הותר לפרסום, היו חברים קרובים מאוד שיצאו לבילוי של יום חמישי בלילה באזור הקריות. עיריית נהריה מסייעת מאז שעות הלילה למשפחות ההרוגים. בשעה 12 בצהריים היום תצא ההלוויה הראשונה, ושעה לאחר מכן תצא ההלוויה השניה בבית העלמין בנהריה. הלווייתו של ההרוג השלישי תיערך רק בתחילת השבוע הבא.

התאונה הקטלנית הצליחה לשבש את ההכנות לחתונה במשפחתו של אחד ההרוגים, שאחותו אמורה להינשא ביום רביעי הקרוב. בשעה זו עושה האחות את דרכה מאילת, שם ערכו לה חברותיה מסיבה.


תאונה נוספת התרחשה לפנות בוקר אירעה בכביש 90, סמוך למושב אליפלט שבצפון, ובה נהרג אדם אחד, ואחר נפצע קשה. מחקירת המשטרה עולה כי רכב פרטי, שככל הנראה נהג במהירות מופרזת, התנגש במשאית נוסעת. המשאית גררה את הרכב לאורך 100 מטרים. נהג הרכב הפרטי, בן 33, נהרג וחברו שישב לצדו נפצע קשה.

מוקדם יותר נפצעו קשה שני צעירים בתאונה ברמת-הגולן. מחקירת המשטרה עולה כי רכב פרטי איבד שליטה והתהפך ליד שמורת הטבע קלעת נמרוד. התוצאה: שני צעירים נפצעו קשה. השניים פונו לבית החולים "רבקה זיו" בצפת.

בתאונת דרכים נוספת שאירעה הבוקר בראשון-לציון נפצעו 6 בני אדם: 2 באורח קשה, ו-4 נוספים קל.




