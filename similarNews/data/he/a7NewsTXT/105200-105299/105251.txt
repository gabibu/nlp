

השר שרנסקי קורא לרה"מ לפעול בדחיפות נגד הוצאתם להורג של פלשתינים המוגדרים בידי הרש"פ משתפי פעולה, זאת לאחר שנודע שיו"ר הרש"פ צפוי לאשר הריגת כמה אנשים שנחשדים בשיתןף פעולה עם ישראל.

"על ממשלת ישראל להציג לרשות דרישה אולטימטיבית מיידית להקפאת הוצאת משת"פים להורג", כותב השר לענייני תפוצות חברה וירושלים נתן שרנסקי במכתב דחוף לראש הממשלה אריאל שרון.

כתבתנו רותי אברהם מוסרת כי שרנסקי כתב עוד: "לא ייתכן שהרש"פ דורשת מישראל לשחרר מחבלים, ואנו נענים לדרישה בתקווה לפתיחת עתיד של שלום, בשעה שהיא מתכוונת לבצע רצח ממלכתי של אנשים שעזרו לנו להילחם נגד הטרור".

פנייתו של השר באה בעקבות ידיעה לפיה יו"ר הרשות הפלשתינית מחמוד עבאס (אבו מאזן) צפוי לאשר הריגתם של פלשתינים שכלפיהם נטען כי שיתפו פעולה עם ישראל. על פי הידיעה, מנהל בתי המשפט הצבאיים ברשות מסר כי מדובר על הוצאתם להורג של 5-15 פלשתינים. המופתי של ירושלים כבר אישר זאת.

"אי אפשר לבנות תהליך של שלום בדם. תהליך כזה יכול להיבנות רק מתוך רצון טוב של שני הצדדים. הוצאתם להורג של משת"פים עומדת בסתירה מוחלטת למחוות הנדרשות מישראל, רומסת זכויות אדם, ועם זאת כל זיק של תקווה לעתיד טוב יותר במזרח התיכון", כותב השר שרנסקי.
