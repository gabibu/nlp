

ביירות הסוערת אירחה ועידה ובה אנשי נטורי קרתא, שמאז מות ערפאת מאוכזבים מממשיכיו הלא נדיבים ויצרו ערוץ עם תנועות איסלאמיות, כולל האיראנים וחיזבאללה.

ועידה איראנית בתרגום לאידיש:השבוע השתחלה לה ידיעה שולית אל החדשות היומיות הסוערות ולפיה הופיעו אנשי נטורי קרתא בועידה בביירות, חלקם לבושי קפטן ירושלמי ואחרים עם מראה סאטמרי אופייני, ולצידם אנשי חיזבאללה ועוד. הועידה עסקה בזכות השיבה של הפלסטינים לאדמתם.

בעוד העיתונים הישראליים לא טרחו לתת מסך ארוך מדי למה שקרה בועידה, הרי העיתונים הערביים היו נלהבים, ולקחו את אטרקציית הנטורים ברצינות. כך זעקה הכותרת של העיתון הלבנוני הפופולארי 'אל מנאר': ''באו יהודים אנטי ציונים ועמם מסר של שלום לעם הערבי''. גם ה''ג'רוזלם פוסט' הרחיב מאוד בתיאור הועידה והאוירה ששררה בה.

כתב השבועון "שעה טובה" מציין כי מאז מות ערפאת החלו אנשי נטורי קרתא בראשותו של המנהיג ממאנסי, משה בער בעק ובתמיכתו הנלהבת של ר' חנניה לייטנר תלמידו של האדמו''ר מסאטמר ליצור קשר עם גורמים ערביים בעולם, בהיעדר פרטנר (אבו מאזן נחשב לציוני, וכנראה גם אינו נוטה לממן את פעילות נטורי קרתא, כמו קודמו, ערפאת). הקשרים הרבים שיזמו הם אלה שהובילו לועידה בבירות שאורגנה על ידי ''האיחוד הפרלמנטרי להגנה על העניין הפלשתיני''.

רביעיית החסידים הגיעה לביירות בתקופה חמה, תוססת וסוערת מתמיד, על רקע הירצחו של חרירי. אולי בשל המתח, הם זכו לשמירה צמודה. רכבי משמר ומשטרה מכל עבר ליוו אותם אחר כבוד אל המלון המפואר בו התאכסנו. כשרכב אחר נושא את 70 ק''ג האוכל הכשר שהביאו מאמריקה. העברת האוכל עלתה לנטורים כ - 3000 דולר בשל הביורוקרטיה הלבנונית.
אבל כנראה שזה היה כדאי, כי האגף בבית המלון בו שהו סגור כולו ומאובטח מפני "קיצונים", שאולי לא יבינו נכון את כוונת היהודים שהגיעו לבירה הסוערת.

3 ימים נמשכה הועידה שהשתתפו בה "נציגי הדתות", שייח'ים ואנשי דת רבים, כולל נציגי החיזבאללה ונציגי אירן. רביעית היהודים לובשי הקפטנים והמגבעות ישבו בועידה כשאוזניות לאוזניהם, והיישר אליהם משודר התרגום מפי מתורגמנים מיוחדים שהוקצו עבורם ותירגמו את נאומי השטנה לאנגלית ויידיש!

גם אהרן כהן מנהיגם של נטורי קרתא באנגליה דיבר בוועידה כשלחזהו מוצמד התג "יהודי לא ציוני". וכדי להבטיח שהכל יבינו, התג הופיע פעמיים, באנגלית ובערבית, הוא הופיע כמובן על רקע דגל אש''ף והכריז להנאת הנוכחים כי ''אין לציונים זכות שליטה בארץ הקודש''.

ביום ראשון לקחו הלבנונים את המשלחת לכלא 'אל חיאם' בדרום לבנון, סמוך לגבול הישראלי. שם לדבריהם היו 'הציונים' כולאים בעת שהותם בלבנון את הערבים ומענים אותם. לאחר מכן הלכו הארבעה לפקוד את קברי יששכר וזבולון שלפי המסורת נמצאים בדרום לבנון. גם בעבר הלבנוני של גדר המערכת ביקרה המשלחת, ומשם הניפו לתדהמת החיילים הישראליים את השלטים הקוראים תיגר על מדינת הציונים.

הלבנונים לקחו אותם גם לאתר חשוב נוסף, מחנות "סברה ושתילה''. שם הדליקה המשלחת נרות לזכר הנספים במקום "באחריות הציונים". תוך שהם מזכירים למארחיהם כי הטובח מסברה ושתילה היה לא אחר מראש הממשלה שהתחיל את האינתיפאדה הנוכחית בגין התגרותו בערביי העולם בעלותו להר הבית, והזכירו את פשעיו עד היום הזה נגד העם הפלשתיני.

''הציבור חושב כי אנחנו תומכים ברוצחים'', אומר הלל דייטש, ירושלמי לשעבר, ממקום מושבו במאנסי, ומכחיש: ''זה לא נכון. מהסיבה הפשוטה, הציונים הם אלה שמתגרים ללא הרף בעם השכן ואנחנו עושים את ההיפך, פיוס בין העמים''.
"בדעת נטורי קרתא להמשיך ולפקוד כל וועידה וכינוס ולהביא את הסלידה היהודית מהציונות לכלל התודעה העולמית, ואת ההבנה שיש יהודים ויש ציונים".
