

ילדה בת 14 ושתי חברותיה, בנות 13 ,מקרית ארבע, הוחזקו הלילה בתא מעצר לאחר שנעצרו במאחז הגיבורים בחברון.

הילדה בת ה 14 תובא על ידי המשטרה בפני שופט כדי שיחליט אם להעבירה ל"מוסד סגור" מאחר שלטענת המשטרה "הוריה אינם מתעניינים בה והיא למעשה ילדה מוזנחת".

אורית סטרוק יו"ר ארגון זכויות האדם ביש"ע אומרת לכתבתנו רותי אברהם כי מדובר בשלש ילדות שהיו במאחז הגיבורים ונעצרו בידי המשטרה. המשטרה דרשה מאביה של הילדה בת ה 14 לבוא ולשחררה בערבות אך הוא אמר לשוטרים כי מדובר בילדה שנחקרה כבר בידי המשטרה ולכן אין סיבה לדרוש תמורת שחרורה ערבות אלא לשחררה מיידית. המשטרה הותירה את הילדה במעצר ובבוקר כשהתקשרה אמה כדי לברר מה שלום בתה ומדוע אין משחררים אותם גם לאחר 12 שעות.

לדברי סטרוק אז התברר לאם כי בכוונת המשטרה לבקש מהשופט שיורה להעביר את הילדה ל"מוסד סגור" בתואנה כי "הוריה אינם מתעניינים בה ולפיכך מדובר בילדה 'מוזנחת'".

סטרוק מוסיפה, כי משפחתה של הילדה בת ה 14 היא "משפחה ותיקה בקרית ארבע, בני תורה, המגדלת ומחנכת ילדים למופת".

כאמור ביחד עם ילדה זו הוחזקו במעצר עוד שתי ילדות בנות 13. משבוששה אחת מהן להגיע הביתה בלילה, מציינת סטרוק, החלו הוריה לדאוג לה ולחפש אחריה. הם התקשרו אל מוקד הבטחון בקרית ארבע והחלו חיפושים נרחבים אחריה. רק לאחר זמן מה התברר כי היא נתונה במעצר משטרתי, וללא שהמשטרה מיידעת את הוריה על מקום הימצאה.

