

מאות אנשים השתתפו במוצאי שבת במלוה מלכה ועצרת הזדהות עם מתנגדי ההתנתקות הכלואים בכלא מעשיהו. במהלך האירוע הופיעו להקת 'הניגון שבלב' עם הנגן אליעזר רוזנפלד.

הרב דוד חי הכהן מבת ים אמר לקהל המפגינים: "אנחנו לא נשקוט עד אשר יתחלפו אלו שנמצאים בפנים, עם המנהיגים שמובילים היום לתכנית הגירוש". הרב קרא לח"כים מ"יהדות התורה" לפרוש מהממשלה שמובילה לגירוש יהודים מאדמתם.

ח"כ אריה אלדד, שנכח אף הוא בעצרת התמיכה, אמר כי בקרוב העצורים יתחלפו עם מנהיגי המדינה בתפקידים. בעצרת הוקרא מכתב של יו"ר ועד רבני יש"ע, הרב דב ליאור, המחזק את העצורים במאבקם הנחוש.
העצור המנהלי, נריה אופן, נשא דברים דרך הטלפון, וקרא לפעילים להמשיך במאבק נגד הגרוש.
סוכנות "קול רינה" מדווחת כי לראשונה הגיעו אוטובוסים גם מגוש קטיף לחזק את העצורים ובני משפחותיהם.
