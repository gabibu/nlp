

עצרת האו''ם בניו-יורק החליטה פה אחד למנות את שגריר ישראל לאו''ם, דני גילרמן, לסגן נשיא העצרת, החל מספטמבר 05'. לפני 53 שנים כיהן בתפקיד אבא אבן.



שר החוץ, סילבן שלום, בירך את מזכ"ל האו"ם ואת חברי העצרת הכללית על תמיכתם ביוזמה הישראלית למינוי שגריר ישראל באו"ם, דני גילרמן, לאחד מסגני נשיא העצרת. "ישראל תמשיך לפעול לשיפור ולנירמול מעמדה באו"ם, עד להפיכתה למדינה שוות זכויות, לרבות חברות במועצת הביטחון", מסר השר שלום.

דני גילרמן הוא הישראלי הראשון שיכהן בתפקיד מאז אבא אבן ב-1952. זהו התפקיד הבכיר ביותר אליו הגיע נציג ישראלי באו"ם. הוא נבחר כמועמד של קבוצת המדינות המערביות והאחרות באו"ם הכוללת כ-30 מדינות, בהן מדינות האיחוד, ארה"ב, קנדה, אוסטרליה, ניו-זילנד וישראל.

עצרת האו"ם הבאה תיפתח בספטמבר השנה ותציין 60 שנה להקמת הארגון העולמי. בעצרת צפויים להשתתף ראשי מדינות, שרי חוץ ובכירים מהארצות החברות.
