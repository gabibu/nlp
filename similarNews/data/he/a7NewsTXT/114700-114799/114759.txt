

הרב אברהם שפירא, הרב הראשי לישראל לשעבר וראש ישיבת מרכז הרב בירושלים שלח היום, ערב חג השבועות, מכתב חיזוק ועידוד לתושבי גוש קטיף.
"מרגיש אני צורך מיוחד להיות עמכם בתקופה זו ומקום שמחשבתו של האדם - שם הוא. ובמיוחד ערב חג השבועות שכל ישראל הם כאיש אחד בלב אחד", כותב הרב שפירא שליט"א, "חג השבועות הוא היום בו נידונים על פירות האילן , ובהיותכם מפרותיה הנאים של ארץ ישראל, הרי בודאי שביום זה אנו נתפלל שיגזרו עלינו גזירות טובות וישועות גדולות".

בהמשך מכתבו מדגיש הרב: "מאבקכם הוא מאבקנו, מאבק ציבורי וצודק מאין כמוהו, וזכות התורה תעמוד לנו, מתוך קבלת תורה מחדש, בשמחה ובעונג, ולמול כל ההיסוסים למיניהם, נשליך יהבנו על קוב"ה הבוחר בעמו ישראל ונותן לנו את תורתו, ומוליכנו קוממיות לארצנו. ובזכות התורה ודוד משיחא, נגילה ונשמחה בך, ונתבשר בבשורות טובות, אל ירך לבבכם, אל תחתו ואל תרעו, וכל אשר דיבר ד נעשה ונשמע".
