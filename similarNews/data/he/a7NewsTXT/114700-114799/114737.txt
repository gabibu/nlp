

בעוד ראש הממשלה חוזר וטוען כי "תוכנית ההתנתקות תשפר את מצבה הביטחוני של המדינה", נערכים כל הגופים המקצועיים למציאות ההפוכה, של התגברות הטרור. ההיערכות הזו כוללת גם את משרד החינוך.

בעוד ראש הממשלה חוזר וטוען כי "תוכנית ההתנתקות תשפר את מצבה הביטחוני של המדינה", נערכים כל הגופים המקצועיים למציאות ההפוכה, של התגברות הטרור. ההיערכות הזו כוללת גם את משרד החינוך.

כתבנו חגי הוברמן מוסר כי משרד החינוך בשיתוף פיקוד העורף פירסמו לפני מספר ימים במשותף חוברת בשם "תוכנית ההתנתקות - איגרת לסגל הוראה", שחולקה לכל המורים והגננות ביישובי צפון הנגב. החוברת מציגה את התרחישים הצפויים ביישובים אלו אחרי ביצוע הנסיגה מהרצועה. "תוכנית ההתנתקות תיצור, ככל הנראה, מציאות חדשה ביישובי עוטף עזה" נכתב בפתח התוכנית "אין ספק שאנו נמצאים בפתחה של תקופה המאופיינת בחוסר ודאות, ובמהלכה ייתכנו גם נסיונות לבצע פעולות טרור נגד היישובים בגיזרת עוטף עזה. על מנת להכין את האוכלוסיה האזרחית למצבים כאלו, הוחלט בפיקוד העורף לקיים פעילות הדרכה לכלל התושבים בגיזרה. מטרת ההדרכה היא ללמד את האוכלוסיה את כללי ההתנהגות הנדרשים על מנת להתגונן בצורה הטובה ביותר מפני הניסיונות לפגוע בה".

בחוברת פירוט נרחב של ההכנות הדרושות למצבים השונים. בחוברת נקבע כי "האיומים המיוחסים ליישובים בגיזרת עוטף עזה הם אלה: ירי ישיר (נק"ל - נשק קל) ירי כלפי תושבים ויישובים יהודיים הסמוכים לאיזור הגדר. הירי עלול להתבצע באמצעות כל כלי יריה שהוא, לדוגמא: רובה. ירי תלול מסלול (עקיף) ירי של רקטת 'קסאם' או פצצת מרגמה לעבר יישובים יהודיים. אירוע חדירה חדירת מחבל או חוליית מחבלים לתוך יישובים יהודיים העלולה להתבצע דרך מנהרה שנחפרה מתחת לגדרות, באופן רגלי או רכוב".

לכן נדרשים התושבים להכנות גם בבתיהם, כמו "לוודא נעילת דלתות, חלונות ופתחים אחרים בכל זמן; תושבים אשר מחזיקים ברשותם נשק אישי מומלץ לשאת אותו עימם באופן תמידי; תכנן עמדות ירי מתוך הבית למקרה של חדירת מחבל לתוך המבנה; לוודא תאורה היקפית מחוץ לבית" ועוד.

במקרה של ירי מנשק קל לעבר מוסד חינוכי על המורים לתרגל את הפעולות הבאות: "בתוך כיתה לשבת על הרצפה בצמוד לקיר פנימי; להתרחק מחלונות ומפתחים; להמתין להנחיות גורמי הביטחון או הנהלת בית-הספר. מחוץ לכיתה להיכנס מיד לתוך מבנה סמוך, או לתפוס מחסה מאחרי קיר או חומה; להמתין להנחיות גורמי הביטחון או הנהלת בית-הספר". במקרה של ירי קסאם או פצמ"ר נדרשים הילדים: "בתוך כיתה לשבת על הרצפה בצמוד לקיר פנימי; להתרחק מחלונות ומפתחים; להגן על הראש באמצעות הידיים. מחוץ לכיתה להיכנס מיד לתוך מבנה סמוך, או לתפוס מחסה מאחורי קיר או חומה. לשכב על הרצפה ולהגן על הראש באמצעות הידיים".
