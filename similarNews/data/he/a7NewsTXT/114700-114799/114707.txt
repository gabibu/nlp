

שרי האוצר של שמונה המדינות המתועשות בעולם (מדינות הג'י-8) גיבשו תוכנית למחיקת חובות בסך 40 מיליארד דולר למדינות העניות בעולם.

שר האוצר הבריטי, גורדון בראון, הודיע בשבת כי המדינות המתועשות בעולם החליטו לשמוט את חובותיהן של המדינות העניות. במסיבת עיתונאים שכינס בלונדון, מסר בראון כי 18 מדינות, רובן באפריקה, יזכו למחיקת 100% מחובותיהן לבנק העולמי, לקרן המטבע הבינלאומית ולבנק לפיתוח אפריקה. בפגישה הוחלט כי 20 מדינות נוספות יזכו למחיקת חובות, אם יעמדו בתנאי מדיניות ומלחמה בשחיתות שהציבו מדינות ה-G8. ההחלטה התקבלה בתום כנס בן יומיים בלונדון של שרי האוצר.

המדינות שייזכו למחיקת החובות הן בנין, בוליביה, בורקינה פאסו, אתיופיה, גאנה, גויאנה, הונדורס, מדגסקר, מאלי, מאוריטניה, מוזמביק, ניקראגווה, ניז'ר, רואנדה, סנגל, טנזניה, אוגנדה וזמביה.
