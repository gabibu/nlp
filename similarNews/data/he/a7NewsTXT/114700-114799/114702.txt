

על אף אזהרת המטה ללוחמה בטרור, כ-14 אלף ישראלים חצו את מסוף טאבה בדרכם לסיני. ח"כ אריאל: שתיקתם של הארגונים לזכויות הילד ורשויות המשפט היא צביעות ושקר.

ביום חמישי פירסם המטה ללוחמה בטרור הודעה הממליצה לישראלים להימנע מביקורים במצרים, לרבות סיני. ההודעה פורסמה בעקבות החמרה באיום הטרור על ישראל בסיני.

יו"ר ועדת החוץ והביטחון של הכנסת, ח"כ יובל שטייניץ, תקף את התנהגותם של הישרלים שלא למדו את הלקח מהפיגועים שהתרחשו בסיני. "הגיע הזמן שהישראלים יגלו קצת בגרות אזרחית ולא יבואו אחר כך למדינה בטענות לחלצם", אמר.

ח"כ אורי אריאל מה"איחוד הלאומי" אומר כי "שתיקתם של הארגונים לזכויות הילד ורשויות המשפט, לנוכח ירידת משפחות על ילדיהם לסיני, היא צביעות ושקר". לדבריו, כאשר ילדים היו מעורבים בהפגנות, הם קראו להוציא את הילדים מחזקת הוריהם. "ירידה לסיני בשעה שקיימות אזהרות מורות לפיגועים, היא סיכון ממשי לעין ערוך גבוה יותר לחיי הילדים מהפגנות נגד ההתנתקות. מדוע במקרה הזה אין קול ואין עונה? נראה שלא דאגה לשלום הילד היתה בראש מעיינם", מוסר ח"כ אריאל בהודעתו.
