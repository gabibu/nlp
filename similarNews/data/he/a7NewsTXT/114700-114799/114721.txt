

הבוקר (א') השתחררו יצחק פס וגיסו מתתיהו שבו, לאחר שריצו את מלא התקופה שנגזרה עליהם, ללא קיצור שליש. בצאתו אמר פס: "בישראל צדק זה רק שם של כוכב משום שהמדינה, לצערי, מעדיפה רוצחים על פני קורבנות"

יצחק פס, אביה של התינוקת שלהבת פס הי"ד שנרצחה מירי צלף בחברון וגיסו מתי שבו, נעצרו לפני כשנתיים במחסום חיזמא כשברשותם נמצאו 8 לבנות חבלה.

הם נחקרו ארוכות וניסו לקשור בינם לבין מחתרת, שלטענת השב"כ, פועלת בשטח ואשר הרגה 8 ערבים. בסופו של דבר הוגש נגדם כתב אישום שייחס להם אחזקת אמצעי לחימה בלבד.

פס ושבו נשפטו בתחילה ל-15 חודשי מאסר, אולם השופטת בעליון דורית בייניש החמירה בעונשם לשנתיים מאסר.

מקורביהם של השניים אומרים לערוץ 7 כי המחלקה היהודית בשב"כ, התעמרה בפס ושבו לכל אורך תקופת מאסרם, ולא איפשרו להם לצאת לחופשות כמו לכל אסיר. דוגמא לכך הייתה לפני כחודש וחצי, כשהשב"כ התנגד ליציאתם לחופשה לליל הסדר עם בני משפחותיהם.

ביום חמישי האחרון נקרא פס למנהל בית הסוהר. בחדרו המתין לפס איש המחלקה היהודית בשב"כ והציע לו "לפתוח דף חדש", ואולם פס דחה ותקף את התנהלות השב"כ ואת ההתעמרות בו ובגיסו. "רק לפני חודש לא איפשרתם לי לצאת לביתי לליל הסדר, ולפני מס' חודשים מסרתם לוועדת השליש שדנה בענייני מידע כוזב, ועכשיו אתם מדברים על דף חדש", תמה פס. פס ביקש לסיים את השיחה ואמר לאיש השב"כ: "לא אשכח לעולם את ההתנכלות שלכם".

כאמור, היום (א') בשעה 10:00 השתחררו השניים מכלאם בבית סוהר איילון. סוכנות קול רינה דווחה כי מחוץ לכלא נערכה להם קבלת פנים שתימשך גם בחברון.
