

הרב הראשי לישראל הרה"ג אברהם שפירא שיגר היום מכתב חיזוק לתושבי גוש קטיף ובו כותב בין היתר: "מאבקכם הוא מאבקנו, מאבק מוסרי וצודק מאין כמוהו...ולמול כל ההיסוסים למיניהם, נשליך את יהבנו על הקב"ה".

המכתב בכתב ידו של הרב הראשי לישראל הרה"ג אברהם שפירא שליט"אלחץ כאן להגדלה  

אחי ורעי תושבי גוש קטיף הי"ו
השלום והברכה

מרגיש אני צורך מיוחד להיות עמכם בתקופה זו, ומקום שמחשבתו של האדם   שם הוא. ובמיוחד ערב חג השבועות שכל ישראל כאיש אחד בלב אחד.

חג השבועות הוא היום בו נידונין על פירות האילן, ובהיותכם מפירותיה הנאים של ארץ ישראל, הרי בוודאי שביום זה אנו נתפלל שיגזרו עלינו גזירות טובות וישועות גדולות.

ידוע בשם הגר"א מוילנא, כי כשם שביום ר"ה [ראש השנה] אנו שמחים, מתוך שאנו בטוחים שיעשה לנו נס ונצא זכאין בדין, וכמו"ש [כמו שכתב] הטור בהלכות ר"ה, הוא הדין בכל ארבעה פרקים בהם העולם נידון, ובתוכם חג העצרת, שישראל בטוחין שיעשה להם נס, ויצאו זכאים.

חג השבועות, יום פטירתו של דוד המלך, ובדוד המלך נאמר: יתחזק דוד בד' אלוקיו, פסוק זה נאמר בשעה שהיה דוד מוקף אויבים מבחוץ, ומכאובים ומאבקים מהבית פנימה, ובאותה שעה ויתחזק דוד בד' אלוקיו.

מאבקכם הוא מאבקנו, מאבק מוסרי וצודק מאין כמוהו, וזכות התורה תעמוד לנו, ומתוך קבלת תורה מחדש, בשמחה ובעונג, ולמול כל ההיסוסים למיניהם, נשליך את יהבנו על הקב"ה הבוחר בעמו ישראל ונותן לנו את תורתו, ומוליכנו קוממיות לארצנו.

ובזכות התורה, ודוד משיחא, נגילה ונשמחה בך, ונתבשר בבשורות טובות, אל ירך לבבכם, אל תחתו ואל תיראו, וכל אשר דיבר ד' נעשה ונשמע.

חג שמח,

אברהם שפירא
