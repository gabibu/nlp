

מנכ"ל המועצה לשימור אתרים, יוסי פלדמן, פנה לאחרונה לשר התיירות, אברהם הירשזון, בבקשה לפעול לשימורו של מלון קמיניץ בירושלים.

מנכ"ל המועצה לשימור אתרים, יוסי פלדמן, פנה לאחרונה לשר התיירות, אברהם הירשזון, בבקשה לפעול לשימורו של מלון קמיניץ בירושלים בית המלון הראשון בבירה בעת החדשה במטרה להפכו למוזיאון לתולדות ענף המלונאות בארץ ישראל, כך מדווח קובי פינקלר .

מלון קמיניץ ממוקם בין רחוב יפו לרחוב הנביאים, בסמוך לכיכר הדוידקה. המבנה הדו-קומתי, שהיה פעם אחד המפוארים בעיר, ננטש לאנחות ונמצא כיום בחצר אחורית מוזנחת ומטונפת, מרחק שנות אור מימי הזוהר שלו כ"הוטל ג'רוזלם", או "בית אשל ירושלים" בשמו העברי.

משפחת קמיניץ, שאביה - רבי מנחם מנדל - עלה מליטא בשנת 1833, נחשבת לחלוצת המלונאות המודרנית בארץ ישראל. בשנת 1842 פתח מנחם מנדל קמיניץ בעיר העתיקה 'בית הכנסת אורחים' בסגנון ישן וברוח המסורת של אותם ימים. את המלון המודרני הקים מספר שנים אחר כך בנו, רבי אליעזר ליפמאן קמיניץ, במבנה בו שכן "כולל ווהלין". קמיניץ שידרג את המבנה לבית מלון מפואר במושגי הימים ההם, תוך שהוא מרחיבו, נוטע לידו גן גדול ומשפר את דרכי הגישה אל המקום.

בבית המלון התארחו דרך קבע נכבדי הישוב וראשי הציונות - בהם הברון רוטשילד, אוסישקין, וולפסון, סוקולוב, הרב שמואל מוהליבר ורבים אחרים. כמו כן נערכו במקום חתונות מפוארות, והמלון אף ארגן לאורחיו סיורים בירושלים וסביבותיה.

אחד הסיפורים הידועים הקשורים למקום התרחש לפני 107 שנה בדיוק, ב-28 באוקטובר 1898, עת הגיע לירושלים בנימין זאב הרצל, במטרה להיפגש עם הקיסר הגרמני וילהלם השני. כרכרה מיוחדת נשלחה לאסוף את האורח החשוב ולהסיעו למלון קמיניץ, אולם מאחר שהרצל הגיע לאחר כניסת השבת ולא רצה לחללה, נאלץ חוזה המדינה להגיע רגלית למלון. משהגיע, גילה כי חדרו כבר הושכר למלווהו של הקיסר הגרמני, ונאלץ להסתפק בחדרון צר. למחרת, עזב הרצל את המלון ועבר לבית משפחת שטרן בשכונת ממילא.

בשנת 1908, לאחר שהמבנה כבר היה צר מלענות על דרישותיו של המלון המתפתח, העביר אליעזר ליפמן קמיניץ את המלון למבנה חדש ליד שער יפו. הבית עצמו הוחזר לכולל ווהלין. במלחמת העולם הראשונה הפקיעו התורכים את הבניין, והפכו אותו לבית דואר. מאוחר יותר שימש המבנה את בית הספר הדתי לבנות "מרגליות", כמשרד ל"התאחדות בני היישוב" וכמועדון הנוער הציוני "מצדה". כיום, כאמור, הבניין מוזנח ומתפורר ומתגוררות בו מספר משפחות.

למרות שהמבנה נמצא בכרטסת השימור העירונית, לא כללה אותו עיריית ירושלים בתכנית לשימור רחוב הנביאים שהוצגה ביוני השנה. "אבקש להציע, כי משרד התיירות ייכנס לעובי הקורה, ויזמין תכנון לשימור המלון הראשון באופן הראוי לו כמוזיאון לתולדות המלונאות בארץ ישראל", כותב פלדמן לשר התיירות. מנכ"ל המועצה לשימור אתרים אף מצרף מכתב שכתבו חיים קמיניץ ורות לבקוביץ, ניניו של אליעזר ליפמן קמיניץ, למהנדס העיר, ראש עיריית ירושלים, סגנו ומנכ"ל העירייה ובו הם מבקשים לפעול לשימור המלון ההיסטורי.
