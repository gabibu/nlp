

היום (א') נפתחה בבית הספר המרכזי להוראת השואה ביד ושם תערוכת ציורי ילדים מצ'כיה בנוכחותם של מורים מצ'כיה המשתתפים בסמינר המתקיים בימים אלה בבית הספר.

היום (א') נפתחה בבית הספר המרכזי להוראת השואה ביד ושם תערוכת ציורי ילדים מצ'כיה בנוכחותם של מורים מצ'כיה המשתתפים בסמינר המתקיים בימים אלה בבית הספר.

במהלך שמונה השנים האחרונות מקיימת מחלקת החינוך של המוזיאון בגטו טרזינשטט תחרות חיבורים ויצירות אמנות בקרב תלמידי בתי הספר התיכוניים בצ'כיה, המשתתפים בתכנית לימודי השואה לנוער. תחרות זו נוצרה ביוזמתה של הגב' חנה גרינפילד, ניצולת שואה, שהיתה אסירה בגטו טרזינשטט והיא זו שהגתה את הרעיון להביא תערוכה של העבודות לישראל ולהציגה כאן ביד ושם.

בכל שנה משתתפים בתכנית אלפי בני נוער, מלמעלה משישים בתי ספר תיכוניים מכל רחבי צ'כיה. בסיום תכנית הלימודים שפותחה ע"י מחלקת החינוך של המוזיאון, מוזמנים התלמידים להשתתף בתחרות חיבורים ואמנות. השנה השתתפו בתחרות למעלה מ- 300 תלמידים. העבודות שזכו בתחרות מוצגות בתערוכה ביד ושם.

מנהל בית הספר המרכזי להוראת השואה ד"ר מוטי שלם: "בית הספר המרכזי להוראת השואה ביד ושם גאה להציג את תערוכת ציורי הילדים מצ'כיה. תערוכה זו מציגה את פירותיה של פעילות חינוכית שנעשתה בקרב בני נוער בצ'כיה ומהווה דוגמא לשימוש באמצעים בין תחומיים כמו אמנות, בהוראת השואה".

התערוכה תהיה פתוחה לקהל הרחב עד ה- 24.11.05.
