

גידול חד ומדאיג במספר בני הנוער המאמינים כי ייתכן רצח פוליטי נוסף במדינה לעומת המצב שהיה בסמוך לרצח רבין.

מתברר, כי רוב ניכר (71%) של בני הנוער היהודיים והצעירים בגילאי 15 עד 24 מאמינים כי צפוי רצח פוליטי נוסף, זאת לעומת 44% בלבד שסברו כך לפני כחמש שנים. כך עולה ממחקר השוואתי ראשון מסוגו על שינוי בעמדות החברתיות, האישיות והלאומיות של בני הנוער הישראליים, שנערך ביוזמת ובחסות ובמימון קרן פרידריך אברט הגרמנית. את המחקר ביצע צוות של המכון הישראלי למחקר כלכלי וחברתי בראשות ד"ר רובי נתנזון, יו"ר המכון. המחקר הייחודי בדק את יחס הצעירים לסוגיות אישיות, חברתיות ולאומיות שונות, בשתי נקודות זמן - 1998 ו-2004.

לדעת החוקרים, ובהם פרופ' אפי יער מאוניברסיטת ת"א, התחדדות השסע בין מחנות הימין והשמאל בחברה הישראלית חיזקה במידה ניכרת את החששות של בני הנוער כי הטראומה של רצח רבין עלולה להישנות. הם מעריכים כי החברה הישראלית לא השתנתה מאז רצח רבין וטרם השכילה למנוע רצח נוסף. זאת ועוד, הזמן שחלף מאז הרצח אף הקהה את התחושה הרגשית כלפי הרצח. בעוד שבשנת 1998, כלומר שלוש שנים אחרי הרצח, סברו 61% מבני הנוער היהודיים כי רצח רבין הוא "נקודת שבר שמערערת את בטחוני בחברה הישראלית", הרי כיום רק 50% סבורים כך. 38.5% חושבים כי "רצח רבין הוא אירוע עצוב כמו כל רצח", אך הוא לא השפיע על יחסי למדינה", לעומת 26% בלבד שסברו כך ב-1998.

לעומת בני הנוער היהודיים, התשובות שנתקבלו בקרב בני הנוער הערבי מצביעות על מגמות שונות. בשנת 1998 ההערכות להישנות המקרה של רצח פוליטי בין הצעירים הערבים היו דומות לאלה שנמצאו בין הצעירים היהודים, כאשר 47% מהערבים סברו שהסיכויים לכך גבוהים, או גבוהים מאוד. אולם הערכות אלה התמתנו ועתה סבורים רק 41% מבני הנוער הערבים כי הסיכוי לרצח פוליטי נוסף הוא גבוה. ביחס לטראומה של רצח רבין הרי בקרב הערבים, בניגוד ליהודים, חלה דווקא עליה בתחושה שהרצח הוא נקודת שבר, מ-30% ל-34%.

