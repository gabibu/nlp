




לאחר חמש שנים נחתה היום בישראל טיסת השכר הראשונה של תאגיד TUI מגרמניה ועליה 189 תיירים ובכירי חברת TUI. חידוש טיסות השכר הינו תוצאה של תוכנית התמיכה שהפעיל משרד התיירות בשנת 2005 לעידוד הגעת טיסות ותיירים לישראל.

כתבנו קובי פינקלר מוסר שטיסת השכר ממינכן תגיע אחת לשבוע, לאורך כל עונת החורף לנמל התעופה בן גוריון והחל מחודש פברואר 2006 צפויה להתווסף טיסה נוספת. בעונה הקרובה צפויות להגיע לישראל למעלה מ-150 טיסות של TUI מגרמניה והולנד ועליהם כ-25,000 תיירים, מדובר בהכנסה של כ-25 מיליון דולר למדינת ישראל.

שר התיירות אברהם הירשזון: "לאחר מאמצים רבים הצלחנו להוביל את ענף התיירות והתעופה בישראל לעידן חדש. תאגיד TUI הביע היום את אמונו בתיירות לישראל". השר הוסיף, כי מדובר בהישג גדול בפתיחת השמיים לטובת התייר והציבור בישראל.

לאור הצלחת תוכנית התמיכה בטיסות השכר ובהתאם לביקוש פועל משרד התיירות בימים אלו לגיבוש תוכנית תמיכה לתנועת שכר מיעדים שונים באירופה במהלך שנת 2006.

בין ינואר לספטמבר 2005 נכנסו לישראל כ-801,425 תיירים אירופיים, מדובר בעלייה של 28 אחוזים לעומת התקופה המקבילה אשתקד. הצפי הינו, כי חידוש הטיסות רק יוסיף ויגביר את תנופת התיירות מאירופה.
