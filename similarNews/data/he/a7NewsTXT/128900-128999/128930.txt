

איגוד הקהילות היהודיות ברוסיה וחבר העמים, בנשיאותו של איש העסקים לב לבייב, ממשיך ועושה להגברת הזיקה בין הנוער היהודי ברוסיה וברחבי חבר המדינות לבין מדינת ישראל.

בנוסף על הפעילות החינוכית הפורמאלית המתנהלת באינטנסיביות רבה בלמעלה מ- 100 בתי הספר ומוסדות החינוך של רשת "אור אבנר" שמפעיל לבייב בקהילות היהודיות ברוסיה וחבר המדינות, החליט נשיא איגוד הקהילות היהודיות ברוסיה ובחבר העמים, לב לבייב, להקצות משאבים גם להגברת החינוך היהודי הלא פורמאלי ולהגביר את זיקת הנוער היהודי בגולה לישראל, באמצעות תנועת נוער חדשה "נצח".

חניכי נצח הם בעיקר בוגרי רשת בתי הספר "אור אבנר" ברחבי רוסיה וחבר העמים, ובין מטרותיה הנוספות, של התנועה, להכשיר גרעין יהודי צעיר פוטנציאלי שיהיה מעורב באופן פעיל בחיי הקהילה במקום.

בפעילות משולבת ומשותפת עם הסוכנות היהודית נבחרו כ- 400 תלמידים מתוך 2,500 תלמידי כיתה י"א בבתי הספר היהודים בחבר העמים למסעם הראשון בישראל. (לבייב הביא בעבר למעלה מאלפיים סטודנטים לביקור בישראל).

לפני מספר ימים נחתו מאות הילדים לביקורם הראשון בישראל שימשך 10 ימים. הצעירים יבקרו באתרים היסטוריים הקשורים למורשת העם היהודי, באתרי קרבות ברמת הגולן , ייהנו מפעילויות ספורט מגוונות בהם ספורט ימי, יתארחו בכפר בדואי וישתתפו בסמינר שיעסוק בנושאי סכנת התבוללות, זהות וגאווה יהודית, כוחו והשפעתו של הנוער בעם היהודי במאות הקודמות.

בנוסף, יבקרו בני הנוער במוסדות "אור אבנר" ויוכלו להתרשם מאוירת הלימודים במקום, לאלה שיביעו רצון לעלות לישראל ולהשתלב באחד ממוסדות "אור אבנר" יינתן סיוע.

"מניסיון העבר בפעילותנו בקרב הסטודנטים למדנו כי ביקור כזה פועל רבות על נפש התלמידים והתוצאות ניכרו בשטח בפעילותם בקרב הקהילה היהודית במקום מגוריהם ובזיקתם לישראל" מסר לב לבייב.

עוד מציין לבייב כי היוזמה הראשונית לפרוייקט החדשני עלתה בפגישה שהתקיימה במוסקבה בינו לבין שרת החינוך לימור לבנת.

כבר בימים אלו פועלת תנועת הנוער "נצח" בערים: מוסקבה, פטרבורג, ניקולייב, אודסה, ניז'נינובוגרוד ובנובוסיבירסק כאשר המגמה היא להתרחב לערים נוספות ברחבי רוסיה וחבר העמים.
