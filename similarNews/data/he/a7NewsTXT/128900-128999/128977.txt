

בקהילות רבות הרחבי הארץ גוברת ההתעניינות הציבורית בהפגנה נגד הטיפול הרשלני במגורשי גוש קטיף שהחלה כהתארגנות ספונטנית ועממית של אנשי טלמון. המפגינים התבקשו להביא אטב כביסה לכל משתתף בהפגנה.

קהילות רבות ברחבי הארץ מתארגנות ליציאה מרוכזת להפגנה נגד הטיפול הרשלני במגורשי גוש קטיף מצד כל גורמי הממשלה האחראים לנושא אשר תתקיים ביום שלישי הקרוב בשעה 18:00 מול מעון ראש הממשלה בירושלים.

בפניה נרגשת אשר הופצה ברשת האינטרנט נכתב:

אחינו מתישבי גוש קטיף וצפון השומרון הושלכו לאשפתות ע"י ממשלה, מצבם הולך ומדרדר, ואנחנו שותקים!!

תתקיים הפגנת מחאה עממית המונית ביוזמת תושבי טלמון.
המהלך צובר תהודה ותאוצה ארצית. הציבור נקרא להצטרף.

אי"ה ביום שלישי הקרוב, ו' מרחשוון 08.11.05 בשעה 18:00
מול מעון ראש הממשלה בירושלים.

המטרות:
- העלאת מצוקתם של אנשי גוש קטיף לסדר היום הציבורי.
- יצירת לחץ על הממשלה למציאת פתרונות מהירים.
- הזדהות עם אחינו המגורשים.

בהפגנה ישאו דברים נציגי המגורשים ואישי ציבור.

המארגנים קראו לכל הבאים להכין שלטים כיד הדמיון הטובה עליהם ולהביא אטב כביסה לכל משתתף בהפגנה.

לדברי מארגני ההפגנה ישנה התעניינות בהפגנה גם מצד גורמים שבעבר תמכו בהתנתקות, אך מתנגדים נחרצות לאופן הטיפול הרשלני במגורשים.

בד בבד החלו להגיע פניות מרכזי המגורשים בבתי המלון, בערי האוהלים ובאתרי הקרווילות, אשר סיפרו כי זמן רב חיכו האנשים להתעוררות הציבור למחאה על הסחבת הנוראית שנוהגים בהם משרדי הממשלה, לאחר שגרשו אותם מביתם.

כתבנו חגי הוברמן מוסר כי המפגינים יערכו במקום ולאורך כל היום מול משרדי הממשלה, מיצג ובו שחקנים יתחפשו לשרי הממשלה לבושים כעובדי זבל, ויציגו איך הם משליכים את מתיישבי גוש-קטיף וצפון השומרון לפח אשפה. בסוף המיצג יקבלו תעודות הוקרה על היותם "עובדי זבל מצטיינים".
המטרה היא לסמל איך עקורי גוש קטיף הושלכו לאשפתות ע"י הממשלה, מצבם הולך ומתדרדר, וכולם שותקים. נציגי גוש-קטיף יספרו בהפגנה למפגינים על תלאותיהם ומצוקותיהם, ועל התעמרות הממשלה בהם.
