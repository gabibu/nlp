

ועדת החקירה הבינלאומית לחקירת רצח חרירי בראשות החוקר הגרמני דטלף מליס עשויה לבקש לחקור גם את הנשיא אמיל לאחוד בעניין שיחות הטלפון שקיים לכאורה עם בכירים סורים לפני הרצח, כך אומרים גורמים בלבנון.

בתמונה: הנשיא הלבנוני אמלי לאחוד עם עמיתו הסורי בשאר אסד

לפני זמן מה נחקר על ידי ועדת החקירה המיוחדת לחקירת רצח ראש ממשלת לבנון לשעבר, רפיק אל חרירי, בפיצוץ מכונית תופת בעיר ביירות בחודש פברואר השנה גם איש מינהל לבנוני בכיר ששמו נקשר במתן ההוראות לסילוק שרידי השיירה של אל-חרירי מזירת הרצח. החקירה מתרחבת גם לתחומים כלכליים, ונבדקות מחדש נסיבות הסקנדל של בנק אל-מדינה והשאלה אם ניסיון לשים יד באופן לא חוקי על כספי הבנק היה מניע אפשרי לרצח. בימים הקרובים ייחקרו מדינאים לבנונים לשעבר שבינם ובין הקצינים הסורים היו קשרים שונים.

כתבנו חגי הוברמן מדווח כי במקביל, הסורים טוענים כי ועדת החקירה הסורית, שקיבלה מנדט מהנשיא אסד עצמו, החלה בפעולתה המזורזת. צוות החקירה בדק את תיקי העדויות, לרבות אלה שמסרו בכירים סורים לוועדת מליס. מקורות סוריים רשמיים מסרו כי אף שהחלטת מועצת הביטחון 1636, שקראה לסוריה לשתף פעולה עם ועדת החקירה, התבססה על מסקנות חלקיות ומוקדמות של ועדת מליס, הרי שסוריה מקבלת אותה כמות שהיא ותשתף איתה פעולה. המקור הדגיש, עם זאת, כי ההחלטה 1636 המקורית שונתה בזכות ידידותיה של סוריה, בעיקר רוסיה וסין, ובוטלו בה סעיפים שונים, ביניהם סעיף 41, שקבע כי סוריה תומכת בטרור. סוריה סומכת על תמיכתן של מדינות ידידות אלה ובסיוען למניעת החלטה חדשה שתעסוק ביישום החלטה 1559 (בנוגע לפירוק נשקן של המיליציות הפלסטיניות והאחרות בלבנון; "מחסום").

המקור הסורי טען כי החנינה שניתנה ל-190 אסירים פוליטיים היא ביטוי לפתיחות השוררת בסוריה, וכי על סדר היום כמה הצעות רשמיות לזירוז צעדי הרפורמה, ביניהן שינוי חוק החירום וחקיקת חוק מפלגות פוליטיות.
כתבנו חגי הוברמן מזכיר כי ועדת החקירה הבינלאומית מבקשת לחקור שישה אנשי ביטחון סורים בכירים בחשד כי ניהלו קשרים הדוקים עם החשוד הסורי המוחזק בצרפת, זוהיר אל-סדיק. המבוקשים הם ראש המודיעין הצבאי, הגנרל אאסף שאוכת, ראש המודיעין הפנימי לשעבר, הגנרל בהג'ת סולימאן, ראש המודיעין הסורי לשעבר בלבנון, הקולונל רוסתום ע'זאלה, והקולונלים ג'אמע ג'אמע, עבד אל-כרים עבאס וזאפר אל-יוסף.

מקורות רשמיים במשרד החוץ הסורי מסרו כי טרם התקבלה כל בקשה רשמית לחקור את הקצינים. כמו כן נמסר כי ועדת החקירה הסורית בראשות השופטת ע'אדה מוראד החלה את עבודתה ואף ביקשה סיוע מכמה מומחים ערבים וזרים, ביניהם מומחים שווייצרים.

ועדת החקירה הבינלאומית מבקשת לברר את התפקיד שמילא אל-סדיק בשנות התשעים בלבנון לאור קשריו עם אחד או כמה מהקצינים הסורים הנזכרים ואלה שפעלו בלבנון. מדובר, בין היתר, בהתערבותו בבחירות הפנימיות בלבנון בשנת 1996 באזור הרי השוף, שם נולדה אשתו. נרמז כי סדיק פעל למען מועמדים מסוימים נגד רשימתו של וליד ג'ונבלאט.
