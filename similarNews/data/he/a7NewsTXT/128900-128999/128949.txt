

ביקורו של איש הרשות הפלסטינית ד"ר נביל שעת', בנגב נדחה היום בבוקר לאחר ששלטונות ישראל מנעו את בואו. (צילום: לע"מ).

מקורות פלשתינים טוענים כי שלטונות ישראל הפעילו לחצים כבדים על יוזמי הביקור לשנות את מסלול סיורו המתוכנן של שעת' ואת סדר יומו. ישראל התנתה את האישור לביקור בהימנעות של השר הפלסטיני מלסייר בכפרים הערביים הלא-מוכרים בנגב, ודרשה ששעת' יסתפק בביקור בעיר רהט ובארוחה בביתו של ח"כ טאלב אל-סאנע (רע"מ).

לדברי הפלשתינים, נציגי השלטונות אף אמרו למארגני הביקור כי מאחר שרצועת עזה נתונה ממילא בסגר, לא תהיה בעיה למנוע את כניסתו של שעת', או לפחות את כניסת מלוויו שאינם אח"מים.

מטרת הסיור המתוכנן היא להראות לשעת', שמשפחתו התגוררה בבאר שבע לפני הקמת מדינת ישראל, את תוצאות האפליה הממסדית שהאזרחים הערבים בנגב סובלים ממנה. כידוע, בתקופה האחרונה נתונים הערבים בנגב למתקפה של הפקעת קרקעות, הריסת בתים ופגיעה ברכוש.

ח"כ אל-סאנע אישר כי אכן נעשו נסיונות להתנות את כניסתו של שעת' לישראל בביטול סיורו בכפרים הבלתי מוכרים בנגב ובשטחים שהופקעו מהאזרחים הערבים בשנים האחרונות לצורך הקמת יישובים יהודיים (אזור אל-עראקיב, למשל, שהופקע לצורך הקמת היישוב גבעות בר). אל-סאנע הוסיף כי המארגנים סירבו לקבל את תכתיבי השלטונות הישראליים.

ח"כ טאלב א-סאנע אמר לכתבנו בדרום משה פריאל "אני מופתע מהחלטה זו שהיא החלטה פוליטית במעטה ביטחוני לדעתי האיסור על כניסה לישראל של נביל שעת והתרוץ שעזה היא שטח סגור הוא תירוץ פוליטי, האמת ששלטונות ישראל לא רוצים שיערון סיור ביישובים הבדואים ויראה מקרוב את המציאות הקשה של התושבים. ממשלת ישראל חוששת שמדיניות הפרטהייד לדורותיה כלפי האכלוסיה הבדואית תחשף..".

עוד אמר א-סאנע "כנראה שהממשלה חששה שלאחר שנביל שעת' יראה תמונות אלו הוא יעלה זאת במפגשים שונים ומעל במות בינלאומיות".

טאלב א-סענה גם מסר לכתבנו כי נביל שעת הגיב בתיסכול על ההחלטה וציין כי "זו לא מתיישבת עם נושא השלום".

(חגי הוברמן)
