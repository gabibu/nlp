

אחמד איסמעיל חטיב בן ה-12, שנורה ונפצע אנושות מאש צה"ל ביום חמישי כאשר החזיק רובה צעצוע, נפטר אתמול בבית החולים רמב"ם בחיפה. בני משפחתו החליטו כי יתרמו את איבריו למען
קירוב השלום בין שני העמים.

אחמד איסמעיל חטיב בן ה-12, שנורה ונפצע אנושות מאש כוחות צה"ל ביום חמישי כאשר החזיק רובה צעצוע, נפטר אתמול בבית החולים רמב"ם בחיפה.

מתחקיר של צה"ל עולה כי במהלך חילופי אש בין הכוחות לחמושים פלשתינים, נראה הנער מכוון כלי נשק לעבר הכוחות, ואולם מאוחר יותר התברר כי מדובר באקדח מפלסטיק.

החיילים טענו שמהמרחק שממנו נורה הילד לא יכלו להבחין שלא מדובר ברובה אמיתי. מדובר צה"ל נמסר כי החיילים פעלו לפי הנהלים וצה"ל מצר על הפגיעה בילד הפלשתיני.

בני משפחתו של חטיב החליטו לאחר קביעת מותו כי יתרמו את איבריו להשתלה למען איחוד הלבבות וקירוב השלום בין שני העמים.

ממלא מקום ראש הממשלה השר אהוד אולמרט שוחח הבוקר עם אביו של אחמד איסמעיל חטיב אשר החליט לתרום את אבריו של בנו "למען קירוב השלום בין העמים" וכי הוא נרגש מהמחווה האצילית המעוררת התרגשות עמוקה אצל אנשים רבים במדינת ישראל.

אולמרט אמר לאבי המשפחה כי הוא בטוח שהמחווה תתרום ליצירת אוירה של קשר עמוק יותר ורצון טוב יותר בין שני העמים. במהלך שיחתם הזמין השר את אבי המשפחה ויתר בני משפחתו לפגוש אותם בירושלים על מנת לנחמם ולחזקם.
