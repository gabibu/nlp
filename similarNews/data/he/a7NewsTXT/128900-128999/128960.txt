

נשיא ביהמ"ש העליון ברק החליט היום לזכות את דוד אקסלרוד מכפר תפוח מאשמת עבירה על הפקודה למניעת טרור. זאת בעקבות בקשת אקסלרוד לערוך לו משפט חוזר. אקסלרוד התבסס בבקשה, על זיכוי ערבי מעברה דומה.

נשיא ביהמ"ש העליון אהרון ברק החליט היום לזכות את דוד אקסלרוד מכפר תפוח מאשמת עבירה על הפקודה למניעת טרור. אקסלרוד הורשע בעקבות התבטאותו ביום שאחרי רצח רבין ז"ל, כי רבין היה 'בוגד' וכי 'חיסול אויב הוא דבר חיובי'. הוא הורשע בעבירה על סעיף 4 (א) לפקודה למניעת טרור. נגזרו עליו מאסר על תנאי וקנס 3000 .

כתבתנו רותי אברהם מוסרת כי אקסלרוד הגיש לאחרונה בקשה למשפט חוזר באמצעות בא כוחו עו"ד ברוך בן יוסף.

בהחלטה לזכותו ציין השופט ברק כי לאור 'פרשנות חדשה' של אותו סעיף בפקודה למניעת טרור לפיה ניתן להרשיע אדם רק אם שיבח או עודד מעשי אלימות שבוצעו על ידי ארגון טרור, נתקיימה בענינו של אקסלרוד העילה למשפט חוזר.

יצויין כי דברי ברק מתייחסים לזיכויו בשנת 00 של מוחמד יוסף ג'בארין מעבירה עפ"י אותו סעיף. ג'בארין פרסם מספר מאמרים ובאחר מהם נכתב: "הידד יישר כוח..": "האמת לאמיתה, אגיד לך, ידידי, שכל אימתי שאמרתי: 'הידד, הידד' והשלכתי אבן. השתלטה עלי התחושה שהנצחון קורא לנו: 'הוסיפו לזרוק, הגבירו סבלנות, יותר לתרום ולהתעקש, ואהיה לכם השחר שאתם מצפים לבואו מזה זמן רב'. לא אכחיש. ידידי, שכל אימתי שצעקתי 'הידד, הידד' והשלכתי בקבוק תבערה, אני מרגיש שאני עוטה הוד ותפארת, אני מרגיש שמצאתי את זהותי ושאני לקוח חלק בהגנה על הזהות הזאת ושאני אדם הראוי לחיות חיים מכובדים. תחושה זאת מעוררת בתוכי רגשות יפים".

ג'בארין הורשע ובהחלטה כתב השופט כי דברי ג'בארין הם ללא ספק "דברי שבח אהדה או עידוד לזריקת אבנים ובקבוקי תבערה. זריקת אבנים ובקבוקי תבערה נופלת ללא ספק בגדר 'מעשי אלימות העלולים לגרום למותו של אדם או לחבלתו'". ג'אברין לעומת זאת טען להגנתו כי הוא "שוחר שלום והמאמרים אינם אלא חיבורים ספרותיים בהם ביקש לבטא הלכי מחשבה של ערביי השטחים בתקופת האינתיפדה". כאמור לבסוף זוכה גב'ארין כשביהמ"ש העליון קיבל את טענתו שבדבריו לא היו דברי שבח ועידוד למעשי אלימות הננקטים על ידי ארגון טרור.

בעקבות בקשתו של אקסלרוד לערוך לו משפט חוזר על בסיס זיכויו של ג'בארין, פנה השופט ברק, לפני חג הסוכות אל היועץ המשפטי לקבלת הסכמתו לזיכוי. ברק ציין כי אם לא יקבל את ההסכמה ייערך לאקסלרוד משפט חוזר. בהחלטה מהיום כותב ברק כי מאחר והיועץ המשפטי הסכים לזיכוי ו"לאור נסיבות הענין אין תועלת בקיומו של משפט חוזר". לפיכך הורה "על זיכויו של המבקש מהעבירה שבה הורשע".
