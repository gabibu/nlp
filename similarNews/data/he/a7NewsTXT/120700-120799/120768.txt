

עם פרסום סדרת סקרים באמצעי תקשורת שונים המורים על כישלון חרוץ הצפוי לראש הממשלה בהתמודדות מול נתניהו בשורות הליכוד, מתחזקת בקרב יועצי שרון האפשרות לפרישה של שרון מהליכוד והקמת גוף עצמאי.

על פי סקר שערך העיתון הארץ צפוי בנימין נתניהו לנצח את ראש הממשלה בבחירות פנימיות בליכוד ברוב של 35 אחוזים מול 29 אחוזים לשרון. על פי סקר זה מקבל חבר הכנסת עוזי לנדאו, שהודיע אתמול על כוונתו להתמודד באופן עצמאי על הנהגת הליכוד, 17 אחוזי תמיכה בליכוד. בעיתון 'מעריב' הוצג סקר בו מקבל נתניהו 42 אחוזי תמיכה ולעומתו ראש הממשלה שרון זוכה ב-27.7 אחוזים בלבד.

סקרים דומים ואף כאלה המורים על הפרש גדול יותר לטובת נתניהו הציגו הערוצים 2 ו-10 של הטלוויזיה.

חבר הכנסת יובל שטייניץ, מתומכיו הבולטים של נתניהו העריך אמש כי גם לנדאו וגם שרון יסירו מועמדותם עם התקרב מועד הבחירות הפנימיות ועם התברר פערי התמיכה בין נתניהו לכל מועמד אחר.

כאמור, הנתונים המתפרסמים החלו מטרידים את יועציו של ראש הממשלה ואלו אומרים כי מתחזקת האפשרות שראש הממשלה יעדיף להקים גוש פוליטי עצמאי בו יהוו חברי הכנסת תומכיו בליכוד השלד המרכזי. על פי ההצעה הנבחנת יתמודד ראש הממשלה שרון לכהונה נוספת כראש ממשלה במסגרת גוף פוליטי זה. ההצעה תיבחן שוב עם התקרב מועד הבחירות הפנימיות.


היום יפרסם בית הדין של הליכוד את החלטתו באשר לאפשרות של הקדמת הבחירות הפנימיות בליכוד לנוכח הנתונים שיציגו לו מתנגדי שרון. המתנגדים טוענים כי אספו מספר רב יותר של חתימות חברי מרכז מהמתבקש כדי לחייב כינוס של מרכז התנועה להכרעה בסוגיה.

יצויין כי חבר הכנסת רוני בראון, מתומכי שרון ותכניתו המדינית, שולל את ההצעה לפרישת שרון מהליכוד. לדברי בראון במשך שנים קשות ומורכבות נעשה מאמץ של ההנהגה בליכוד לשמור על אחדות השורות בתנועה וכך יהיה. לדבריו האפשרות המדוברת לא תבוצע.
(ש)
