

מידי שנה מציפים את מדפי החנויות עשרות סוגי ילקוטים עם צבעים ועיצובים לפי צו האופנה. לא תמיד עומדים הילקוטים ה"אופנתיים" במבחן האיכות. כך למשל ילקוט לא תקני שאינו תואם את מידות הילד יגרום לנזקי גב.

הילקוטים הנבדקים במכון התקנים לפי התקן הישראלי עוברים בדיקות המדמות שחיקה עקב השימוש היום יומי ביניהן: עמידה בנפילה חופשית, עמידה בהרטבה ממושכת כדימוי לגשם, נבדקים גם מבנה הילקוט, יציבותו, חוזק האביזרים והבד, הצבע, קורוזיה של חלקי המתכת, גימור ותפירה, עמידות בשפשוף ועוד.

כדי לעבור את שנת הלימודים בשלום מזכירים מומחי מכון התקנים להורים כי ילקוט תקני הוא ערובה לשמירה על בריאותם של הילדים.

להלן מספר טיפים מפי מומחי מכון התקנים לבחירת ילקוט תקני:

  משקל הילקוט לרבות תכולתו לא יעלה על 15% ממשקל הילד.
  יש לוודא כי מצורף לילקוט עלון הסבר על נשיאה נכונה. חשוב הן לשמירה על בריאות והן על נוחיות.
  מידות החלק הקשיח של הילקוט יהיו כלהלן:
לכיתות נמוכות- גובה 38 ס"מ, רוחב 26 ס"מ
לכיתות בינוניות- גובה 40 ס"מ, רוחב 29 ס"מ
  על גב הילקוט להיות קשיח וזאת על מנת שהתלמיד לא יחוש בגבו את החפצים שמונחים בתוך התיק.
  רוחב הכתפיות צריך להיות לפחות 3 ס"מ, על מנת לא לגרום ללחצים וחתכים בכתפיים. יש להדק את הכתפיות כך שרוב שטחו של גב הילקוט יהיה צמוד לגב התלמיד וכך ליצור התאמה מקסימלית.
  מרחק הכתפיות מהשוליים יהיה שווה , על מנת ליצור שיווי משקל של הילקוט על הגב.
  יש להדק את הכתפיות על ידי שינוי אורכן, כך שרוב שטחו של גב הילקוט יהיה צמוד לגב התלמיד.

לדברי מנכ"ל מכון התקנים הישראלי, זיווה פתיר, " חשוב להקפיד על בחירה נכונה של הילקוט הכוללת התאמתו לגיל הילד". לדבריה, "ילקוט תקני יכול להבטיח לילדנו שנת לימודים בטוחה ואיכותית ללא כאבי גב וללא נזקים לטווח ארוך".
