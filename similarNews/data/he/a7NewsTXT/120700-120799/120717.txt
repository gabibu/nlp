

הקיצוצים במשרדי החינוך, המשפטים והבריאות בוטלו, לבנת ונווה הצטרפו לתומכי התקציב ובתום דיון ארוך עבר התקציב ברוב של 12 שרים מול 8 מתנגדים בלבד.

מעט אחרי חצות עבר תקציב המדינה לשנת 2006 ברוב של 12 שרים מול שמונה מתנגדים.

לשרי מפלגת העבודה שהתנגדו לתקציב המדינה לשנת 2006 הצטרף שר החקלאות ישראל כץ. יצויין כי השר לאיכות הסביבה שלום שמחון לא התנגד לתקציב כשאר שרי העבודה.

לעומת מתנגדי התקציב הצטרפו במהלך הדיון לתומכים השרים לבנת ונווה. זאת לאחר ששרת החינוך לבנת הצליחה להגיע להסכם בו לא די שבוטלו הקיצוצים בתקציב משרדה אלא שאף קיבלה תוספת תקציב למימוש תכנית דברת. השר נווה הצליח למנוע את הקיצוצים שתוכננו במשרד הבריאות. תוספת תקציב הצליחה גם השרה לבני להשיג למשרדה משרד המשפטים.

שר הפנים אופיר פז-פינס אמר אמש בראיון עיתונאי כי בקרב חברי הממשלה ישנו כעס גדול מאוד על בנימין נתניהו שברח, לדבריו, רגע לפני אישור התקציב. פז-פינס, קרא בישיבת הממשלה לדחות בשבועיים את ההצבעה על התקציב משום שלדבריו, יש לאפשר לממלא מקום שר האוצר, אהוד אולמרט, להכניס לתקציב נתניהו לשנת 2006 שינויים שיהפכו אותו ל"חברתי ואנושי יותר". לדבריו, "ממשלה רצינית לא יכולה לאשר תקציב תוך התעלמות מנתוני דו"ח העוני".

ראש הממשלה, אריאל שרון, הודה בישיבת הממשלה שנערכה היום כי הנתונים בדו"ח העוני לשנת 2004 היו קשים. לדבריו, בשנים 2005 ו-2006 המצב יהיה טוב יותר, מכיוון ש"ב-2005 הנהגנו שורה של צעדים חברתיים, שבוודאי ישנו את הנתונים בדו"ח העוני הבא". כמו כן, הצדיק שרון את הדו"ח הקשה באמירה כי "ב-2004 המשק עבר ממיתון לצמיחה".

"השקענו מאות מיליוני שקלים בהגדלת קצבאות הבטחת הכנסה לקשישים ב-15% כדי להוציא אותם ממעגל העוני, הקצבנו סכומים שאין להם תקדים בהגדלת סל התרופות, כ-150 אלף ילדים אוכלים במפעלי ההזנה, הקצבנו כספים לשילוב נכים בעבודה, ולמרות הקיצוצים בתקציבי הממשלה לא נגענו בתקציבי הרווחה", אמר ראש הממשלה.
