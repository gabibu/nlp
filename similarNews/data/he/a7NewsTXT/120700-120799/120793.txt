

"אני יודע שנוהגים להזכיר שוב ושוב את רצח ראש הממשלה כפועל יוצא של הסתה, איש לא הוכיח את זה", אמר היועץ המשפטי הבוקר בוועדה לביקורת המדינה.

בישיבת וועדת הביקורת של הכנסת דחה היועץ המשפטי לממשלה מני מזוז את הקשר אותו מנסים ליצור זה כעשר שנים בין המחאה נגד תכנית אוסלו לרצח רבין.

לדברי היועץ המפשטי לממשלה הרצח לא אירע בעקבות ההסתה שקדמה לרצח, אלא ככשל באבטחה של אנשי השב"כ. "אני יודע שנוהגים להזכיר שוב ושוב את רצח ראש הממשלה כפועל יוצא של הסתה, עד כה איש לא הוכיח את זה".

את דבריו אמר מזוז במסגרת דיון שעסק בהתנהלותו מול מה שמוגדר כהסתה שלכאורה מלהיטה את הרחוב הישראלי בימים אלה של מאבק בתכניתו המדינית של ראש הממשלה. חברי הכנסת טענו נגד מזוז שהוא מעלים עין מתופעות של הסתה נגד ראש הממשלה שרון.

דברי מזוז עוררו את זעמה של חברת הכנסת גלאון, החברה בוועדה. גלאון הגדירה את דברי מזוז כטמינת ראש בחול שכן לדבריה "ההסתה דיברה דרך אקדחו של יגאל עמיר".

כתבנו בכנסת אריאל כהנא מדווח כי בתגובה לדברי היועץ המשפטי לממשלה אומר ח"כ רומן ברונפמן כי מני מזוז מיתמם ורומז כי הימין בישראל דומה לנאצים. "אם מערכת המשפט ומזוז בראשה לא יחדלו מההתרפסות שלהם נוכח ההסתה של הימין הקיצוני גורל ישראל יהיה כגורל רפובליקת ווימאר והמחנה הליברלי ימצא את עצמו במחנות עבודה".
(ש)
