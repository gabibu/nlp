

אוריאל לין, נשיא איגוד לשכות המסחר ביקש הבוקר מדרור שטרום, הממונה על ההגבלים העסקיים לאפשר לרשתות השיווק הגדולות בישראל להתחרות על רכישתה של רשת קלאבמרקט.

לדברי לין, מתן אפשרות לרשתות השיווק הגדולות להתחרות על רכישת קלאבמרקט תגדיל את הסיכויים למכירתה של הרשת בתנאים מסחריים הולמים.

לין ציין בפנייתו כי כל השיקולים לכך שיש להגביל את הדומיננטיות של רשת שיווק אחת או שתיים בסחר הקמעונאי בישראל מוכרים לו היטב. אולם, ציין כי מול אינטרס זה, שהוא בהחלט מבני וארוך טווח, ניצבים כיום שיקולים כבדי משקל אחרים.

"קודם כל, יש לשאוף שרשת קלאבמרקט תישאר פחות או יותר במתכונתה הקיימת כרשת שיווק. כמו כן, יש לאפשר לכל מאות הספקים שנתנו אמון ברשת קלאבמרקט וסיפקו לה מוצרים, להחזיר חלק משמעותי מחובות הרשת אליהם. זהו בהחלט שיקול כבד-משקל הנוגע לאמון הספקים במשק הישראלי", אמר.

נשיא האיגוד הוסיף כי "יש לזכור גם שמול רשתות השיווק הגדולות קיימות היום רשתות שיווק, שהן אמנם קטנות אך נמצאות בתנופת התרחבות. אף הן מהוות תחרות חשובה בתחום ענף המזון הקמעונאי".
