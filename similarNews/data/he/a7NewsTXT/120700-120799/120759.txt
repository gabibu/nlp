

חבר הפורום המשפטי למען א"י, עו"ד מוטי מינצר, ידווח מחר לועדה לעניני ביקורת בכנסת על התקדמות המגעים בנוגע להעברת קברים מגוש קטיף, במסגרת דיון בנושא היערכות המדינה לקראת ההתנתקות.

מינצר, בא כוחן של המשפחות השכולות, אומר לכתבתנו רותי אברהם כי בכוונתו להוקיע בדיון את התנהלות המינהלת שטענה בפרסום ב Ynet כי יש נתק בין המשפחות השכולות לבין המנהלת בנושא הקברים וכי "אם הנתק יימשך לאחר פינוי המשפחות יועברו הקברים גם ללא הסכמתם". אין נתק אומר מינצר, הנושא הוצא מידיה של המינהלת והוא מטופל על ידי מחלקת נפגעים של הצבא, כשבמשפחות מטפלים מי שמנוסים בכך, קציני נפגעים. הוא מציין כי המינהלת גם פרסמה לאחרונה שהושג הסדר עם כ 30 משפחות שכולות בנושא העברת הקברים אך הדבר "לא היה ולא נברא".
המינהלת לדבריו עוסקת בפרסום ולא בפתרונות.

כזכור הפורום המשפטי עתר בשם המשפחות השכולות נגד העברת הקברים מגוש קטיף ללא תיאום עם המשפחות. בדיון שנערך בנושא הורה בג"ץ להקים גוף שיטפל בנושא ברגישות מול המשפחות, וכן הורה למדינה להגיע להסכמה עם המשפחות ועד אז לא להעביר את הקברים ממקומם.

כתבתנו מוסרת כי הועדה לעניני ביקורת המדינה תעסוק גם בנושא סירוב הפקודה. עו"ד מינצר שעתר מטעם הפורום המשפטי נגד השימוש בחיילי צה"ל לתפקידי שיטור, יאמר לחברי הועדה כי השיטור אינו המשימה של חיילי צה"ל אלא ההגנה על המדינה.
