

הציבור הדתי לגווניו יקיים בשעה 18:00 עצרת תפילה בכותל לביטול גזירת העקירה. בראש העצרת יעמדו הרב אברהם שפירא, הרב מרדכי אליהו, הרב עובדיה יוסף, חברי מועצת גדולי התורה, הרב מנחם פרוש, ואדמו"רים.

האוטובוסים הרבים יורידו את ההמונים בקירוב לעיר העתיקה ויחנו אחר כך באיצטדיון טדי. לא תותר כניסת רכבים פרטיים לכל אזור העיר העתיקה.

באסיפת חירום שהתקיימה בשבוע שעבר בביתו פרץ הרב מנחם פרוש בבכי קורע לב ואמר כי מאז עמד על דעתו בשמונים השנים האחרונות הוא אינו זוכר זמן שבו גירשו אלפי משפחות יהודיות מבתיהם תוך כדי הרס של 25 כרכים יהודיים וחורבן של עשרות בתי כנסת, מדרשות תלמודי תורה וחילולי קברים. "גם ברוסיה לא היה דבר כזה".

הרב פרוש המשיך ואמר למתכנסים בביתו, בהם גם הרב שמחה קוק, כי "אברהם אבינו ביקש רחמים על סדום ועמורה שהיו רשעים והתחנן לפני הקב"ה אולי יש שם חמישים חמישים... עשרים, עשרה צדיקים וכו' על אחת כמה וכמה, אמר הרב פרוש, שכאן יש לנו עיירות המלאים בתורה ישיבות, תתי"ם ביהודים צדיקים ויראי שמים שצריך להתפלל עליהם ולבטל את הגזירה".
