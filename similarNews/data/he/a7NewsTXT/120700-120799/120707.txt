

עפיפונים מעוצבים באופן מיוחד, כמותם לא נראו בישראל, אותם עיצב אמן העפיפונים האנגלי מיכאל גודארד יככבו בעפיפוניאדה השנתית של מוזיאון ישראל, ירושלים אשר תתקיים ביום ג' בעוד שבוע.

מיכאל גודארד נחשב לאחד מאמני העפיפונים הידועים בעולם. במשך 25 השנים האחרונות הוא בונה עפיפונים ומשתתף בפסטיבלים בינלאומיים חשובים. העפיפונים שהוא בונה שונים מכל אלה שנראו עד כה בישראל, הם מעוצבים במלאכת מחשבת של צורות גיאומטריות מרהיבות וססגוניות וחלקם נראים כמגדלים פורחים באוויר.

גודארד מגיע לירושלים במיוחד כדי להשתתף באירוע העפיפוניאדה ולפגוש את הקהל. הוא יעביר מפגשי אמן-קהל וידגים את תהליך עבודתו.

אירוע העפיפוניאדה הפך למסורת במוזיאון ישראל ובכל קיץ מתקבצים ובאים חובבי עפיפונים מרחבי הארץ, חלקם בונים את העפיפונים בעצמם וחלקם בסדנאות מיוחדות אשר מציע המוזיאון באותו יום בשעות הבוקר ואחר הצהרים. שיאו של האירוע בהפרחת העפיפונים, חלקם גדולי ממדים, בגן הפסלים החל מהשעה 16:00 אחר הצהרים ועד לשעה 20:00 בערב. שמי המוזיאון הופכים למרבד ססגוני של צורות וצבעים, והעפיפונים נראים למרחוק.

הכניסה לאירוע חינם לילדים ולמבוגרים כלולה הכניסה לעפיפוניאדה בדמי הכניסה למוזיאון. הסדנאות כולן בתשלום.
