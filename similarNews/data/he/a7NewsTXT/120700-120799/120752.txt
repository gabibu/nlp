

במהלך דיון שנערך היום בבג"ץ בעתירת הפורום המשפטי למען א"י נגד סעיפי העונשין של חוק פינוי פיצוי, כינה השופט חשין את הרב אבינר 'מורד במלכות'. עוד נאמר בדיון כי הפיצויים לעקורי גוש קטיף אינם בונוס.

אמירה זו של השופט חשין באה בעקבות חוות דעת שמסר הרב אבינר, רב הישוב בית אל וראש ישיבת עטרת כהנים, במסגרת העתירה, לפיה יציאת התושבים מרצונם מביתם, גורמת להם לקונפליקט הלכתי.

הרב אבינר אמר כי עדיף שיישארו בניגוד לחוק בבתיהם ויוצאו מהם בכוח ובכך לא יעברו על ההלכה שכן יהיו אנוסים (דהיינו לא יעשו בעצמם את המעשה האסור אלא אחרים יכריחו אותם לעשות אותו. א"ו). נחי אייל מרכז הפורום המשפטי אומר לכתבתנו רותי אברהם כי דבריו של הרב אבינר עוררו את זעמו של השופט חשין שאמר כי 'צריך לשמור על החוק ואם הרב אבינר קורא להפר את החוק הרי הוא מורד במלכות'.

הפורום מבקש בעתירה מבג"ץ להורות למדינה שלא לקנוס את התושבים שיסרבו לצאת מבתיהם אחרי 15 באוגוסט, שכן מדובר בפיצויים בגין עוגמת נפש.
אייל מוסיף כי במהלך הדיון תקפו שופטי בג"ץ את נציגת המדינה ואמרו כי הכוונה שלא לשלם פיצוי כענישה כפי הנראה אינו חוקתי. כזכור בדיון בחוק פינוי פיצוי הגדיר בג"ץ את הפיצויים שיקבלו התושבים כפיצויים על עוגמת נפש ולא כצ'ופר על התנהגות טובה.

אייל אומר עוד כי ההערכה היא שבג"ץ יקבל את עתירת הפורום אך ימסור את החלטתו רק בחודש ספטמבר כדי שלא לעודד את המתיישבים להשאר בבית.
