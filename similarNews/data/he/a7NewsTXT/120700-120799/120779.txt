

שר הבטחון הוציא צו הרחקה לבני זוג משא נור. שעת לילה - שוטרים פורצים בברוטאליות לבית הוריהם שם היו, מכים את האישה, משסירבו הזוג לחתום על הצו נעצרו כשילדיהם נותרו ללא השגחה לבדם בביתם שבשא נור.

שני תושבי שאנור, ירון אדלר ורעייתו מרים, קיבלו הלילה בידם צווי תיחום, האוסרים עליהם לשהות החל מהלילה בביתם בישובם, שאנור שבצפון השומרון.

כתבנו מזכיר כי משפחת אדלר הינה מהמשפחות הראשונות שאיישו את שאנור נטישתו. המשפחה היא מהפעילות ביותר בקידום קליטת תושבים ופעילים במקום.

על פי הצו שנמסר להם נדרשו בני הזוג לחזור להתגורר בביתם הקודם בגבעת האבות בקרית ארבע   אותו עזבו לפני שלוש שנים. את הצווים קיבלו השניים בעת שהותם אצל הוריה של מרים בישוב נווה דניאל שבגוש עציון.

אחותה של מרים, מיכל, שהיתה עדה לאירוע סיפרה לכתבנו כי השוטרים היו לבושים בבגדים אזרחיים ופרצו לבית בשעה 23:45 מבלי שהציגו צו כלשהו. ההורים של ירון ומרים, שהיו אסירי ציון במשך 10 שנים, ניסו לברר עם השוטרים מה הם רוצים ולדברי הבת מיכל, השוטרים דחפו אותם ועלו לקומה העליונה של הבית. רק לאחר זמן מה נאותו להציג את הצו שבידם. במהלך פשיטת השוטרים, הטיח מפקד הצוות הפורץ את ראשה של מרים אדלר ברצפה ולקח אותה גלויית ראש ויחפה.

בני הזוג נעצרו על ידי השוטרים שכן ירון סירב לחתום על קבלת צו התיחום. כתבנו מדווח כי בני הזוג אמורים היו לשוב בתום הביקור בנווה דניאל לחמשת ילדיהם שנותרו בביתם שבשאנור, אולם השוטרים לא איפשרו להם להגיע לבית והילדים נשארו לבדם בשא-נור כשאיש מאנשי הרווחה לא דאג להם.

יצויין כי המשטרה טוענת שהשוטרים הותקפו על ידי בני הזוג בטרם החלו להכות את האשה.

נכון להבוקר ירון ומרים נותרו עצורים. ירון עודו מסרב לחתום על צו ההרחקה של שר הביטחון. לטענתו, הוא תושב שא-נור מזה שלוש שנים ורשום שם כחוק ועל כן אינו חייב להישמע להוראה זו של מופז.

חבריהם של בני הזוג, אנשי שא-נור, אומרים הבוקר לכתבנו כי "ככל הנראה זו ה'רגישות והנחישות' שראש הממשלה ביקש מכוחות הביטחון לגלות".

