

"הפכנו אנחנו, נשים, ילדים ותינוקות, להיות האויב הגדול של המשטרה בישראל"' כך אומרת לערוץ 7 דבי רוזן, שהוכתה על ידי שוטרים במחסום כיסופים עד שנזקקה לטיפול רפואי.

דבי רוזן, דוברת גוש קטיף בשפה האנגלית, הגיעה למחסום כיסופים בערב יום שלישי תוך שהיא משוחחת בטלפון עם דובר שגרירות ישראל בניו יורק, שיחת עבודה שגרתית. לשוטר במחסום שביקש לראות את תעודת הזהות שלה לא הייתה סבלנות גם כשנאמר לו שמדובר בשיחת חוץ עם דובר השגרירות, לדברי רוזן, השוטר לא האמין לה וחשב שמדובר בעוד סוג של משחק, למרות שרוזן הציגה בפניו את תעודת הזהות יחד עם כל המסמכים הנלווים.

בשל התנהגותו הגסה של השוטר ביקשה רוזן את פרטיו, אך זה סירב לתת לה. "ביקשתי את הפרטים שלו ואמרתי לו שעד שאני אקבל אותם אני לא אזוז מהמחסום" סיפרה רוזן לרמי סדן וישראל מידד בתכניתם "חופש השידור" שבערוץ 7. "הצגתי את התעודה שלי, תציג אתה את הפרטים שלך... השוטרים איימו שיזמינו גרר, שמתי את האוטו בצד, יצאתי החוצה והתחלתי לצלם, ואז הם נכנסו לטירוף, מן התקפה של אמוק, הם דחפו אותי חזרה לאוטו, אחד מהם זרק לי את המצלמה וכשניסיתי להסיט את היד שלו שניהם זרקו אותי לרצפה ודרכו עלי, עיקמו לי את היד, אמרו לי שאני עצורה והוציאו
אזיקים".

רוזן סירבה להיחקר עד שתעבור בדיקה רפואית ופונתה לבית החולים סורוקה בבאר שבע. היא שוחררה מאוחר יותר בלילה עם מכות יבשות בכתפיים, בשורש כף היד וברגל.

"אחד השוטרים אמר לרופא שהגיע למחסום 'היא בסך הכל נפלה על הברכיים'", מספרת רוזן, "אבל לשמחתי יש מספיק עדים להתעללות הזו... אני מקווה להגיש תלונה היום".

"מדובר כאן בכוח עצום שנתון בידי לובשי מדים שאינם מפעילים שיקול דעת מקצועי, אני לא יודעת מה השפיע שם על השוטר, האם החום הכבד או האגו הפגוע, הפכנו אנחנו, נשים, ילדים ותינוקות, להיות האויב הגדול של המשטרה בישראל".

לשאלתו של ישראל מידד על היערכות הגוש לקליטת מבול העיתונאים שעומד להגיע עונה רוזן כי כבר עכשיו יש בתוך הגוש מאות עיתונאים ממדינות שונות הממתינים ליום הפקודה והיא בטוחה שהם יעבירו מידע אמין בזמן אמת. "יהיו גם אנשים שלנו שישתתפו ויצלמו, ואם לא יהיה מיסוך אלקטרוני וצנזורה של התקשורת נוכל להעביר את התמונות בזמן אמת בלי שיראו כמו תמונות מטעם דובר צה"ל, שמכניס את התקשורת לאימונים לקראת ההתנתקות".

כתבנו עודד שטרן מציין כי בצה"ל הוכשרה באחרונה פלוגה של צלמים במטרה לתעד את הפינוי עבור צה"ל.



להאזנה לראיון
