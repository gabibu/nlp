

מתחילת השבוע, כאשר הודיע שר האוצר לשעבר, בנימין נתניהו על התפטרותו, עלה זרם הפניות למוקד הלב היהודי המטפל בשוטרים ובחיילים שאינן מעוניינים להיות שותפים לגירוש היהודים.

מזרם הפניות הרבות המגיעות אל המוקד "הלב היהודי" ביומיים האחרונים, ומפעילות פנים אל פנים עם החיילים והשוטרים, בשטח ובבתים, עולה כי מאז הודעת שר האוצר לשעבר בנימין נתניהו על התפטרותו, יורדת הלגיטימציה לתכנית הגירוש בעיני החיילים והשוטרים, וממילא רמת המוטיבציה להשתתפות בה בירידה. יש לציין כי חלק מן החיילים קושרים את נכונותם לסרב להתפטרות בצורה ישירה וגלויה.

באותו יום כשהתפטר נתניהו עמדו שתי קבוצות של חיילים במפגש בבקעת הירדן. כששמעו החיילים בתקשורת על פיטוריו של שר האוצר בנימין נתניהו, הם פרצו בצהלות שמחה. לכך היה עד רונן צפריר, בן קיבוץ עין חרוד ומאנשי ההתיישבות העובדת המוחים על תוכנית הגירוש.

"ברגע שנפתחה מסיבת העיתונאים עמדו 2 קבוצות של חיילים מיחידות קרביות ופרצו במחיאות כפים כולל הקצינים. הרגע שביבי הכריז על התפטרותו, היה נראה לחיילים כאילו הכריז על ביטול התוכנית", אמר צפריר לערוץ 7, והוסיף: "אם היית באותו רגע- היית מבין שאף אחד לא רוצה לעשות את התפקיד הזה שמנוגד לייעוד של צה"ל ולמוסר האנושי".
