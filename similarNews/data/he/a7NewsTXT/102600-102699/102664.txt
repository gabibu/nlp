

במסגרת השינוי בהיערכות משרד הפנים בנושא הפיקוח והבקרה בשלטון המקומי, עם כניסת שר הפנים החדש, אופיר פינס-פז, הוחלט להעביר סמכויות מהמשרד הראשי למחוזות.

העברת הסמכויות הינה צעד ראשון ברפורמה הגדולה ביחסי השלטון המרכזי והמקומי אותה מתכוון שר הפנים ליישם.

מנכ"ל משרד הפנים, רו"ח גדעון בר-לב זימן דיון בהשתתפות המשנה למנכ"ל ומנהל המינהל לשלטון מקומי, מר יצחק בלק, והממונים על המחוזות והודיע להם על מדיניות המשרד לחזק את המחוז באמצעים שונים ובכלל זה לבזר לו סמכויות ולציידו בכלים מקצועיים ולשלב בו כח אדם מיומן.

לרשות כל אחד מהממונים על המחוזות יועמד מטה הכולל רו"ח, יועץ משפטי, חשב מלווה/ בודק תוכניות מחוזי.

סוכם על כוונה להעביר סמכויות לממונים על המחוזות בתחומים הבאים:
1. אישור תקציבי הרשויות המקומיות.
2. מתן היתרים לאשראים לזמן קצר ולהלוואות לזמן ארוך.
3. אישור תכניות פיתוח במסגרת תקציבים בלתי רגילים.
4. הוטל על הממונים על המחוזות לקיים מעקב אחר תיקון ליקויים כפי שעולים מדוחו"ת הביקורת של מבקר המדינה ואגף הביקורת במשרד הפנים.
5. פיקוח ובקרה על ביצוע תוכניות ההבראה וההתייעלות.

המועד להפעלת התכניות החדשות יקבע בהתאם ללוח זמנים מפורט שיגובש במינהל השלטון המקומי.

שר הפנים, אופיר פינס-פז, בירך על ההיערכות החדשה התואמת למדיניותו ואמר כי מדובר בהתחלה של תהליך לשינוי מערכת היחסים בין השלטון המקומי לשלטון המרכזי. "האצלת הסמכויות למחוזות תיצור הבחנה ברורה בין תפקידי המטה ובהן קביעת המדיניות וההנחיות ובין תפקידי המחוז המופקד על יישום המדיניות", אמר.
