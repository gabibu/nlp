

נשיא מצרים, חוסני מובראק, מביע נכונות לבקר בישראל במידה ויוזמן על ידי ראש הממשלה, אריאל שרון במהלך פסגת שארם ביום שלישי הקרוב. הממשלה אישררה היום את הסכם ה- QIZ בין ישראל מצרים וארה"ב.

מקורות מצריים מסרו לגלי צה"ל כי נשיא מצרים, חוסני מובראק, מביע נכונות לבקר במדינת ישראל במידה וראש ממשלת ישראל, שרון יזמין אותו במהלך פסגת שארם. אם ביקור כזה יצא אל הפועל יהיה זה ביקורו הראשון של מובראק בישראל מאז נכנס לתפקידו כנשיא מצרים.

היום (א') ייצא עו"ד דב וייסגלס למצרים לסדרת פגישות לקראת הפסגה שתיערך שם ביום שלישי בהשתתפות ראש ממשלת ישראל, אריאל שרון, נשיא מצרים, חוסני מובראק, מלך ירדן, עבדאללה ויו"ר הרש"פ, אבו מאזן. גם שר החוץ של ירדן יגיע היום לקהיר על מנת להשלים את ההכנות לפסגה.

בפגישה שנערכה אתמול בערב דרשו אנשי הרש"פ מישראל להגדיל את מספר האסירים שישוחררו ולהוסיף לרשימה כאלה המוגדרים כ"בעלי דם על הידיים", זאת על מנת למנוע משבר לקראת הפסגה. מלשכת ראש הממשלה אומרים שמדובר במשבר פלסטיני יזום, בניסיון להשיג יותר מישראל אך אין חשש כי הדבר יגרום לביטול הפסגה בשארם.


הממשלה אישררה היום את הסכם ה- QIZ בין ישראל מצרים וארה"ב

מ"מ רוה"מ ושר התמ"ת, אהוד אולמרט, ועמיתו המצרי, שר התעשייה וסחר חוץ המצרי, רשיד מוחמד רשיד, חתמו ב-14.12.04 בקהיר, על הסכם לייצור משותף באזורי תעשייה מועדפים לצורך יצוא חופשי לארה"ב. (QIZ Agreement - Qualifying Industrial Zones ).

ההסכם שאושרר היום נבנה על בסיס המודל של הסכם ה-QIZ בין ישראל, ירדן וארה"ב והוא כולל שיפורים ותוספות שעתידים להביא לביצוע תפנית חדה וחיובית ביחסי הסחר שבין ישראל ומצרים . ההסכם יוצר תמריץ לשיתופי פעולה עסקיים בין חברות מישראל ומצרים,ע"י הענקת תנאים של סחר חופשי, פטור ממכס ומכסה, ביצוא המוצר הסופי לשוק האמריקאי.

השר אולמרט אמר היום כי הסכם ה-QIZ בין ישראל-מצרים-ארה"ב, כמו קודמו עם ירדן, יתרום תרומה חשובה להידוק הקשרים המדיניים כמו גם המסחריים בין ישראל מצרים וארה"ב.

יצויין כי הציפיה היא כי שיתופי הפעולה בין חברות ישראליות ומצריות, במסגרת הסכם ה-QIZ, לא יצטמצמו לטקסטיל והלבשה בלבד, אלא יורחבו גם לענפים תעשייתיים נוספים כגון :מוצרים קרמיים, מוצרי עור, מזוודות, נעליים,מוצרי בית (שטיחונים וכו') , מזון מעובד, מיצים ועוד.

ממינהל סחר חוץ בתמ"ת נמסר כי העובדה שהתרומה הישראלית המינימלית תימדד על בסיס רבעוני למפעל (ולא על בסיס פריט בודד), תאפשר לחברות ישראליות המייצרות סחורות או תשומות בעלי ערך מוסף גבוה (כגון תעשיית בדים וכו') ושעקב כך אינן אטרקטיביות לצורך עסקאות במסגרת ה-QIZ עם ירדן, ליהנות מפירות ההסכם ולקחת חלק בעסקאות שת"פ מסחרי עם חברות מצריות ע"פ ההסכם החדש ההסכם גם מכיל מנגנון פיקוח וענישה שיופעל כנגד גורמים עסקיים שיעשו שימוש לא ישר (ושלא ע"פ הכללים המופיעים בהסכם) על מנת לזכות בהטבות שמציע ההסכם בכניסה לשוק האמריקאי. מנגנון זה בא להגביר את הפיקוח על ההסכם ולהבטיח שהדרישה לתרומה ישראלית מינימלית במוצר המיוצא לארה"ב, אכן תכובד.

כיום עומד הסחר בין ישראל ומצרים על כ- 60 מליון דולר לשנה, כ-40% מתוכם מהווים יצוא ישראלי למצרים. ואולם, התחזית היא שההסכם יביא לגידול משמעותי ביצוא מישראל למצרים, כבר מן השלבים הראשונים לכניסת ההסכם לתוקף, זאת מכיוון שלתעשייה המצרית ישתלם לבצע רכש בישראל, על מנת ליהנות מפטור ממכס על המוצר הסופי ביצוא לארה"ב.

השר אולמרט ציין עוד כי להסכם זה עשויה גם להיות תרומה חשובה להידוק הקשרים המדיניים בין ישראל ומצרים, להגדלת הביקורים ההדדיים של אזרחים משתי המדינות, ולהיווצרותם של מנגנוני בקרה ממשלתיים משותפים האמורים לפקח על יישום ההסכם.
