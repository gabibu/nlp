

ח"כ מאיר פרוש במכתב ששלח לשר האוצר בנימין נתניהו: "פירות הצמיחה במשק ב04' התחלקו, לשכבה דקה יחסית של ישראלים שידעה גידול בהכנסות וברמת החיים, והשכבות החלשות חוו נסיגה יחסית ברמת החיים".

"טעה מי שחשב שהאישור שניתן להעלות את מחיר החלב לשתייה שבפיקוח, לא יגרור אחריו העלאות מחירים נוספות. לצערנו, חברות "תנובה", "שטראוס", ו"טרה" ניצלו את האישור המוגבל שניתן להן גם להעלאת מחיריהם של מוצרי חלב נוספים. ובעקבותיהן, גם יצרני מזון אחרים מעלים מחירים, והדבר כמובן עלול לפגוע שוב קודם כל בשכבות החלשות", כך כותב ח"כ מאיר פרוש לשר האוצר בנימין נתניהו.

ח"כ פרוש מוסיף במכתבו, כי הגל הקודם של עליות המחירים התבצע לפני 7 חודשים (ביוני 2004), ואז עמדה התייקרות המחירים הממוצעת על כ   3%. הפעם, העלאות המחירים מגיעות עד 8% ונראה שמשרדי האוצר והתמ"ת מגלים שוויון נפש להשלכות   הן הכלכליות והן החברתיות, בעיקר בפגיעה בעשירונים הנמוכים.

בהמשך מכתבו מביא ח"כ פרוש מספר דוגמאות: מחירי חיתולים עלו ב   5%, אבקות כביסה מסויימות התייקרו ב   4%, מחיר מוצר כמו אקונומיקה נסק ב   8%, ומיצים של חברה מובילה התייקרו בין 3% עד 8%, - והרשימה עוד ארוכה. אחד היצרנים אמר בראיון לעיתון, בגילוי לב: "נעלה מחירים, במוצרים שהצרכן פחות רגיש להם, בעיקר כאלה הנקנים במארזים ולכן לא ירגיש עלייה במחיר יחידה בודדת".

"ההצדקה של היצרנים", מדגיש ח"כ פרוש, "נסמכת על העלאות מחירים הנובעות מהתייקרות מחירי חומרי גלם. אך ספק אם בכל המקרים גובה ייקור המוצרים חופף את עדכון מחירי חומרי הגלם. נראה, כי היה כאן יותר ניצול של קוניוקטורה בעקבות אישור הממשלה למוצר מסויים, כדי להגדיל את הרווחים.

בסיום מכתבו מציין ח"כ פרוש כי "פירות הצמיחה במשק ב2004 התחלקו, לצערנו, באופן לא שוויוני. שכבה דקה יחסית של ישראלים ידעה גידול בהכנסות וברמת החיים, בעוד שמרבית הישראלים נהנו מן הצמיחה הרבה פחות, והשכבות החלשות אף חוו נסיגה יחסית ברמת החיים. בעיה זו חייבת לעמוד לנגד מעצבי המדיניות הכלכלית והחברתית במדינה, בין היתר גם בהתייחסות לגל ההתייקרות האחרונה של מוצרי מזון. יש לתמוך בחלוקה שוויונית יותר של המשאבים הלאומיים, ולתת בעיקר קדימות לחיזוק השירותים החברתיים".
