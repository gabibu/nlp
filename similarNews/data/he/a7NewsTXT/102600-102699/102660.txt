

"תיירות הפנים הצילה את תעשיית התיירות בארץ", כך אומרים גורמים בענף התיירות. "יש להשקיע משאבים בהמשך טיפוח תיירות הפנים ולא להטיל את כל המאמצים על עידוד תיירות נכנסת, אשר קיומה מוטל כל העת בספק".

פורום התיירות הכפרית בארץ יתכנס השבוע על מנת להתריע על המגמה של הפניית כל משאבי משרד התיירות לעידוד התיירות הנכנסת על חשבון תיירות הפנים

בכינוס, בו ישתתפו מנכ"ל משרד התיירות, מנכ"ל משרד החקלאות, יו"ר קק"ל, מנכ"ל רשות שמורות הטבע ויו"ר מרכז המועצות האזוריות, ידונו בכיווני ההתפתחות של תיירות הפנים בישראל לשנת 2005.

לדברי שלומי שקד, מרכז פורום התיירות הכפרית, ישנה חשיבות רבה לקיום הכנס, דווקא בגלל האופטימיות והתחושה כי התיירות הנכנסת נמצאת במגמת עליה. "במהלך 4 שנות אינתיפאדה, תיירות הפנים היא זו שהצילה את תעשיית התיירות בארץ מקריסה. המגמה המתגברת של הפניית כל משאבי התיירות לכיוון התיירות הנכנסת על חשבון תיירות הפנים, יכולה להתברר כטעות מרה. אסור כי תחושת האופטימיות על ההתאוששות בתיירות הנכנסת, עליה כולנו מברכים, תביא להזנחת תיירות הפנים" אומר שקד לכתבנו קובי פינקלר.

שקד מוסיף כי בשנים האחרונות, בהם נעשו מאמצים אינטנסיביים לעידוד תיירות הפנים על ידי משרד התיירות וגורמי התיירות בארץ, ניכרה עלייה גוברת בתנועת תיירות הפנים בארץ. "הישראלים גילו מחדש את ישראל, את אתרי הטבע והטיולים שלה, האטרקציות, הצימרים והמלונות, ונוצרה תרבות טיולים מגוונת ובלתי פוסקת בקרב כל שכבות האוכלוסיה. אני חושש כי עצירת התהליך תביא לכך ששוב יחלו הישראלים להעדיף נופשונים בחו"ל על פני היכרות מקרוב עם נופי הארץ" אומר שקד.
