

במהלך השנה, בכל 20 בחודש, תרמה בזק 5 אחוזים מהכנסותיה משיחות טלפון באותו יום, לארגונים הפועלים למען ילדים ומבוגרים בעלי נכויות, חולי סרטן, נפגעי סמים, נפגעי תקיפה מינית וחיילים.

לרגל שנת ה-20 להקמתה הכריזה בזק על מבצע תרומות לקהילה. במהלך השנה תרמה בזק 2.8 מיליון שקל לארגונים הפועלים בקרב אוכלוסיות שונות הזקוקות לתמיכה ילדים ומבוגרים בעלי נכויות, חולי סרטן, נפגעי סמים, נפגעי טרור, נפגעי תקיפה מינית וחיילים. בכל 20 בחודש תרמה בזק 5 אחוזים מהכנסותיה באותו יום משיחות טלפון, ולא פחות מ-200 אלף שקל. הכספים שהועברו לארגונים הוקדשו לפיתוח ויישום מיזמים ייחודיים.

"הצבנו לנו מטרה לציין את שנת ה-20 לבזק עם הפנים לקהילה. הענקנו תרומות לעמותות וארגונים חברתיים הפועלים בקשת רחבה של נושאים, ותוך כדי כך העלינו למודעות הציבור את אותם נושאים חברתיים שלא תמיד ניתן להם כיסוי בכלי התקשורת", אומרת יו"ר דירקטוריון בזק, עו"ד מרים (מיקי) מזר אשר מציינת בסיפוק את הצלחת המבצע. "בעזרת התרומות של בזק, הצליחו ארגונים אלה לפתח וליישם פרוייקטים ייחודיים שללא התרומה לא יכלו להקדיש להם משאבים", אמרה.

סך התרומות שהעבירה בזק ל-12 ארגונים הגיע בתום המבצע ל- 2.8 מיליון ש"ח:

200 אלף  לאלו"ט, למימון פעולתם של מטפלים לפיתוח וטיפוח מיומנויות תקשורת אצל ילדים אוטיסטים בגיל הרך; גנים שבהם מתקיימת הפעילות: ב"ש, פ"ת, בי"ח אסף הרופא, כפ"ס, רחובות, ת"א, רמת השרון.

200 אלף  למרכז לנפגעות ונפגעי תקיפה מינית. התרומה הוקדשה להכשרת מתנדבים להנחיית סדנאות בחט"ב ובבתי"ס תיכוניים בנושא אלימות מינית ולמימון מלגות לסטודנטים הפעילים בפרוייקט; במסגרת הסדנאות מועברים מסרים על תקשורת בין המינים, דרכי חיזור, דרכים לסירוב, מידע על מוקדי סיוע וכו'. הפעילות החלה כבר בשנה"ל הקודמת ונמשכת גם השנה.

257 אלף  לעמותת עזר מציון לטובת מאגר לאומי לתרומות מח עצם;
התרומה שימשה למימון בדיקתן של 1150 דגימות מוח עצם במעבדה בלוס אנג'לס. דגימות אלה צורפו למאגר מח העצם הלאומי.

252 אלף ש"ח לאגודת שמע לצורך הקמת מאגר ארצי של מכשירי שמיעה לילדים (השאלת מכשירים חליפיים לנזקקים - למשל לעולים חדשים או במקרה של אובדן, קלקול, שבר, מצוקה כלכלית, וכו');

271 אלף ש"ח לעמותת רטורנו לטובת פעילות למניעת התמכרויות בקרב בני נוער שנחשפו לטרור; התרומה הוקדשה לשתי פעילויות: 1. תוכנית מניעה מפני שימוש בסמים בקרב בני נוער שנחשפו לפיגועים (משני עברי הקו הירוק) - בעקבות מחקר בבי"ח הרצוג בי-ם שמצא קשר בין מידת השימוש באלכוהול וסמים לבין החשיפה לטרור (בישובים שעברו פיגועים רבים); 2. עוד נוצל חלק מכספי התרומה לתיגבור תוכניות מניעה לחיילי צה"ל.

254 אלף ש"ח למכון קרטן להקמת מרכז תעסוקה במחשבים לנכים ומוגבלים, המתקשים להשתלב בשוק העבודה בגלל מוגבלותם הפיסית. המרכז הוקם בפ"ת, ומציע עבודה בהקלדת נתונים ומכתבים, שקלוט קלטות, שירות מענה טלפוני וכו'.

200 אלף ש"ח לוועד למען החייל למימון שבוע נופש לחיילי גדוד תותחנים שהתקיים בחודש ספטמבר בקרית הנופש באשקלון.

263 אלף ש"ח לעמותת על"ה לרכישת ציוד שיקומי לתינוקות פגועי CP ותינוקות בעלי עיכוב התפתחותי, במעון מיוחד המוקם בימים אלה בבני ברק; בכספי התרומה כבר נרכשו ציוד שיקומי וכן מתקני חצר עבור הפעוטון.

241 אלף ש"ח לעמותת חסדי נעמי לרכישת משאית קירור לאיסוף והובלת מצרכי מזון מיצרנים ברחבי הארץ למרכזי החלוקה של העמותה;

200 אלף ש"ח לעמותת זוהור אל ג'אד להקמת מקלט לנערות ערביות במצוקה בנצרת, הראשון והיחיד בארץ; בכספי התרומה כבר הוקמו חדר מחשבים, ספרייה וחדר אירוביקה, וימומנו פעולות העשרה לנערות ולצוות   קורס מחשב, דרמה, ריפוי במוסיקה ובאמנות, ספורט וספרות.

223 אלף ש"ח למכון דוד להפעלת מרכז למידה לחרשים-עיוורים בבית הלן קלר, שד' יד לבנים 13, יד אליהו, ת"א. מדובר בבעלי פגם גנטי נדיר, חרשים מלידה שהפכו עיוורים בבגרותם. במרכז הם לומדים להפעיל מחשב באמצעות צג בכתב ברייל. המקום הפך למעין מועדון חברתי, במסגרתו החרשים-עיוורים הבוגרים תומכים באותם צעירים שהחלו לאבד את מאור עיניהם. סיפורים אישיים ייחודיים: עולים חדשים שלומדים עברית בכתב ברייל, אמהות צעירות, ועוד.

231 אלף ש"ח לאגודה למלחמה בסרטן. התרומה תסייע לאגודה לממן את הפעלתה של ניידת ממוגרפיה לגילוי סרטן השד בקרב נשים מישובים מרוחקים ולנשים ממגזרים שבהם קיימת מודעות נמוכה לנושא.
