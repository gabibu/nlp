

גידול של 1% בלבד ביצוא ההיי-טק ועליה של 14.5% בתעשייה המסורתית ברבע האחרון של שנת 04'. היצוא התעשייתי גדל ב-5% ריאלית והסתכם בכ6.5 מיליארד דולר.

ברבע האחרון של 04' גדל יצוא ההיי-טק ב-1% בלבד, לעומת הרבע שקדם לו והסתכם בכ-3 מיליארד דולר. זאת לאחר גידול של כ- 2% ברבע השלישי אשתקד, גידול של 4% ברבע השני וגידול שיא של קרוב ל- 14% ברבע הראשון של שנת 04', כך מוסר היום (א') שרגא ברוש, נשיא התאחדות התעשיינים, בהסתכמו על ניתוח חודשי שערך אגף הכלכלה בהתאחדות התעשיינים, בנושא מצב היצוא התעשייתי.

ענפי הייצוא בהם מדובר הם ענפי הטכנולוגיה העילית רכיבים אלקטרוניים ומחשבים, ציוד תקשורת, בקרה ופיקוח, כלי טיס ותרופות.

עוד עולה מניתוח היצוא כי ברבע האחרון של 04' צמח ריאלית היצוא התעשייתי כולו, ללא יהלומים, בכ-5% לעומת הרבע השלישי של 04' והסתכם בכ-6.5 מיליארד דולר. זאת לאחר נסיגה ריאלית של כחצי אחוז ברבע השלישי אשתקד.

נשיא התאחדות התעשיינים מציין, כי יש להניח שחלק מהגידול ביצוא בסוף 04' מהווה תיקון לנתוני היצוא הנמוכים יחסית ברבע השלישי של 04', שהושפע לשלילה מהשביתה בנמלי הים. הוא מעריך, כי השנה יגדל היצוא התעשייתי בכ-10%, המהווה האטה בקצב הגידול לעומת השנה שקדמה לה, גידול של 17% בשנת 04' והסתכם בכ-23.6 מיליארד דולר.

ברוש מוסיף, כי מהניתוח עולה שברבע האחרון של 04' חל גידול ריאלי חד ביותר של 14.5% ביצוא קבוצת ענפי הטכנולוגיה המסורתית, מזון ומשקאות, טקסטיל, הלבשה ועור, עץ, ריהוט, נייר ודפוס. עוד הוא אומר כי יש להניח שחלק לא מבוטל מגידול זה נובע משחרור סחורות שהתעכבו בנמלי הים גם לאחר תום השביתה בנמלים - באמצע הרבע השלישי של 04', ולראיה גידול זה חל לאחר נסיגה חדה של קרוב ל- 9% ברבע השלישי אשתקד.

נתון נוסף שעולה מניתוח נתוני הייצוא הוא שגידול מרשים של 9.5% נרשם ברבע האחרון של 04'ביצוא קבוצת ענפי הטכנולוגיה המעורבת-עילית, כימיקלים וזיקוק נפט, למעט תרופות, מכונות וציוד, מנועים וציוד חשמלי, זאת בהמשך לגידול ריאלי של כ- 2% ברבע השלישי של 2004. גם נתוני היצוא של קבוצת ענפים זו הושפעו מהשביתה בנמלי הים.

גידול ריאלי של כ- 3% נרשם ברבע האחרון אשתקד ביצוא קבוצת ענפי הטכנולוגיה המעורבת מסורתית, זאת לאחר נסיגה קלה של 1% ברבע השלישי. (מדובר בענפי הכרייה, חציבה ומינרלים, מוצרי גומי ופלסטיק, מתכת בסיסית ומוצרי מתכת).

מניתוח היצוא ללא יהלומים לפי יעדים גיאוגרפיים עולה כי ברבע האחרון של 04' חל גידול ביצוא לכל היעדים במונחים דולריים. גידול בולט של 16.6% נרשם בתקופה זו ביצוא לאסיה. זאת לצד גידול מרשים של 9.6% ביצוא לארה"ב ושל 8.4% ביצוא לארצות האיחוד האירופי. גידול מתון יחסית של 2.3% נרשם בסוף שנת 04' ביצוא ליתר מדינות העולם.

ברוש מעריך, כי ברבע האחרון של שנת 04' נמשכה השחיקה ברווחיות היצוא. אומדן ראשוני מצביע על עלייה נוספת של כ-2% במדד עלות העבודה ליחידת תוצר בסוף 04'. עלייה זו נגזרה, להערכתו, בעיקר מגידול בעלות העבודה לצד תיסוף חד בשערו של השקל ביחס לדולר. בנוסף, חלה בסוף 04' הרעה נוספת בתנאי הסחר. השפעת גורמים אלו קוזזה במקצת הודות לשיפור בפריון העבודה.
