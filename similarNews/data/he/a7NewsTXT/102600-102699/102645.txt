

נחל חדרה על גדותיו והכניסה לבקה א-שרקיה נחסמה. זרימה עזה מאוד מאפיינת הבוקר את נחלי השומרון. אחרי גשם שירד ללא הפסקה כל הלילה זורמים המים בשצף בכל הנחלים היורדים מגב ההר לשפלה.

משטרת העמקים מדווחת כי נחל חדרה על גדותיו. בשל כך נחסמה הכניסה לבקה א-שרקיה. רק רכבי ארבע על ארבע יכולים לעבור.

נחל קנה עלה על גדותיו והציף את אחד הכבישים בשומרון. גם נחל שילה מזכיר הבוקר יותר נהר מאשר נחל אכזב. בקטעים אחדים מגיע רוחבו לעשרה מטרים. לאורך התוואי שלו התהוו מפלים מרהיבים. שדות רבים הוצפו.

מקצת מנחלי השומרון זורמים מזרחה, והם כבר גרמו להצפה באזור חמרה שבבקעת הירדן. הנהגים מוזהרים מפני נסיון לחצות כבישים מוצפים.
