

ראש הממשלה אריאל שרון הודיע היום בישיבת הממשלה כי ישראל דוחה מכל וכל את הפניות לשחרר אות רוצחיו של השר רחבעם זאבי ז"ל.

ראש הממשלה, אריאל שרון אמר בישיבת הממשלה שנערכה הבוקר כי "העניין לא עומד על הפרק והדבר הובהר לפלשתינים". מפלגת העבודה הודיעה כי היא מסכימה לעמדת שרון. השר חיים רמון אמר כי "רוצחי גנדי בין אלה שתככנו ובין אלה שביצעו יישארו בכלא ואין שום דיון בעניינם".

מוקדם יותר הבוקר פורסם כי לטענת מקורות ערביים הושגה הבנה בין ישראל לרש"פ בדבר שחרור שניים מן המעורבים ברצח השר רחבעם זאבי הי"ד.

על פי הדיווח בידיעות אחרונות הושגה הבנה בעניינם של אחמד סעדאת ועאהד אבו רולמה, בכירי החזית העממית, שמוחזקים בכלא ביריחו על תכנון ומעורבות ברצח השר רחבעם זאבי הי"ד. לטענת המקורות הערביים צפויים השניים להשתחרר ממעצרם, אך יחוייבו להישאר בתחומי העיר יריחו. רוצח השר זאבי עצמו ושניים משותפיו יישארו במעצר.

לעומת ההכחשות הישראליות לידיעה, מתעקשים גורמים ברש"פ שהנושא נידון בפירוט, ואף הושגה בו התקדמות רבה בשיחות בין הצדדים.
