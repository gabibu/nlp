

הלשכה למנהל האוכלוסין בפתח-תקווה, בראשות גב' אירית רם, הנפיקה מעל 200 תעודות זהות ראשונות לתלמידי כיתה י' הלומדים ב-3 בתי-ספר תיכוניים בפתח-תקווה וביהוד.

תעודות הזהות, שתסתכמנה בכ-500, תחולקנה בטקסים שייערכו בבתי-הספר, במעמד אישי ציבור ומכובדים נוספים.

הפרויקט, בשיתוף ובתיאום עם משרד החינוך, החל לפני כשלוש שנים ומשולב בתכנית 'להיות אזרח' המונהגת בבתי-הספר, בשיאה טקסים וחלוקת תעודת הזהות. ההליך מאפשר חלוקת תעודות הזהות הראשונות באמצעות המוסד החינוכי אליו משתייך התלמיד-ללא הגעה אישית ללשכה. במסגרתו, מתבקשים התלמידים להגיע עם הבקשות חתומות על-ידי ההורים, בצירוף תמונות, למזכירות בית הספר אשר יוצרת קשר עם לשכת מנהל האוכלוסין באזור מיקומה.

מנהל מינהל האוכלוסין, מר ששי קציר, ברך על הצעד וציין כי מדובר בפרויקט חשוב מאין כמוהו, שמטרתו היא חינוכית ומוסרית כאחד "הפרויקט נועד להקל על צעדיהם של הצעירים בטרם הפיכתם לשותפים מלאים בחיים האזרחיים".

"בני הנוער הם דור העתיד של המדינה ונשיאת תעודת הזהות מהווה אחראיות למעשיהם ועדות להפיכתם מילדים לבוגרים. משרד הפנים עושה כל שניתן להקל על בני הנוער בהליך קבלת תעודת הזהות, כשבמסגרת הפרויקט אינם נאלצים להגיע באופן אישי ללשכות מנהל האוכלוסין" אמר שר הפנים, אופיר פינס-פז.
