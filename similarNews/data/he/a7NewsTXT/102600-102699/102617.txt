

לפני זמן קצר נחתה בארץ שרת החוץ האמריקנית קונדוליסה רייס. במסגרת ביקור הבזק המתוכנן לה לאיזור תבקר רייס ביד ושם, תיפגש עם שר החוץ שלום ועם הנשיא קצב ותסעד ארוחת ערב עם ראש הממשלה, אריאל שרון.

זהו ביקורה הראשון של רייס באיזור מאז התמנתה לתפקיד שרת החוץ האמריקנית במקום קולין פאוול. בסיור שתערוך רייס ביד ושם יתלווה אליה שר החוץ סילבן שלום עמו היא תקיים פגישה בת כשעה במשרדו. לאחר מכן תפגוש רייס את נשיא המדינה משה קצב. לאחר שתעניק ראיונות לכלי התקשורת הישראליים צפויה רייס להפגש עם ראש הממשלה, אריאל שרון, לארוחת ערב.

בחלקו השני של הביקור באיזור, מחר בבוקר, תבקר רייס ברש"פ ותיפגש עם יו"ר הרש"פ אבו מאזן. בשעה 14:00 מחר בצהרים היא תמריא בדרכה חזרה לארצות הברית.

בפגישותיה בישראל תעלה רייס את הצורך ביצירת מנגנונים לשיתוף פעולה בטחוני בין ישראל לרש"פ, שיגשרו בין הצדדים בשעות משבר.

יש לציין כי שרת החוץ האמריקנית לא תשתתף בועידה המרובעת שתיערך בשארם א-שייח ביום שלישי הקרוב. בועידה ישתתפו ראש ממשלת ישראל, אריאל שרון, נשיא מצרים, חוסני מובראק, מלך ירדן, עבדאללה, ויו"ר הרש"פ, אבו מאזן.
