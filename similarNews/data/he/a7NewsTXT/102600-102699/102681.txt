

"אין חילוקי דיעות ביני לבין ראש הממשלה בעניין שחרור אסירים בטחוניים עם "דם על הידיים", אמר הנשיא והוסיף כי הוא שולל עקרונית חנינה לאסירים שהיו קשורים לרצח אולם יש גם שיקולים הומניטריים בחשבון הכללי.

נשיא המדינה, משה קצב, נפגש היום לשיחה עם שרת החוץ בממשלת שוויץ, הגב' מישלין קלמי- ריי. בתשובה לשאלות עיתונאים אמר הנשיא, כי עקרונית הוא שולל קיצוב עונש לאסירים ביטחוניים שהורשעו ברצח או בסיוע לרצח. אולם, אמר הנשיא ישנם שיקולים נוספים, הומניטאריים שהנשיא מביאם בחשבון במסגרת שיקוליו. הנשיא הוסיף ואמר כי בכל מקרה אין כוונה לשחרר אסירים ש"דם על ידיהם".

שרת החוץ השווצרית בקשה מהנשיא להקל על סבלם של הפלשתינים הנובע, לדבריה מפעולות צה"ל.
הנשיא הבהיר שפעולות צה"ל אינן נקמה ואפילו לא עונש, אלא מעשים של מניעה. "הטרוריסטים שפועלים מתוך אוכלוסיה אזרחית הם שאשמים בסבל הפלשתינים. איש לא יכול לצפות שנסכים למחוות ולשיחות מדיניות בשעה שהטרור נמשך. אנו מצפים מיו"ר הרשות הפלשתינית, אבו- מאזן שיגלה נחישות במאמציו להפסקת הטרור. הנשיא הוסיף "אני מצפה למאה אחוז מאמץ מצד אבו- מאזן, גם אם לא יהיו מאה אחוז תוצאות".
