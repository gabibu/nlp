

מיזם חדש של חברות הסלולאר יספק לחיילים מידע בנושאי נוהג ומשמעת, דרכי הגעה למחנה, חדשות בענייני צבא ומדריך טלפונים צבא.

מדריך חדש בשם "זמין לחיילים" צפוי לעלות בחודש הקרוב למסכי הטלפונים הסלולאריים. כך מדווח 'במחנה'. חברות הסלולאר: פלאפון, סלקום, אורנג' ומירס אמורות לאשר בשבועות הקרובים את הפורמט הסופי של המדריך, שיאפשר לחיילים להתחבר באמצעות המכשיר ישירות למידע חיוני הנוגע להם. בין השירותים הכלולים במדריך: מדריך טלפונים לחייל, מידע על מבצעים והטבות לחיילים, פרטים בנוגע לעתודה האקדמית, מידע בנושא נוהג ומשמעת, פירוט דרכי ההגעה לבסיס, ואפילו חדשות בענייני צבא, מתוך אתר דובר צה"ל, "במחנה", גלי צה"ל וביטאון חיל האוויר.

הרעיון לפיתוח מקורו ביוזמה של החברות הסלולאריות לפתח מנוע חיפוש מידע לחיילים. על הפרויקט הופקדו החברות "זמין 24" ו"פסקול", המספקות שירותי מידע לחברות הסלולאריות.

גרסת האינטרנט של השירות, בכתובת www.zamin24.info/sherut תושק כבר השבוע. "המטרה היא לא להחליף את המקורות הרשמיים, אלא למסור את המידע בצורה יותר קלה ויותר זמינה", אומר רונן סלומון, שמנהל את הפרויקט מטעם חברת "זמין 24". לדברי סלומון, הכוונה העתידית היא להוסיף למדריך שירות היכרויות ולוחות. "אנחנו מתכוונים לעזור לחייל למצוא אהבה בסביבה הקרובה, או למצוא מכוניות יד שנייה, פשוט משום שראינו שאין אף מערכת שעושה את זה עד הסוף".
