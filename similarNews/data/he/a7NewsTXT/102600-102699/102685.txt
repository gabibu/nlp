

חוק פינוי פיצוי לא כולל פיצוי עבור חורבן מוסדות לימוד תורה בגוש קטיף. כך עולה מדיווח בבטאון "שערים" של הסתדרות פועלי אגודת ישראל בא"י.

כתבתנו רותי אברהם מוסרת כי עפ"י הבטאון גם חברי ועדת הכספים שערכו סיור בגוש קטיף הופתעו לדעת כי הצעת החוק פינוי פיצוי קובעת ש"לא יינתן כל פיצוי על מבני ציבור וקהילה".

לפי דיווח בגוש קטיף ישנו אחוז גבוה ביותר של לומדי תורה יחסית לאוכלוסיה : 20% מהאוכלוסייה, מגיל 3 ועד גיל שיבה, הם לומדי תורה בבחינת "תורתם אמנותם". בין המוסדות: ישיבת הסדר נוה דקלים, בגלגולה הקודם "ישיבת ימית", שבה לומדים כ 100 בחורים ואברכים. בין כתליה נוצר המכון הגבוה להוראה שממנו נוצרה ישיבה נוספת "תורת חיים" בראשות הרב שמואל טל. ב"תורת חיים" לומדים כ 230 תלמידים ואברכים. בסמוך לישיבת "תורת חיים" נמצא תלמוד תורה "תורת חיים" שבו מתחנכים כמאה תלמידים ב"שיטת זילברמן".

תלמוד תורה ותיק בגוש קטיף הוא "נאות קטיף" שבו לומדים 271 בנים מכיתה א' עד לחטיבת הביניים. תלמוד תורה נוסף הוא בישוב עצמונה שבו לומדים כ 230 תלמידים. בעצמונה פועלת גם גם המכינה הקדם צבאית בראשות סא"ל במיל הרב רפי פרץ, שבה לומדים השנה 170 תלמידים. במורג, הישוב הדרומי ביותר של מועצה אזורית חוף עזה, פועל כולל של 16 אברכים. בישוב קטיף פועלת הישיבה היחידה בעולם העוסקת בלימודי הסביבה הים והמדבר. מספר תלמידיה מעל 90. בניסנית פועלת ישיבה שהוקמה על ידי גרעין ישיבת שדרות בראשה הרב פנדל. בנצרים פועל תלמוד תורה בו לומדים 64 תלמידים, ישיבה גבוה "נצר מטעי" שבה לומדים 30 תלמידים ואברכים. בכפר דרום פועל מכון התורה והארץ. בבית הכנסת של הישוב פועל כולל של כ 30 תלמידים. בנוה דקלים פועלת גם "תלמודית", ישיבת מתמידים המופעלת על ידי מועצה דתית אזורית.

על היחס לעומדים להעקר קובל הרב הראשי לשעבר הרב ישראל לאו, "לאנשים לא מוצע אורח חיים דומה בשום מקום אחר. מדברים איתם על פיצוי כספי, אבל אדם שגידל חממות, חסה או ירקות, חקלאי או אדם דייג מהישוב דוגית, והם טפחו חקלאות מופתית למעלה מ 30 שנה. זה שאתה משכן אותו בדירה באשקלון או בשדרות אתה מוצא לו פתרון אולי לקורת גג. אבל לא מעבר לזה".

הוא אף מתריע כי מדובר למעשה בחורבן קהילות "זו חברה שלמה... הוא מאבד את החברה שלו, מתנתק מהמשפחה שלו, מהקהילה שלו, מביה"ס, אז גם מקור הפרנסה איננו. זה לא יהיה אותו דבר, החברה לא תהיה אותה חברה ואתה לא מציע לו בתמורה שום דבר ממשי".

יתירה מכך אומר הרב לאו "הנכונות לסגן באופן חד צדדי בלי לקבל מחויבות לשקט ולרגיעה מעבר לגבול נשמעת מוזרה.. לפחות היית בא ואומר אבל יש שלום, השלום מצדיק ויתורים כואבים. .. ראינו בכם התיישבות עם חזון תורה ועבודה של אהבת ישראל, אהבת התורה ואהבת הארץ. אבל השלום חשוב יותר... אף אחד לא מבטיח אפילו את השלום הקר, אף אחד אינו מוכן להבטיח ובצדק שלא יירו יותר טילים מרגמות או מכונות תופת מרצועת עזה ,המאוכלסת בארגוני טרור רבים, לא רק לעבר שדרות, הפעם יכול עוד חלילה הגבול לזוז לעבר אשקלון".
