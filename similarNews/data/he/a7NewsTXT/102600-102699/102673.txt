

אחד מכל ששה ילדים בדואים ואחד מכל שמונה ילדים יהודים בכיתות א' בנגב סובלים מתת-תזונה. בנוסף 11% מהילדים היהודים סובלים מהשמנת יתר לעומת 2% מקרב הילדים הבדואים.

נתונים אלו עולים ממחקר חדש שנערך על ידי המרכז ע"ש דניאל אברהם לבריאות ולתזונה בפקולטה למדעי הבריאות באוניברסיטת בן-גוריון בשיתוף עם משרד הבריאות. ממצאי המחקר מתפרסמים לקראת כנס בינלאומי מיוחד בנושא: "תזונת ילדים בישראל וברשות הפלשתינית-חיפוש אחר יוזמות משותפות", אשר יתקיים מחר, יום שני, ה-7 בפברואר 2005, באוניברסיטת בן-גוריון.

המחקר, שנערך על ידי פרופ' דרורה פרייזר, העומדת בראש המרכז ע"ש דניאל אברהם לבריאות ולתזונה באוניברסיטה וד"ר נטליה בילמקו, הקיף 791 ילדים מכיתות א' בנגב. המחקר מצא בנוסף כי ילדים בדואים הגרים בפזורה נמצאים בסיכון פי 2.4 לתת-תזונה בהשוואה לאלה הגרים בישובים מוכרים. בנות יהודיות וילדים מרמה סוציו-אקונומית גבוהה נמצאים בסיכון להשמנת יתר.

עורכי המחקר ממליצים לגורמים הטיפוליים ליזום תכנית להקניית תזונה נכונה ואורח חיים בריא, לרבות תכניות למניעת תופעות של תת-תזונה והשמנת יתר בקרב הילדים, תוך התאמתם למגזר ולתרבות תרבות הספציפית-יהודית ובדואית כאחד.

מחקר אחר המתפרסם לקראת הכנס, בדק את מידת הביטחון התזונתי בקרב 15 בתי ספר יסודיים באזור הנגב. המחקר קובע כי ילדים המתגוררים בישובים הבדואים נמצאים ברמת סיכון גבוהה יותר מהילדים במגזר היהודי בנגב. עורכי המחקר, ד"ר רוני קאופמן וד"ר דורית סגל-אנגלצ'ין מהמחלקה לעבודה סוציאלית באוניברסיטת בן-גוריון, קובעים כי 17% מההורים בבתי הספר מהמגזר היהודי בנגב דיווחו שהם שולחים לעתים את ילדיהם לבית הספר ללא מזון בשל קשיים כלכליים-זאת לעומת דיווחים בשיעור של 48% מצד ההורים במגזר הבדואי.
