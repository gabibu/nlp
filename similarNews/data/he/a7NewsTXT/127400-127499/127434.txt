

יושב ראש ועדת חוץ ובטחון, יובל שטייניץ, מותח, בערוץ 7, ביקורת על כך שהאמריקנים קיבלו את אבו מאזן לביקור בשעה שבמעשיו בשטח הוא נותן יד להמשך התפתחות והתעצמות ארגוני הטרור.

יושב ראש ועדת חוץ ובטחון, ח"כ ד"ר יובל שטייניץ, מגיב בראיון לערוץ 7 על דבריה של קונדוליסה רייס כי הבניה במעלה אדומים בשטח 1 E "אינה תואמת את מדיניות הממשל", ואומר: "עם כל הידידות המופלאה בין ארה"ב לבין ישראל, נראה לי מאד תואם את מדיניותה הנכונה של ישראל לחבר את מעלה אדומים לירושלים. יש מדיניות אמריקנית, ו'כבודה במקומה מונח'. המדיניות הישראלית אינה חופפת במאה אחוז את המדיניות האמריקנית, ואם יש אינטרס ישראלי עליון לחבר את מעלה אדומים לירושלים למדינת ישראל, הוא גובר".

שטייניץ מזהיר כי אי חיבורה של מעלה אדומים לירושלים באמצעות בניה, יגרום לניתוקה ממדינת ישראל באמצעות בניה ערבית. "יש שתי אופציות או לבנות את 1 E ולחבר את מעלה אדומים לירושלים או לוותר על מעלה אדומים. אם לא יחברו אותה לירושלים בגשר בניה רציף, ואם יתנו לערבים לבנות שם, שזו תהיה התוצאה דה פקטו בשטח, לא תהיה מעלה אדומים בעתיד. ישראל צריכה להחליט: בונים ומחברים את מעלה אדומים לירושלים או מאפשרים לערבים לנתק אותה, ופירוש הדבר שמתנתקים ממעלה אדומים".

את זה, מוסיף שטייניץ, צריך לומר בבהירות.

לשאלת כתבנו יגאל שוק האם כוונת שטייניץ שגורלם של ישובים שלא יהיו מחוברים בבניה ויהיו מנותקים, כמו המקרה של מעלה אדומים, הוא "לא להיות", משיב שטייניץ: "זה בדיוק מה שאני חושב. לכן אני בעד חיבור של כל גושי ההתיישבות ואזורי הבטחון הקריטיים למדינת ישראל. לכן אני בעד חיבור גוש עציון למדינת ישראל על ידי בניה ועל ידי תוואי נכון של הגדר, חיבור של כל האזור שבין צפון פרוזדור ירושלים עד לכביש 443 וגבעת זאב - גם שם צריך לבנות ולחבר כי זה שטח חיוני למדינת ישראל. לכן אני בעד תוואי נכון במערב השומרון בכל אזור שבין ציר אלקנה אריאל מודיעין עלית, כדי שאזור קריטי זה הצופה על גוש דן ושדה תעופה בן גוריון, יישאר גם בהסדר קבע בתחום ישראל".

שטייניץ מותח ביקורת על כך שהאמריקנים קיבלו את אבו מאזן לביקור בשעה שבמעשיו בשטח הוא נותן יד להמשך התפתחות והתעצמות ארגוני הטרור. "לא רק שאינו מפרקם מנשקם אלא מאפשר להם להבריח נשק, לאמן אנשים, לגייס אנשים, ולהכין את סיבוב האלימות הבא".

האמריקנים לדבריו היו צריכים לומר לאבו מאזן כמו שאמרו לכל העולם: תחליט או שאתה נלחם בטרור או שאתה תומך בו, אין אמצע. אם ישראל היתה אומרת לו את הדברים כפי שאמרה לערפאת בזמנו, גם ארה"ב היתה אומרת לו אותם. יחד עם זאת מוסיף שטייניץ, אי אפשר להלין על האמריקנים כאשר רה"מ בעצמו נפגש עם אבו מאזן. "אם אבו מאזן הוא כמו ערפאת, צריך לומר זאת, וצריך לנהוג בהתאם ולהציב בפניו דילמה ברורה: או שיילחם בטרור ויפרק את הארגונים מנשקם ואת תשתיות הטרור ו'בלי תירוצים', "או שנסגור אותו כמו קודמו במוקטעה, במקרה הטוב".

האחריות להתחזקות הטרור והטרוריסטים ברש"פ נופלת על כתפי אבו מאזן אבל גם על כתפי מצרים, אומר שטייניץ. רוב הנשק והתחמושת לטובת התחזקות זו בעזה ויו"ש, מגיעים ממצרים והיא נושאת באחריות להתחזקות החמאס וארגונים נוספים. שטייניץ מקווה שהאמריקנים ילחצו על אבו מאזן להוציא את החמאס מהבחירות.

הוא מציין כי בעת ביקור שערך לאחרונה בראש משלחת ועדת חוץ ובטחון בארה"ב, נפגש עם בכירי הבית הלבן והפנטגון, ושמע גישות שונות ביחס לחמאס: בכירי הבטחון הלאומי הסכימו כי ייצוג ארגון טרור החמאס בפרלמנט ובממשלה מנוגד לאינטרסים אמריקניים, לא רק לאלו הישראליים, וכי יש להתנגד לשיתוף הארגון בבחירות, אך "שמענו גם גורמים בעיקר ממחלקת המדינה שהיו מוכנים להשלים עם מעורבות החמאס בבחירות".

למעשה השתתפות החמאס בבחירות מהווה הפרה מוחלטת של כל ההסכמים כולל הסכמי אוסלו אך ההתנגדות למהלך החלה מאוחר מידי ובשפה רפה מידי, אומר שטייניץ. שותפות החמאס בממשלה פירושה שהיא ממשלת טרור   ממשלת טאליבן ויש לדעתו לומר זאת לאמריקנים.

בהופעתו האחרונה של רה"מ בפני ועדת חוץ ובטחון הוא התנגד להשתתפות החמאס בבחירות, אומר שטייניץ, לעומת זאת בממשלת ישראל "בעיקר בצד השמאלי שלה, העבודה" נשמעות "זמירות" לפיהן יש להשלים עם מעורבות החמאס ו"אולי זה טוב לנו, ואולי החמאס יתמתן בעקבות הבחירות". "צריך לדאוג שהחמאס יפורק מנשקו ויכיר במדינת ישראל כמדינה יהודית ודמוקרטית ואחר כך, אם זה לא יהיה ארגון טרור נאפשר לו להפוך למפלגה פוליטית", אומר ח"כ שטייניץ.
