

דו"ח הביניים של האו"ם לחקירת ההתנקשות ברפיק אל-חרירי ראש ממשלת לבנון לשעבר קובע: ההתנקשות "לא היתה יכולה להתבצע בלי אישור של בכירים במנגנוני הביטחון של סוריה". עוד בדו"ח: שר החוץ הסורי א-שרע שיקר

בכירים במנגנוני הביטחון של סוריה ולבנון מעורבים ישירות בהתנקשות בראש ממשלת לבנון לשעבר, רפיק אל-חרירי, בביירות לפני שמונה חודשים, כך קובע דו"ח ביניים של חקירת הרצח שחלקים ממנו התפרסמו הלילה במטה האו"ם בניו יורק. הדו"ח, שכתב החוקר דטלב מהליס, קובע עוד כי בכירים סורים ניסו לפגוע בחקירה, כולל שר החוץ פארוק א-שרע, ששיקר במכתב ששלח למהליס. אולם למרות הביקורת החריפה על הבכירים, לא מופיעה דרישה לעצרם לעצרם.

בין הבכירים ששמם מוזכר בדו"ח בהקשר להתנקשות מופיעים רוסתום רזאלה, שהיה המפקד האחרון של המודיעין הסורי בלבנון לפני נסיגת סוריה ושימש בתפקידו בעת ההתנקשות בחרירי, וכן מוסטפא חמדן, מפקד משמר הנשיאות הלבנוני באותה עת. חמדאן נעצר יחד עם שלושה קצינים לבנונים בכירים על ידי שלטונות לבנון כחשודים במעורבות בהתנקשות.

כן נקבע בדו"ח שנשיא לבנון, אמיל לחוד, וראש הביטחון הצבאי של לבנון, ריימונד עזאר, קיבלו שיחות טלפון דקות ספורות לפני הפיצוץ שאירע סמוך לשיירתו של חרירי ממחמוד עבד אל-על, אחיו של שיח' אחמד עבד אל-על. שני האחים שייכים לקבוצה סונית פרו סורית בשם "אל-אחבאש", ולפי הדו"ח השיח' מהווה "דמות מפתח בחקירה". גם אסף שווכת, גיסו של נשיא סוריה, בשאר אל-אסד, מצוין בהקשר להתנקשות.

מחבר הדו"ח ציין כי רמת שיתוף הפעולה של שלטונות סוריה "פגמה בחקירה והקשתה לעקוב אחר קצות חוט שעלו ממספר מקורות". הוא קרא להרחבת החקירה תוך שיתוף מערכת המשפט ורשויות אחרות בלבנון. לדברי מהליס, יש לחקור כיוונים נוספים, כמו חסימת מערכות הקשר של שיירתו של חרירי בדקות לפני ההתנקשות.

לדברי אחד העדים שחקרה הוועדה, סורי המתגורר בלבנון ולטענתו עבד עם המודיעין הסורי, ההחלטה להתנקש בחיי חרירי התקבלה לאחר ש"בכירים סורים ולבנונים קיבלו על כך החלטה" כשבועיים לאחר החלטת מועצת הביטחון של האו"ם שדרשה את נסיגת סוריה מלבנון". לדבריו, בכירים במערכת הביטחון של לבנון נסעו לסוריה כמה פעמים לתכנן את ההתנקשות. "בכיר סורי שהוצב בלבנון אמר לעד לפני כתשעה חודשים כי 'חרירי היה בעיה גדולה לסוריה'", נכתב בדו"ח. חודש לאחר מכן אמר הבכיר לעד כי "בקרוב תהיה בלבנון 'רעידת אדמה' שתשכתב את ההיסטוריה שלה".

השר שמעון פרס, מיהר הבוקר להצהיר בראיון כי "ישראל עומדת בפני הזדמנויות אדירות בשל הנעשה בצפון, היינו: סוריה ולבנון". לדבריו, ישראל צריכה להשאיר לארה"ב ולצרפת את ההובלה והטיפול בסוריה. פרס טען כי מתרחשות התפתחויות מדהימות - בעקבות פרשת רצח אל-חרירי והחקירה המתנהלת. אין זה טיבעי, אמר, שמשפחה אחת, היא משפחת אסד, שולטת בסוריה למרות שהיא נמנית עם עדה שהיא מיעוט בסוריה.

ערביי ישראל הפרו-סוריים תוקפים מצידם את הדו"ח. חברי הכנסת טלב א-סאנע מסיעת רע"ם אמר כי הוא "תפור על פי מידות פוליטיות, כדי לתת עילה לארצות הברית להתערב בענייניה של סוריה".

זאת לדבריו, "לא מתוך דאגה להגיע לחקר האמת אודות הרצח הנפשע, שהוא רק תירוץ בעיניהם של האמריקנים" א-סאנע קרא לליגה הערבית לגלות מעורבות וליטול יוזמה "כדי שהאזור לא יסבול הרפתקה צבאית נוספת". גם שר ההסברה הסורי, מהדי דחלאללה, דחה את מסקנות הביניים של ועדת החקירה הבינלאומית לחקירת רציחתו של ראש ממשלת לבנון לשעבר רפיק אל-חרירי, הקושרות בכירים סורים לרצח. לדבריו, "הדו"ח שהוגש לאו"ם חלקי, פוליטי, רחוק מהאמת ומהווה חלק ממסע הונאה".

הבוקר גם קרא חבר פרלמנט בלבנון הידוע כאנטי-סורי קרא לנשיא המדינה, אמיל לאחוד, להתפטר מתפקידו. זאת, לאחר שדו"ח החקירה "הצביע ישירות על מעורבותם של בכירים בסוריה ובלבנון".

חבר הפרלמנט ג'יברן טועייני אמר בראיון לרשת הטלוויזיה הלבנונית "LBC": "לו הייתי לאחוד הלילה - הייתי מתפטר".


חוקר האו"ם מהליס קבע עוד בדו"ח כי הסבירות הגבוהה ביותר היא שהפיצוץ נגרם על ידי מחבל מתאבד, כאשר הפעלת המטען בשלט רחוק נחשבת סבירה פחות.

הדו"ח מתבסס על הצהרות של 244 עדים, ממצאים שהתגלו בזירת הרצח והוא נכתב בעקבות עבודתם של 30 חוקרים מ-17 מדינות. הדו"ח קובע כי ההתנקשות בחרירי "לא היתה יכולה להתבצע בלי אישור של בכירים במנגנוני הביטחון של סוריה וללא שיתוף פעולה של מקביליהם בלבנון".

מועצת הביטחון של האו"ם אמורה לדון בדו"ח ביום שלישי, ומזכ"ל האו"ם, קופי אנאן, הודיע כי יאריך את מנדט ועדת החקירה עד יום חמישי י"ד בכסלו, 15 לדצמבר.

בביירות תוגברו מאוד אמצעי הביטחון בימים האחרונים, מחשש שפרסום דו"ח מהליס יגרור פגיעה במתנגדי סוריה בלבנון. כוחות צבא לבנון מסיירים בבירה, ומחסומים הוקמו מחסומי דרכים בצמתים מרכזיות בעיר.

לאחוד, ומפקד הצבא גנרל מישל סוליימן, פירסמו ביום רביעי הודעות נפרדות, שבהן נאמר שהצבא ושירותי הביטחון גויסו כדי להגן על ביטחון הציבור ולמנוע הפרעות. בתקשורת מתפרסמות ידיעות, המגבירות עוד יותר את המתח, בהן נאמר שפוליטיקאים עלולים להיעצר בקרוב בשל מעורבות לכאורה ברצח.

מזכ"ל חיזבאללה, חסן נסראללה הפרו-סורי, הצהיר אתמול בבירות כי הוא מקווה שהדו"ח יגיע למסקנות חותכות וברורות על סמך ראיות מוצקות. בנאום מדיני שנשא נסראללה בתום ארוחת שבירת צום הרמדאן, הוא הזהיר כי אסור שהדו"ח יהיה פוליטי, ודרש שיגובה בתשתית ראייתית ברורה. כמו כן אמר נסראללה שארגונו נוטל חלק כמתווך במגעים בין ממשלת לבנון לבין האירגונים הפלשתיניים הפועלים בלבנון.

מוקדם יותר השבוע התפרסם כי ארה"ב וצרפת מכינות הצעות חדשות למועצת הביטחון של האו"ם בעניין מעורבות סוריה ברצח ובהזרמת נשק לגורמים בלבנון. שגריר ארה"ב לאו"ם, ג'ון בולטון, אמר בעקבות פרסום הדו"ח כי ארה"ב "שקלה כמה אפשרויות" בעניין, אך תחליט על צעדיה רק לאחר קריאת הדו"ח והתייעצות עם ממשלות אחרות. בהמשך הודיע משרד החוץ של ארה"ב כי "קריאה ראשונית של הדו"ח מרמזת כי יש כמה ממצאים מטרידים והדו"ח מצריך דיון נוסף של הקהילה הבינלאומית".

בממשל האמריקאי ניסחו בימים האחרונים עקרונות לפעולה נגד סוריה. עיקר מאמציה של ארה"ב בשלב זה יוקדשו לערוץ הדיפלומטי. מייד עם פרסום הדו"ח, שלפי ההערכות יקשור בין סוריה לבין ההתנקשות בראש ממשלת לבנון חרירי, צפוי הממשל לפעול להטלת סנקציות חמורות על סוריה באמצעות מועצת הביטחון.

שרת החוץ, קונדוליזה רייס, אמרה שלשום בסנאט כי כל האופציות לפעולה נמצאות על השולחן, ולא שללה שימוש עתידי באופציה צבאית. עם זאת, בשלב זה ארה"ב איננה מעוניינת בהפעלת כוח צבאי נגד סוריה, כדי לא להרתיע את שותפותיה באיחוד האירופי ובשאר העולם.

