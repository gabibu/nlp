

הותר לפרסום כי ב- 25 בספטמבר 05' עצרו שירות ביטחון כללי ומשטרת ישראל את מחמד חלף, אזרח ישראלי תושב ג'ת, לאחר שעלה בחקירתו של מחבל חמא"ס מטול כרם, כמי שהעביר לו חומרים אשר שימשו לייצור מטענים עימם בוצעו מאוחר יותר פיגועים כנגד מטרות ישראליות.

ב- 1 בספטמבר 05' נעצר בפעילות משותפת של שירות ביטחון כללי וצה"ל ואאל זקלה, מחבל חמא"ס מטול כרם, בן 22, חבר בחולייה שאחראית לתכנון, ארגון וביצוע מס' פיגועים בהם נפגעו אזרחים ישראליים.

בחקירתו הודה זקלה כי פנה למחמד חלף, אזרח ישראלי, בן 54, תושב ג'ת/עירון, וביקש ממנו חומרים לייצור מטענים, ובכלל זה אשלגן וגופרית אשר הינם חומרים האסורים במכירה ובאחזקה באיו"ש. חלף, אשר ריצה בעבר עונש מאסר (בשנות ה- 70') בגין ביצוע עבירות ביטחון וכן שימש בעבר פעיל מרכזי בתנועת "בני הכפר", הסכים בידיעה כי זקלה הינו פעיל חמא"ס צבאי ושחומרים אלו ישמשו להרכבת מטענים ולביצוע פיגועים, והעביר את החומרים לשטחים כשהם מוסווים בתוך שקיות סוכר.

עפ"י העולה בחקירתו של זקלה, החומרים אותם מסר לו חלף שימשו לייצור מטענים עמם ביצעו מאוחר יותר פיגועים. עוד עלה כי חלף הכיר ופגש פעילי חמא"ס נוספים וכן כי התבטא כי על הפלסטינים להמשיך במעשים כמו רצח השר זאבי ז"ל. כמו כן הודה זקלה כי תיקן וניקה 5 אקדחים עבור חלף.
חלף הכחיש בחקירה את המיוחס לו.

לציין כי בחודש אוגוסט 04' זומן חלף לפגישה עם שירות הביטחון הכללי לאחר שנחשד כמי שסוחר באמצעי לחימה מול פעילי טרור. בפגישה זו הכחיש חלף את המיוחס לו והוזהר מקשרים בעייתיים לתושבי שטחים או מביצוע פעילות שעלולה לפגוע במדינה.

לאור ממצאי החקירות הוחלט בפרקליטות מחוז המרכז להגיש באמצעות עו"ד זמירה גולדנר כתב אישום ובקשה למעצר עד תום ההליכים נגד חלף בבית המשפט המחוזי בת"א. חלף יואשם בביצוע עבירות ביטחון חמורות של סיוע לאויב במלחמה; מגע עם סוכן חוץ; החזקת נשק ללא אישור כדין; קשירת קשר לביצוע פשע וניסיון לקשירת קשר לביצוע פשע.

יודגש כי המדובר במקרה נוסף של ערבי, אזרח ישראל, בעל קשרים ונגישות אל שטחי ותושבי יו"ש, אשר ארגון החמא"ס משתמש ביכולתו להשיג חומרים המוגדרים כמסוכנים וביכולתו להגיע לשטחי יו"ש ללא כל בדיקה, וזאת במטרה לסייע באופן ישיר לביצוע פעולות טרור.

במקרה זה חשוב להדגיש כי מתוך הראיות עולה כי מחמד חלף היה מודע באופן מלא הן לפעילות החמא"ס בה מעורב חברו ואאל זקלה והן לעובדה כי החומרים אותם העביר מיועדים לשמש לביצוע פיגועים.
