

צה"ל פנה לפעילי הקיבוצים וארגוני השמאל, להגן על הערבים המוסקים זיתים סמוך לישובים יהודיים. זאת, למרות שבעבר שימשו המטעים, דרכי הסתננות של מחבלים לישובים למטרות רצח, וכן שימשו לתצפיות לאיסוף מודיעיני

צה"ל פנה בשבועות האחרונים לפעילים בקיבוצים ובארגוני השמאל, בבקשה שיבואו להגן על הערבים המוסקים זיתים סמוך לישובים יהודיים. זאת, למרות שבעבר שימשו מטעי הזיתים, דרכי הסתננות של מחבלים לתוך הישובים למטרות רצח, וכן שימשו המטעים את ערביי הסביבה, לתצפיות לאיסוף מודיעיני.

בעקבות אירועי רצח אלו, ניסו בעבר תושבים יהודיים במספר ישובים, למנוע מערביי הסביבה להתקרב יתר על המידה לקרבת הישובים, תוך תואנה של מסיק זיתים. בשנים האחרונות, צה"ל והמשטרה מאבטחים את המוסקים הערבים, ע"מ לאפשר להם להתקרב לבתי הישובים היהודיים, ללא הפרעה.

עתה מתברר כי צה"ל פנה לעזרת קיבוצים וארגוני השמאל בבקשה שיסייעו לערבים למסוק את הזיתים, וכן יתלוננו על תושבים יהודיים אם אלו יפריעו למוסקים להתקרב לבתי הישובים. באתר אגף המשימות של התנועה הקיבוצית מתפרסם הבוקר כי "על פי פניית הפלשתינאים, אירגוני השמאל והצבא נענינו כמו כל שנה לסיוע במספר תחומים בביצוע מסיק הזיתים:

זאת על ידי הקמת מערכת אירגונית משותפת באחריות הצבא אשר מגדירה את שטחי המסיק, לוח זמנים, דרכי אבטחת המוסקים, ונוהל קבלת אישורים לפתיחת שערים על גדר ההפרדה.

לשם כך נפגשנו לפני שבועיים עם ראש המינהל האזרחי וקציניו, עם נציגי משרד המשפטים ואירגוני השמאל המסייעים למסיק ובעיקר עם נציגי הפלשתינאים לארגון העבודה". יואל מהרשק, מרכז אגף המשימות של הקיבוצים מספר כי הם פעילים בשני תחומים עיקריים: קשר ישיר ומהיר עם צה"ל ברמת נפות שכם, רמאלה, טול כרם, יריחו ועוד על מנת להבטיח את בטחון המוסקים ולהערך במקרה של בעיות, וכן סיוע לקבוצות מהקיבוצים ותנועות הנוער שמוכנות לקחת חלק במסיק הזיתים.

דובר צה"ל אמר בתגובה כי לא הוא פנה לקיבוצי השמאל אלא גופי השמאל הם שיזמו את הפניה, ולא לצה"ל אלא למינהל האזרחי. דובר המינהל האזרחי אדם אבידן אמר הבוקר בתגובה לערוץ 7, כי בעקבות עתירה לבג"ץ נדרש המינהל האזרחי לתאם פעולות אלו עם גופי השמאל והקיבוצים, לבקשתם.
לדבריו, בשנים האחרונות, היתה הפעילות לא מוסדרת, אולם השנה, בעקבות החלטת בג"ץ, אושר התיאום בין המינהל האזרחי לבין ארגונים אלו.

מרכז "אגף המשימות" בתנועה הקיבוצית יואל מהרשק, אמר הבוקר לכתב ערוץ 7 יגאל אמיתי כי הוא אשר פנה למינהל האזרחי, נפגש עם מפקדיו, ובעקבות פגישות אלו, קיבלו מפקדי מפקדות התיאום והקישור (מת"ק), הוראה ליצור עימו קשר ולתאם איתו את הגעת במתנדבים מהקיבוצים המסייעים לפלשתינאים. לדבריו, ביום ראשון ו' בתשרי בבוקר, נפגש ביוזמתו עם מפקד המינהל האזרחי תא"ל כאמל, ויחד עימו סא"ל איציק קצין האג"ם של המינהל. באותה פגישה סוכם על שיתוף פעולה בין שני הגורמים, וכי הקיבוצים יקבלו את תוכנית העבודה ולוח הזמנים של המינהל בעניין המסיק. באותו יום, בצהריים, נפגש מהרשק גם עם נציגי משרד המשפטים, ביוזמתם, באותו עניין. לדברי מהרשק באותה פגישה השתתף גם קצין האג"ם של פיקוד מרכז.

מהרשק ציין בשיחתו עם כתבינו, כי "הפלשתינאים צריכים את כוח האדם שלנו, כיוון שהם רעבים, והמחבלים פוגעים בניידות שלהם. אנחנו בסך-הכול דואגים להם לאוכל, וזו חובתינו כבני אנוש. אינני מנהל כאן מאבק פוליטי, ולא מאבק נגד הכבוש. מאבק זה צריך להעשות בדרכים פוליטיות. אני גאה בשיתוף הפעולה עם צה"ל. היו בעבר פרובוקציות של השמאל הקיצוני ושל הימין הקיצוני, ואני בא בס"כ לסייע לפלשתינאים הרעבים, כי אני איש הומני". מהרשק הדגיש כי הוא תומך בתוכנית אלון, וכי "הרבנים שלי הם טרומפלדור ויצחק שדה".

יצויין כי ארגוני השמאל הקיצוני אכן מתארגנים להצטרף מחר, בשבת, לערבי הכפר סאלם שליד שכם, המתכוונים להתקרב לבתי השכונה החקלאית "גבעת סקאלי", באלון מורה.
הבוקר הופצה לפעילי השמאל הודעה דחופה ברשת האינטרנט, ובה נאמר בזו הלשון: "לבקשה דחופה של תושבי הכפר סאלם אנו משנים את ייעוד הפעולה. מחר שבת, 22.10.05, תושבי הכפר החליטו למסוק באזור הכי קשה ליד חוות סקאלי הסמוכה לאלון מורה. לפיכך נקיים מחר במקום מסיק זיתים.

עונת המסיק החלה בתחילת החודש בקצב איטי בגלל צום הרמאדן. לאחר כשלונם של המתנחלים לקנות את דעת הציבור כנגד ההנתקות מעזה,הם עסוקים עתה בלבצר את מעמדם ברחבי הגדה המערבית.
הפלסטינים הם האוביקט האולטימטיבי לפרוק את תסכוליהם ויחד עם זאת לנהל מערכה של הפחדות והתנכלויות. ביום ראשון, 16.10, מתנחלים פשטו על כרם זיתים של הכפר סאלם, בנפת שכם הציתו את הכרם, התוצאה כ 500 עצי זית נשרפו. ביום רביעי, 19.10, שוב פשטו מתנחלים על כרם הזיתים של הכפר וגדעו,לפי הערכה,לא פחות מ-250 עצים. על מעשים אלו לא נעבור לסדר היום ללא תגובה".

פעילי השמאל מארגנים לפעילות זו הסעות מחר בבוקר, מתחנת הרכבת בתל אביב ומכפר קאסם.

יצויין, כי רק בעונת המסיק הקודמת, בדיוק לפני שנה, ניצלו ערבים מאותו איזור את אבטחת צה"ל אותם, ואת נוכחות אנשי השמאל, וחדרו לישוב יצהר. מחבל, ששירת כשוטר פלשתינאי, הגיע עד לבית משפחת אלברט, בשכונת יצהר-דרום, וכשהבחינה בו בעלת הבית, היא הזעיקה את בעלה, שהצליח להבריח אותו מתוך הבית, באיומי נשק. הבעל, רדף אחרי המחבל והצליח לחסלו.

צה"ל והמשטרה החרימו אז את נשקו של הבעל, בתואנה כי יש לחקור את האירוע, ועד היום טרם הוחזר לו הנשק.
