

העסקה, בשווי כ-100 מיליון דולר להשבחת מטוסי קרב מוונצואלה, מתעכבת יותר משנה; בישראל מעריכים: הממשל מנסה להעביר העסקה לחברה אמריקאית. גם חברות תרופות אמריקאיות לוחצות על הממשל לפגוע בחברות ישראליות

הממשל האמריקאי מעכב זה יותר משנה אישור לעסקת השבחת מטוסי אף-16 של חיל האוויר של ונצואלה בישראל - כך התפרסם אמש ב'מבט לחדשות' בערוץ הראשון. היקף העסקה, שבה זכתה התעשייה האווירית, נאמד ב-100 מיליון דולר.

לתעשיה האוירית נודע שבד בבד עם עיכוב האישור, מנסים האמריקאים להעביר את העסקה לביצוע חברה אמריקאית, ככל הנראה יצרנית המטוסים לוקהיד מרטין. לדבריהם, משרד הביטחון מודע לעיכוב ומנסה לפתור את הבעיה מול הממשל האמריקאי, אך ללא הצלחה עד כה. מדובר במכה קשה לתעשיה הביטחונית של ישראל, הנאבקת קשות כדי לזכות במכרזים ולהשיג עבודות.

מנהיג ונצואלה, הוגו צאווז', ידוע כגורם העוין את השלטון האמריקני והוא קרוב לשליט קובה, פידל קסטרו. בוושינגטון רואים במשטרו של צאווז' גורם המאיים על היציבות במרכז ודרום אמריקה.

ישראל הינה אחת המדינות המובילות בתחום השבחת המטוסים, והיא נמצאת בתחרות עיקשת מול המפעלים הביטחוניים של ארה"ב. חברות ביטחוניות בארה"ב מפעילות לובי חזק בקרב אנשי הממשל כדי שאלו יפעלו להשגת עסקות ביטחוניות.

חברות ישראליות מחוייבות לקבל אישור מהממשל האמריקאי לביצוע עסקות הקשורות בציוד אמריקאי או ברכיבים אמריקאיים. אם מדובר בעסקה ביטחונית, נדרש אישור ממשרד החוץ האמריקאי, ואם מדובר בעסקה אזרחית-ביטחונית, נדרש אישור ממשרד המסחר האמריקאי.

בשנה האחרונה, על רקע המשבר ביחסים עם ארה"ב בעקבות עסקת מטוסי הפאלקון של סין, שבוטלה בלחץ אמריקאי, גובשו הבנות בין ישראל לממשל בעניין היצוא הביטחוני הישראלי. בתעשיות הביטחוניות העריכו, כי הממשל ינצל את ההבנות ההלו כדי לחזק את היצוא של חברות אמריקאיות, על חשבון יצוא החברות הישראליות.

"ברגע שמגישים לאמריקאים בקשה לאישור עיסקה, יש להם אוטומטית יכולת לראות מהן העסקות שחברות ישראליות מנסות לסגור, היכן, באילו מוצרים ובאילו היקפים", מדגישים בתעשיה האוירית. "ברצותם, הם ידחו את האישור וברצותם יחזיקו אותו ולא יתנו אותו. הם לא מסבירים למה, רק מספרים שצריכים עוד אישור ממשרד ההגנה, ממשרד המסחר, או מהמחלקה לביטחון לאומי. בדרך זו האמריקאים שולטים למעשה ביצוא הביטחוני הישראלי". לדברי בכירי התעשיה האוירית, קשה לדעת אם עיכוב האישור נובע מלחצים של חברות ביטחוניות אמריקאיות שרוצות לקבל את העסקות במקום החברות הישראליות, שאינן מסוגלות לבצע אותן בהעדר האישור. הדוברים הזכירו, כי בדרך דומה מפעילות חברות תרופות אמריקאיות לחצים על הממשל האמריקאי, במטרה לפגוע ביצוא של חברות ישראליות מובילות כחברת טבע.

ואולם, התקשורת המקומית בונצולאה אינה מקדישה מקום בולט לפרסומים בדבר ביטול העסקה הביטחונית עם ישראל, ומעדיפה להתמקד ביממה האחרונה בביקורו של הוגו צ'אווז' בצרפת.

עם זאת, גורמי ממשל האשימו את ארה"ב בראיון לרדיו המקומי וטענו כי החלטותיה "מונעות על-ידי אינטרסים כלכליים ותו לא". לטענת אותם מקורות, "המכשולים הם פרי תאוות כסף ובצע".


