

שני עצורים ממחאות נגד העקירה עתרו לאפשר להם מעצר בית עד למשפטם. בג"ץ החליט אמש לבקש בעבורם תסקיר שירות-מבחן ורק אז יחליט. התסקיר יתקבל בבית המשפט רק בעוד שלושה שבועות, ועד אז - ישארו השניים במעצר

שניים העצורים מתקופת המחאות נגד ההתנתקות עתרו בבקשה לאפשר להם מעצר בית עד למשפטם. השניים הגישו לבג"ץ בקשה לעיון חוזר לאחר שערעורם בבית המשפט המחוזי בתל אביב נדחה. בג"ץ החליט אמש לבקש בעבורם תסקיר שירות-מבחן ורק אז יחליט אם להעתר לבקשתם. ואולם, תסקיר זה יתקבל בבית המשפט רק בעוד שלושה שבועות, ועד אז ישארו השניים במעצר.

כתבתנו רותי אברהם מוסרת כי השניים, הראל מרדכי לוינשטיין ואליצור לוינשטיין, חשודים בנסיון להבעיר רכב על נתיבי איילון במסגרת פעולות המחאה נגד הגירוש.

השניים הם אחים, ואחד מהם נשוי ואב לארבעה ילדים, תושב עדי-עד הסמוכה לשילה.

בכתב האישום הם הואשמו בין היתר ב"בקשירת קשר להצתת כלי רכב בנתיבי איילון, סיכון חיי אדם במזיד בנתיב תחבורה, נסיון לסיכון חיי אדם במזיד בנתיב תחבורה". שופט ביהמ"ש המחוזי בת"א חאלד כאוכב החליט להשאירם במעצר עד תום ההליכים בקובעו כי מסוכנותם אינה נובעת רק ממעשיהם, אלא לטענתו ,"גם מהשקפת עולמם והמניעים שהביאום לגמירות דעת לבצע מעשים כה חריגים ומסוכנים". עוד כתב השופט כאוכב בהחלטתו, כי "באיזון בין אינטרס השניים לחירות ותוך התחשבות בנסיבותיהם האישיות, ובין האינטרס הציבורי, הכף נוטה לטובת האחרון. יחד עם זאת נקבע כי יהא זה נכון לבחון את נקודת האיזון בשנית לאחר השלמת ההתנתקות". השופט כאוכב הוא ערבי, יליד יפו.

ערעור נוסף לביהמ"ש המחוזי בת"א שהגישו השניים, לאחר סיום הגירוש נדחה אף הוא. דוחה הערעור, השופט דוד רוזן קבע כי "המבקשים בצעו המיוחס להם עלי כתב אישום, בעיניים פקוחות ובנפש חפצה, מתוך קנאות אידיאולוגית. אמונתם היוקדת בצדקת דרכם, הובילה אותם לתכנן ולבצע 'פיגוע' רבתי שרק בנס לא פגע באזרחים תמימים רבים. המניע האידיאולוגי שדחפם והובילם למעשים הקשים מלמד על מסוכנותם החוצה גבולות של מקום וזמן. המבקשים מסוכנים היו במהלך ביצוע ההתנתקות לפניו ואחריו".

בא כוחם של השנים עו"ד אוחיון טען בדיון בערעורם בבג"ץ כי הם לא התכוונו לגרום לפגיעה ברכוש או בנפש וספק אם היו מודעים לסכנה כזו "אם אכן היתה קיימת סכנה כזו". אוחיון ציין את דברי הערכאה הקודמת כי יהיה מקום לשקול מחדש "בין האינטרס הציבורי לזה הפרטי" לאחר סיום הגירוש. בדיון הסכימה נציגת המדינה עו"ד מטר כי "על דרך העקרון" סיום תהליך הגירוש הוא בגדר 'נסיבה חדשה' "שיש בה כדי להצדיק בחינה מחדש של החלטות בענין מעצר עד תום ההליכים".
היא ציינה כי עצורים רבים אכן שוחררו בעקבות כך ממעצר. עם זאת התנגדה מטר לשחרור השניים למעצר בית, משום שלדבריה נשקפת מהם סכנה כי הם פעלו "ללא כל מעצורים".

שופטת בג"ץ מרים נאור הורתה להכין תסקיר שירות מבחן, והודיעה כי לאור מסקנותיו של התסקיר תקבל החלטה בדיון. ואולם כאמור, דיון זה יערך רק בעוד שלושה שבועות, ביום שלישי, ו' במרחשוון 8 בנובמבר, ועד אז נגזר על השניים להישאר במעצר.

