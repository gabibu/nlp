

יו"ר הרש"פ, אבו-מאזן, ייפגש היום עם נשיא ארה"ב, ג'ורג' בוש, בבית הלבן. שרת החוץ האמריקאית, קונדוליזה רייס הבהירה כי בניה בתחום שבין ירושלים לבין מעלה אדומים, סותרת את מדיניות הממשל.


יו"ר הרש"פ, אבו-מאזן, ייפגש היום עם נשיא ארה"ב, ג'ורג' בוש, בבית הלבן. 'הארץ' מדווח כי אבו מאזן יעמיד במרכז הפגישה את הבנייה הישראלית ביהודה ושומרון ואת בניית גדר ההפרדה בעוטף ירושלים; הוא ידרוש התערבות אמריקאית להפסקת הבנייה ולפירוק המאחזים הבלתי-חוקיים ביו"ש. בארה"ב מקווים שהפגישה תסייע לאבו מאזן לחזק את מעמדו ברשות, ומתכוונים לערוך לו קבלת פנים חיובית ככל האפשר.

שרת החוץ של ארצות הברית קונדוליזה רייס אומרת כי הבהירה לישראל נחרצות כי בניה בתחום שבין ירושלים לבין מעלה אדומים, סותרת את מדיניות הממשל.

בדיון בוועדת החוץ של הסנאט בוושינגטון אמרה השרה רייס כי ארצות הברית מוטרדת מן הבניה סביב ירושלים ומקזזת כספים מהסיוע לישראל בגלל פעילות ההתנחלות. עם זה, ציינה כי יש לראות את התמונה הכוללת לפיה ישראל פינתה את רצועת עזה ובאזור כולו יש התקדמות.

אתמול פירסם "הניו יורק טיימס" שהממשל מתכוון ללחוץ על אבו-מאזן להציב תנאים חדשים להשתתפות מועמדים המזוהים עם חמאס או קבוצות חמושות אחרות בבחירות לפרלמנט ובכלל זה דרישה מהמועמדים להתנער מ"אלימות ושיטות אנטי-דמוקרטיות ולא חוקיות".
