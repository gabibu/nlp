

בעקבות הפיגוע הרצחני שארע ביום א', הודיעה מערכת הבטחון כי תאסר על כלי רכב פלסטינים פרטיים לנוע בציר 60 מצומת תפוח ועד אדם ומכביש המנהרות לשמעה. המציאות בשטח אחרת: הפלסטינים נעים בחופשיות וללא הגבלה.

אחרי הפיגוע הרצחני שארע ביום ראשון השבוע בגוש עציון והפיגוע בצומת עלי בבנימין קיבלו העיתונאים את ההודעה הבאה מצה"ל:

"בעקבות הנחיית הדרג המדיני ובעקבות הערכת מצב שנעשתה בפיקוד מרכז, הנסיעה בציר 60 מצומת תפוח עד לככר אדם, וכן ממחסום המינהרות עד לישוב שמעה, מותרת החל מהלילה לתנועת כלי רכב ישראליים, כלי רכב ביטחוניים, תחבורה ציבורית פלסטינית, ומקרים הומניטריים בלבד.
כמו כן, החל מאתמול הוקמו חסימות הנדסיות המפרידות צירי גישה המובילים לציר 60.
במקביל, נעשית בשעות אלו הערכת מצב לגבי הפיקוח על תנועת הרכבים בשאר אזורי יו"ש."

תושבי יהודה ושומרון דיווחו בימים האחרונים לערוץ 7 כי על אף האיסור אין שינוי על הציר והפלסטינים נעים בחופשיות על הציר ברכביהם הפרטיים.

אחד התושבים מגוש עציון אמר "שילמנו מחיר כבד, שלושה יהודים נרצחו וצה"ל מוציא הודעות כדי להשקיט את האווירה, הוא חייב להוכיח שהוא עושה משהו. אנחנו לא רואים לא סגר ולא כתר, והפלסטינים נוסעים חופשי חופשי. למה מחכים לפיגוע הבא?".

מדובר צה"ל נמסר בתגובה לכתבה כי "בהתאם להערכת מצב שנערכה אחרי הפיגוע הוחלט על הגבלה זמנית של תנועת פלסטינים בקטעים מסויימים בציר 60, באופן מיידי. אין מדובר בהפרדת התנועה אלא בניתוב טקטי לצורך מניעת טרור. לפיכך הוחלט כי המעבר בקטעים אלו יותר, בשלב זב, לרכבים פלסטינים ציבוריים וכן במקרים הומניטריים בלבד".

ראש המועצה האיזורית הר חברון, צביקי בר חי, אמר ביום לוייות הנרצחים ביום שני השבוע כי "תושבי הר חברון עומדים על זכותם לחיות בביטחון באותה מידה כמו תושבי תל אביב. הנחת היסוד ההגנתית החבויה בדברי שר הביטחון בדבר מיגון זה או אחר במקום לצאת להתקפה מכרעת נגד הטרור, מעמידה בסכנה את תושבי הר חברון ומפלה אותם לעומת שאר אזרחי המדינה, מוטב כי שר הביטחון יתן לצה"ל לעשות את אשר הוא יודע ללא הגבלות ולא יעסוק בפתרונות הגנתיים שאין בהם ממש".
