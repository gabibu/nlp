

חברת "אל על" נענתה לפניית משפחתו של צעיר חולה לב ונערכה באופן מיידי בשיתוף עם קופת חולים כללית להטסתו במוצאי יום כיפור לטיפול רפואי בגרמניה.

מדובר בילד בן 17 הסובל ממחלת לב קשה אשר היה מאושפז במחלקת הילדים בבית החולים "שיבא" בתל השומר. לקראת יום כיפור התקבלה בחברת אל על פנייה דחופה מטעם קופת חולים כללית וחברת הביטוח "דיקלה" המטפלות בחולה.

בחברת אל על אומרים כי הבינו שמדובר במקרה של חיים ומוות וכי הצעיר חייב להגיע באופן מיידי לבית החולים בגרמניה לצורך השתלת לב.

למרות שטיסת אל על 351 לברלין במוצאי יום כיפור הייתה מלאה לחלוטין, פנו נציגי אל על למספר נוסעים אשר היו אמורים להיות על הטיסה, וביקשו כי לנוכח הנסיבות הנדירות ויוצאות הדופן, ייאותו להסכים ולעבור לטיסות חלופיות. 12 נוסעים נענו לבקשה המיוחדת וחברת אל על העמידה את מושביהם לצורכי ההטסה הרפואית.

חברת אל על מסרה כי דאגה לכל 12 הנוסעים לפתרונות חלופיים מיידיים הן באמצעות טיסותיה שלה והן באמצעות חברות תעופה זרות. כל הנוסעים כאמור, קיבלו את השינוי בהבנה.

המטוס המריא לגרמניה במוצאי יום הכיפורים, בלילה שבין יום חמישי ליום שישי. אל על בשיתוף עם קופת חולים כללית דאגה כי בטיסה יהיה ציוד רפואי מיוחד הכולל מערך טיפול נמרץ מלא. הילד לווה על ידי צוות רפואי בראשות ד"ר איתן איש טוב, מומחה להטסות רפואיות ופארמדיק מוטס. בנוסף הילד לווה על ידי אביו.

המטוס נחת בברלין ביום ששי בבוקר, י"א בתשרי, והצעיר הועבר מיידית לטיפול בבית החולים.

דובר 'אל על' טוען שהחברה נחשבת לאחת מחברות התעופה המובילות בעולם בתחום ההטסות הרפואיות, ולדבריו היא משקיעה משאבים רבים בכדי להעניק את התנאים האופטימליים הדרושים להצלחתן של טיסות מיוחדות אלו.


