

ענפי המסחר והשירותים רשמו בחודש יולי 2005 למיניינם, גידול של 8,300 משרות (0.7%) בהשוואה לחודש יוני 2005, וגידול של 48,000 משרות (4.2%) בהשוואה לחודש יולי 2004. מספר המשרות בענפי המסחר והשירותים הגיע ל- 1.14 מיליון משרות בחודש יולי 2005. כך עולה מסקירה שפרסם אתמול אגף הכלכלה באיגוד לשכות המסחר, המנתחת אינדיקטורים מתחום התעסוקה.

בהתייחסו לנתונים, אמר אוריאל לין, נשיא איגוד לשכות המסחר כי "היעד המרכזי של התקציב לשנת 2006 הינו עדיין הגדלת שיעור ההשתתפות בכוח העבודה במשק. רק בדרך זו ניתן יהיה להגדיל משמעותית את התוצר לנפש". לין מסביר שניתן להשיג זאת באמצעות הרחבת מגזר המסחר והשירותים, תוך התמקדות בהקמת עסקים קטנים בפריפריה, מה שמחייב הפעלת מדיניות כלכלית המעודדת הקמת עסקים נוספים.

מסקירת אגף הכלכלה עולה כי בחודש יולי 2005 נרשם גידול של 8,300 משרות (0.7%) בענפי המסחר והשירותים בהשוואה ליוני 2005. עיקר העלויות מקורן בענפי המסחר שעלו ב- 5,600 משרות (1.7%), ענף שירותי האוכל והאירוח עלה ב- 2,300 משרות (1.8%), ענף התחבורה אחסנה ותקשורת עלה ב- 2,300 משרות (1.7%) וענף הבנקאות עלה ב- 1,600 משרות (2.1%). לעומת זאת ירד ענף השירותים העסקיים, לראשונה מזה חודשים רבים, ב- 3,500 משרות (0.8%-).

בחודש יולי עלה מספר המשרות במגזר העסקי ב- 14,400 (0.9%) בהשוואה ליוני 2005, בענפי התעשייה נרשמה עליה של 4,300 משרות (1.3%) והם עמדו על 337,000 משרות, בענף הבניה נרשמה עליה של 1,300 משרות (1.1%) ובמינהל הציבורי מספר משרות עלה ב- 1,400 משרות (1.3%).

מהסקירה עולה עוד כי בחודש יולי 2005 נרשם גידול של 48,000 משרות (כ- 4.2%) בענפי המסחר והשירותים, והמגזר העסקי כולו התרחב בכ- 53,400 משרות (3.2%) בהשוואה ליולי 2004.

מקרב ענפי המסחר השירותים, ענף השירותים העסקיים רשם את הגידול המשמעותי ביותר של כ- 21,000 משרות (4.9%), ענף הבנקאות והביטוח רשם עליה של 2,000 משרות (2.6%), ענף המסחר רשם עליה של 14,200 (4.3%), ענף תחבורה, אחסנה ותקשורת עלה ב- 7,700 משרות (5.9%) ואילו בענף האוכל והאירוח נרשמה עליה של 2,900 משרות (2.6%), בעיקר כתוצאה משינויים עונתיים.
