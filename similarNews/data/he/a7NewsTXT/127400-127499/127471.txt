

אלפים רבים השתתפו אמש בעיר דוד, בישיבת הכותל, בישיבת מרכז ובמקומות נוספים בשמחת בית השואבה. ביום א': שמחת חג בבנייני האומה במעמד של הרב שפירא ובעיר האמונה של העקורים.

(בתמונה הגדולה: סוכת מש' חיימסון מאלון שבות)
ביום ראשון תתקיים שמחת בית השואבה בבנייני האומה בירושלים עם מגורשי גוש קטיף במעמד של הרב אברהם אלקנה כהנא שפירא, הרב זלמן מלמד, הרב דב ליאור, הרב יצחק גינצבורג, הרב אליקים לבנון, הרב דוד דודקביץ' והרב אבי"ק שרייבר. בתום האירוע יתקיים לימוד ליל הושענא רבה במגוון שיעורים ע"י הרבנים לגברים ונשים.

רבבות יהודים, מכל רחבי הארץ ואף תיירים רבים מרחבי העולם, פקדו אתמול את רחבת הכותל המערבי. ברחבה התקיימה גם ברכת הכהנים המסורתית, המתקיימת מידי שנה בחג הסוכות בהשתתפות הרבנים הראשיים לישראל.
למרות מזג האויר הסגרירי והחשש מהגשם, הגיע הציבור בהמוניו לכותל. בתום התפילה נשאו הרבנים הראשיים תפילה לשלום העם והארץ והוסיפו שני פרקי תהילים שנאמרו על ידי כל אחד מהרבנים הראשיים.

אתמול קיבלו הרבנים הראשיים את פני העולים לרגל בסוכתם בירושלים, את האורחים הרבים, בהם רבני ערים, אבות בתי-דין, רבני שכונות, דיינים, אשר עלו במיוחד לירושלים לקבל פני רבו ב"רגל".

כמו שלשום - גם אתמול אמנם הצליחו כמה עשרות איש לעלות להר הבית- אך הם הופתעו כשבכניסה להר נאמר להם כי בניגוד להחלטת הבג"ץ   אין היתר ליהודים להתפלל בהר, וכי ההחלטה להתיר את העליה הינה מוטעית ושגויה. למרות זאת ימשיכו גם בימי ראשון ושני לעלות להר בטהרה בנסיון להתפלל על ההר.

לצעדת ירושלים שהתקיימה אתמול בבירה הגיעו 15,000 בני אדם, מספר כפול של משתתפים לעומת השנה שעברה. כ-9,000 בני אדם השתתפו בצעדה לכל אורכה. לצעדה הגיעו משתתפים מעשרות מדינות וגופים שונים.סה"כ עלו לירושלים בימי החג כ-150 אלף איש.

משכן הנשיא בירושלים נפתח למבקרים לרגל חג הסוכות. הנשיא, משה קצב, ורעייתו גילה, אירחו בסוכתם אזרחים שבאו לבירה. בסוכה התארחו אלפי מבקרים מישראל ומהעולם. את הסוכה קישטו תלמידים מבית הספר לאומנויות ומדעים בירושלים.

