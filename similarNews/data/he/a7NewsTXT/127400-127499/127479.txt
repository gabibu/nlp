

ארגון בעלי המוניות מזהיר מפני מצב חדש שבו בגלל ייקור הסולר, יאלצו נהגי המוניות לסרב לבצע נסיעות שגורמות לבעליהן הפסד במקום רווח



יו"ר ארגון בעלי המוניות, אברהם פריד, אמר שהוא חושש כי בגלל התייקרויות הסולר יפעילו נהגי המוניות, לפני כל נסיעה, שיקול דעת של כדאיות הנסיעה ובמקרים מסויימים יודיעו לנוסע כי אין הם יכולים לבצע את הנסיעה משום שהתשלום אינו מכסה את הוצאות הנסיעה.

פריד טוען כי ענף המוניות נקלע למצב קשה. במקרים רבים התעריף לא מכסה את ההוצאה על רכישת דלק ולאחרונה טוענים הנהגים שהם עובדים "על ריק". ההסדר "פיצוי ההתייקרות" שנעשה עם האוצר הוא קטן ערך מול הזינוק במחירי הסולר וכל עוד לא ימצא פתרון הוגן שיפצה את בעלי המוניות על ההפסדים שנגרמים להם, עלולים האזרחים להימצא במצב שבו יסרב נהג המונית לבצע נסיעה בלתי כדאית.

ארגון בעלי המוניות הכריז כי הוא מצפה משר האוצר, אהוד אולמרט "לקיים עימם דיון דחוף במצב שאליו נקלעו בעלי המוניות למציאת פתרונות יצירתיים, חליפיים, לפיצוי נהגי המוניות".

לטענת בעלי המוניות, "מדובר בענף שירות חשוב שהופקר ועומד להתמוטט. איננו יכולים לשאת על גבנו את 'משבר הדלק', ועל האוצר לבוא עם פתרונות מידיים להצלת הענף".
