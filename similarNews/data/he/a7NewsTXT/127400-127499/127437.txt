

יו``ר הרשות הפלשתינית, אבו מאזן, אמר בתום פגישתו עם נשיא ארה``ב כי הסיכוי שהפלשתינאים יזכו למדינה ריבונית, נראים קרובים מתמיד. בוש קרא לישראל להפסיק את הבנייה ביו"ש ולאבו מאזן להלחם בטרור.

יו``ר הרשות הפלשתינית, אבו מאזן, אמר בתום פגישתו עם נשיא ארה"ב, ג'ורג' בוש כי הסיכוי שהפלשתינאים יזכו למדינה ריבונית, נראים קרובים מתמיד.

פגישת יו"ר הרשות אבו מאזן ונשיא ארה"ב ג'ורג' בוש התקיימה אתמול (ה') אחר הצהריים ונמשכה כשעה. בסיום הפגישה קיימו השניים מסיבת עיתונאים בגן הוורדים של הבית הלבן.

''הגיע הזמן לסיים את הסכסוך הישראלי, לנוע לכיוון הסדר קבע. שלום וביטחון לא יוכלו להיות מושגים על ידי מחסומים וחומות'', אמר אבו-מאזן.

נשיא ארה"ב, ג'ורג' בוש אמר כי על ישראל להפסיק את הרחבת הישובים ביהודה ושומרון וכן להסיר מאחזים לא חוקיים. "הרשות חייבת להתנגד לטרור ואילו ישראל חייבת להפסיק את הרחבת הבנייה בהתנחלויות", אמר.

בעניין הקמת מדינה לפלשתינים אמר הנשיא כי "איני משוכנע שמדינה פלשתינית תוקם בימי כהונתי כנשיא, אך גם אם לא, הצבנו את היסודות לכינונה של מדינה כזו. התהליך הוא בלתי הפיך. אשמח לבוא לטקס הכרזת המדינה".

בהתייחסו לנושא המחסומים טען כי ישראל חייבת להסירם, כיוון שהם גורמים לפלשתינים "קשיים והשפלה".
