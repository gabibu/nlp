

הבוקר מל איש כהנא, איתמר בן גביר, את בנו שובאל צדוק בפארק בקרית ארבע. קודם לכן פנתה ח"כ זהבה גלאון, לשר לבטחון הפנים, גדעון עזרא, בבקשה שלא לאפשר לקיים את האירוע.

הבוקר מל איש כהנא, איתמר בן גביר, את בנו שובאל צדוק בפארק בקרית ארבע. בן גביר התכוון לערוך את הברית במערת המכפלה, אך היא סגורה ליהודים, בשל תפילות "רמדאן".

יושבת ראש סיעת מר"צ, חברת הכנסת זהבה גלאון, פנתה לשר לבטחון הפנים, גדעון עזרא, בבקשה שלא לאפשר לקיים את האירוע. גלאון הגדירה את האירוע המתוכנן "הילולה כהניסטית", ולדבריה, חגיגה כזאת תצית את העיר חברון.

לדברי בן גביר, המשטרה שאלה אם האירוע מאושר והקיפה הבוקר את אתר הברית. הצבא הוציא צו שטח צבאי סגור לקברו של ד"ר גולדשטיין. "באשר לזהבה גלאון יצא המרצע מן השק. אותה גברת ששומרת בקפדנות על זכויות מחבלים, קוראת שלא לאשר לי לעשות ברית מילה. מי שמרחם על אכזרים, סופו להתאכזר לרחמנים. ובאשר למשטרה, מישהו שם נפל על הראש והחליט לרקוד לפי החליל של גלאון. לא התכוונתי לערוך הברית בקברו של גולדשטיין ואולם גם אם זה היה כך, ממתי המשטרה אחראית למתן אישורים על ברית. אל אפם וחמתם של שמאלנים. מלתי את בני ונקווה שבן גביר נוסף יהיה פעיל למען העם", אמר בן גביר.
