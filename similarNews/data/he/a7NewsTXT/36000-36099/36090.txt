

בתום ישיבת חירום החליטו ועדי העובדים במשרדי הממשלה לפתוח בעיצומים בכל משרדי הממשלה. הוועדים הורו לעובדים לא לשרת בקבלת קהל, ולא לענות לטלפונים.
העובדים מוחים על אי חידוש הסכמי שכר ואי מתן תוספת יוקר.

הוועדים טוענים כי שכר העובדים אמור להיפגע עוד יותר גם בשל הגזרות המתוכננות בתקציב 2003. נוסף על כך מוחים העובדים על פגיעות בעניינים שונים בחלק מהמשרדים, פגיעות הנגזרות מתקציב 2003, כגון: ביטול השעות הנוספות, ביטול כוננויות, ופגיעה בפנסיה הצוברת.
כזכור, הודיעה ההסתדרות לפני כשבוע כי תפתח בגל של עיצומים ושביתות אם לא תחול התקדמות במשא ומתן עם המעסיקים והמדינה. הנהגת ההסתדרות הודיעה כי בכוונתה לנקוט צעדי מחאה באופן מדורג, החל בעיצומים במגזרים שונים ועד לשביתה כללית במשק.
בד בבד הודיעו ועדי העובדים של 100 אלף עובדי הרשויות המקומיות כי הם מתכוונים לפתוח בשביתה כללית, ללא הגבלת זמן.

במסגרת השביתה לא תעבודנה הסייעות לגננות, אשפה לא תפונה מהבתים ומהשווקים, לא יהיה מענה טלפוני או קבלת קהל ברשויות, ולא יירשמו דוח"ות חנייה.

מזה חודשים אחדים העובדים דורשים להיפגש עם נציגי השלטון המקומי והאוצר כדי לפתור כמה בעיות, ובהן היעדר הסכם עבודה לשנים 2001-1999, מניעת מיסוי קופות הגמל של העובדים, תוספת שכר לעובדים בעלי שכר נמוך ולאחרונה נוספה גם דרישה לתשלום תוספת יוקר.
בשיחה עם כתבת ערוץ 7 אמר אבינועם מגן, דובר ההסתדרות, כי אף על פי שהנפגעים העיקריים מן השביתה הם אזרחי המדינה, ישנה תמיכה רחבה בקרב האוכלוסייה לצעדים שנוקטת ההסתדרות. מגן הציג לכתבתנו את תוצאות הסקר שערכו התעשיינים, המצביע על תמיכה של כ- 76% בקרב הציבור לדרישות העובדים, והסכמה של 40% מהציבור להשבתה של המשק.
"לצערנו", הסביר מגן, "מקבלי ההחלטות מבינים את חומרת צעדיהם רק בדרך הקשה. אנחנו נוקטים צעדים אלה לאחר חודשים של הבלגה".

בתוך כך הביע אתמול נשיא התאחדות התעשיינים עודד טירה את הסכמתו לדון עם נציגי העובדים כדי "להביא לחתימה על עסקת חבילה שבמסגרתה נדון גם בשכר העובדים", כדבריו. טירה מינה צוות לניהול משא ומתן עם ההסתדרות.

בתגובה הורה יו"ר ההסתדרות עמיר פרץ ליו"ר האגף לאיגוד מקצועי שלמה שני להיכנס מיד לדיונים עם ההתאחדות, לדאוג לכך שהנושא המרכזי בהם יהיה הסכם תוספת יוקר. "אנו מקווים שהמעסיקים מבינים כי הנטל אינו יכול ליפול רק על הציבור. בהתמודדות עם המשבר הכלכלי כולם צריכים לתרום את חלקם, ולא נסכים שכל הנטל ייפול על כתפיהם של השכירים בישראל", נמסר מההסתדרות.
