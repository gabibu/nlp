

העיתונות הערבית משתלחת בימים האחרונים ביועצת לבטחון לאומי של ארה"ב, קונדוליסה רייס, ומותחת עליה ביקורת נוקבת וגזענית.

דבריה בראיון ל'פייננשל טיימס', לפיהם אמריקה מעוניינת להביא דמוקרטיה וחירות לעולם האיסלמי עוררו זעם וכתוצאה נפתחה על רייס מתקפה אישית חריפה תוך התמקדות במוצאה האפרו-אמריקני.

ד"ר מחמד בסאם יוסף, סופר סורי גולה, תקף באתר האינטרנט "אח'באר אל-שרק", שופרה של האופוזיציה הסורית, את ההכנות האמריקניות למבצע צבאי בעיראק תוך התייחסות למוצאה האפרו-אמריקני של היועצת לביטחון לאומי.

"יתכן שקונדוליסה רייס השחורה, היועצת האמריקנית לביטחון לאומי, כבר שכחה את מוצאה האפריקני, ולכן [גם שכחה] מדוע היא נמצאת באמריקה ולא באפריקה, מולדתה המקורית. היא צריכה שיזכירו לה שמוצאה מזרע 'העבדים' האפריקניים, אשר האמריקנים שיעבדו עשרות מיליונים מהם והובילו אותם באזיקים ובשלשלאות ממולדתם המקורית באפריקה לאמריקה, והשמידו מליונים מהם, כפי שהשמידו עשרות מיליוני אינדיאנים, בעליה האמיתיים של האדמה האמריקנית!", כתב .

גם בשבועון האופוזיציה המצרי, "אל-אסבוע", ספגה רייס מתקפה קשה מצד בעל הטור, האני זאיד, שכתב תחת הכותרת "קונדוליסה רייס - יועצת לביטחון לאומי בדרגת מופקרת".

הדברים הובאו בממר"י - המכון לחקר תקשורת המזרח התיכון.
