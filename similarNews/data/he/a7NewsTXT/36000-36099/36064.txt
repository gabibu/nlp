

כאשר נשאל על ההצעה העיראקית הרשמית שפורסמה היום בבוקר, ולפיה יכולים נציגים אמריקנים לבקר באתרי הנשק העיראקים, אמר דובר הבית הלבן ארי פליישר כי "זה לא נתון להחלטת עיראק. זה נתון להחלטת האו"ם. השאלה היחידה שנותרה היא באיזה תנאים יחזרו הפקחים, כדי שיוכלו לבצע את עבודתם בצורה יעילה".

פליישר הוסיף ואמר כי נשיא ארה"ב ג'ורג' בוש מצפה להצבעה תומכת-נרחבת בבית הנבחרים, שתעניק לו את הסמכות להפעיל כוח צבאי נגד בגדאד, והביע תקווה כי הדבר ישמש סימן לעיראק לפיו עליה לציית להחלטות האו"ם.

"הנשיא מקווה שההצבעה תשגר מסר משמעותי לעולם ולעיראק, לפיו, אם עיראק לא תציית להחלטות האו"ם, הרי שארה"ב תהיה מוכנה לאכוף את השלום", אמר. לדבריו, "הנשיא מקווה כי עיראק תבין את ההתייחסות הרצינית של ארה"ב, של בעלות הברית שלנו ושל העולם, ותציית להחלטות האו"ם".-

בתוך כך העביר היום מזכיר האו"ם קופי אנאן למועצת הביטחון איגרת המסכמת את תוצאות השיחות שהתקיימו בשבוע שעבר בווינה בין פקחי הנשק של האו"ם לנציגים מבגדאד.

האיגרת שהופנתה ליו"ר המועצה, כללה את נוסח המכתב מהנס בליקס ומוחמד אל-באראדי, ליועצו של נשיא עיראק אמיר אל-סעאדי. כל השלושה השתתפו בשיחות וינה שנערכו ב-30 בספטמבר וב-1 באוקטובר, בניסיון למצוא הסדר מעשי לחזרתם לעיראק של פקחי הנשק, שלא פעלו במדינה זו מאז דצמבר 1998.

"קיבלנו מידע מהוועדה לביקורת ואימות של האו"ם, לפיה מכתבם של בליקס ואל-באראדי כולל את כל המסקנות שהתקבלו בווינה, ביניהן הסכמה על נגישות מיידית, בלתי מותנית ובלתי מוגבלת של הפקחים לכל האתרים בעיראק, בהם גם מה שהוגדר בעבר כ"אתרים רגישים", אמר הדובר פרד אקהארד.

מקורות באו"ם אמרו כי המסמך יפורסם בימים הקרובים.

