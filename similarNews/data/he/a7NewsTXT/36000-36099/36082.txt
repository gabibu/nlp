

מפלגת הימין בבלגיה דורשת לשלול אזרחות מדיאב אבו ג'עג'ע, נשיא הליגה האירופית-ערבית, בטענה כי הוא פעיל של החיזבאללה, שהסתנן במרמה לבלגיה וזכה למעמד של קבע, כך דיווח השבועון הערבי "א-שארק אל-אווסאת" .

בכיר במפלגת הימין, פיליפ דה-וינטר, הגיש תביעה לבית משפט בבלגיה, ובה נטען כי אבו ג'עג'ע הוא פעיל של החיזבאללה הלבנוני, והיה פעיל בפעולות מזוינות של הארגון בדרום לבנון. בעקבות מחלוקות בינו ובין הנהגת החיזבאללה, על רקע הסירוב לבקשתו לקבל קידום הוא פרש מהארגון.

"דיאב אבו ג'עג'ע הגיע בחשאי לבלגיה", מפרט דה- וינטר, "וזכה בתפקיד בכיר, שבעקבותיו ביקש לקבל מקלט מדיני, אך בקשתו נדחתה. מאוחר יותר קיבל מעמד של קבע בבלגיה". דה וינטר מבטיח כי בידיו מסמכים המאמתים את טענותיו, והוא מבקש מבית המשפט "לשלול את אזרחותו של הטרוריסט הזה".

אבו ג'עג'ע מצדו דחה את "הטענות השקריות", לדבריו, והדגיש כי מעולם לא לחם בשורות החיזבאללה, "גם אם אני אוהד את ההתנגדות הלבנונית", הוסיף.

אבו ג'עג'ע אמר ל"א-שארק אל אווסאת" כי לקראת הבחירות בבלגיה, שיתקיימו ב-2006, בכוונתו להגיש רשימה מטעם הליגה האירופית-ערבית. "אני משוכנע שנגרוף את קולותיהם של מרבית הזרים המתגוררים בבלגיה, ונזכה בתמיכתם של הבלגים השותפים לעמדותינו", אמר.

