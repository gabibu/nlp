

בשבת אמור להיפתח כנס של מכחישי שואה בעיר ורונה שבאיטליה. את הכנס מארגנת תנועת "נואבו אורדין אירופיאו" (N.O.E.). פעילי התנועה קוראים להתנגדות עולמית ליהדות, ומקדישים מאמצים רבים להכחשת השואה ולעידוד האנטישמיות.

הליגה נגד השמצה קראה לראש ממשלת איטליה סילביו ברלוסקוני לעשות כל מאמץ כדי למנוע את הכינוס. במכתב ששיגר ראש הליגה אברהם פוקסמן לראש ממשלת איטליה נכתב: "לנוכח העלייה בגילויי האנטישמיות באירופה, שהיא העלייה החדה ביותר מזה עשורים, אנו קוראים לממשלת איטליה לעשות כל שלאל ידה כדי למנוע את קיום הכינוס, וזאת באמצעות אכיפת החוקים נגד השנאה. אנו קוראים לך, ראש הממשלה ברלוסקוני, להוקיע את הגילוי האנטישמי האחרון, לעודד סובלנות ולערוב לבטחונם של יהודי איטליה".

יצוין כי זה הכנס השלישי של מכחישי שואה המתקיים באיטליה בתוך שנה.
בתוך כך הוחלט כי אוניברסיטת וייקאטו שבניו זילנד תתנצל בפני הקהילה היהודית על שלא פעלה כנדרש למניעת פרסום הצהרות אנטישמיות וגזעניות שהצהיר אחד מן הסטודנטים שלה.
ההתנצלות תבוא בעקבות המלצה של שר החינוך לשעבר של ניו זילנד ביל רנוויק.

סטודנט גרמני, הנס יואכים קופקה, החל ללמוד באוניברסיטה לפני כשלוש שנים כדי להשלים תואר דוקטור בפילוסופיה. אך כמה חודשים לאחר מכן, לאחר שנודע כי בחדרי צ'אטים באינטרנט הכחיש את קיום השואה ופרסם הצהרות אנטישמיות וגזעניות, הוגשו נגדו תלונות נזעמות, והוא עזב את האוניברסיטה.

העיתון "ניו זילנד הראלד" דיווח כי עבודת הדוקטורט של קופקה עסקה בשימוש בשפה הגרמנית
בניו זילנד ואנשי אקדמיה יהודים בכירים היו מודאגים מהאפשרות שעבודת הדוקטורט שלו תביא אותו במגע עם מהגרים יהודים דוברי גרמנית, שחלקם הם ניצולי שואה.
חקירה פנימית שנערכה באוניברסיטה זיכתה את קופקה מהחשד בהפרת חוק זכויות האדם, אולם אנשי סגל וסטודנטים זועמים וחברי הקהילה היהודית דחו את ממצאי החקירה וקראו לגבש דוח בלתי תלוי. הצדדים סיכמו בניהם כי שר החינוך לשעבר ביל רנוויק יחבר את הדוח, והוא אכן פתח בחקירה.

השבוע פרסם רנוויק את ממצאיו, ומתוכן עולה כי הדעות שפרסם קופקה היו גזעניות, אנטישמיות ונועדו להכחיש את השואה. האוניברסיטה, כותב רנוויק, לא פעלה כראוי, ולא נהגה ברגישות המתבקשת.
שלטונות האוניברסיטה הודיעו כי הם מסכימים עם המלצות הדוח וכי הם יממשו אותן.

