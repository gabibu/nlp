

שרת החינוך לימור לבנת פנתה במכתב לראש ממשלת דנמרק ונשיא האיחוד האירופי אנדרס פוג ראסמוסן להפסיק את התעמולה שמנהלת הרש"פ נגד ישראל באמצעות ספרי הלימוד, הממומנים בידי האיחוד.

השרה לבנת ציינה במכתבה כי ברש"פ מחנכים דור שלם של ילדים על ברכי ההסתה והקיצוניות. "ספרי הרשות הפלשתינית מכילים דברי הסתה ומעוותים את האמת על ההיסטוריה היהודית. הרשות כלל אינה מנסה לתת לתלמידיה מידע בסיסי על יהודים ועל יהדות", כתבה השרה.

לבנת ציינה במכתבה כי הפלשתינים משתמשים בכספי האיחוד בניגוד לכוונת המחוקק האירופי. במקור הוקצה תקציב זה לקידום עקרונות חינוכיים ברוח הערכים הבסיסיים של האיחוד האירופי: תמיכה בשלום, הבנה הדדית והפחתת השנאה.

בפועל, ציינה השרה לבנת, הרש"פ מחנכת דור שלם של ילדים על ברכי ההסתה והקיצוניות. כך נמצא, שבספרי הלימוד המעודכנים ביותר אין כל זכר לקיום תפיסת השלום עם ישראל. יתר על כן: בספרים אין כל אזכור לקיומה של מדינת ישראל. ירושלים מוזכרת בהם רק בהקשר הפלשתיני ולא כבירת ישראל. גם הכותל המערבי מוזכר בשם פלשתיני: "אל-בוראק", שם שהקשרו בקוראן. אין זכר לקיומם של האתרי הקדושים היהודיים בירושלים, אלא רק לאתרים הקדושים לנוצרים ולמוסלמים, 'שמצליחים לשרוד, למרות ניסיונותיה של ישראל לייהד את העיר', כטענתם. מפות פלשתין מציגות את שטחי מדינת ישראל כשטחי פלשתין. הערבים מכונים "כנענים", כדי לרמוז שלמעשה הם היו הגרעין ההתיישבותי הראשון בארץ-ישראל. לעומתם, היהודים מוצגים כרודפי בצע וכעם ברברי.

לאור כל זאת ביקשה שרת החינוך מראש ממשלת דנמרק להפעיל את מלוא סמכותו כנשיא האיחוד האירופי כדי שייפסק מסע ההסתה, המביא, ושכבר הביא למותם של אלפי ישראלים, וביניהם תלמידי בתי-ספר.

בתגובה הביע נשיא האיחוד האירופי את הסכמתו המלאה עם שרת החינוך, ואמר כי אכן אין כל מקום לביטויי הסתה וקיצוניות בספרי הלימוד. הוא הוסיף כי מצא את הציטוטים בספרי הלימוד מטרידים מאוד. ראסמוסן גם התחייב לבדוק את הבעיה לעומקה.


