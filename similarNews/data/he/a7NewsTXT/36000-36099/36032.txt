

14 באוקטובר יהיה יום ההתרמה של האגודה למלחמה בסרטן "הקש בדלת". בשיחה לערוץ 7 מציינת איריס פריד מייזל, מנהלת ההסברה של האגודה למלחמה בסרטן, כי פעילותה של האגודה למלחמה בסרטן במשך כל השנה נושאת את פירותיה בתחום הגברת המודעות של הציבור לצורך במאבק במחלת הסרטן, ובעיקר בצורך באבחון מוקדם של המחלה, ובמניעתה.

עם כל התקדמותו של המחקר ואיכותם של הטיפולים, אומרת פריד מייזל, עדיין הדרך הטובה ביותר לא למות ממחלת הסרטן היא לא לחלות בה. פריד מייזל מציינת כי לקראת שבוע האגודה למלחמה בסרטן מסר פרופ' פידלר מארה"ב על התפתחות חדשה בתחום הטיפול בגרורות הסרטן. מדובר, לדבריה, בהתפתחות שהתרחשה בנושא של עצירת התפתחות כלי דם סביב גידול סרטני.

פריד מייזל מוסיפה כי גידול סרטני בהתפשטותו זקוק לכלי דם רבים ולהרבה חמצן, ולפיכך הוא "נותן הוראה" לכלי הדם לפתח כלי דם סביבו. פרופ' פידלר וצוותו הצליחו למנוע מהגידול "להעביר את ההוראה" לכלי הדם, וכך, כשהגידול אינו מקבל חמצן הוא מת. לדבריה, כל סוג של סרטן הוא מחלה בפני עצמה, עם מאפיינים ודרכי טיפול המיוחדים לו, אך המשותף לכל הגידולים הוא תהליך ההתפשטות הגרורתי, כפי שתואר לעיל. אם מתערבים במנגנון זה אפשר למנוע את ההתפתחות הגרורתית, ובעצם להציל את החולה, וזאת מפני שהגרורות הן שהורגות את חולה הסרטן ולא הגידול המקורי, מציינת פריד מייזל.
