

לפני ימים אחדים פרסם מבקר המדינה אליעזר גולדברג דו"ח אשר קבע כי היחידה לאבטחת אישים בשב"כ כורעת תחת העומס ואינה מסוגלת לאבטח את כל האישים שהממשלה הורתה לה לאבטח.

הקבינט המדיני ביטחוני התכנס אתמול לדיון בממצאי הדו"ח, ובסיום הישיבה הוחלט לצמצם את רשימת האישים שהיו זכאים לאבטחת שירות הביטחון הכללי. הרשימה הסופית של האישים המאובטחים תיקבע בדיון נפרד שיתקיים בעוד כחודשיים.

השב"כ עצמו ממליץ להעניק אבטחה צמודה לשבעה אישים בלבד, שהוא מגדיר "סמלי השלטון", והם: נשיא המדינה, ראש הממשלה, יו"ר הכנסת, נשיא בית המשפט העליון, שר הביטחון, שר החוץ ויו"ר האופוזיציה.

בישיבה לא הושגה הסכמה בשאלה מי יממן את אבטחתם של אישים נוספים שאותם יוחלט לאבטח.
יצוין כי לפני ימים אחדים החליטה הממשלה להקצות מיליון דולר לאבטחתם של ראשי הממשלה לשעבר בנימין נתניהו ואהוד ברק. בישיבה שהתקיימה אתמול הוחלט כי ראשי ממשלות לשעבר יזכו לאבטחה עד ארבע שנים לאחר פרישתם מהתפקיד.

מהדיון נעדרו שר הביטחון בנימין בן אליעזר, שהיה עסוק בענייני משרדו, ושר החוץ שמעון פרס, ששב אמש מביקור עבודה במאוריטניה ובצרפת.

ראש הממשלה לשעבר בנימין נתניהו פנה לראש השב"כ והודיע כי הוא מוותר על מימון אבטחתו בעת נסיעותיו לחו"ל זאת לדבריו. "מאחר שהאבטחה שעליה לא אני החלטתי כרוכה בהוצאות כבדות".
