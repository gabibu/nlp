

צה"ל פינה אמש עוד שני מאחזים . סמוך לישוב ברכה פונו שלשה אזרחים מ"בית הנוצרים" ללא התנגדות. מצפון לראמאללה פונתה מכולה בואדי חראמיה ליד מבנה המשטרה הבריטית.
יום קודם לכן פינו מתישבים שני מאחזים באזור בנימין.

מאחז "שחרית" ליד אלקנה ומאחז ליד קדומים בשומרון פונו לפי הוראת שר הביטחון. לשכת השר אף הודיעה כי על פי תכניתו יפורקו עוד 24 מאחזים בשבוע הקרוב. "שר הביטחון בנימין בן אליעזר נחוש בדעתו להמשיך בפינוי המאחזים הבלתי חוקיים, כולל מאחזים מאוישים", כך אמרו בלשכת השר.

בן אליעזר טוען בעניין זה: "אין זה עניין של החלטת ממשלה, אלא מדובר פה על קיום החוק".
לערוץ 7 נודע כי בן אליעזר הודיע לראשי מועצת יש"ע כי עד סוף השבוע הבא יעקור את "גבעת אסף", ואת גבעה 762 שליד מעלה לבונה. רה"מ שרון, כך נודע ממקורביו, תומך במהלך עקירת המאחזים, וזאת כדי לסייע לבנימין בן-אליעזר בהתמודדותו על ראשות העבודה. לדבריהם, שרון נתן לשר הביטחון אור ירוק לפנות מאחזים קטנים, "שבהם יש קרוואן וסוס", כדברי שרון. אם יפונו מאחזים גדולים ייעשה הדבר רק לאחר דיון בממשלה. שר בכיר בממשלה העריך כי רה"מ שרון נתן את הסכמתו לפינוי מאחזים דווקא עכשיו מתוך מחשבה שצעד כזה יועיל לו בביקורו בשבוע הבא בוושינגטון. לדברי השר, זו הסיבה שהוא גם אישר השבוע להעביר 70 מיליון ש"ח נוספים לרש"פ, אף על פי שלא התמלא התנאי שלו לפיקוח אמריקני על השימוש בכספים, וזו גם הסיבה שבגללה הוא מסכים בשתיקה גם לפינוי מאחזים.

מנכ"ל מועצת יש"ע עדי מינץ, שיגר לשר הביטחון מכתב דחוף, ובו מתבקש השר לא לפנות מאחזים מאוישים בטרם תינתן לתושבי המאחזים זכות שימוע, כפי שמתחייב הדבר מהחלטת בג"ץ שהתקבלה לפני כ 4 חודשים.
צביקה בר חי, יו"ר מועצת הר חברון, מחה על צעדיו של שר הביטחון, ואמר: בבוקר שלאחר הפיגוע באזור צומת הזיף, במקום לדאוג לבטחון המתיישבים עוסק שר הביטחון בפינוין של כמה מכולות ובהרחקתם של קרוואנים. זאת במקום לדאוג להרוס את המבנים הבלתי חוקיים שבנו ערבים בלא הפרעה כמה עשרות מטרים ממקום הפיגוע.

יצוין כי בפיגוע בזיף נפגע עודד וולך ממודיעין פגיעה אנושה, ולמחרת נפטר מפצעיו, ושלושה אנשים נוספים נפצעו. חמור הוא, מוסיף בר חי, כי שר הביטחון עסוק במערכת הבחירות הפנימית במפלגתו, וכי פעילותו ה"ביטחונית" באה ממניעים פוליטיים מפלגתיים ולא מהרצון האמיתי לעשות מה שדרוש למלחמה באויב. תשובה ציונית היא נטיעה והתיישבות, מוסיף בר חי, ולא פירוק יישובים, ובעיקר לא בזמן מלחמה, כשיש לחזק את רוח העם ואת רוחם של המתיישבים ולא להחלישם. בר חי ציין כי הוא ואנשיו נערכים לסכל את כוונתו של שר הביטחון. בר חי הוסיף כי הוא קורא לראש הממשלה שרון לקבל עליו אחריות ו"לקרוא את שר הביטחון לסדר". הוא סירב לפרט את הדרכים שינקטו המתיישבים, וזאת, לדבריו, משום שהיה מעדיף לפתור את הבעיה בכך ש"הכוחות השפויים", כלשונו, יקראו את שר הביטחון לסדר.

ראש מועצת מטה בנימין פנחס ולרשטיין אמר כי בעקבות המידע על כוונת שר הביטחון לפנות את "גבעת אסף", "נקודת התיישבות ששילמנו עליה בדם", כלשונו, הוא הורה לטרקטורים של החברה לפיתוח מטה בנימין לפעול לביסוסו של המקום. "שפכנו מצעים, ואנו נחזק את המקום, וכך ננהג בכל 21 הנקודות שבהן החליט בן אליעזר להשתמש בצה"ל כמנוף לקידומו הפוליטי.

ולרשטיין מאשים את שר הביטחון גם בתרמית. ניהלנו דיונים רבים עם שר הביטחון, אומר ולרשטיין, בניסיון לפתור את בעיית המאחזים ברמת אחריות לאומית, ותוך כדי התחשבות בעובדה שמדובר בממשלת אחדות.

במהלך המפגשים הצהיר שר הביטחון, אומר ולרשטיין, על כוונותיו להתחשב בעמדותינו, וכשביקשנו להעלות על הכתב את ההצהרה השיבו לנו כי אין צורך בכך, וכי "המילה שלו מספיקה", כלשון מקורביו. עם זאת לאחר הפגישה הלילית עם מפקד פיקוד המרכז התברר לנו כי כל מה שסוכם אין בדעתו לקיים. דיברנו, אומר ולרשטיין, על כמה מסלולים: על זירוז תהליכי תכנון ואישור תוך השארת השמירה על כנה, או על הפיכת הנקודה למחנה צבאי ובאותן נקודות שהיו בתהליכי תכנון והוקפאו יורה שר הביטחון להמשיך את תכנונן כדי להגיע לקראת הסדר ולפתור את הכל. עוד הצעה, שמועצת יש"ע לא הסכימה לקבל, הייתה כי בנקודות מסוימות התושבים יצאו אך הקרוואנים לא יזוזו, אך גם הצעה זו, של שר הביטחון עצמו, לא כובדה.

לשר הביטחון יש עניין, אומר ולרשטיין, להתעמת עם המתיישבים, וזאת כדי לקדם את מעמדו במפלגה. ולרשטיין הבטיח כי בסיוע תושבי בנימין ועם ישראל, על הגבעות במטה בנימין יעלו במשך החודש הקרוב לפחות 20 קרוואנים נוספים, עם משפחות חדשות.

מועצת יש"ע התכנסה לישיבת חירום והודיעה כי היא מתנגדת בחריפות לפינוי המאחזים. "מועצת יש"ע תפעל למניעת הפינויים בכל הכלים הדמוקרטיים הציבוריים והפוליטיים העומדים לרשותה בשטח", כך נמסר בהודעה.

יו"ר סיעת חירות ח"כ קליינר אמר: "בן אליעזר מתנהג כאילו קיבל צו 8 ממר"ץ. במקום להשקיע מאמץ בהרס המאחזים הפלשתיניים לצדי הכבישים העוקפים שבסלילתם הושקעו מאות מיליונים מתקציב הביטחון, הוא נטפל לקרוואנים של המתיישבים ומנהל על גבם מאבק פוליטי".
ח"כ בני אלון, יו"ר תנועת "מולדת", הוזמן לנאום בפני הקואליציה הנוצרית בעצרת שתתקיים היום מול הבית הלבן בוושינגטון. בעצרת ישתתפו עשרות אלפי נוצרים מכל רחבי ארה"ב, המביעים תמיכה והזדהות עם ישראל. גם ראש עיריית ירושלים הוזמן לעצרת. דוברת "מולדת" מסרה לכתבנו כי בנאומו יקדיש ח"כ אלון דברים, בין היתר, גם לפינוי היזום של מאחזים ברחבי יש"ע. בעניין זה אמר ח"כ אלון: "פירוק המאחזים הוא כניעה מבישה לטרור ולאחדות המזויפת של שרון עם השמאל".

