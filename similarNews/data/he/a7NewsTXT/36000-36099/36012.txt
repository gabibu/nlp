

פרקליטות המדינה הודיעה כי לא תבקש עונש מוות. את הבקשה לדרוש עונש מוות למחבלים הגישה האם השכולה בריג'יט קסלר, שאמרה: "כל אחד שחושב שהוא יכול להעיז לתקוף יהודים במדינתם מגיע לו עונש מות, בלי פחדנות. מותר לעשות נקמה באויב וחובה לעשות נקמה באויב, למען יראו וייראו", דברי קסלר.

יו"ר ועדת חוקה חוק ומשפט בכנסת ח"כ מיכאל איתן אומר לערוץ 7 כי אף על פי שהוא מבין את רגשותיהם של בני משפחות נפגעי הטרור ואת תביעתם הטבעית והבסיסית לנקמה יש לזכור כי צריך לערוך את המלחמה גם בכוח וגם בשכל. איתן מתנגד להטלת עונש מוות על מחבלים שנלכדו והעומדים למשפט בישראל.

לדבריו, מחבלים מתאבדים ממילא אינם חוששים מעונש מוות. אדרבה. לדבריו, הוצאתם להורג תהפוך אותם לשאהידים ותהיה בסיס לעידודם של מחבלים נוספים לנהוג כמותם. את המחבלים, אומר איתן, יש למגר בשדה הקרב, ובמעוזיהם, בזמן שהם נערכים לפיגועים. שם, אומר איתן זה מוסרי לחסל אותם כחלק מפעולה צבאית ומניעתית, אך לא בבתי המשפט. לדבריו, התהליך שישראל תצטרך להיכנס אליו עקב הדרישה לעונש מוות יהיה ממושך ויאבד מיעילותו ככלי מלחמה במחבלים, והוא אף עלול לפעול כבומרנג, פעולה שתזיק לישראל במלחמתה נגד המחבלים.
