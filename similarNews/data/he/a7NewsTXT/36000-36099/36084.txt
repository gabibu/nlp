

בית הנבחרים של ארה"ב אישר ברוב מוחץ את ההצעה לאפשר לנשיא ארה"ב לצאת למלחמה נגד עיראק גם ללא אישור רשמי ממועצת הבטחון של האו"מ.

יחד עם זאת נאמר בהחלטת הקונגרס כי על נשיא ארה"ב למצות תחילה את כל המהלכים המדיניים וכן לעדכן את חברי הבית בכל 60 יום על פעולותיו בנושא העיראקי.

נשיא ארה"ב הגיב על ההחלטה ואמר כי "ימיה של עיראק כמדינה פורעת חוק מגיעים לקיצם". עיראק חייבת להתפרק מנשקה ולציית לכל החלטות האו"ם, או שנכריח אותה לעשות כן. לא יהיה כל מו"מ. בוש הדגיש כי ההחלטה מעבירה מסר ברור לאו"ם ולעולם.

חברי מועצת הבטחון של האו"ם הסכימו ביניהן לקיים דיון פתוח בשבוע הבא, כדי לאפשר לממשלות להביע את עמדותיהן על החלטה לפיקוח על הנשק בעיראק.

את הדיון דרשו המדינות הבלתי מזדהות, שטענו שהצעדים שיינקטו על ידי 15 המדינות במועצה בסוגיה העיראקית ישפיעו על החברים האחרים בארגון הבינלאומי.

"אנו סבורים שזה רעיון טוב לקיים דיון פתוח בזמן הנכון", אמר ג'יימס קנינגהאם, סגן שגריר ארה"ב באו"ם. קנינגהאם הוסיף שנשיא המועצה יתייעץ עם חברים אחרים כדי לקבוע מועד לדיון.

דיפלומטים סבורים שהדיון יתקיים בשבוע הבא, כנראה ביום רביעי, לפני שמועצת הבטחון תקבל את החלטתה על עיראק.

רבות מהמדינות הבלתי מזדהות, ובעיקר אלה השייכות לעולם הערבי והאיסלמי, מתנגדות למלחמה נגד עיראק בהנהגתה של ארה"ב, אבל ייאלצו להצטרף להחלטה של האו"ם שתאפשר פעולה צבאית.
