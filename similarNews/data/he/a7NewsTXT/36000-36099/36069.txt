

ביממה האחרונה פונו 13 מאחזים ברחבי יש"ע, ברובם לא מאויישים. בין המאחזים שפונו נמצאים המאחז שהיה בסמוך לחוות מעון, בואדי חרמייה, בשבות רחל מזרח שמדרום לשכם, עין חורון, קרית ארבע דרום, נ"ג 636, איתמר, עינב דרום, עופרה מזרח, קידה צפון, גבעה 857, אלון מורה דרום, אבני חפץ מערב וכרמי צור דרום.

אתמול פונו 4 מאחזים נוספים וכעת עומד מספרם של המאחזים שפונו על 17 מתוך רשימה של 24. מרבית המאחזים פונו על ידי המתיישבים. מפיקוד המרכז נמסר כי המהלך כולו יימשך כשבוע.

בתום ישיבת חירום שקיימה מועצת יש"ע בעניין פינוי המאחזים, קראה המועצה למתיישבים שלא להתעמת עם חיילי צה"ל בעת הפינוי.

המועצה הודיעה שהיא מתנגדת בחריפות לפינוי מאחזים וכי תפעל בכל הכלים הדמוקרטיים, הציבוריים והפוליטיים העומדים לרשותה למניעת הפינויים. דובר המועצה אישר כי לפני כמה ימים פונו שני מאחזים בלתי מאוישים: מגדל מים על גבעה סמוכה לבית אל, ומאחז שני בקידה.
