

סעדה אהרון, הרוגת הפיגוע שאירע אתמול בבוקר מתחת לגשר בר אילן, הובאה אמש למנוחות בבית העלמין בראש העין. אהרון, בת 71, התגוררה בשכונת רמת עמידר ברמת גן ויצאה אתמול לבדיקות בבית החולים תל השומר.

מורן בת ה-14, נכדתה של אהרון, סיפרה בעצב: "היא הייתה הסבתא הכי טובה. היינו הולכים אליה, ישנים אצלה, אוכלים אצלה. היא לא נראתה זקנה בכלל. היו לה תווי פנים יפים, ותמיד היא לבשה מטפחות צבעוניות... לפעמים היא שמרה על האחים הקטנים שלי. היינו מבקרים אצלה בשבתות ובחגים, מספרים לה מה עובר עלינו. אני אוהבת אותה מאד".

"היא הייתה שיא הדינמיות, שיא הנתינה, שיא הלבביות", הוסיפה קרובת משפחה. "אשת חיל. הילדים אהבו אותה מאוד. למרות גילה המתקדם היא הייתה צלולה לחלוטין. תימנייה מבוגרת, שהשקיעה את הנשמה בחינוך הילדים, בניקיון הבית ובעזרה לשכנים. הרבה אנשים אהבו אותה מאד. היא הייתה כולה נתינה אינסופית. אישה מקסימה וחייכנית".

סעדה אהרון הותירה אחריה בעל, יחיא, שלושה ילדים וחמישה עשר נכדים.
בתוך כך קיבל עליו החמאס את האחריות לפיגוע. ארגון המחבלים הודיע כי רפיק חמאד, בן 31, אב לארבעה, מחאבלה שליד קלקיליה, הוא המחבל שהתאבד.

נוסיף כי משפחתו של עודד וולק, אשר מת מפצעיו לאחר שנורה בידי מחבל בדרום הר חברון, תרמה את איבריו להשתלה. בבית החולים בילינסון הושתל כבד בגבר ערבי תושב אום אל פאחם בן 51. בבית החולים הדסה הושתלה ריאה באשה בת 52. עודד הובא למנוחות אתמול בבית העלמין בהוד השרון.

