

ראש הממשלה, אריאל שרון, הודיע הערב כי הוא לוקח על עצמו באופן אישי לפעול לפיתוחה של העיר עכו בהתאם להחלטת הממשלה, כפי שהחליט לגבי העיר לוד.

ראש הממשלה, שהשתתף בטקס הנחת אבן פינה לפארק עירוני ע"ש אשתו לילי ז"ל מול גבעת הנפוליון, אמר: "החלטתי לקחת על עצמי ועל כתפי שתי ערים - אחת היא לוד והשניה היא עכו - כדי לעשות כאן מאמץ ולהביא להתפתחותן של שתי ערים אלה". שרון המשיך בסיורו לבניין עיריית עכו, שם קיים ישיבת עבודה סגורה עם ראשי ונבחרי העיר.
