

כוחות צה"ל פשטו הלילה ולפנות בוקר על מספר רב של יעדי מחבלים באזור רמאללה.
במהלך הפעילות סרקו הכוחות ביותר מ-20 כפרים ועצרו 55 מבוקשים.

מצה"ל נמסר כי עד כה כי מדובר בפעולה שמטרתה לחסל התשתית של חמאס באזור זה ומאז שעות הלילה פשטו כוחות צה"ל על מספר רב של יעדי מחבלים במסגרת פעילות נרחבת כנגד תשתית הטרור באזור רמאללה ובעיקר דגש על תשתית החמאס.

"פעולה רחבת היקף וחסרת תקדים שבה משתתפים עשרות טנקים מסוקי אפאצ'י וחיל רגלים" כך הגדירו הבוקר מקורות ערביים ברש"פ את פעולת צה"ל ביותר מ-20 כפרים באזור רמאללה וביו"ש.

לדברי אותם מקורות כוחות צה"ל בליווי המסוקים והטנקים החלו בפעולה אחר חצות לאחר שהטילו עוצר על כל הכפרים שבאזור רמאללה מביר-זית עד הכפר לבון אל שרקיה צפונית לרמאללה בדרך שכם רמאללה.

עוד מסרו, כי כוחות צה"ל נכנסו לבתים בתוך הכפרים וערכו מעצרים לאחר שהורו במערכת כריזה ברמקולים לכל הגברים להתרכז בחצר בתי הספר של כל כפר.

מספר מבוקשים נוספים נעצרו בפעילות נוספת של צה"ל ומשמר הגבול - בקלקיליה ובכפרים באזור שכם. בסה"כ נעצרו בפעולה 10 חשודים בפעילות חבלנית.

בפעילות צה"ל בכפר נבי אליאס מזרחית לקלקילה גילו כוחות צה"ל מטען חבלה במשקל של 15 ק"ג שפוצץ באופן מבוקר על ידי חבלנים.

חיילי צה"ל ומשמר הגבול פשטו בלילה גם על העיר רפיח בדרום רצועת עזה שם נחשפו שתי מנהרות להברחת אמצעי לחימה בין רפיח המצרית לרפיח הפלשתינית. המנהרות פוצצו על ידי חבלני צה"ל. במהלך הפעילות הופעלו מספר מטעני חבלה כנגד הכוח, מהם נפצע חייל באורח קל מאוד. כמו כן הושלכו רימונים ונפתחה אש לעבר הכוח.

עם סיום הפעילות יצאו החיילים מהאזור.
