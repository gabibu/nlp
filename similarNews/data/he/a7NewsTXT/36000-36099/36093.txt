

כדי להיערך לאפשרות של פינוי המאחז "חוות גלעד" (ע"ש גלעד זר הי"ד) זימן אתמול יושב ראש המועצה האזורית שומרון בנצי ליברמן ישיבה עם ראשי המתיישבים בשומרון. לישיבה דומה התכנסו גם תושבי "גבעת אסף", והשתתף בה חבר הכנסת אורי אריאל. הלה הביע את תקוותו שכל ההכנות של המתיישבים לפינוי אפשרי לא תצטרכנה להתממש: " קודם כל אנחנו רוצים להיאבק שכלל לא יהיה פינוי. פנינו בעניין זה אל שרי הליכוד והמפד"ל ואני מקווה שהם יעבירו אותו לישיבת הקבינט".

שרים אחדים אכן הבטיחו לאריאל שיעבירו את בקשותיהם של ראשי ההתיישבות ביש"ע, וזאת במטרה להסדיר רשיונות לחלק מן המאחזים ולהגיע לעמק השווה עם שר הביטחון בנושא. ח"כ אריאל הסביר את עמדתה של מועצת יש"ע באשר לאופן ההתנגדות לפינוי אם הוא אכן יקרה: "אם יגיעו הדברים למצב של פינוי נביא את מרב האנשים שאנחנו יכולים להביא כדי שמקבלי ההחלטות יבינו שהמעשה אינו ראוי. אם בכל זאת ינסו לפנות את המאחזים אנחנו עושים את כל מה שאפשר כדי למנוע עימות בין יהודים ליהודים, לא עימות פיזי לא קללות ולא יריקות. אנחנו דוגלים בהתנגדות פסיבית, כלומר, אף אחד לא יקום רק מפני שאמרו לו לקום וללכת אבל אם יגררו אותו הוא ייגרר". אריאל הסביר כי אין הוא משוכנע שמאה אחוזים מן האנשים יצייתו להוראותיהם אלה של ראשי המתיישבים, אולם הוא הביע את אמונתו שההסברה שהם נוקטים תשפיע על אנשי המאחזים המיועדים לפינוי.



גלעד זר, קצין הביטחון של המועצה האיזורית שומרון נרצח לפני כשנה וחצי בצומת ג'ית בשומרון. שני מאחזים הוקמו על שמו. אורן זר, אחיו של גלעד סיפר ביומן ערוץ 7 כי מאחז אחד, שהוקם במקום הרצח מייד לאחר התרחשותו כבר פינו כוחות הביטחון. זר סיפר שהמאחז היה מאויש בבני נוער מהיישוב קדומים בעיקר בשבתות. את המאחז השני, חוות גלעד, הנמצא בגבעות שמעל לצומת, מתכוון שר הביטחון בנימין בן אליעזר לפנות בימים הקרובים. בחוות גלעד, הממוקמת על אדמות שרכש אבי המשפחה, משה זר, מתגורר כבר שנה האח הצעיר במשפחת זר יחד עם אשתו וילדיו, ובני נוער מקדומים לנים שם באופן קבוע.
בעבר שוחח שר הביטחון עם משה זר וביקש ממנו לפנות את המאחזים מרצונו. זר לא הסכים, ועתה, כאמור, מתכוון השר לפנות את המאחז גם בניגוד לרצון המשפחה. אורן זר מבטיח שמלאכתו של השר ושליחיו לא תהיה קלה: "אנחנו מתנגדים לפינוי המאחזים, ונמשיך גם בעתיד להתנגד. ושיהיה ברור למר פואד שאם הוא רוצה להיבחר לפריימריס אז ברצוני לייעץ לו ולומר: אין מתקדמים על חשבון הריסת ארץ ישראל, ואני מסב את תשומת לבך לכך שכל מי שפגע בשלמותה של ארץ ישראל נמצא בפח האשפה של ההיסטוריה. אנחנו, חד משמעית, לא ניתן לו לעשות את זה. יש שם יישוב, ויגדל שם יישוב ולא יעזור לו שום דבר".

