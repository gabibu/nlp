

למרות אזהרותיה של ישראל, ולמרות מאמציהן הדיפלומטיים של צרפת ושל ארה"ב למצוא נוסחת פשרה לבעיית הוואזני החלה לבנון באיחור של יומיים בשאיבה הניסיונית מהחצבאני.

תחנת השאיבה הלבנונית הוקמה על גדת הוואזאני כמה מאות מטרים מגבול ישראל, ועם השלמת ריתוכו של הצינור האחרון בתחנה החלה לבנון בשאיבת הניסיון הראשונית של מי הנחל.

על הפעולה השקיפו כמה עשרות אישי ממשל לבנוניים, ונכבדים שהגיעו לאזור מתקן השאיבה. מנתונים של מומחי מים בישראל ומבחינת קוטרם של צינורות שהונחו בנחל עולה כי לבנון תוכל לשאוב כחמישה מיליון מ"ק של מים כל שנה. כמות זו מהווה כשליש מהמים הזורמים דרך הוואזאני לישראל כל שנה, והווזאני הוא אחד מיובליו של החצבני.

מומחי המים הדגישו כי שאיבה מסיבית תפגע במאזן המים של ישראל, וכי יהוו לכך תוצאות בתחום כמות מי השתייה, בתחום המים לחקלאות והמים למתקני שעשועים ותיירות לאורכו של נחל החצבני בגליל העליון.

הלבנונים ממשיכים בהכשרת דרך הגישה למיתקן השאיבה ובהקמת רחבה גדולה שבה יתנהל הטקס הממלכתי של חנוכת המשאבות ב 16 באוקטובר.

במהלך ביקורו בצרפת אמר אתמול שר החוץ שמעון פרס כי ישראל לא תשלים עם הטיית מי החצבני. הוא אמר לנשיא צרפת ז'אק שיראק כי מדובר במקור העיקרי של מי הכינרת, וכי הווזאני הוא נחל בינלאומי, בעוד שלבנון יכולה לשאוב מים דיה ממקור המים הגדול העומד לרשותה, והוא הליטאני. שיראק אמר לפרס כי הפשרה האמריקנית, ולפיה המים יישאבו לצורכי שתייה בלבד מקובלת עליו, וכי הוא יביאה בפני יו"ר הפרלמנט הלבנוני נביה ברי.

השאיבה החלה למרות בקשתה של אמריקה מלבנון שלא להתחיל במהלך לפני שתושג הסכמה ישראלית ואמריקנית לכך. אמריקה איימה על לבנון במניעת כספי הסיוע.
לפי שעה צה"ל אינו מגיב על המהלך הלבנוני. הרמטכ"ל התבטא בעניין ואמר כי יש למצות את המהלך המדיני המתנהל כעת. גורם ישראלי בכיר:

למרות אזהרתו של ראש הממשלה אריאל שרון, ולפיה שאיבה מנחל הווזאני תשמש "עילה למלחמה", אי אפשר להגיב כעת על פעולה זו, וזאת מפני הרצון לשמור על זירה שקטה לפני המתקפה על עירק, הצפויה בימים אלו.

שייח' נעים קאסם, סגן מנהיג החיזבאללה, אמר כי במהלך זה "שחררה" לבנון את המים מישראל וכי היא שואבת למרות לחצים ואיומים.

