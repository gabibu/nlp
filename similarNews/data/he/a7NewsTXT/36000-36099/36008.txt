

סעדה אהרון בת 71 מרמת גן נרצחה בפיגוע התופת שאירע הבוקר בצומת בר אילן. 29 נפצעו, אחד בינוני והיתר קל. סעדה אהרון הובאה בשעות הערב לקבורה בבית העלמין בראש העין. בבתי החולים נותרו בשעה ו שבעה מפצועי הפיגוע, אחד שמצבו בינוני והשאר במצב קל.

תושייתו של ברוך נוימן נהג אוטובוס דן, בקו 87, ואזרח נוסף שהיה עימו מנעה הבוקר מרחץ דמים, הם אחזו בידיו של המחבל ומנעו ממנו להפעיל את מטען הנפץ עד אשר נמלטו רוב האזרחים סמוך לתחנות האוטובוס מול אוניברסיטת בר אילן בבני ברק.

בשעה 7:45 עלה מחבל חגור בחגורת נפץ על האוטובוס. המחבל ניסה לעלות בדיוק כאשר הנהג סגר את הדלתות כתוצאה מכך נפל המחבל אל המדרכה הנהג ושתי נוסעות שסברו כי מדובר בנוסע תמים יצאו החוצה כדי לסייע למחבל ומיד גילו את חגורת הנפץ שעל גופו. הם אחזו בידיו כדי למנוע ממנו להפעיל את המטען תוך שהם מזהירים בצעקות שמדובר במחבל.

נהג האוטובוס ברוך נוימן, יצא מפ"ת בקו 87 וסמוך לצומת בר אילן, עקף אוטובוס אגד שנכנס לתחנה ופתח את הדלתות כדי לעלות ולהוריד נוסעים.

"לפני שסגרתי את הדלת האחורית, הבחנתי בבחור מוצק מנסה להתפלח אל האוטובוס. סגרתי את הדלת וכנראה בזמן שהאוטובוס זז מהתחנה הבחור נפל על גבו ונפצע בפניו" כך סיפר נוימן והוסיף: " מיד ירדתי מהאוטובוס עם עוד בחורה שאמרה שהיא חובשת ועוד בחור שהצטרף אלינו והבחנו בפצוע כשהוא המום במקצת וירד לו דם מהראש. הפצוע לא אמר דבר פתחנו לו את החולצה ואז הבחנו בדיוק, כמו שרואים בטלוויזיה, בחגורת נפץ הקשורה לגופו. דבר ראשון, הבחור שהיה איתי צעק לי לתפוס בכל הכוח יד אחת והוא אחז בשנייה. בינתיים, קראנו לאנשים להמלט מהמקום ובחור שהיה בסמוך הזעיק את המשטרה".

המחבל שהחל לחזור לעצמו לאט לאט החל להתנגד: "המחבל החל לנוע בעצבנות בכל גופו ובשלב מסויים חששנו כי התנודות יפעילו את המטען, עזבנו בבת אחת את ידיו ורצנו מהמקום כל עוד נפשנו בנו". מתאר נוימן נהג האוטובוס: "כעבור כחצי דקה הסתכלנו לאחור וראינו את המחבל מתרומם מהמקום, רץ ומתפוצץ".

בני אמיר רס"ן במילואים סיפר כי המחבל רץ לעבר שני חיילים שעמדו בסמוך: "כאשר נהג האוטובוס והאזרח עזבו את ידיו של המחבל, הוא התרומם וכאשר הבחין בשני חיילים שעומדים בסמוך תפס לו אותם כמטרה והחל לרוץ לעברם. החיילים החלו במנוסה וכעבור שניות אחדות המחבל התפוצץ".

ניצב יוסי סדבון מפקד משטרת מחוז ת"א אמר כי "מדובר במטען בינוני שהכיל כ-5 ק"ג של חומר נפץ, רסס וכדורי מתכת קטנים" כך סיפרוהוסיף: "על פי האפקט של הפיצוץ, ניתן להגיד כי בזכות נהג האוטובוס והאזרח שהיה עימו ניצלו היום בבוקר חיים רבים של אנשים".


המחבל המתאבד הוא רפיק חמאד, בן 31, אב לארבעה מחאבלה שליד קלקיליה. אירגון החמאס נטל את האחריות על הפיגוע.

בהוד השרון הובא למנוחות עודד וולק ממודיעין, שמת מפצעים שנפצע ביום ג', בפיגוע ירי בצומת זיף ליד חברון. משפחתו של עודד וולק תרמה את אבריו להשתלה
