

השבוע הגיש משרד המשפטים האמריקני כתב אישום נגד אנאם ארנאוט, מנכ"ל ארגון צדקה בינלאומי, שגייס מיליוני דולרים מתורמים תמימים, והעבירם לאנשי אל-קאעידה בצ'צ'ניה, בבוסניה ובאפגניסטן.

לטענת משרד המשפטים, הנאשם עמד בראש ארגון בינלאומי שגייס כספים מאנשים המוטרדים מהסבל שגרמו הסכסוכים בארצות אלו, והצליח לגייס בשנה שעברה כ 2.7 מיליון דולרים.

בחורף שעבר, משנתעורר החשד כי ישנו קשר בין ארגון הצדקה הזה לבין רשת אל- קאעידה, הוקפאו כספי הארגון, וחודשים אחדים אחר כך נפתחה חקירה נגד העומד בראשו. לדברי שר המשפטים האמריקני ג'ון אשקרופט "תרומות שהועברו במשך יותר מעשור שימשו תמיכה לטרור ולאלימות מחוץ לארה"ב".

ארנאוט הוא סורי בעל אזרחות אמריקנית, והוא נעצר לאחר שחתם על הצהרה בשבועה, ובה הכחיש כי העניק סיוע כספי לארגוני טרור. העונש המקסימלי שעלול להיות מוטל עליו אם יורשע בכל סעיפי האישום עומד על 90 שנות מאסר.
