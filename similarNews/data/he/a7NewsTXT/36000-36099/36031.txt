

תכנית הגרעין של סוריה מדאיגה את ארה"ב. סגן שר החוץ ג'ון בולטון אמר כי סוריה ובעלת בריתה אירן נהנות מטכנולוגיה רוסית, אותה הן מיישמות בתוכניות הטילים ובתוכניות הגרעין שלהן.

"אנו מודאגים מאוד מהעובדה שהתוכניות הגרעיניות ותוכניות הטילים של אירן ומדינות אחרות בהן סוריה, ממשיכות ליהנות מטכנולוגיה וידע רוסי", ציין בולטון בשימוע מול הוועדה לקשרי חוץ של הסנאט.

פקידים במשרד החוץ היפנו את המעונינים לדו"ח של הסי.איי.אי. מה-30 בינואר 2002, בו נאמר כי התוכנית הגרעינית הסורית היא למטרות מחקר ואזרחיות.הדו"ח מציין, כי סוריה חתומה על האמנה לאי-הפצת נשק גרעיני, ושהיא "נתונה לפיקוח מצד הסוכנות הבינלאומית לאנרגיה אטומית".

פקיד במשרד החוץ אמר כי "אין לו כל הסבר" באשר לדאגה שמביעה וושינגטון באחרונה בנוגע לתוכנית זו.
