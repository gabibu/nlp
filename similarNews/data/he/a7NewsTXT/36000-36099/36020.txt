

"ארגונים כמו אל-קאעידה, מדינות התומכות בטרור כאירן, והאיום שהם מאיימים על אמריקה, עומדים מעבר ליכולת ההתמודדות של הF.B.I. ושל הC.I.A. ", כך אומר לואי פריי, מי שהיה ראש הבולשת הפדרלית האמריקנית הF.B.I.

במהלך השימוע שנערך השבוע בוועדות המודיעין של הסנאט ושל הקונגרס. הוועדות מנהלות חקירה משותפת על כשלי המודיעין בהקשר של פיגועי 11 בספטמבר 2001, שבהם נהרגו יותר מ 3,000 בני אדם. לטענתו ל"קהילת המודיעין והF.B.I., לדעתי, לא קיבלו מידע מספיק, שהיה יכול למנוע את פיגועי 11 בספטמבר".

פריי, שעמד בראש ה F.B.I. במשך שמונה שנים עד פרישתו ביוני 2001, הגן על המוניטין של הסוכנות בכל הקשור ללחימה בטרור ולחלוקת המידע, אולם אמר כי בשל מחסור בתקציבים היו עיכובים בעבודת הסוכנים.

לדבריו, הוא ביקש מהקונגרס מימון להעסקת 1,895 סוכנים מיוחדים, מנתחי מערכות, בלשנים ועובדים אחרים לשנות הכספים 2000, 2001 ו-2002, במסגרת תקציב המלחמה בטרור שמנהלת הסוכנות, אולם בשלוש השנים המדוברות הוא קיבל מימון ל 76 אנשים בלבד.

מותחי הביקורת על סוכנויות המודיעין האמריקניות האשימו אותן בכישלון ובחוסר יכולת להעביר מידע ולחבר אותו למה שבמבט לאחור נראה כרמזים ברורים למה שעלול להתרחש.
"ניתוח מידע מודיעיני דומה לניסיון לבלוע לגימת מים מהזרם הפורץ מצינור כיבוי אש", אמר פריי, והוסיף: "המציאות היא שפיסות המידע החשובות ללא ספק, נמשו מתוך ים של אלפי-אלפים פיסות מידע אחרות שהיו שם באותו הזמן".

הF.B.I. התמקד במלחמה בטרור עוד לפני 11 בספטמבר, וחקירת רשת אל-קאעידה הייתה בעדיפות גבוהה ביותר, לדברי פריי.

אלינור היל, ראש צוות ועדת החקירה בקונגרס, אמרה כי למרות הצעדים שננקטו במסגרת המלחמה בטרור, היו הסוכנויות מוגבלות, וזאת בשל מדיניות המאבק בטרור שנקטה ארה"ב. בעוד שבשנות התשעים אכן ניסה הF.B.I. להגביר את פעילותו נגד הטרור, במשך הזמן מאז לא נעשו בסוכנות השינויים הנחוצים כדי להתרכז במאבק נגד מתקפות אפשריות בתחומי ארה"ב, אמרה היל.

פריי אמר כי על בכירי הממשל להימנע מיצירת הרושם בפני הציבור כאילו יש "נוסחה סודית" שתמנע לחלוטין פעולות טרור, בעזרת ארגון מחדש של אמצעי אבטחה, למשל, או באמצעות הגדלת תקציבים. "אלו הן טענות מופרכות, והן בגדר הפרחת אשליות באוויר", אמר. לדעתו, חיסול הטרור דורש גישה ממשלתית שונה.
