

"התנחלויות ליד ירושלים", כך כונו הרובע היהודי העתיק המכונה "הרובע המוסלמי", ושכונות כפר השילוח (עיר דוד) והר הזיתים שבירושלים בכתבת עיתון "הארץ" בנושא תקציב לאבטחת השכונות, כך מדווחת העיתונאית חני לוז.

בכותרת נכתב: "תוספת תקציב לאבטחת התנחלויות ליד ירושלים". מעיון בגוף הידיעה עולה כי "התנחלויות" אלו הן כאמור שכונות בלב ירושלים העתיקה.

ח"כ מיכאל קליינר מסיעת "חרות" אמר בתגובה כי שימוש בכותרת כזו הוא תעמולה המסלפת את המציאות. "אני סבור כי העמדת כותרת כזאת לידיעה כזאת היא ניסיון מכוער לשטוף את מוחו של 'הציבור החושב', לכאורה, של קוראי "הארץ". נדמה לי כי זהו ניסיון תעמולתי", כתב קליינר לעורך "הארץ".

"אפילו מההיבט העיתונאי היבש עושה הכותרת עוול עם קוראי "הארץ". לפחות חלק מהם אינם מכירים היטב את ירושלים, והם עלולים לחשוב כי מדובר בשכונות ערביות מחוץ לעיר, אבל גם מההיבט הציבורי אין העיתון נקי. העיתון עושה שימוש בכותרת כזאת בעמודי החדשות ומסלף את המציאות. איני רוצה להזכיר כלל היבטים פורמליים כמו חוק ירושלים, שהחיל את הריבונות היהודית בכל חלקיה של העיר, ובכלל זה על שכונות רבות במזרח העיר" מוסיף קליינר במכתבו.

לדבריו, "במקרה הטוב, מקומה של כותרת כזו בעמודים האודיטוריאליים של העיתון. אם יש עורך המעוניין להביע את דעתו על התיישבות יהודית בשכונות מסוימות בירושלים, בבקשה, שיכתוב מאמר. זוהי משמעותו של חופש הביטוי. אבל בין חופש הביטוי לבין שימוש בעיתון חופשי כאמצעי לשטיפת מוח פוליטית תוך הצגת המציאות בעיוות המרחק רב".

קליינר ביקש להזמין את העורך לסיור מודרך בירושלים, סיור שבמהלכו ייעשה מאמץ להרחיב את השכלתו של העורך בידיעת הארץ ובידיעתה של ירושלים, עיר הבירה של ישראל. "ייתכן כי העורך כלל אינו יודע היכן ממוקמות השכונות שעליהן דיווח בידיעה, אבל משום מה אני מתרשם כי אין מדובר בתינוק שנשבה, אלא בהצהרה פוליטית שמקומה לא יכירנה בעמודי החדשות"   כתב קליינר.

בתגובה על דברים אלה מסר לכתבתנו ראש מחלקת החדשות ב"הארץ" שמואל רוזנר כי מדובר בטעות של עורך, ולא ב"שיקולי מערכת".

