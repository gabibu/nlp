

בימים אלו מתפרסמים שמות הזוכים בפרסי נובל לשנה האזרחית החולפת. ביום שלישי פורסם כי הזוכה בפרס בתחום הכלכלה הוא פרופסור ישראלי בשם דניאל כהנמן, מומחה לפסיכולוגיה. כהנמן ושותפו, הפרופסור עמוס טברסקי ז"ל, המציאו לפני שלושים שנה את "תיאוריית הפרוספקטים", שעניינה החלטותיהם הבלתי רציונליות של בני אדם בכל הנוגע לתחום הכלכלי.

הפרס בתחום הספרות יוענק השנה לסופר היהודי ההונגרי אימרה קרטס, אשר בתקופת השואה ניצל ממחנה אושוויץ.

קרטס זכה בפרס בעבור "כתיבה התומכת בניסיון השברירי של הפרט מול השרירותיות הברברית של ההיסטוריה", נאמר בהודעת האקדמיה המלכותית השוודית.
בהיותו יהודי שנרדף בידי הנאצים, ולאחר מכן בהיותו סופר הונגרי שחי תחת המשטר הקומוניסטי, חווה קרטס על בשרו ממש את אחדות מתופעות הסבל הקשות ביותר של המאה ה-20.

יצירותיו תורגמו לגרמנית, והוא עצמו תרגם להונגרית יצירות של גדולי ההוגים בשפה הגרמנית, כגון ויטגנשטיין, פרויד וניטשה.

הדמות הראשית בספרו הראשון, "ללא גורל", (FATELESS 1975) הוא צעיר בשם גיורגי קובץ', שנלקח למחנה השמדה והצליח לשרוד ממוראותיו. המוציאים לאור סירבו לפרסם את כתב היד של ספר זה, וכאשר הצליח לבסוף קרטס להדפיסו הוא התקבל בשתיקה רועמת מצד כותבי הביקורות.

כישלונו של הספר הראשון דחף את הסופר לכתוב את הספר "פיאסקו", אשר פורסם בשנת 88', והעוסק גם הוא בחוויית ההישדרות במחנה המוות. הספר הפך להיות חלק שני מטרילוגיה, והספר החותם אותה הוא "קדיש על ילד שלא נולד". דמותו של הצעיר מן הספר הראשון, גיורגי קובץ', מופיעה גם בספר השלישי, וה"קדיש" הוא על ילדו של קובץ', שאותו סירב להביא לעולם קשה שכזה, עולם שאפשר את קיומו של מחנה אושוויץ.

החוויות שעבר כבן גיל ה"עשרה" במחנות ההשמדה השפיעו על כתיבתו. "בכל פעם כאשר אני חושב על ספר חדש, אני זוכר את אושוויץ", אמר.

קרטס נולד בבודפשט ב-1929, וגורש למחנה ההשמדה אושוויץ בפולין ב-1944. מאושוויץ הועבר לבוכנוולד, ושם, ב 1945, שוחרר.
הוא שב להונגריה, ומאז 1948 עבד כעיתונאי, אולם ב 1951, כאשר העיתון הפך קומוניסטי, הוא פוטר.

לאחר מכן התפרנס ככותב עצמאי וכמתרגם.

הונגרים אחדים זכו בפרסי נובל בתחומי המדע השונים, אולם קרטס הוא ההונגרי הראשון הזוכה בפרס נובל לספרו.
