

לפי ההערכות כ 17 בני אדם נהרגו היום בפיצוץ שהביא לקריסת בניין המשטרה בגרוזני, בירת צ'צ'ניה. 8 בני אדם הועברו לבית החולים, כולם במצב קשה, ורבים עדיין לכודים מתחת להריסות, כך נמסר ממשרד התובע הראשי בעיר.

עוד נמסר כי מטען חבלה הונח בקומה הרביעית, מעל משרדו של מפקד התחנה והתפוצץ במהלך פגישה שהתקיימה היום. הקומה היתה לאחרונה בשיפוצים. הפיצוץ הביא לקריסת כל ארבעת הקומות, וצוותי חילוץ שהגיעו למקום החלו בפינוי ההריסות.

לפני הדיווח הרשמי שפורסם, נמסר כי 25 בני אדם נהרגו בפיצוץ. עד ראייה אמר כי מיד עם היוודע דבר הפיצוץ התאספו במקום עשרות קרובי משפחה של השוטרים והחלו לסייע בחילוץ .

התובע הראשי מסר כי מטען החבלה "הוחדר לבניין על ידי 'חפרפרות' או לוחמי הגרילה שהסתננו לגופי המשטרה המקומיים". הוא אישר כי בין ההרוגים נמצאים קציני משטרה בכירים.
