

מחלוקת בין בוש לשרון בנושא הבניה במעלה אדומים וב"התנחלויות עיקריות". הבניה לטענת בוש
מנתקת בין הערבים בירושלים לבין הרש"פ. שרון הבטיח כי יפנה מאחזים וכי הוא מחוייב בנושא ההתנחלויות למפת הדרכים.

על המפגש בין רה"מ שרון ונשיא ארצות הברית, ג'ורג' בוש, שנערך אתמול בחוותו של בוש בטקסס העיבה מחלוקת אודות הרחבת ההתנחלויות ובעיקר מעלה אדומים. עפ"י דיווחה של רשת פוקס ניוס ביקש הנשיא בוש משרון לחדול מהרחבת "התנחלויות עיקריות" ביו"ש.

"אמרתי לשרון שלא לנקוט בפעולה כלשהי שיכולה להוות סתירה למפת הדרכים או לפגוע במחוייבויות לקראת הסכם הקבע", צוטט בוש.

כתבתנו רותי אברהם מוסרת כי עפ"י הדיווח, ארה"ב מתנגדת לתכנית הישראלית להרחבת מעלה אדומים באמצעות בנייתן של 3650 יח"ד משום שבכך ינותקו ערביי ירושלים משטחי הרש"פ ביו"ש.
לטענת האמריקנים המשך הבניה באזור פוגעת ב"סיכויי השלום" עם הפלשתינים ומפרה את "תכנית השלום" הקוראת להקפאת התנחלויות.

שרון הבטיח לנשיא בוש כי יעמוד בהתחייבותו לפנות מאחזים "בלתי חוקיים" כמו כן הדגיש כי הוא "מחוייב למפת הדרכים" בנושא ההתנחלויות.

שרון הודה כי תכניתו, עליה נמתחת ביקורת בישראל, יצרה אוירה מתוחה בישראל.

בראיון שהעניק שרון לרשת NBC האמריקנית אמר כי ישראל על סף מלחמת אחים. "כל חיי הגנתי על יהודים, ובפעם הראשונה אני צריך להגן על חיי מפני יהודים", טען. הוא הוסיף כי הוא אופטימי ביחס "לתהליך השלום" עם הפלשתינים וכי זוהי ההזדמנות הראשונה לפתור את הסכסוך עימם.

אזהרה מפני סכנת מלחמת אחים השמיע גם יו"ר הכנסת רובי ריבלין בראיון לעתון לה רפובליקה. ריבלין התראיין במהלך ביקורו בן היומיים בלימה שבפרו, ביקור שנועד לחזק את היחסים בין שתי המדינות. "ישראל אינה יכולה לפנות ישובים יהודיים עד שלא ישרור שלום מוחלט עם הערבים, במסגרתו הם יוותרו לגמרי על רצון השיבה של פליטים ברחו מבתיהם עם קום מדינת ישראל ב 48", אמר ריבלין בראיון.

ריבלין הזהיר בראיון כי הנסיגה הישראלית המתוכננת לקיץ, ופינויים של אלפי אזרחים, יובילו לנסיגות נוספות ולמלחמת אזרחים.

ישראל היא חומת המגן של אמריקה ואירופה מפני האיסלם הפונדמנטליסטי, אמר ריבלין, בנמקו את התנגדותו לתכנית הפינוי של שרון.

מועצת יש"ע הציעה לרה"מ בעקבות אזהרותיו על מלחמת אחים "למנוע את מלחמת האחים מפניה הוא מזהיר ולחזור להכרעת העם. שרון קורע את העם יוצר פילוג וסכסוך ומסית נגד ציבור שלם ואחר כך רץ להרשים את האמריקנים בסיפורים על מלחמת אחים.
הדבר תלוי בך, ראש הממשלה, ותוצאות מלחמת אחים, אם אכן תקרה ח"ו , יהיו על כתפיך, אם תמשיך בדורסנות ובשלטון היחיד שלך המתעלם מרצון הבוחר. ואגב, כבוד ראש הממשלה: מה עם ראיון לרשת ישראלית?", הודעת מועצת יש"ע.

ח"כ מיכאל רצון בתגובה לדברי שרון אמר כי "היחיד שיביא למלחמת אחים הוא ראש הממשלה עם תוכניתו האנטי דמוקרטית".
