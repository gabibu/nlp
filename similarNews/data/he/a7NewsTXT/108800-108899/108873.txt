

לישראל חדר אתמול (ב) מזל"ט חיזבאללה שחג מעל הגליל המערבי דקות, עד שמסוקי חיל האויר הוזנקו לעברו. מדובר במזל"ט זהה לזה שחדר לפני מס' חודשים. תא"ל שמני: יש סימנים המעידים על אפשרות להסלמה בגבול הצפון.

גורמים צבאיים אישרו את המידע לפיו כלי טיס בלתי מאויש (מזל"ט) של החיזבאללה חדר אתמול לשטח ישראל. המזל"ט חג מעל הגליל המערבי ובתוך דקות הוזעקו לאיזור מסוקים ומטוסי קרב של חיל האויר. עפ"י דיווחי רשת אל-מנאר של החיזבאללה שב המזל"ט בשלום לבסיסו.

זו הפעם השניה שמזל"ט זר חודר לשטח ישראל ושב על עקבותיו בשלום, ובמערכת הבטחון הגדירו זאת כתקרית חמורה. יתירה מכך, בדיקת צה"ל העלתה, כי המזל"ט שהחדיר חיזבאללה לפני מספר חודשים זהה לזה שזוהה היום.

בישיבה שקיימה אתמול ועדת החוץ והבטחון של הכנסת אמר שר הבטחון שאול מופז כי "דרום לבנון הופכת בהדרגה ל'חיזבאליסטאן'". בישיבה נשמעו חששותיה של מערכת הבטחון מהתלקחות בגבול הצפון. תא"ל גדי שמני אמר במהלך סקירה שנתן בועדה כי "המתיחות בגבול הצפון עשויה להתלקח בכל רגע", שמני מכהן כראש חטיבת המבצעים במטכ"ל ובעבר שימש כראש אוגדת עזה. הוא התריע מפני אפשרות הסלמה ואמר כי בשטח יש סימנים רבים לכך. (ר)
