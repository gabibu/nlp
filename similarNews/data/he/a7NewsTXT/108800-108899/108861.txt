

הרב קמינצקי אומר שחוסר התגובה של צה"ל לירי של מעל 100 פצצות וטילים לעבר גוש קטיף הוא הפקרות מוחלטת. לדבריו, הצלחת המאבק תלויה בהשארותם של התושבים, ולכן יש לדאוג שתישמר
"השפיות בתוך המצב המטורף".

הרב יגאל קמינצקי, רב מועצה אזורית חוף עזה, אומר כי העובדה שעל גוש קטיף נחתו כמאה פצצות מרגמה וטילי קסאם במהלך היממה האחרונה וצה"ל לא הגיב, היא הפקרות מוחלטת. בראיון לערוץ 7 אומר הרב קמינצקי כי ההפקרות מתחילה מלמעלה מראש הממשלה ושר הבטחון.

בתארו את אשר התרחש בגוש בשבת אומר הרב קמינצקי כי "הבום הגדול" התחיל בשבת אחר הצהרים בשעה שמאות רבות של אנשים הסתובבו ברחובות. היה פה נס גדול שאיש לא נפגע, הוא מדגיש. לדבריו תושבי הגוש נמצאים במלחמה מלפנים ומאחור, כשמצד אחד סופגים טילים ופצמ"רים ומצד שני צריכים להאבק בעקירה.

בהתייחסו לדרכי המאבק אומר הרב קמינצקי כי בכל שלב צריך לחשוב מה עושים "לטובת עם ישראל" וכי שורש ההצלחה הוא השארותם של התושבים במקום. ככל שיישארו יותר תושבים, המסר הערכי מוסרי תקשורתי יהיה בעל עוצמה חזקה יותר. מצב שבו יהיה צורך להוציא משפחות מתוך בתיהן הוא המסר החשוב ביותר במאבק. אסור להגיע למצב שהיה בימית כאשר מרבית התושבים עזבו ואת המאבק ניהלו אנשים "טובים ויקרים" מבחוץ. אם יהיו יותר אנשים מבחוץ מאשר תושבי הגוש זו תהיה כבר "אופרה" אחרת, הוא אומר. משום כך לדבריו יש צורך בשמירת "השפיות בתוך המצב המטורף" כדי שהמשפחות בגוש יוכלו לחיות עד כמה שאפשר באופן נורמלי.

הבאתם של מאה אלף איש לגוש לצורך מניעת ההתנתקות ושיכונם באוהלים צריך להעשות לדבריו בזהירות ובהתאמה ליכולת ההכלה של הישובים. ישוב שיכול לקלוט יותר, יקלוט, וישוב אחר יעשה דברים אחרים. יש להזהר מלכפות על הישובים בגוש מהלכים שגם אם מקורם ברצון טוב, עלולים לגרום לכשלון משום שיש כאלו בגוש שמרגישים כי הקמת אוהלים מסמל את סיומו של העסק וכי החל כבר 'יום פקודה' ו"אנחנו לא שם", מדגיש הרב קמינצקי

המציאות שלנו מאד מסובכת אומר הרב קמינצקי בבחינת אוי לי מיצרי ואוי לי מיוצרי. אוי לנו ממצב שבו עם ישראל יפרק את המקום הזה ואוי לנו אם יהיה מאבק.

עם זאת אומר הרב קמינצקי יש לשים לב כי יש תזוזה בדעת הקהל והיא באה כבר לידי ביטוי בסקרים. לכן, מציין הרב קמינצקי, בתקופה האחרונה לא מפרסמים סקרים. הצלחנו לעבור אצל כ 300 אלף איש ובפורים נכנסו עם משלוחי מנות אל כמאה חמישים אלף איש. "מאה חמישים אלף בתים פוגשים ציבור כזה זה לא יכול להיות שלא יהיה שינוי".

הוא מוסיף כי נעשות פעולות רבות וצריך לפעול בכל המישורים כולל לבוא לגוש קטיף בתיאום עם המטה שהוקם לשם כך. "כל אחד צריך לתרום במה שהוא יכול, אף אחד לא יכול להשאר בבית שקט ושליו ולהגיד לא קרה דבר. קורים דברים חמורים וצריך עזרה מכל אחד".
