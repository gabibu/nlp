

ח"כ אפי איתם תקף אמש בכנס האיחוד הלאומי את שרון: אתה מנהיג של חבורה קטנה ונואשת, לא של רוב העם. זקנתך מביישת את בחרותך. ח"כ אריאל מהאיחוד הלאומי, תושב כפר דרום מהיום (ב), הציג בכנס את קמפיין השטח.

בכנס שקיימה אתמול בערב (ב') מפלגת האיחוד הלאומי בגני התערוכה בתל אביב אמר ח"כ אורי אריאל כי למרות שעד עתה "לא הבקענו גול" אבל "אנחנו מקווים לעשות זאת בימים הקרובים". אריאל הציג את קמפיין השטח שנפתח עתה כדי לגייס את ההמונים שאינם מקרב המתנחלים כדי להפיל את תכנית ההנתקות.

"נעבור מבית לבית. נאבק באחדות, באהבה ובמסירות נפש. נעקוף את התקשורת ונגיע אל העיניים של האחים שלנו", הבטיח יו"ר האיחוד הלאומי בני אלון בנאומו.

הרב יצחק לוי הזהיר כי פינויים של הישובים יוביל להגעתו של הטרור אל תוככי הקו הירוק "שר הביטחון בעצמו יודע שתוכנית ההתנתקות היא רעה לישראל, ומדינת ישראל יודעת שאם לא יהיו יהודים בחוף עזה הטרור ישתולל בארצנו".

ח"כ אורי אריאל, תושב כפר דרום מאתמול, אמר כי קמפיין השטח המתכונן בנוי על שלוש רגליים: פוליטית, ציבורית, ופעילות בשטח. "יש 27 ח"כים בליכוד שמצביעים בניגוד לעמדת ראש הממשלה", אמר אריאל. "נפתח סניפים נגד ההתנתקות בכל הארץ ונגייס את הציבור הרחב". אריאל הוסיף כי נעשים כעת מגעים עם המפד"ל במטרה לצרף אותם לקמפיין, כדי להוות חזית "מאוחדת, משותפת וחזקה" של ההנהגה.

בפני באי הכנס הוקרן סרט שכונה "סרט אימה" אותו הכין איתן דורשב האסטרטג שניצח את שרון במשאל הליכוד. הסרט מציג בין היתר את סכנות הביטחוניות של התנתקות. "יש המון כוחות בשטח ועל האיחוד הלאומי להוביל את ההתנגדות להתנתקות", אמר דורשב.

ח"כ אפי איתם, המופיע בפעם הראשונה בפני חברי האיחוד הלאומי לאחר פרישתו מראשות המפד"ל, תקף את שרון ואמר: "אתה מנהיג של חבורה קטנה ונואשת ולא של רוב העם". עוד אמר איתם בכוונו אל שרון: "תם זמנך, זקנתך מביישת את בחרותך, הפכת לסמל לעקשנות. הבלורית הזאת שנתגלגלה הופכת להיות דגל הכניעה, דגל הלבן שאתה מניף בעל כורחנו כנגד רצונו של העם הזה, על חשבון החיים בגוש קטיף".

בכנס נכח גם הזמר אריאל זילבר. זילבר אמר : ''אני מאשים את הכנסת, אני מאשים את מערכת המשפט, אני מאשים את הממשלה, אני מאשים את התקשורת ואת האמנים. כולם מעלימים עין במקרה הטוב, ובמקרה הרע רומסים את זכויות המיעוט". "זו דמוקרטיה שהיא לא דמוקרטיה'', הוסיף זילבר. (ר)
