

בית המשפט העליון: אין למנוע פעילות פוליטית במתקנים ציבוריים של רשות מקומית, שכן הם במה ציבורית להשמעת דעות. "שלילת נגישותם של שטחים ציבוריים בפני הביטוי הפוליטי עלולה לפגוע בעקרון חופש הביטוי..."


בית המשפט העליון קיבל בשבוע שעבר ערעור, שהגישו האגודה לזכויות האזרח ועמותת קול אחר בגליל וקבע, כי אין למנוע פעילות בעלת אופי פוליטי בשטחיה ובמתקניה הציבוריים של רשות מקומית.

פסק דין זה הופך את פסיקתו של בית המשפט המחוזי בחיפה, אשר בשבתו כבית משפט לעניינים מנהליים דחה את עתירתם המנהלית של שני הארגונים נגד המועצה האזורית משגב ונגד העומד בראשה, לאחר שאלה סירבו לאפשר לעמותת "קול אחר בגליל" לקיים אירועים בעלי אופי פוליטי, כהגדרת המועצה, באחד ממתקני המועצה הפתוחים לקהל הרחב (האודיטוריום). זאת בשל החלטה "עקרונית", שהמועצה קיבלה לפני כשלוש שנים, האוסרת על קיום אירועים או פעילויות בעלי אופי פוליטי במתקני המועצה ובמקומות הציבוריים שבמתחם השירותים שלה.

בעתירה המנהלית ובערעור נתבקש בית המשפט לבטל את ההחלטה הנ"ל בשל פגיעתה הקשה בזכות לחופש ביטוי במקומות ציבוריים.

באגודה לזכויות האזרח אומרים כי בעקבות ביקורת נוקבת, שמתח בית המשפט העליון בדיון בערעור, שהתקיים בחודש דצמבר האחרון, הודיעה המועצה המקומית על ביטול ההחלטה, ככל שהיא נוגעת לקיום אירועים ופעילויות בעלי אופי פוליטי בשטחיה ובמתקניה הציבוריים, הפתוחים לקהל הרחב, ובכלל זה האודיטוריום, שבו נאסרה קודם לכן כל פעילות פוליטית. בעקבות ביטול ההחלטה כאמור, קיבל בית המשפט העליון את הערעור, הורה על ביטול פסק דינו של בית המשפט לעניינים מנהליים וקבע, כי האיסור על השמעת ביטויים בעלי אופי פוליטי במתקניה הציבוריים של המועצה אכן מהווה פגיעה בעקרון חופש הביטוי.

השופטות דורית ביניש, מרים נאור ועדנה ארבל כותבות בפסק דינן "מקובל עלינו כי על רשות מקומית לאפשר שימוש בשטחים הציבוריים שבמתחם השירותים שלה לשם קיום פעילויות ציבוריות שונות, לרבות פעילויות בעלות אופי פוליטי או מעין פוליטי, וזאת כדי לכבד ולקיים את חופש הביטוי באותם מתקנים המיועדים לשימושו של הציבור הרחב".

השופטות מוסיפות ומדגישות, כי "שטחיה הציבוריים של רשות מקומית מהווים במה אפקטיבית להשמעת דעות והחלפת רעיונות, ועל כן שלילת נגישותם בפני הביטוי הפוליטי עלולה לפגוע קשות בעקרון חופש הביטוי... על הרשות המקומית לפתוח את מתקניה המיועדים לשימוש הקהל הרחב תוך מתן אפשרות להבעת דעות שונות, ובכלל זה לאפשר מתן במה לביטוי פוליטי, מבלי להגביל את הביטוי לו היא נותנת במה על פי תוכנו".
(ש)
