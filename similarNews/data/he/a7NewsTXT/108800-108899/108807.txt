

הדיווחים אודות לחצים אמריקאיים על שרון מוגזמים, מעריך שר הבטחון והחוץ לשעבר פרופסור ארנס, הדרישה ליישום מפת הדרכים היא אמונתו המדינית של שרון. "מעולם לא היו לחצים, כשלא רצינו להיכנע לא נכנענו".

שר הבטחון והחוץ לשעבר פרופסור משה ארנס קובע "אני לא חושב שיש לחצים אמריקאים על ראש הממשלה. הדרישה ליישום מפת הדרכים היא מדיניות ששרון מאמין בה".

את דבריו אומר ארנס לכתבנו שמעון כהן לקראת המפגש הצפוי בין ראש הממשלה לנשיא האמריקאי הערב בחוותו שבטקסס.

באשר לדיווחים אודות לחצים בפניהם יעמוד ראש הממשלה, קובע ארנס כי "מגזימים בנושא הלחצים, מעולם לא היו לחצים. כשלא רצינו להיכנע ללחצים לא נכנענו. כבר שמענו דעות ובקשות, כשרצינו קיבלנו אותן וכשלא רצינו, דחינו אותן. ישראל לא נכנעה מעולם לתכתיבים אמריקאים, למעט הנסיגה מסיני ב-1957, אני לא מכיר כניעה ישראלית לתכתיב אמריקאי".

את ההתייחסות הצפויה של שרון לדרישה האמריקאית ליישום מפת הדרכים מייחס ארנס לאמונתו הפוליטית החדשה של ראש הממשלה "זו לא כניעה. ראש הממשלה אומר שהוא מאמין במדינה פלשתינאית, זה מה שהוא רוצה. הוא לא אומר שזו מדיניות בעקבות לחצים".

באשר לתכנה של הפגישה העדיף השר לשעבר ארנס שלא לנחש את הצפוי להיאמר. עם זאת ממליץ ארנס לציבור להתייחס ברצינות לאמירותיו של ראש הממשלה אודות הדרישות של ישראל מהנהגת הרש"פ להיאבק בארגוני הטרור.

פרופסור ארנס התייחס גם לשאלת הסיוכיים לביטולה של תכנית ההתנתקות ואמר כי אמנם ראש הממשלה תומך בה בכל מאודו, אבל "במזרח התיכון שום דבר לא גמור עד שהוא לא גמור, אני אמנם מתנגד לתכנית הזו, אבל לא אוכל לנחש את העתיד לקרות".
(ש)
