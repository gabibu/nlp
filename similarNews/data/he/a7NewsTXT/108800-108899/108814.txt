

ירושלים תישאר בירתו הנצחית של העם היהודי, הבטיח המשנה לראש הממשלה שמעון פרס במהלך אירוע הפתיחה של ועידת ירושלים, בה נוטלים חלק עשרות ראשי ערים מהעולם.

אמש החל כנס ראשי ערים בחסות עיריית ירושלים שאליו הגיעו ראשי ערים משלושים ושתיים מדינות מרחבי העולם. ראשי הערים נפגשו להחלפת דעות ורשמים ביניהם.

הכנס מתקיים זו השנה ה-23. בהזמנת ראש העירייה אורי לופוליאנסקי הגיעו לבירה כשבעים ראשי ערים מאירופה, אסיה, ארצות הברית ודרום אמריקה.

מעיריית ירושלים נמסר לכתבנו עודד שטרן כי במהלך הכנס שיימשך שבוע יסיירו ראשי הערים ברחבי הבירה, בעיר העתיקה וביד ושם וייפגשו עם אישים בכירים כנשיא המדינה קצב ושר החוץ שלום. כמו כן ינהלו דיונים בנושאי התיפקוד המוניציפאלי תוך החלפת נסיונם שהצטבר עם השנים.

באירוע הפתיחה של הועידה נשא דברים המשנה לראש הממשלה השר שמעון פרס. בדבריו הבטיח כי ירושלים, בירתו של העם היהודי, תישאר בידי העם היהודי, לא תמסר ולא תחולק "אין לנו כל כוונה לחלק אותה", אמר פרס.

בעיריית ירושלים רואים בקיומו של המפגש הזדמנות ראשונה במעלה להיכרות ישירה של ראשי הערים מהעולם עם בירת ישראל.
