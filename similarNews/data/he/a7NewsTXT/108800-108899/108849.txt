

"יום פקודה. זהו היום בו רה"מ מכריז על השטח כשטח צבאי סגור", אומרת בראיון ליומן ערוץ 7 דוברת מועצת יש"ע אמילי עמרוסי, המקווה כי ההמונים יבהירו שאין סיכוי ליישום תכניתו המדינית של שרון.

בתגובה לידיעות על פילוג אידיאולוגי במועצת יש"ע, בעקבות הסתייגותם של שאול גולדשטין וחיסדאי אליעזר מדרך המאבק, אומרת דוברת המועצה אמילי עמרוסי כי היא דווקא מפרשת את חילוקי הדעות כהוכחה לכך שמועצת יש"ע היא גוף מגוון, הטרוגני ומאז ומעולם היו בו חילוקי דעות. "זה חושף את האנושיות שבנו, על המגוון הרחב שיש בינינו".

בדבריה מבהירה עמרוסי כי לעומת חילוקי הדעות על הדרך "יש הסכמה רחבה על המטרה, לעצור את התכנית ההרסנית. דעתו של גולדשטין לא תמנע מתושבי גוש עציון מלהגיע למאבק".

באשר להמשך פעולות המאבק, אורת עמרוסי כי אנשי מועצת יש"ע פועלים לאיחוד כוחות לקראת יום הפקודה הצפוי. "ראשי מועצת יש"ע נפגשו בשבוע שעבר עם כל הקשת הרחבה של הגורמים החוץ פרלמנטריים השותפים למאבק, והדעות השונות נקלטו ועובדו אצלנו. את המאבק צריכים לנהל כולם, על הדרך יש חילוקי דעות, וזה לא פסול".

באשר להמשך תיפקודו שלך יו"ר מועצת עציון שאול גולדשטיין במועצת יש"ע, כפי שפורסם בכלי תקשורת אחדים, מבהירה עמרוסי כי "שאול גולדשטין עדיין מופיע בישיבות מועצה, אך פחות. אכן, הוא מרגיש בדעת מיעוט".

לשאלה אם כוונותיו הפוליטיות להשתלב בליכוד של גולדשטיין הם העומדים מאחורי התנהלותו האחרונה, ענתה דוברת מועצת יש"ע כי "אם יש לאנשים במועצה שאיפות פוליטיות פרטיות - זה לא מענייננו".

"קו המאבק של מועצת יש"ע הינו הניצחון המספרי", אמרה. "נוכחות אזרחית חסרת תקדים,קודם כל מדובר במספרים. אנו מקווים להביא מאה אלף איש לגוש קטיף וסביבותיו. זה אמור ליצור הד ציבורי וגם לעצור את הטרנספר. המטרה שלנו בכך היא להפוך את אפשרות ההוצאה לפועל של העקירה לדמיונית. גם בסבסטיה השטח הכריע, ובמספר נמוך יותר של אנשים. זה הצליח גם בקייב ובבירות, התקוממות עממית רחבה, אין סיבה שזה לא יצליח גם כאן. אנו מקיימים מפגני כח של הציבור בפסח ויום העצמאות בגוש קטיף, במקביל לאוטובוסים שמגיעים גם בימים אלו לגוש. המטרה היא ליצור בתקשורת ובקרב העם את התחושה של מה שיקרה כאן ביום פקודה. זהו היום בו רה"מ מכריז על השטח כשטח צבאי סגור. התאריך עדיין לא ידוע, אך כשיתחיל המצור על ישובים יהודיים כדי לטהר את השטח, המאבק יתחיל".

עמרוסי מוסיפה כי ללא כסף איו מאבק, וקופת המועצה בגרעונות גדולים, לכן כרגע נשען המאבק על הרבה מתנדבים ורצון טוב. אך ללא כסף לא ניתן יהיה לעשות דבר. "אנו פונים לציבור לתרום לגוף המאורגן הגדול ביותר שמוביל את המאבק. יש לנו היענות לתרום מהארץ ומחו,ל, אך אנו נאבקים מול מערכת ממשלתית עם משאבים בלתי מוגבלים. יצאנו במבצע של הוראת קבע של מאה שקלים לחודש, כדי להציל את המאבק שעומד על כרעי תרנגולת".
