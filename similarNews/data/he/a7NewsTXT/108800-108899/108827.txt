

ועדה בראשות פרופסור ז'אק מישל תדון בדרישה לשלול את רשיון הרופא של גונן שגב, זאת כיוון שעבר על פקודת הרופאים.

את הדרישה לביטול רשיונו של שגב הגיש מנכ"ל משרד הבריאות, פרופסור אבי ישראלי יחד עם היוע"מ של המשרד עו"ד מירה היבנר-הראל.

בדרישתם מציינים ישראלי והיבנר-הראל כי בנסיונו להבריח לישראל כדורי אקסטזי, עבר דוקטור שגב, שר האנרגיה לשעבר, על פקודת הרופאים. על פי פקודה זו יכול משרד הבריאות לדרוש את ביטול רשיון הרופא של מי שהתנהג באופן שאינו הולם רופא. הדרישה מתבססת על הרשעתו של שגב כהוכחה לכך שנהג באופן שכזה.

כאמור, ועדה בראשות פרופסור ז'אק מישל הוקמה והיא תדון בדרישה. דיוני הוועדה יחלו בעוד כחודש.
(ש)
