

בעקבות הפיגוע הרצחני שהיה אתמול באוטובוס "אגד" בקו 960 מחיפה לירושלים ליד קיבוץ יגור, פיגוע שבו נרצחו תשעה ישראלים וארבעה עשר אנשים נוספים נפצעו, דרש קואופרטיב "אגד" מממשלת ישראל לחדש את פעילות יחידת האבטחה של התחבורה הציבורית.

מנהל אגף השיווק של "אגד" רון רטנר אמר אתמול כי "מזה חודשים רבים מתעלמת ממשלת ישראל מדרישת "אגד" בנושא זה, ומפקירה כשני מיליון נוסעים מדי יום לחסדי המחבלים המתאבדים".

את הפיגוע ביצע איימן אבו אל הייג'א, איש הזרוע הצבאית של החמאס, ותושב מחנה הפליטים ג'נין.
שמות הישראלים שנרצחו בפיגוע באוטובוס ליד קיבוץ יגור:

שוטרת מג"ב בדרגת רב-שוטר קרן פרנקו הי"ד, בת 18 מקריית ים; נטמנה בבית העלמין בקיבוץ אפק.

רב סמל שלומי בן חיים הי"ד בן 26 מקריית ים; נטמן בחלקה הצבאית בבית העלמין צור שלום בקריית ביאליק.

אבינועם אלפיה הי"ד, בן 23, תושב קריית אתא; נטמן בבית העלמין החדש בעירו.

רב סמל ניר דניאלי הי"ד, בן 24 מקריית אתא. נטמן בחלקה הצבאית בבית העלמין בעירו.

הסוהר רב סמל ראשון שמשון סתלקול הי"ד, בן 35 מקריית ים, אב לשלוש בנות. נטמן בבית העלמין צור שלום.

סמל מיכאל וייסמן הי"ד, בן 21 מקריית ים. יובא למנוחות מחר בשעה 15:00 בבית העלמין צור שלום בקריית ביאליק.

שוטרת מג"ב רב-שוטר נועה שלמה הי"ד, בת 18 מנהריה; תובא למנוחות מחר בשעה 16:00 בחלקה הצבאית בבית העלמין בנהריה. שלמה היא בת אחותו של שגריר ישראל באו"ם יהודה לנקרי, שיצא לישראל מיד עם היוודע דבר הירצחה של נועה, כדי להשתתף בהלווייתה.


