

ב"וואלה חדשות" דווח היום כי בישראל נערכים ל"יום שאחרי" הפעולה במחנה הפליטים בג'נין. בשל אבידות צה"ל נדחקה אתמול מהדיון הציבורי בישראל שאלת הנזק שנגרם לפלשתינים במחנה הפליטים ג'נין, אך בתקשורת העולמית צפוי קרב קשה.

עוד דווח כי מהמחנה ממשיכים לזרום דיווחים על "טבח" ישראלי כביכול באזרחים, עשרות גופות המתגוללות ברחובות ודחפורים ש"מוחקים" שורות של בתים. קצינים שחזרו מהמחנה מאשרים את כל הדיווחים, פרט לאלה על טבח.

כמו כן נמסר ב"וואלה" כי דוברים פלשתינים רשמיים המתארים את המתרחש במחנה הפליטים ג'נין, מעבירים את המסר כי מה שהתרחש שם זה "סברה ושתילה 2". אזור המחנה הוכרז שטח צבאי סגור, וכלי התקשורת מדווחים על הקרבות בו ממרחק רב, על סמך מידע מקוטע וחלקי. כבר החלו להישמע טענות על בתים שהרס צה"ל על יושביהם, על טבח בתושבי המחנה ועל גופות המוטלות ברחובות ופצועים המדממים ללא טיפול.

עוד דווח כי שאלת הביקורת הבינלאומית נדונה השבוע בקדחתנות בדרג המדיני ובצה"ל. מרכז ההסברה שהוקם בירושלים, המשותף לדובר צה"ל ומשרדי ראש הממשלה, החוץ והביטחון, נערך אתמול לקרב על תדמיתה של ישראל.


