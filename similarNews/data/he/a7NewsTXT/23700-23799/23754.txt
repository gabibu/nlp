

העיתונאית חני לוז דיווחה כי יו"ר הרשות השניה מוטי שקלאר שיגר מכתב למנכ"ל שידורי "קשת" ובו מתח ביקורת חריפה על שילוב ראיון עם סרבן שירות בתכנית "גאון ומיכאלי" אמש בערוץ השני.

התוכנית החדשה עסקה בענייני אקטואליה, ובה, בין השאר, רואיין בנו של אליק רון , (לשעבר מפקד מחוז הצפון של המשטרה) החתום על עצומת הסרבנות. יצויין כי הוקרנה כתובית המציינת כי "התוכנית הוקלטה אמש".

לדברי שקלאר, הגיעו לרשות השניה תלונות רבות על השידור, ועל עיתויו במוצאי יום השואה, ולאחר הדיווח על מותם של 13 חיילים בג'נין. עוד טוען שקלאר כי הבלטת הסרבנות היא "סיקור מגמתי של תופעה שולית, כפי שהוכח בגיוס המילואים האחרון" והיא מגבירה " את הניתוק של התקשורת מההוויה הישראלית האמיתית", כדבריו.

מחברת "קשת" נמסר כי הגיעו לחברה כמה תלונות מצופים, אך לדברי "קשת" מדובר באייטם אחד מתוך רשימת נושאים אקטואלית המבטאים את ההוויה הישראלית, והובאו שני הצדדים של הסוגיה, ולכן החברה אינה רואה בעיה באייטם ששודר.
