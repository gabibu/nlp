

זוגות ישראלים שהגיעו באחרונה לרוסיה ובלארוס כדי לאמץ ילדים יתומים ולהביאם לארץ נאלצו לשוב לארץ בידיים ריקות ובמפח נפש לאחר שמדינות אלה החליטו כי ישראל אינה מקום מתאים לגדל בו ילדים. יצוין כי תהליך האימוץ הופסק בשלביו האחרונים, וכי הזוגות כבר יצרו קשר עם הילדים ונקשרו אליהם.

מאז אושר החוק המתיר אימוץ ילדים בחו"ל, לפני ארבע שנים, אימצו זוגות ישראלים כ-800 ילדים. רוב הילדים אומצו ממדינות במזרח אירופה, וביניהן רומניה, אוקראינה ורוסיה. רוב הילדים מגיעים משם לארץ לפני שהם בני שנתיים. בישראל מקבלים הילדים מעמד של תושב קבע, ולאחר חצי שנה ניתנת להם אזרחות ישראלית.

בשבועות האחרונים החליטו אחדות מהמדינות המתירות אימוץ מחוץ לתחומן לאסור זאת על זוגות ישראלים, מחשש שהילדים יגדלו בתנאים שאינם מתאימים להם. בין המדינות שמונעות אימוץ ילדים נמצאת רוסיה, שבשנים האחרונות אומצו בתחומה 119 ילדים.

מדינות נוספות, ובהן בלארוס וקולומביה, לא החליטו באופן רשמי למנוע אימוץ על ידי ישראלים, אולם שופטים מקומיים, האמורים לאשר את התהליך, מנעו אימוצם של ילדים על ידי ישראלים.

המפקחת הארצית של משרד העבודה והרווחה על האימוץ הבין-ארצי נחמה טל, נסעה לרוסיה כדי לנסות ולשדל את השלטונות לשנות את החלטתם. טל אמרה: "אנחנו מצויים במצב הקשה ביותר מאז שהקמנו את הרשות המרכזית לאימוץ בין ארצי. המצב הבטחוני מוריד מעל הפרק כמעט כליל את רוב המדינות שעליהן הסתמכנו בתחום האימוץ, וביניהן רוסיה, שיש לה מערכת אימוץ גדולה ומסודרת. כל זמן שהמצב הנוכחי יימשך יהיה קשה מאוד לשכנע את השלטונות באותן מדינות לאשר אימוץ ילדים בידי זוגות ישראלים. אין לנו מושג מה יהיה בעתיד".

נציין כי בישראל נמסרים לאימוץ מדי שנה כ- 130 ילדים, ומאות זוגות ממתינים לאימוץ ילדים מחו"ל. הידיעה הובאה באתר ynet.



