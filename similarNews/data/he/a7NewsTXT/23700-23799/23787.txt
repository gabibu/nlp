

החיזבאללה התקיפו אתמול את אזורי החרמון, צפון הגולן וגזרת הר דב. במשך שעות הם שיגרו טילים ופצצות מרגמה על אתרים שונים. כתבנו קובי פינקלר מסר כי בהתקפה שבוצעה על אחד ממוצבי צה"ל בגזרת הר דוב נפצע חייל פצעים בינוניים.

דווח כי מחבלי חיזבאללה ניסו לחדור אתמול אל מוצב של צה"ל בגזרת הר דב. חיילי צה"ל שהיו במוצב הדפו את המתקפה.

מאתר החרמון וממג'דל שמס דווח על נפילות רבות של טילים ופצצות מרגמה בתחומי אתר המבקרים. כמה מעובדי אתר החרמון הוכנסו למקלטים במקום.

בתגובה תקפו מטוסי חיל האוויר יעדים בדרום לבנון.

סגן נשיא ארה"ב דיק צ'ייני שוחח שלשום עם נשיא סוריה בשאר אסד, וקרא לו למנוע הסלמה בגבול ישראל-לבנון, ולרסן את חיזבאללה. הממשל האמריקאי הבטיח לישראל שימשיך במאמציו להרגעת הגבול הצפוני. ראש הממשלה אריאל שרון אמר כי "אנו מגלים איפוק כי איננו רוצים בהסלמה, אבל לא נוכל להתאפק לאורך זמן".

מוחמד חוסיין פדלאללה, המקורב לחיזבאללה, הזהיר שלשום את ישראל לבל תתקוף את לבנון, באומרו כי החיזבאללה יגיב בירי קטיושות שיגיעו עד לעיר חיפה. פדלאללה הדגיש כי "זו זכותם של הלבנונים להתמודד עם הכיבוש הישראלי בכל האמצעים שבידיהם".

פיקוד הצפון גייס שלשום בערב בצווי 8 חטיבת חי"ר מילואים, ואתמול התייצבו החיילים בבסיסם בצפון. במקביל נמשך תגבור הכוחות הסדירים, וביניהם שריון ותותחנים, לכל אורך הגבול.

אתמול התכנס הקבינט המדיני-בטחוני לדיון על המתיחות בגבול הצפון. בגלל התנגדות קבוצת שרים לתגובה צבאית הסתיימה הישיבה בהחלטה להמשיך בהבלגה. ראש הממשלה שרון הביע תמיכה בתגובה צבאית, וכמוהו גם שר הביטחון בן אליעזר וכן ראשי צה"ל, שהזהירו משחיקת כושר ההרתעה הישראלי מול החיזבאללה, אך שמעון פרס, מתן וילנאי, עוזי לנדאו, דן מרידור ודוד לוי התנגדו לתגובה.

בעקבות ההתנגדות הודיע שרון כי הוא אינו רוצה להורות על פעולה צבאית כשהקבינט מפולג, וכי בכוונתו לתת סיכוי נוסף למאמץ מדיני. שרון מתח ביקורת על ארה"ב, שלדבריו אינה מציגה מסר תקיף מספיק לסוריה בדרישה לריסון החיזבאללה.


