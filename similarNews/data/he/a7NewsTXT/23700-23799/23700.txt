

פורום קבלת ההחלטות בממשלתו של אריאל שרון: המטבחון המדיני-ביטחוני, שעמו נמנו שר החוץ שמעון פרס, שר הביטחון בנימין בן אליעזר וראש הממשלה, בוטל, כך נמסר אתמול מלשכתו של שרון. בפורום זה, שבו היה רוב לאנשי מפלגת העבודה, התקבלו ההחלטות המשמעותיות ביותר בעניינים הנוגעים לבטחון ישראל. מעתה, כך נמסר, יתכנס רק מטבחון שבו יהיו חברים נציגי כל סיעות הקואליציה.

השר הטרי מטעם המפד"ל הרב יצחק לוי אישר אתמול כי לפני הצטרפות המפד"ל לממשלה ביקשה הסיעה מראש הממשלה לבטל את המטבחון. נזכיר כי לפני שפרשה סיעת "האיחוד הלאומי ישראל ביתנו" מן הממשלה דרש הרב בני אלון משרון לבטל את פורום המטבחון כתנאי להישארותו בממשלה, אך נתקל בסירוב.

חברי כנסת מטעם מפלגת העבודה הגיבו בזעם על ההחלטה. ח"כ יוסי כץ תקף בחריפות את שרון: "ההחלטה הזו מסירה את עלה התאנה האחרון מתפקידה של מפלגת העבודה כגורם ממתן של הממשלה, וחושפת את ערוותה. החלטה זו, ביחד עם צירופו של אפי איתם, מחייבת אותנו לפרוש לאלתר מן הממשלה".

ח"כ אופיר פינס נתן פרשנות שלו לצעד זה: "ראש הממשלה נוקם במפלגת העבודה על שהצביעה נגד צירופו של אפי איתם לממשלה, והוא נראה כמי שאיבד את העשתונות".

פינס הוסיף: "נטרול שרי החוץ והביטחון יפגע בבטחון המדינה ובמעמדה הבינלאומי. אני מציע לשרון לחזור בו מההחלטה, ואם לא   על מפלגת העבודה לפרוש מהממשלה".

אגב, מלשכתם של בן- אליעזר ופרס נמסר כי לא קיבלו כל ידיעה על צעדו האחרון של ראש הממשלה.
פרשנים מדיניים טוענים כי ביטול פורום המטבחון המדיני הוא רק למראית עין: "ייתכן שייקראו לזה קיוסק, אבל הפורום הזה ימשיך להתקיים ולקבל החלטות".



