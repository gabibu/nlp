

עו"ד יעקב רובין, לשעבר ראש לשכת עורכי הדין, פנה ליועץ המשפטי לממשלה, אליקים רובינשטיין, בדרישה להעמיד לדין את ערפאת. רובין שיגר ליועץ המשפטי איגרת בשם "מטה מותקפי הטרור", ובה פנה ליועץ המשפטי בבקשה שיעמיד לדין את ערפאת בגין השמדת עם, עבירה שהעונש עליה על פי החוק הישראלי הוא מיתה.

"ערפאת מבצע יום יום מעשי הרג ורצח בישראלים, ואין מנוס אלא להעמידו לדין", כותב עורך הדין רובין.

ועוד בקשה להעמיד לדין: יו"ר תנועת "ישראל ביתנו" ח"כ אביגדור ליברמן פנה ליועץ המשפטי לממשלה בבקשה לפתוח בחקירה פלילית נגד ח"כ אחמד טיבי בשל הסתה נגד חיילי צה''ל ובעד פעילות המחבלים. בראיון לתחנת הטלוויזיה אל ג'זירה עודד טיבי את המחבלים בג'נין ובשכם ואמר כי מעשי הגבורה שלהם מרוממים את הכבוד של האומה הערבית כולה.

חברו לסיעה ח"כ הנדל קרא לגורמי הביטחון לערוך חיפוש בבתיהם ובמשרדיהם של הח"כים הערבים, ולבצע חקירה מקיפה נגדם כדי לבדוק אם הם מעורבים בפעולות הסתה המעודדות מחבלים מתאבדים. זאת לנוכח ההזדהות המופגנת של הח"כים הערבים עם המחבלים.


