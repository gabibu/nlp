

הפרלמנט האירופי בשטרסבורג החליט אתמול להטיל אמברגו נשק על ישראל ועל הרש"פ. נוסף על כך קורא הפרלמנט ל 15 המדינות החברות להשעות את ההסכם הכלכלי עם ישראל, ולפיו הוחלט על קיום סחר חופשי, ועל קבלת ישראל כחברה באיחוד האירופי המשותף.

בשבוע הבא תתכנס מועצת שרי החוץ של האיחוד האירופי, אשר בסמכותה לאכוף את ההחלטה להטיל סנקציות על-ישראל.

בתגובה לצעדים החריפים אמרה שרת התעשייה והמסחר דליה איציק כי ההצעה להשעות את "הסכם ההתאגדות" עם ישראל, שמציע הפרלמנט האירופי, ושמשמעותו השעיית הסכם הסחר עם ישראל, הוא צעד מוטעה. לדבריה, הנושא הגיע לדיון בפרלמנט האירופי לאחר שהתמונה המצטיירת באירופה מעוותת וחד-צדדית לחלוטין.

שר התעשייה של סוריה איסאם זעים אמר אתמול לכתבים כי ארצו מסרבת לקבל את נוכחות ישראל בכינוס האירופי-ים תיכוני של שרי תעשייה, שנפתח במלגה, ואשר יימשך יומיים.

השר מחה בדבריו על כך שישראל "מפרה את זכויות האדם ונוהגת כמדינה תוקפנית, והודיע כי ארצו, וכן לבנון, לא ישתתפו במושבים הרב-צדדיים שבהם תשתתף המשלחת הישראלית.

בכינוס משתתפים נציגי 26 מדינות, וביניהן 15 המדינות החברות באיחוד האירופי ו 11 מדינות אגן הים התיכון.


