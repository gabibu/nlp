

במהלך היממה האחרונה העבירו מסוקים ירדנים כמויות גדולות של תרופות עבור פצועי הרש"פ וביניהם המחבלים שנפצעו בקרבות עם חיילינו. המסוקים, שהביאו את התרופות באישור ממשלת ישראל, נחתו בחטיבת בנימין ואנשי הצוות סייעו להעביר את התרופות לאמבולנסים של הסהר האדום.

לכתב ערוץ 7 נודע כי חיילי צה"ל פתחו אחד מהקרטונים לאחר ששמו לב שעליו הכתובת "לבנון". החיילים נדהמו למצוא בקרטון, בנוסף לתרופות, "כרטיסי ברכה" ועליהם כתובות הסתה נגד ישראל וקריאות להמשך המאבק המזוין נגדה [ראו צילומים מצורפים].

בין המסרים שיועדו לערביי הרש"פ: "הצום הוא דלת מדלתות גן עדן, והג'יהאד לשחרור ירושלים הוא מדלתותיה"; "מדברי חומייני: 'הדבר החשוב ביותר למוסלמים בעולם הוא סוגיית פלשתין', הדבר החשוב למוסלמים היא האינתיפאדה"; "ועדת התמיכה בהתנגדות הפלשתינית: 'אינתיפאדת אל אקצה המבורכת תמשיך עד לניצחון ולשחרור' ".



יצוין כי אמבולנסים של הסהר האדום משמשים חלק "ממערך הלוחם" של המחבלים. הערבים משתמשים בהם להובלת מבוקשים ואמצעי לחימה. בין המקרים המפורסמים של שימוש ציני זה: סיפורה של המחבלת שהתפוצצה ברחוב יפו בירושלים. חקירת כוחות הביטחון העלתה כי המחבלת עבדה בסהר האדום והובלה לזירת הפיגוע באחד מהאמבולנסים שלהם. במקרה נוסף מצאו חיילי צה"ל במהלך ביקורת שערכו באמבולנס כי מתחת לאלונקה שעליה שכב ילד הוסתר מטען חבלה רב עוצמה.
עתה לאחר שנתפסו "כרטיסי הברכה" בתוך משלוח רפואי הומניטרי מתברר כי המסיתים מבחוץ מנצלים את נכונות ישראל לאפשר סיוע רפואי כדי להסית ולעודד את המשך הלחימה נגד כוחותינו.






