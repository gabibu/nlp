

"האלימות על כל צורותיה אינה מועילה במזרח התיכון ומסיטה את תשומת הלב מההתמקדות בנושא שתי מדינות ריבוניות ושכנות", אמר אתמול במדריד מזכיר המדינה האמריקני קולין פאוול. "מה שצריך להתרחש כעת זה הקץ לאלימות, המערערת את היציבות באזור והורסת את השאיפה לקיומן של שתי המדינות", אמר פאוול. "אנו קוראים היום לסופה של האלימות ולסופן של התגובות על האלימות", הבהיר השר האמריקני.

לעומת זאת נשיא המדינה משה קצב אמר כי דרישת האמריקנים מישראל ומהפלשתינים אינה מאוזנת.
בעוד שהפלשתינים נדרשים לגנות את הטרור ולהכריז הכרזות נגד טרור, הרי שישראל נדרשת להפסיק את הרס תשתית הטרור.

אתמול התפרסם באתר Townhall.com מאמרו של ג'ק קמפ מי שהיה שר הבינוי בממשל ארה"ב ו 18 שנים ציר בבית הנבחרים, תחת הכותרת "כשהטובים אינם פועלים, הרע מנצח"

במאמרו כותב קמפ כי לפני שפאוול יצא למזה"ת הוא אמר בתכנית "פגוש את העיתונות" כי הוא יוצא "לידידיו הערביים" כדי לבקשם למלא את תפקידם לעודד את המנהיגות הפלשתינית לנקוט צעדים אחראיים כדי לשלוט באלימות, לדבר שלום ולא לעורר לאלימות.

במאמרו מציין קמפ את מאמצי בוש ופאוול המבינים שאין הקבלה מוסרית בין המחבלים המתאבדים לבין התגובה הצבאית של ישראל, שנועדה למנוע פעילות חבלנית, להשפיע על העולם הערבי למנוע את האלימות ולקרוא לחדול מפיגועי המתאבדים. פאוול, בפנייתו לערבים, אמר כי גם אם הוא מבין את צערם של הפלשתינים וגם אם הם חשים השפלה ורצון למדינה משלהם, אי אפשר להצדיק את האלימות של המתאבדים. קמפ מוסיף כי אין די בכך שבוש ופאוול מבקשים מהצדדים לחדול מהאלימות, ומביא מדברי אדמונד בורק, פילוסוף סקוטי מהמאה ה 18, שכיהן בפרלמנט הבריטי, ואמר: "כשהטובים אינם עושים דבר הרוע מנצח".

קמפ מביא כדוגמא לעידוד האלימות את מאמרו מיום שישי של שגריר סעודיה בארה"ב בנדר בין סולטן, ובו הביע את נכונותו לדברי קמפ לתת לרע לנצח, כאשר סירב בראיון לוושינגטון פוסט לגנות את פיגועי המתאבדים שרצחו אזרחים ישראלים ולקרוא להם לחדול מפעילותם זו . הוא אף לעג לדרישת בוש מערפאת יום לפני פרסום הראיון למנוע את פיגועי המתאבדים. בוש אמר כי המתאבדים הם רוצחים ולא "קדושים מעונים", ואף קרא לכל הממשלות באזור לחדול מלעודד את המתאבדים בהפיכתם לקדושים. בנדר במאמרו, כותב קמפ, אינו מצטרף לקריאתו של בוש אלא הגדיל לעשות באיימו על ארה"ב כי אם לא תתנער מתמיכתה בישראל ו"בכיבושיה" יהיו האינטרסים האמריקניים ומלחמתה של ארה"ב בטרור בסכנה. קמפ מציין כי בנדר משווה באופן שקרי בין הרצח שמבצעים המחבלים באופן מתוכנן באזרחים ישראלים חפים מפשע לבין היפגעותם הבלתי נמנעת של פלשתינים במהלך תגובות צבאיות של ישראל, שנועדו לפגוע ברוצחים בשולחיהם ובתשתית הטרוריסטים שלהם. בנדר, כך כותב קמפ, הופך את היוצרות: את מעשיה ההגנתיים של ישראל הוא מכנה "טרור", ואת הרצח בדם קר שמבצעים המחבלים הפלשתיניים הוא מכנה "מעשי התנגדות לגיטימיים", נגד, כביכול, "הכיבוש של שטחים פלשתיניים". בנדר והערבים, כותב קמפ, "יצרו מושג שקרי: 'מעגל אלימות', ולפיו אי אפשר לדרוש מערפאת לחדול מהאלימות, מכיוון שישראל פועלת צבאית נגדם. הם רק שוכחים לציין, כותב קמפ, שאת הפעילות הצבאית מבצעת ישראל בתגובה על כך שהפלשתינים פתחו במתקפת טרור נגד אזרחיה.

יתירה מכך, מציין קמפ: הקריאה השקרית לישראל לחדול ממעגל האלימות מעמידה את שני הצדדים כתוקפנים באופן שווה, והרי לאמיתו של דבר הפלשתינים התקיפו את ישראל בטרור ואלימות מאז ומתמיד, וכוונתם הייתה ונותרה להשליך את ישראל לים.

טענותיו של ערפאת כי הוא אינו יכול להפסיק את האש משום שישראל עדיין מחזיקה ב"שטחים הכבושים", הם תירוץ להמשך האלימות, וזאת, לדבריו של קמפ מפני שכשערפאת אומר "שטחים כבושים" הוא אינו מתכוון ליש"ע אלא לאותם שטחים המופיעים במפות שהפלשתינים הגישו, ובהם מסומנת ישראל כולה כ"שטח פלשתיני כבוש".

קמפ מסיים בדבריו של זוכה פרס נובל אלי ויזל, שתהה פעם מה מקומה של "שואה" שהיא בלבול ומבוכה בעברית, בחיי האדם, ותשובתו היא שכאשר אין אבחנה בין הדרגות השונות במציאות והמושחת שווה לצדיק, הרי שהמושחת מקבל את הצדקתו מהצדיק.

