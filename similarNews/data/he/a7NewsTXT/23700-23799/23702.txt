

ארגוני השמאל הקיצוני שמו להם למטרה להכשיל את צה"ל וחייליו בלחימתם. לצורך השלמת המשימה הם החליטו לגייס את בג"צ. מידי יום, כך הבטיחו, הם יגישו עתירות נגד צה"ל בתואנות שונות, עד אשר "יישברו" שופטי בג"צ ויחליטו כי הם מתערבים. נזכיר כי בג"צ התערב בעבר בלחימת צה"ל ואסר עליו להרוס בתים ששימשו מסתור למחבלים ברצועת עזה.

שלשום עתרו הארגונים לבג"צ בטענה כי צה"ל מונע פינוי פצועים ערבים מאזורי הלחימה. צה"ל השיב כי המחבלים משתמשים באמבולנסים להברחת מבוקשים ואמצעי לחימה, ובג"צ דחה את העתירה.
אתמול דן בג"צ בעתירת הארגונים שביקשו לדרוש מצה"ל לאפשר לתושבי ג'נין שבתיהם מועמדים להריסה לערער על כך בפני בג"צ, וכן לאפשר להם לפנות את רכושם לפני ביצוע ההריסה, ולאחר קבלת תשובה מפורטת ומנומקת מצה"ל דחה בג"צ גם הפעם את עתירת הארגונים. הצבא השיב כי בתי האזרחים משמשים מחסה למחבלים. משם נורות יריות ונזרקים מטענים. הצבא הוסיף ואמר כי כשעה וחצי לפני שנהרס בית מודיעים ליושביו ברמקול כי הדבר עומד להתרחש, וניתנת הזדמנות ליושביו לפנות את המקום. שופטי בית המשפט פסקו כי מעורבותם בפעילות צה"ל בעת מלחמה היא מוגבלת, וכי הם אינם רוצים להתערב בלחימה בג'נין.

היום תידון עתירה נוספת של ארגוני השמאל, הטוענים כי צה"ל מבצע פשעי מלחמה בג'נין.

נזכיר כי אתמול הפגינו ערביי ישראל בכניסה לג'נין. במהלך ההפגנה הם גם יידו אבנים לעבר שוטרים. ושני שוטרים נפצעו קל. ח"כ אחמד טיבי שיבח את המחבלים הנלחמים מול חיילי צה"ל. הוא אמר כי עמידתם של הפלשתינים בג'נין היא הירואית.



