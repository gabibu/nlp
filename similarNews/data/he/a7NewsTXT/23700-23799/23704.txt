

המדיניות החד צדדית של מדינות האיחוד האירופי בכל הנוגע למתרחש במזרח התיכון עשויה להגיע היום לשיאה. בוועידת שרי החוץ שנועדה להיום ידונו השרים באפשרות להטלת סנקציות על מדינת ישראל כדי "להכות אותה בכיס", וזאת כדי שתיסוג מערי הרש"פ. גרמניה כבר אינה מעבירה לישראל את חלקי החילוף לטנק המרכבה סימן 4.

יו"ר מועצת שרי החוץ של האיחוד ג'וזף פיקה הודיע אתמול כי בעקבות הפעילות של ישראל בשטחי הרש"פ תזומן המועצה לשותפות האיחוד האירופי-ישראל.

הוא הוסיף כי על ישראל לסגת מהשטחים שכבשה, וכי על ערפאת לשים קץ לפיגועי ההתאבדות. פיקה הוסיף ואמר כי "אם ינקטו האירופים צעדים נגד ישראל, יש להחליט עליהם פה אחד, כדי שיהיו יעילים".
נדמה כי המדינה האירופית היחידה העומדת לצד ישראל בצורה המזכירה את עמידתה הנאצלת של מלכה בזמן השואה היא דנמרק.

ראש ממשלת דנמרק אנדרס פוג ראסמוסן אמר אתמול כי מדינתו מתנגדת להטלת סנקציות נגד ישראל בתחום הסחר: "הממשלה סבורה כי סנקציות מסחריות וכל צורה אחרת של צעדי הגבלה כלכליים, כגון החרמת מוצרים ישראליים, אינן צעדים שיוכלו לסייע לנו להתקדם בדרך לשלום באזור".
ראסמוסן גורס שישראל צריכה לסגת מן השטחים שכבשה, אולם, הוא הדגיש, לישראלים יש זכות טבעית להגן על אזרחיה מפני הטרור. הוא הוסיף כי "יאסר ערפאת לא עשה די כדי להפסיק את טירוף הטרור".

דנמרק היא אולי המדינה האירופית היחידה התומכת בעמדת האמריקנים. ישראל אמנם אינה מסכימה עם עמדה זו אולם היא נחשבת מתונה ביותר לעומת העמדה האירופית האנטי- ישראלית הרווחת כיום.

