

צה"ל הציג היום מאות רבות של כלי נשק, תחמושת ואביזרי לחימה שונים שנתפסו שלל במהלך מבצע "חומת מגן".

ציוד הלחימה הוצג בפני עיתונאים בארץ ובעולם בבסיס צה"ל במרכז הארץ.

במסיבת עיתונאים שנערכה במקום, אמר קצין חימוש ראשי תת-אלוף חי זכריה, כי מאז פרוץ הקרבות, צה"ל נעזר בחוליות איסוף של אגף הטכנולוגיה והלוגיסטיקה, בשיתוף עם פיקוד המרכז, במטרה לפנות את כלל הנשק והתחמושת שנתפסים באזורי הלחימה.

תת-אלוף זכריה אמר, כי תחמושת רבה וכלי נשק רבים הושמדו בשטח מחשש למילכודם.

לדברי קצין חימוש ראשי, אסף צה"ל עד כה 1,500 רובים ומקלעים, 400 אקדחים 1,300 מחסניות ומטולים ומרגמות.

קצין חימוש ראשי אמר, כי המאפיינים של הנשק שנאסף הם שחלקו נגנב מצה"ל, חלקו ניתן לרשות הפלשתינית במסגרת ההסכמים ואולם רובו הגדול הוברח ממדינות שונות. "כמות רבה של נשק היא מהסוג שהוא בניגוד להסכמים, כך תפסנו מרגמות, ציוד צליפה, נשק מושתק ועוד. כמו כן נתפסו במהלך המבצע כלי נשק מייצור עצמי", אמר תת-אלוף זכריה.

במהלך המבצע נתפסו גם חגורות נפץ, רימוני רסס, ותחמושת שבחלקה טבועה חותמת של לבנון ושל החיזבאללה.

בתערוכה הוצגו אמצעי לילה, 13 משקפות, 32 כוונות אופטיות, מרגמה בקוטר 52 מ"מ, מא"ג, סוגי מקלעים שונים, מטולי אר.פי.ג'י., מטול נ"ט, רובי ציד, רובי מ-16 וכן רובים שונים אחרים, 51 רוב קלצ'ניקוב, 458 כידוני קלצ'ניקוב, 44 תתי-מקלע, ו-426 אקדחים.
