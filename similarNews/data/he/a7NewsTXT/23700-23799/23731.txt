

הפצצות שהטיל הצי האמריקני באפגניסטן השמידו או ניטרלו את מטרותיהן ב-75% מהמקרים. כך עולה ממחקר ראשוני שערך החיל, ושעליו דווח אתמול.

רשת סי.אן.אן., שציטטה מקורות בפנטגון המקורבים למחקר, דיווחה כי הצי שיפר את דיוקו ב-25% לעומת הפעולה בקוסובו ב-1999.

במהלך המיתקפה שהחלה ב-7 באוקטובר ושנועדה להפיל את משטר הטליבאן, הטיל הצי האמריקני 25% מהפצצות, בהן פצצות מונחות ולא מונחות. הפצצות המונחות, או כפי שהן גם מכונות, חכמות, פגעו במטרה ב-90% מהמקרים.

הכוחות האמריקנים, בהם גם חיל האוויר, השתמשו בנשק מדוייק זה באפגניסטן ב-60% מהמקרים. השיפור בדיוק אינו מצביע בהכרע על שיפור בטכנולוגיה, אלא על הסתמכות גדולה יותר על כלי נשק מדוייקים, המצמצמים את מספר הטיסות הדרושות כדי להשיג את המטרות, והדורש פחות זמן שהייה של הטייסים באוויר.

עוד דיווחה הסי.אן.אן. כי צבא ארה"ב הודה כי חלק מההפצצות החטיאו את המטרה וגרמו למה שמכונה "נזק משני".


