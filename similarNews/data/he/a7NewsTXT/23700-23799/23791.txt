

אתמול הודיע צה"ל כי העיר ג'נין נפלה בידי חיילינו, ובכלל זה מחנה הפליטים המקומי. עשרות מחבלים פלשתינים חמושים הניחו את נשקם ונכנעו. הפלשתינים טענו כי התחמושת שלהם אזלה, ולכן הם חדלו להילחם. מקור בטחוני מסר לערוץ 7 כי הכניעה התאפשרה לאחר שהמחבלים נוכחו לדעת שצה"ל מזרים לעיר כוחות גדולים, וכי הכוחות נחושים בדעתם להשתלט עליה.

עם זאת גם בשעות הערב המשיכו חילופי אש במחנה, וההערכה היא שבמקום עדיין מסתתרים מחבלים מתאבדים, הממתינים להזדמנות לפגוע בחיילינו.

אתמול נתגלה בג'נין מחסן נשק גדול, ותכולתו נפלה שלל בידיהם של חיילי צה"ל. כוחותינו ממשיכים בסריקות אחר אמצעי לחימה, ואחר מחבלים חמושים.

לאחר היוודע פרטי אירועי הקרב הקשה בג'נין השמיעו גורמים שונים ביקורת על מהלכו. סוכנות עתי"ם הביאה את דבריו של לוחם צה"ל שהשתתף בקרב. "חיי החיילים קודמים לשיקולים מדיניים", אמר החייל, והוסיף כי באירוע "צלפו על הכוח מגגות ומסמטאות, והרוגים רבים הם גם מהירי הזה. הרגשנו כמו ברווזים במטווח". עוד אמר החייל: " קרב כמו זה בג'נין יש לבצע על פי כל מה שנלמד בצה"ל במהלך השנים. נגד עשרות ומאות מחבלים חמושים מכף רגל ועד ראש, המתבצרים בשטח בנוי, יש להילחם בסיוע מטוסי קרב וארטילריה. "משיקולים פוליטיים לא נעשה הדבר, ואנו שילמנו את המחיר", אמר.

בהספידו את סמל שמואל וייס הי"ד שנהרג ביום ב' בקרב בג'נין אמר אתמול הרב דב ליאור, רבה של קריית ארבע, כי מחירה של הזהירות היתרה שצה"ל נוקט בפעולותיו בערים הערביות ביש"ע כלפי הפלשתינים הוא אבדן חייהם של חיילים יהודים.

הרב אליעזר מלמד, ראש ישיבת ההסדר בהר ברכה, האשים אתמול את שר הביטחון בנימין בן אליעזר ואת שר החוץ שמעון פרס בנפילת חיילי צה"ל במהלך מבצע "חומת מגן". "פרס ובן אליעזר לא הרשו לצה"ל להפגיז את כל המתחם שבו שהו המחבלים החמושים בג'נין ולהחריבו, ובעקבות זאת הסתכנו החיילים ונהרגו", אמר הרב מלמד, והוסיף: "הגיע הזמן שאישי השמאל יקבלו עליהם אחריות על המחדלים האיומים שלהם, החל מפשעי אוסלו וכלה בהכשלת צה"ל, ויתפטרו".

ישראל מידד, פעיל בתחום זכויות האזרח וההגנה על חירויות הפרט, אמר כי לדעתו "לשמעון פרס חלק לא מבוטל במותם של חיילי צה"ל בג'נין". לדבריו, "במשך הימים האחרונים, ניהל פרס מסע של התלחשויות בכוונה שהן תתפרסמנה בתקשורת. מגמת רינונים אלה הייתה שהפעולות שישראל מבצעת בג'נין תוצגנה כ'טבח'".

"כדי להימנע מהאשמה כזאת, נדמה שמפקדי הצבא הבכירים נאלצו להורות, תחת מכבש הלחצים הזה שפרס יצר, על סגנון התנהלות הקרבות בג'נין בצורה אשר הביאה לסיכון חיילי צה"ל מעבר לנדרש", ציין מידד.

לדעתו, הדגם של "אחריות עקיפה", כפי שפסקה ועדת קהן, אשר בזמנו חקרה את תפקודו ואת אחריותו של אריאל שרון ל"טבח" בסברה ושתילה, ישימה גם במקרה הנוכחי של פרס.



