

בני נוער המבקשים להיות זכאים לתעודת בגרות, מוטב שיהיו בנים לאב משכיל ושיגורו ביישוב מבוסס, כך עולה ממצאי סקר של הלשכה המרכזית לסטטיסטיקה שפורסמו אתמול.

הלשכה בדקה את הנתונים של תלמידי כיתות י"ב שנבחנו בבחינות הבגרות ונמצאו זכאים לתעודה.
שנות הלימוד של האב קובצו לשלוש קבוצות השכלה: 1-8, 9-12, ו-13 ומעלה. מהחינוך העברי נכללו בבדיקה תלמידים שלמדו במסגרת הפיקוח הכללי, ובמסגרת הפיקוח של מינהל החינוך הדתי.
מהחינוך העברי הוגשו לבחינות הבגרות 75% מתלמידי כיתות י"ב שאביהם סיים עד 8 שנות לימוד, בהשוואה ל-84% ו-95% מהתלמידים שאבותיהם סיימו 9-12 ו-13 ומעלה שנות לימוד, בהתאמה. שיעורי הזכאות הגבוהים ביותר, 75%, נמצאו בקרב תלמידים שאביהם סיים לפחות 13 שנות לימוד. שיעורי הזכאות הנמוכים ביותר, 40%, נמצאו בקרב תלמידים שאביהם סיים עד 8 שנות לימוד. בקרב התלמידים שאביהם השתייך לקבוצת ההשכלה הבינונית - 9-12 שנות לימוד, ואשר היוו כמחצית מתלמידי כיתות י"ב בחינוך העברי, הגיעו שיעורי הזכאות ל 50% .

עוד עולה ממצאי הסקר כי לתלמידים שאבותיהם השתייכו לאותה קבוצת השכלה, היו סיכויים גבוהים יותר לזכות בתעודת בגרות אם התגוררו ביישובים ברמה חברתית כלכלית גבוהה. ככל שעלתה רמתו החברתית-כלכלית של היישוב עלו סיכוייו של התלמיד להצליח בבחינות הבגרות.

