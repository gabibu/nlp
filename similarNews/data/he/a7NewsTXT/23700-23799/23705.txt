

לאור ההתפתחויות בשבועות האחרונים קיימו אנשי משרד האוצר אתמול דיונים אינטנסיביים עם אנשי משרד ראש הממשלה ועם ראשי מערכת הביטחון על צרכיה הכספיים המיידים של מערכת הביטחון. דרישות התקציב הנוסף מסתכמות בתוספת של שלושה מיליארד שקלים.

ראש הממשלה אמר כי מערכת הביטחון תקבל תוספת של שני מיליארד שקלים. למיליארד הנוסף יהיה צורך למצוא מימון, וזה יגיע, ככל הנראה, מקיצוץ נוסף בתקציב.

באשר לצורך להעניק תוספת למערכת הביטחון הוסיף שרון ואמר: "בעניין הזה אין פרות קדושות", ונראה שהתכוון לחוקים הפרטיים, וביניהם חוקי הנגב וחוק משפחות ברוכות הילדים, שעלותם שני מיליארד שקלים בשנה וייתכן שיבוטלו או שיוקפאו.

האוצר בוחן גם את ההצעה להטיל על הציבור מלווה מלחמה. בתום הדיונים אמר שר האוצר סילבן שלום: "אנחנו ערים למתרחש. יש לבצע פעולה כלכלית מקיפה, ויש לעשות הסטות תקציביות של ממש כדי לסייע למערכת הביטחון, וכדי לעמוד בתוספת הזאת, שהיא כורח".

שלום אמר כי יש לבחון את כל התקציב, כולל את נושא הפטורים ממס, שמהם נהנים אזורים שונים ברחבי הארץ. מנכ"ל משרד האוצר אוהד מראני אמר כי הזמן הנכון לערוך קיצוצים אלה הוא השבוע, וכי יש לקצץ בתקציב המדינה, בלי לפגוע בתקציבים המופנים לצמיחה ולעידוד התעסוקה.

בימים הקרובים צפויים, אם כן, להתנהל דיונים אינטנסיביים של אנשי משרד האוצר, במטרה לגבש מעין "תקציב חדש", לאור המתרחש בשטח ועקב ההסלמה באירועים.

