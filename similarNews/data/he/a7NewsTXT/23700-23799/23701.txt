

בטקסים ברחבי הארץ והעולם צוין אתמול יום הזיכרון לשואה ולגבורה. בישראל נערכו טקסי "לכל איש יש שם" המסורתיים, שבהם קוראים בני משפחות הנרצחים את שמות יקיריהם.

בפולין הצטרפו שרת החינוך לימור לבנת, מפכ"ל המשטרה רנ"צ שלמה אהרונישקי, ואישים נוספים לאלפי נערים ונערות יהודיים מן הארץ ומן התפוצות ל"מסע החיים" הנערך מידי שנה במסלול צעדת המוות, שבו הצעידו הנאצים את היהודים ימים אחדים לפני שחרורו של מחנה אושוויץ בידי בנות הברית.
אורי אליצור, שהצטרף לסיור בפולין, סיפר אתמול ליומן הצהריים של ערוץ 7 כי למשמע החדשות המגיעות מישראל ובעקבות הסיורים במקום האווירה במקום קשה. הוא ציטט את אחד הדוברים בצעדה שאמר: "לא פה התחילה ההשמדה. פה היא הסתיימה. היא התחילה בשריפת בתי כנסת, בניתוץ מצבות של יהודים ובשבירת זכוכיות, והנה היום באירופה אנו רואים את התופעות הללו חוזרות על עצמן".
אליצור הוסיף על דברים אלה, ואמר: "ברמאללה יושב היטלר קטן ואומר דברים לא רחוקים ממה שאמר היטלר הגדול, אבל הפעם הטנקים הם שלנו". לשאלת המראיין האם ניתן להשוות בין התופעות הסביר אליצור כי "השואה התרחשה בעולם שבו אנו חיים. כשמגיעים לאושוויץ רואים דשא עצים ופרחים, ומבינים שהשואה לא התרחשה על פלנטה אחרת, אלא היא הייתה אירוע שבני אדם עשו לבני אדם כאן, בעולם שלנו".

בני הנוער היהודים סיפרו כי לאורך מסעם באירופה הם ספגו גילויי אנטישמיות מצד הפולנים. הם הוסיפו ואמרו כי המסע חיזק אצלם את תודעת הלאום ואת הקשר למדינת ישראל.



