

מזכיר המדינה האמריקני קולין פאוול, מזכ"ל האו"ם קופי ענאן, ראש ממשלת ספרד, ושר החוץ של רוסיה כינסו אחה"צ מסיבת עיתונאים, ובה קראו לישראל לסגת לאלתר מערי הרש"פ.

"אנו קוראים לישראל לעצור מיד את פעולותיה הצבאיות, ולצאת מכל הערים הפלשתיניות כולל מתחם המוקטעה ברמאללה", נאמר בהצהרה שקרא מזכ"ל האו"ם. ענאן גם הביע דאגה "מהמצב ההומניטרי" של הפלשתינים במקומות שבהם נמשכת פעולת צה"ל, ומכך שלטענתו ישראל מונעת מארגוני סיוע בינלאומיים להיכנס למקומות אלה כדי לבדוק את הנעשה בהם.

ארבעת המשתתפים במסיבת העיתונאים אמרו כי ימשיכו לעקוב במשותף אחר הנעשה באזור באמצעות התייעצויות קבועות ושיגור שליחים לאזור.

אמש נערכה הפגנה מול הקונסוליה האמריקנית בדרישה שארה"ב תפסיק ללחוץ על ישראל
המפגינים מחו על מדיניותה העוינת כלפי ישראל ודורשים ממנה שלא ללחוץ על ישראל להפסיק את מבצע 'חומת מגן' נגד הטרור הפלשתיני. המפגינים ימשיכו בימים הקרובים בפעולות מחאה נגד הלחץ האמריקני על הממשלה.

יורם אטינגר, פרשן לענייני ארה"ב, ומי ששימש ציר ישראל בשגרירות בוושינגטון, אמר אתמול בשיחה לערוץ 7 כי אין מדובר בלחץ אמריקני, אלא בניפוח ישראלי של "צל לחץ". הראיה היא שאת ביקורו התחיל פאוול ברבאט ורק בסוף מסעו הוא מגיע לישראל. לו רצה להפעיל לחץ אימים היה מגיע לירושלים תחילה וממשיך אחרי כן לבירות הערביות כדי להופיע בהן כגיבור וכמושיע הפלשתינים והערבים, אמר אטינגר. לדברי אטינגר, גם הנשיא בוש אינו מפעיל לחץ על ישראל, כך מתברר אם משווים את הלחץ ששרי ממשלה קודמים היו נתונים בו. אטינגר תיאר את הלחצים שהפעיל הנשיא קלינטון על בנימין נתניהו, שלדבריו, הכפיש את נתניהו בתקשורת, ואיים לקצץ בסיוע החוץ הניתן לישראל. בוש האב, לדבריו, הפעיל לחץ על שמיר כאשר לא אישר העברת הערבויות בסך 10 מיליון דולרים, הקפיא סדרת תחיקות בקונגרס והדליף הדלפות מרושעות לתקשורת. אטינגר הוסיף כי לאחר הפצצת הכור הגרעיני בעירק הופעלו גם על מנחם בגין לחצים. האמריקנים, לדבריו, עיכבו משלוח מטוסים, טנקים ומערכות נשק אחרות במשך חצי שנה. אטינגר ציין כי האמריקנים מתפלאים על התארכותו של מבצע "חומת מגן". לדברי ראש הCIA לשעבר לפני חודשים אחדים, אם ישראל הצליחה לרסק את התשתית של מצרים ירדן וסוריה בשישה ימים, היא יכולה תוך שלושה ימים לרסק את תשתית הטרור של ערפאת ושל אש"ף. והנה המבצע נמשך כבר 11 ימים, והתשתית לא רוסקה, וזאת משום שישראל נלחמת "בפינצטה", כלשונו, ועקב כך היא נגררת ללחצים, וגורמת לכוחותיה אבדות.

אטינגר הוסיף כי הדמויות החזקות בממשל בארה"ב הם סגן הנשיא צ'ייני, ורמספלד, השייכים לאסכולה שונה מזו של מחלקת המדינה, והם שמצפים שישראל תפעל מהר ותחסל את תשתית הטרור, כפי שנהגה ארה"ב בטאליבן, וכפי שמתכננים מנהיגיה לעשות בעירק. לדבריו, בארה"ב פועלים ידידי ישראל כדי ללחוץ על בוש להפסיק ללחוץ על ישראל כי תחדל מפעולותיה בשטחי הרשות. הקונגרס, לדבריו, ניצי יותר מכנסת ישראל, והוא יוזם סדרת תחיקות שמטרתן למנוע סיוע אמריקני לאש"ף. בארץ, אומר אטינגר, אין מבינים שפאוול אינו כקיסינג'ר או שולץ, שהיו אנשים בעלי עוצמה בממשל. אטינגר הוסיף כי בכל יום שהמבצע נמשך ולא מסתיים, מתגברת מערכת הלחצים המופעלת גם על ישראל וגם על בוש באמצעות התקשורת, הסעודים, האירופאים, חברות הנפט והאו"ם. "בוש הוא רק בן אדם, שחשוף ללחצים כמו כל אחד אחר", אמר אטינגר.


