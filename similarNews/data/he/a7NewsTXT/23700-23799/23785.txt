

בג"צ מתח אתמול ביקורת על שלושה ארגוני שמאל קיצוניים ועל ארגונים ערביים שעתרו נגד פעולות צה"ל ביהודה ושומרון. העותרים הם האגודה לזכויות האזרח, עדאלה וארגון פלשתיני שנקרא קאנון. הם דרשו שבג"צ יורה לצבא להפסיק ולהפגיז את מחנה הפליטים בג'נין וכן את שאר חלקי יו"ש.

הארגונים ביקשו מבג"צ שיקבע כי פעולות צה"ל בלתי חוקיות בעליל.

בתגובה מתחו השופטים ביקורת על העותרים. השופטת דליה דורנר אמרה כי אין בית משפט בעולם שהיה מוכן לשמוע עתירה שכזאת. השופטת איילת פרוקצ'יה אמרה כי כוח לוחמני שמנצל את הסיטואציה צריך לדעת שהוא ישא באחריות לתוצאות הקשות.

תשובת המדינה לבג"צ, ולפיה צה"ל אינו מפציץ מהאוויר אלא פועל בכוח של חיל רגלים ומשתדל שלא לפגוע באזרחים חפים מפשע, הניחה את דעת השופטים.

הפרקליטות כתבה בתשובה: "כאשר כוחות צה"ל החלו בכניסה למחנה הפליטים, הם מצאו כי בחלק גדול מהבתים שנכנסו אליהם לא היה איש. אוכלוסייה אזרחית נמצאה בעיקר במרכז המחנה. עם הגעתם פתחו הכוחות בקריאה כללית לתושבים לצאת מהמחנה כדי שלא ייפגעו בעת הלחימה. למרות קריאה זו בימי המלחמה הראשונים במחנה לא נענו התושבים לקריאה ולא יצאו מבתיהם", כתבה הפקליטות והוסיפה: "לכוחות התברר כי מחנה הפליטים אורגן כמתחם צבאי הערוך להגנה עליו. מדובר במחנה פליטים שבו הדרכים צרות מאוד, והבתים בנויים בקרבה רבה מאד זה לזה. נסיבות אלה הקלו על המחבלים לארוב לחיילים הפועלים בשטח ולפגע בהם בפיצוץ מטענים ובירי צלפים".

הפרקליטות ציינה שעד יום ג' נהרגו 23 חיילי צה"ל ונפצעו יותר מ-60 חיילים. בנסיבות העניין הפכו ערי הפלשתינים למתחם צבאי, ולכן יש לדחות את העתירה.

השופטת דליה דורנר אמרה בדיון כי אילו הייתה המדינה משתמשת בכל הכוח הצבאי העומד לרשותה, אף חייל לא היה נשרט, ולכן תשובת המדינה מניחה את דעת בית המשפט.


