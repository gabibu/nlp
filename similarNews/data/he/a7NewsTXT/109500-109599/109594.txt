

שר האוצר פגש בתחנת חלוקה של "קמחא דפסחא" בקשישה לה אמר כי לא תזדקק יותר לקמחא דפסחא בשל תוספת של 170 ש"ח לחודש אשר תעניק הממשלה לקשישים חסרי יכולת.

שר האוצר, בנימין נתניהו ערך היום ביקור בתחנת חלוקה של "קמחא דפסחא" בלוד ופגש במקום את חנה יקותי בת 71 . נתניהו אמר ליקותי כי מעתה לא תזדקק יותר ל"קמחא דפסחא" משום שהחל מדצמבר תקבל מהממשלה, כמו גם הקשישים חסרי היכולת האחרים, תוספת של 170 ש"ח מידי חודש. "זהו סכום השווה לסל המצרכים שקיבלת היום", אמר לה.

נתניהו ציין כי במסגרת התקציב החדש יקבלו הקשישים כבר מראש השנה הקרוב, תוספת של 110 שקלים והחל מדצמבר יעלה הסכום החודשי שיקבלו ל-170 ש"ח. "התוספת הזו לקשישים התאפשרה בזכות המדיניות הכלכלית שהבחינה בין מי שיכול לעבוד לבין מי שאינו יכול לעבוד וזקוק לסיוע של הממשלה" אמר נתניהו.

