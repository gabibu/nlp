

הפגנות מול שגרירויות איראן ברחבי העולם יתקיימו השבוע, בדרישה להשגת מידע על הנווט רון ארד, ארבעת נעדרי סולטן יעקב ויהודים נוספים שקיים חשש כי הם מצויים בידי איראן.

אלפי יהודים, סטודנטים, פעילים בארגוני זכויות אדם וגולים איראנים יעמדו מול השגרירויות, אוחזים שלטים, ויקראו לעורר את שגרירי איראן לפעול למען הנעדרים.

ההסתדרות הציונית העולמית העומדת מאחורי הפגנות המחאה, מקווה להפעיל במהלך החריג לחץ שיזכה להד תקשורתי נרחב בכמה ערי בירה ברחבי ארצות הברית ואירופה במקביל.

כתבנו עודד שטרן מדווח כי ההפגנות יתקיימו בימי רביעי וחמישי השבוע מול מטה האו"ם בניו יורק ומול הועדה לזכויות אדם של האו"ם בז'נבה, ובשגרירויות איראן שבלונדון, פאריז, ברלין, בריסל, אמסטרדם ושטוקהולם.

