

ביהמ"ש העליון בהרכב 11 שופטים דחה בקשות למתן צווי ביניים בעתירות נגד 'פינוי פיצוי'. השופט לוי התנגד להחלטה וקבע כי ראוי היה להורות על הוצאתם כדי למנוע מצב בלתי הפיך.

הצווים המבוקשים נועדו למנוע את יישום החוק בטרם דן בית המשפט ב 8 העתירות בהן טוענים העותרים כי החוק פוגע בזכויותיהם החוקתיות.

העותרים טוענים כי הפיצויים נמוכים ביחס לנכסים של העקורים, מענקי הסתגלות אינם מספקים, אי תשלום על הפסדים כלכליים, פגיעה בזכות הקניין, הפרת חוזה ועוד. שתי העתירות המרכזיות הוגשו על ידי המועצה האזורית חוף-עזה ותושבי גוש-קטיף. עתירות נוספות הגישו תושבי גנים שבשומרון, ח"כ בני אלון, ובעלי עסקים מאזור התעשיה ארז.

כתבתנו רותי אברהם מוסרת כי 10 שופטים מתוך 11 , היושבים בהרכב הדן בעתירות, דחו את הבקשות. "לאחר עיון בחומר אנו קובעים ברוב דעות כי אין מקום להוצאת צווי הביניים המבוקשים. נימוקינו יינתנו בפסקי הדין", כתב אהרון ברק נשיא ביהמ"ש העליון.

להחלטה התנגד השופט אדמונד לוי: "השופט לוי סבור כי העתירות שלפנינו מעוררות שאלות נכבדות בדבר חוקתיות של החוק. לשיטתו, לאור זאת החשש הממשי כי הפעילות הנמשכת ליישום החוק עלולה להעמיד את העותרים בפני מצב בלתי הפיך, עוד בטרם הוכרע גורלן של עתירותיהם. ראוי היה להורות על הוצאתם של צווי הביניים שהתבקשו", נכתב בהחלטת בית המשפט.
