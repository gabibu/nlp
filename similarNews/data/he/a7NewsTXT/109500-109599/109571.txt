

המשנה לרה"מ פרס אומר כי יש להקדים את ההתנתקות ולא לדחותה. "ידענו על המועד מראש", אמר. ועדת השרים המיוחדת תדון מחר (ג) בהצעה לדחות ההתנתקות לאחר ט' באב.

מחר (ג) תתכנס ועדת השרים החדשה שהוקמה בישיבתה של הממשלה אתמול, ותדון בחלופות אפשריות עבור עקורי גוש קטיף. הועדה גם תדון בבקשה לדחות את ההתנתקות לאחר ט' באב. רה"מ אמר כי הוא יתמוך בבקשה לדחות את העקירה לאחר ט' באב. לעומת זאת המשנה לראש הממשלה שמעון פרס אמר כי היה מקדים את ההתנתקות ולא דוחה אותה. בראיון לקול ישראל אמר כי אינו מבין מדוע התעוררו כעת לגבי התאריך שכן "ידענו על המועד מראש".

כתבתנו רותי אברהם מוסרת כי הקמתה של ועדת השרים החדשה לטיפול בנושאים האזרחיים של ההתנתקות באה בעקבות לחצם של שרי העבודה יצחק הרצוג ושלום שמחון. שרון ביקש להעביר את הנושא לטיפולו של הקבינט אך שרים אלו שאינם חברי קבינט, דרשו להקים "ועדת שרים מקצועית", ולשתפם בה.

בישיבת הממשלה גובשו גם "נוהלי עבודה מיוחדים" לצורך זירוז ההתנתקות. בין היתר הוגדרה ועדת המנכ"לים של משרדי הממשלה בראשות מנכ"ל משרד רה"מ, כ"גוף מתאם ומקדם" התנתקות. כמו כן הוחלט כי ימונה עובד בכיר בכל משרד ממשלתי המעורב בהתנתקות, כאחראי על היערכות משרדו להתנתקות והוא אף יעסוק בתיאום עם נציגי משרדים אחרים. באתר חדשות קנדה דווח כי הממשלה אף החליטה על הקמתם המיידית של 150 מבנים זמניים לצורכי שיכונם של עקורי גוש קטיף, ובתקציב של 4.5 מיליון דולר.

הממשלה קבעה בישיבתה מקרים בהם "ראוי ונחוץ" לעשות שימוש בסעיפי פטור ממכרז בתקנות חובת המכרזים, בכל הנוגע להתקשרויות הנדרשות ב"דחיפות" לשם ביצוע תכנית ההתנתקות. ההחלטה על המקרים היא בכפוף לחוות דעתו של היועץ המשפטי לממשלה. כדי לקדם את נושא הקצאת קרקעות למתנחלים החליטה הממשלה כי מועצת מקרקעי ישראל, תגדיר באלו מקרים יינתן פטור ממכרז לביצוע עסקאות במקרקעין עם מתיישבי חבל עזה וצפון השומרון.

ועדת המנכ"לים הופקדה על איתור אתרים להתיישבות קהילתית או עירונית עבור העקורים והיא תמסור את המלצותיה לחברי ועדת השרים המיוחדת, שכאמור תתכנס מחר (ג) לישיבה.
