

מהיום (ג') יוצב מול שגרירות ארה"ב כלוב שיאוייש במשך 24 שעות, עד לליל הסדר. את הכלוב יאיישו פעילים למען פולארד, ובידיים אזוקות יקראו לשחרורו.

מול שגרירות ארה"ב בת"א יוצב מהיום כלוב שיאוייש 24 שעות ביממה עד ליל הסדר. מדובר במחאה של הועד למען השבת יהונתן פולארד הביתה. כתבתנו רותי אברהם מוסרת כי בתוך הכלוב יעמוד פעיל כשבידיו הכבולות באזיקים מוחזק שלט עם הכיתוב "LET MY PEOPLE GO"

כאמור, הכלוב יאויש 24 שעות ביממה על ידי פעילי הוועד שחלקם יישארו לישון במקום. המחאה מתקיימת בקריאה לשחרורו המיידי של יהונתן פולארד לקראת חג הפסח אשר לדבריהם עומד להיות חג ה"חירות" ה-20 שלו בכלא האמריקני.

בועד מציינים כי בימים האחרונים פורסם שהשגריר הישראלי בארה"ב דני איילון, אמור להגיע בקרוב לביקור אצל פולארד בכלאו. אך מבירור שנערך עולה כי ייתכן שביקור כזה ייערך רק בעוד 3 שבועות. לדברי הועד ניתן לקבל אישור לבקרו ללא "פרוטקציות" של שגריר, וזאת בתוך ימים ספורים. "בכך יש הוכחה נוספת לכך שאין לראש הממשלה שום כוונה אמיתית לפעול ברצינות לשחרורו המיידי של יהונתן", אומרים בוועד.
