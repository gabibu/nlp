

מרגל האטום מרדכי וענונו צפוי להגיע מחר להופעה בפני וועדת החוקה של הכנסת. זאת ביוזמתו של ח"כ עיסאם מחול. ח"כ חזן: אין לתת במה למי שפוגע ללא הרף במדינת ישראל.

חבר הכנסת מחול, שכאמור הזמין את וענונו אומר כי בכוונתו להשיב בכך את וענונו למעגל הנורמאליות. וענונו צפוי להבהיר לועדה מדוע הוא דורש להוריד ההגבלות שהוטלו עליו עם צאתו מבית הסוהר בתום ריצוי 18 שנות מאסר.

נזכיר כי על פי ההגבלות האמורות אסורה על וענונו היציאה מהארץ. כמו כן נאסר עליו להתראיין לאמצעי התקשורת הזרה, אולם לאחרונה חרג וענונו מהוראות אלה והתראיין למספר כלי תקשורת בעולם.

בתגובה לכוונה לאפשר את הופעת וענונו בפני הוועדה, אומר חבר הכנסת יחיאל חזן כי יש למנוע הופעה זו כיוון ש"מדובר באדם שפוגע ללא הרף במדינה והבמה שיקבל בכנסת תהיה פסטיבל ומראית עין של לגיטימציה שאין לאפשר לו".

כתבנו שמעון כהן מדווח כי חזן מדגיש ש"אבסורדי לתת לאיש להפוך את הכנסת לבדיחה תוך שהנוא מנצל את הדמוקרטיה שבה הוא מזלזל ופוגע כל כך".

כתבנו מזכיר כי לפני ימים אחדים פנתה חברת הכנסת זהבה גלאון לשר הפנים אופיר פינס-פז, בה דרשה לבטל את ההגבלות עליו. זאת בתואנה שעצם המיגבלות הופכות את דבריו לבעלי משמעות ציבורית, בה בשעה שאין לו כל ידע חדש מזה כעשרים שנה.

לעומת טענה זו נמסר לכתבנו מלשכת חבר הכנסת חזן כי מדובר בעניין מהותי. לכל מהלך יש השלכות שניתן לחשוש מהן ולהימנע מפעולה. חשיבה כשל חברת הכנסת גלאון עשויה להוביל לוויתור בכל תחום, כבשאלת האחיזה בהר הבית ובתחומים אחרים.

יושב ראש וועדת החוקה, חבר הכנסת מיכאל איתן אומר כי הוועדה שבראשותו נכונה לשמוע כל אזרח, בין אם קיבל את פרס ישראל לבטחון ובין אם הורשע בריגול.

חזן מציין כי זימונו של וענונו על ידי חבר הכנסת מחול הינה חלק ממסכת מהלכים שנועדו לנצל את הדמוקרטיה הישראלית ואת כנסת ישראל, כמו גם כשניצלו את מיגבלת החוק על מנת לתלות שלטים ובהם תצלומו של יאסר ערפאת.

כתבנו מציין כי בפרשה זו, בה כזכור תלה חבר הכנסת אחמד טיבי את תמונתו של ערפאת על דלת לשכתו לאחר מות יו"ר הרש"פ, הגיש חזן הצעת חוק שתמנע תליית תמונות שכאלה במשכן הכנסת, אולם וועדת שרים לענייני חקיקה דחתה את הצעת החוק. עוזרתו של חזן מוסרת כי גם בפרשה זו אין בכוונתו להרים ידיים ואמצעים פרלמנטריים נוספים ייבחנו כהמשך המאבק בתופעה.
(ש)
