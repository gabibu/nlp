

משטרת מחוז ש"י יוצאת במבצע אכיפה משותף עם המשטרה הצבאית, לאכיפת חוקי התנועה בכבישי יהודה ושומרון.

סנ"צ דליה מקייטן, קצינת תנועה במחוז ש"י אמרה ביומן ערוץ 7 כי מפקד מחוז ש"י ואלוף פיקוד המרכז הורו על תכנית עבודה משותפת למשטרה הכחולה ולמשטרה הצבאית. "המטרה של שיתוף הכוחות הוא להביא את כח האדם לידי מיצוי, כדי שכל הנוסעים והולכי הרגל בכבישי יו"ש יראו נוכחות מוגברת ומאסיבית של שוטרים שאוכפים את חוקי התנועה. היום הנוכחות מועטה יחסית, כתוצאה מכח האדם המצומצם שיש למשטרה".

מקייטן מציינת עם זאת כי בשנת 2005 חלה ירידה במספר התאונות הקטלניות והנפגעים קשה. "הנוכחות שלנו גדלה. בנוסף, יתכן והסיבה לכך היא שהנהגים ביו"ש משפרים את נהיגתם, יותר סבלנות, שימת לב לחוקי התנועה. הנוכחות שלנו תוגבר גם בתוך הישובים הקהילתיים והערים. אנו מתכוונים לשים דגש בעיקר בערים כמו ביתר עילית, מעלה אדומים ואריאל. אנו רוצים לתת כיסוי מירבי לכבישי אי"וש. על פי תורת מדיניות התנועה, נוכחות של שוטר משפיעה על התנהגות הנהג. כעת יראו הנהגים גם שוטר משטרה כחולה וגם משטרה צבאית. כך תכוון האכיפה גם לנהגים הצבאיים וגם לאזרחים".

לגבי הנהגים הפלסטינים אומרת מקייטן כי גם כלפיהם תופעל האכיפה. "כבר בשנת 99 יצאנו עם מערכת חוקים קשה ודרקונית חדשה נגדם. דוקא כי יש להם אפשרות לברוח לשטח איי ושם הם נעלמים. לכן כשבם יוצאים לשטח לנו האכיפה נגדם יותר קשה וכואבת, מאשר זו המופעלת על נהג ישראלי".

מקייטן מדגישה כי המבצע החדש לא יצלח ללא שיתוף פעולה מצד הנהגים:"בלי נהיגה חוקית, הקפדה על מהירות, עקיפות בדרך לא פנויה, חגורות, סטיות מנתיבים, המלחמה שלנו אבודה. אנו רוצים שכל משתתפי הדרך ישתפו פעולה, בעיקר לאור התשתית הפחות טובה בכבישי יו"ש".
