

רבה החדש של ת"א, הרב הראשי לשעבר, הרב לאו, מסרב להתייחס להשערה שבעוד שנתיים יתמודד על תפקיד נשיא המדינה. "במזה"ת משנים היסטוריה ב-6 ימים. איך אני יכול לומר מה יקרה בעוד שנתיים וחצי?"

ביום ראשון, לאחר שנתיים ללא רב עיר ראשי, נבחר הרב ישראל מאיר לאו לרבה הראשי של תל אביב.

בראיון ליומן ערוץ 7 אומר הרב כי הוא שמח על קבלת התפקיד. "רבנות עיר היא המוסד היחיד המעוגן במסורת ישראל כבר אלפי שנים כמרא דאתרא. זה חשוב במיוחד לאור תדמיתה של תל אביב ולאור העובדה שלא כיהן בה רב ראשי שנים רבות. זה הופך את התפקיד לאתגר קשה יותר. הרב מציין כי הוא מכהן כרב בלעדי בניגוד למקומות האחרים בהם פעל עם שותף. "שותפות אינה ענין קל, לכל החלטה ומינוי צריך 2 חתימות, צריך לפעול כל הזמן בתיאום ומדובר בשני אנשים שלא בחרו זה בזה".

היותו בלעדי בתפקידו לדבריו מקילה עליו אך גם מטילה את כל האחריות על כתפיו ולא ניתן להטיל חלק ממנה על מישהו אחר.

הרב לאו מתנגד להתייחסות אל תל אביב כעיר הנעשית חילונית משום שבכך לדבריו יוצרים מעגל קסמים שבו זוגות צעירים דתיים אינם מעונינים לגור בעיר, והיא אכן הופכת לחילונית.

על תל אביב מדברים בהקשר של מצעד הגאווה אבל שוכחים שמידי יום, 3 פעמים ביום, מתקיימות כאן 600 צעדות של יהודים לתפילה בבתי הכנסת בעיר. "למה על זה לא מדברים? לא מדברים על 15 המקוואות, על כך שבמועצת העיר, באורח חסר תקדים יש שישה חברים שומרי שבת במוצהר וזאת מלבד המסורתיים. יש פה ישיבות, בתי ספר מוסדות לנוער, אך את זה לא מזכירים. אם נשנה את הסטיגמה, זוגות צעירים דתיים המחפשים לגור בעיר ולא בישוב ישקלו את תל אביב כאופציה".

על האפשרות שהכהונה תארך רק שנתיים, בשל השמועות על מועמדותו הצפויה לנשיאות המדינה, אומר הרב: "במזרח התיכון משנים היסטוריה בשישה ימים. איך אני יכול לומר מה יקרה בעוד שנתיים וחצי?"
