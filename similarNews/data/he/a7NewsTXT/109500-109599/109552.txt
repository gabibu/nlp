

גם הפרקליטות מודה שדוד רוט לא לקח לכיסו מאום מכספי בנק המזרחי. בכך נסללה הדרך לחתימה על הודאתו בהעברת כספי הבנק ללקוחותיו. לטענת עורך דינו בכספים שהלקוחות היו סבורים שנלקחו מהם שלא בצדק.

גזר דינו של הבכיר בבנק המזרחי ינתן בקיץ

אתמול הודה דוד רוט, הבכיר בבנק המזרחי, בכתב האישום המתוקן המיוחס לו, על הזרמת סכומי עתק מכספי הבנק ללקוחות הבנק. פרקליטו, עו"ד אופיר ברטל, אמר ליומן ערוץ 7 כי ההסדר הוא כי מרשו מודה בעובדות בכתב האישום המתוקן, ואילו העונש נשאר פתוח לבית המשפט, כך שלא מדובר בעסקת טיעון ממש.

"משנת 99, לא הסתיר מרשי אף פרט ממה שנעשה. הוא טען שלא לקח לכיסו אגורה, עם זאת. עמדנו על כך עד שהושגה הכרה בכך גם מצד הפרקליטות, וכשתוקן כתב האישום באופן זה הודינו בו. הכסף הועבר ליותר מ-60 איש להם היו טענות נגד הבנק, והם חשבו שהבנק היה לא בסדר איתם. הדרך של דוד רוט לספק את רצונם היתה לתת להם את הסכום שחשבו שניזוקו בו. עד היום לא פגשתי נסיבות עבירה כאלו, שאין בהן תאות בצע. קשה להסביר באופן מדויק את נסיבות פעולתו. גם אני הייתי נבוך נוכח גרסה זו, עד ששוכנעתי מול הרבה מאוד ראיות חד משמעיות ואוביקטיביות. שוכנעתי שכך פני הדברים והוא לא לקח דבר לכיסו. האדם חי חיים פשוטים", אומר עורך הדין.

ברטל סבור כי בית המשפט יטיל עונש שונה כשסיבת המעצר איננה תאות בצע. גזר הדין אמור להנתן באמצע יוני, עד שיבדוק השופט בעצמו את כל הנתונים, ויסיק מה הוביל את רוט לפעול כפי שפעל. רוט לא יושב בכלא בזמן שעד מתן גזר הדין.
