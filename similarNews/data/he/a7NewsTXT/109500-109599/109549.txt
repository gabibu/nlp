

תופעה במושבי חבל לכיש: שוד עגלי בקר בתוך שמונה דקות. המשרד לבטחון פנים פיטר את השומרים, והחקלאים אובדי עצות לנוכח התופעה המכה כמעט מדי לילה.

אמנון מאמו, בעל משק ממושב 'שלוה' בחבל לכיש, מספר ביומן הצהריים של ערוץ 7 על תופעה שפושה באזור: סדרת גניבות בקר "מדהימות במקצועיותן", כלשונו המתבצעות במושב על ידי ערביי האזור. האחרונה בהן התרחשה בערב שבת.

"גונבים לנו את העגלים מהרפתות. זהו היקף מקצועי של גניבות שמתרחשות אצלנו. הגניבות נעשות באופן מיומן.. ממש מיומנות מהסרטים. בתוך 8 דקות מובילים הגנבים את העגלים באמצעות
'שוקרים', מסתובבים במשק כבשלהם, ופורצים דלתות", מספר מאמו.

מאמו אומר כי במקום אין שמירה "כל השומרים של האבטחה הפנימית במושבים פוטרו על ידי המשרד לבטחון פנים. אין היום שום שמירה בישוב. כל אחד שומר על המשק שלו באופן אישי. פעם היה פה מג"ב, היום אין. לי גנבו כבר 50 ראש עגלים. בוידאו שלי רואים איך הם גנבו זאת בדיוק בתוך -8 דקות. העגלים? הם בטח נמצאים עכשיו בסטקיות בשטחים, נמכרו או נשחטו. אני מאמין שעברו מיד ליד. הגנבים הם לא רק פלשתינים אלא גם ערבים מקומיים. זו פרנסה טובה לכל מי שעוסק בזה. בשבוע האחרון היתה פה בכל ערב גניבה באחד המושבים. מי רוצה לבטח את המשק שלו? צריך בשביל זה קירות בטון לא רק גדרות. מצלמות הוידאו הן מכספנו האישי".

על הגניבה האחרונה אומר מאמו כי ביום רגיל היה יכול למנוע אותה אך כיוון שהיה זה ערב שבת, הוא לא רצה לחלל את השבת ולפתוח את המצלמות ולכן לא מנע את הגניבה. הנזק המצטבר נאמד ב-200 אלף  בחוב מצטבר. "יש פה הפקרות", הוא מדגיש. "לא יתכן שאין בטחון פנים במדינה. הלכנו לצבא, שילמנו מיסים, ולא מקבלים את המגיע לנו. יגיעו לפה אנשים מהשטחים ויעשו פה ככל העולה על רוחם. איפה מג"ב קו התפר? המשטרה הכחולה לא מבינה בזה כלום. עד שילמדו את החומר על העגלים ייגנבו עוד 40 ראש. אין לנו כח אדם וג'יפים. תנו לנו כח אדם ותראו איך נעשה את העבודה".
