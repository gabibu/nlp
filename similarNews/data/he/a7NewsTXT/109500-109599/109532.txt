

לא יתכן שאם יש חלילה איומים על אלי ישי, היחידה לאבטחת אישים תמנה לו מאבטחים, לעומת זאת כששולחו, הרב עובדיה יוסף נתון תחת איומי טרור לא תמנה לו המדינה שמירה. טוענים בש"ס ודורשים מימון לאבטחת הרב.

את הדברים אומר ליומן ערוץ 7 מי שהיה בעבר דובר תנועת ש"ס איציק סודרי.

תנועת ש"ס מבקשת את ההגנה על מנהיגה הרוחני הרב עובדיה יוסף בעקבות המידע שנחשף אמש, לפיו חוליית מחבלים תכננה להתנקש בחייו של הרב יוסף.

יו"ר ש"ס פתח במגעים עם אנשי שירות הבטחון הכללי באשר לאפשרות לאבטח את הרב. סודרי מספר כי מיגבלות שמוטלות על השב"כ ע"י דו"ח ועדת מדמוני, אינן מותירות אפשרות לאבטח את הרב. זאת כיוון שאבטחה במימון המדינה ניתנת לאישיות ממלכתית בלבד. "זאת למרות שהטרוריסטים רואים בו אישיות ישראלית שיש מקום לאיים עליה ולפגוע בה". חבר הכנסת ישי מדגיש במגעיו עם השב"כ את מעמדו של הרב יוסף כרב ראשי לשעבר

ביצוע הפיגוע הוטל על מחבל שעבד כמחלק ירקות בחנות השכונתית בשכונת הר נוף שבירושלים. בתקופת עבודתו היה המחבל, מוסא דרוויש, יוצא ובא בביתו של הרב כשהעביר לשם משלוחי ירקות. על פי מזימת חוליית הטרור היה אמור דרוויש להעביר באחד המשלוחים חומר נפץ במסווה הירקות. סודרי מספר כי משראה את תמונתו של המחבל בעיתונות זיהה אותו כדמות מוכרת בשכונת הרב. "איש לא העלה חשש לגבי אותו שליח שנדמה היה תמים, אבל שוב האמת הטרוריסטית טפחה על פנינו".

כעת, מספר סודרי, יצמצם הרב יוסף את הופעותיו הפומביות בשל החשש הבטחוני לחייו.
(ש)
