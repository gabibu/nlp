

הקבינט החברתי כלכלי בראשות שר האוצר, בנימין נתניהו אישר בסוף השבוע שעבר באמצעות הצבעה טלפונית, את הצעת שר האוצר לפעול לביסוס התוכנית שתהפוך את משרדי הממשלה למקוונים.

שני פרויקטים חדשים יתווספו לפרוייקט הממשל הזמין   פרוייקט הכספת והממשל הזמין דרך הטלפון:

משמעות פרויקט הכספת הוא הקמת מערכת תיבות דואר אלקטרוניות מקוונות ("הכספת") על גבי רשת האינטרנט, שתאפשר משלוח דברי דואר: אישורים רשמיים, מידע, מסמכים, חשבוניות וקבלות חתומים דיגיטלית מהממשלה לציבור ומהציבור לממשלה באופן אלקטרוני. במשרד האוצר מציינים כי כיום מעבר של דברי דואר מעין אלו מהממשלה והאזרח כרוך, לעיתים רבות, בהגעה למשרדים השונים והעברת מסמכים באמצעות הדואר. בעתיד הכוונה היא כי לכל אזרח ולכל עסק תהיה תיבת דואר אישית ומאובטחת אליה הוא יוכל להיכנס באמצעות סימני זיהוי ואליו תשלח לו תכתובת מגופי הממשלה.

בהתאם לתכנון, מערכת הכספת תאפשר בהמשך אף שליחת דואר רשום לציבור.

המערכת השנייה היא המערכת המרכזית למענה טלפוני אוטומטי (IVR) נועדה לאפשר מתן שירותי ממשל זמין באמצעות הטלפון על בסיס המערכות הקיימות כיום. המערכת תאפשר גם למי שאינו בעל מחשבים ואינו מחובר לרשת האינטרנט להשתמש בשירותים הניתנים כיום באמצעים מקווננים לרבות תשלומים למשרדי ממשלה.

במשרד האוצר מקווים כי יישום הפרוייקטים יביא לשיפור וייעול מתן השירותים הממשלתיים לאזרחים ולעסקים, לקיצור וצמצום תהליכים בירוקרטים מול הממשלה ולחיסכון בזמן ובמשאבים כספיים.

שר האוצר, בנימין נתניהו, אמר כי אחת המטרות שהציב במסגרת הרפורמות במשק היא קיצור ההליכים הבירוקרטים. "החלטה זו היא צעד נוסף בדרך להגשמת חזון 'ממשל זמין' לאיגוד כלל השירותים הרוחביים הניתנים והמפותחים בימים אלו וביניהם: שירות התשלומים הממשלתי, אתר המכרזים הממשלתי, אתר הטפסים ועוד".

נתניהו הוסיף במהלך הישיבה כי נדרשת תוכנית מרכזית אשר תסייע למשרדים לממש מערך ממשל זמין לשיפור השירות לציבור. "כיום, משרדי ממשלה רבים פועלים למתן שירות לציבור באופן מקוון, אולם לא כל המשרדים מפעילים שירותים אלו. בנוסף, עקב חוסר תיאום בין המשרדים נוצרות תקלות וכפילויות אשר ניתן למנוע. חוסר האחידות וחוסר הניסיון גורמים לפגיעה בתדמית הממשלה ולצמצום המוטיבציה של הציבור לפנות לממשלה באמצעות השירותים המקוונים השונים. לפיכך נדרשת תוכנית מרכזית אשר תסייע למשרדים ותאפשר לממש מערך ממשל זמין בזמן קצר ובתקציב נמוך".

מחקר שוק שיזם החשכ"ל, ד"ר ירון זליכה, העלה כי חלק גדול מהציבור עדיין אינו מודע ל"דלפק השירות המקוון" שנפתח עבורו. זליכה הדגיש כי הציבור אינו מודע לכך שמרבית התשלומים לממשלה, כמו גם הזמנת פרסומים והגשת טפסים, יכולים להיעשות באמצעות האינטרנט תוך שימוש ביישומי ממשל זמין, ולחסוך את ההגעה למשרדי הממשלה השונים. "פרסום מתאים יידע את הציבור על קיומם של השירותים המקוונים ויגדיל את השימוש בשירותים אלה. בכך יחסכו זמן וכסף רב הן לציבור והן לממשלה."

על רקע זה יושק בקרוב קמפיין לפרסום כלל שירותי ממשל זמין תחת שער הכניסה לשירותי ממשל זמין בכתובת - www.gov.il - במטרה לתת למשתמשים גישה קלה ונוחה למידע ולשירותים, להביא לשימוש נרחב בהם ולמיצוי ההשקעות שנעשו בתחום.

כמו כן הוחלט, כי המנהלים הכלליים של משרדי הממשלה ייערכו לביצוע תוכנית ממשל זמין בהתאם להחלטות הממשלה והנחיות החשב הכללי במשרד האוצר כפי שיינתנו מזמן לזמן.

התוכנית תתבצע במסגרת התקציב התלת שנתי שנקבע לפרויקט ממשל זמין.
(ש)
