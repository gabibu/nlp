

ספר תורה למען ילדי גוש קטיף, מתוכנן להיכתב ביוזמת תנועת הנוער "בני עקיבא", כ"הליך חינוכי ומעשי בעל סגולות רוחניות", אומרים בתנועה.

בהנהלת תנועת 'בני עקיבא' עלה הרעיון לפעול למען ילדי גוש קטיף, בתקווה להיחלץ מתוכנית ההתנתקות, ע"י כתיבת ספר תורה בעל אופי כללי, בו יהיו שותפים רבים מהעם. "ספר כזה המעיד על אחדות ואחווה - ילמד זכות על עם ישראל, במיוחד בזמנים קשים", אומרים בתנועה.

כבר כעת מתקיימת ההתרמה למבצע כתיבת ספר התורה בסניפי "בני עקיבא" על ידי הקומונריות, והיא תמשך עד יום העצמאות תשס"ה, במטרה לחגוג את הכנסת ספר התורה בחג השבועות, חג מתן תורה.

יצויין כי את יוזמת כתיבת ספר התורה העלה הרב יוסף אל נקווה מנווה דקלים.

בשיחה עם כתבנו שמעון כהן אומר מזכ"ל 'בני עקיבא' איתן מור יוסף כי אינו חושש מטענות שמדובר במהלך פוליטי "גוש קטיף אינו פוליטיקה בשבילנו. ספר תורה גם הוא אינו פוליטיקה בשבילנו. אנחנו בעד חיזוק ההתיישבות והגדלת התורה בדרכי נועם. מי שיגדיר כתיבת ספר תורה כעניין פוליטי צריך לשאול את עצמו מה יחסו האמיתי לתורה. אנחנו עומדים להיכנס לתקופה לא פשוטה ובטוחים שכל מעשה טוב שנעשה יהיה לזכות העם והארץ".
(ש)
