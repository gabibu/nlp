

נגד 4, מבין 7 החשודים שנעצרו בשבוע שעבר בעקבות מציאת עקבות רעל ריצין בדירה בלונדון, הואשמו בשבת על פעילויות הקשורות בייצור נשק כימי, כך נמסר בהודעת ה"סקוטלנד יארד".

נגד 4, מבין 7 החשודים שנעצרו בשבוע שעבר בעקבות מציאת עקבות רעל ריצין בדירה בלונדון, הואשמו בשבת על פעילויות הקשורות בייצור נשק כימי, כך נמסר בהודעת ה"סקוטלנד יארד".

מולוד פדאדג', סידאלי פדאדג', סמיר פדאדג' ומוסטפה טאלב, שנגדם הוגשו כתבי האישום בשבת, יובאו לדיון בפני בית המשפט בלונדון ביום שני, וכן יובא בפני שופט מואשם חמישי, נצראדין פקחג'י, אשר נגדו הוגש כתב אישום על החזקת מסמכים מזויפים. המשטרה לא ציינה האם קיים קשר משפחתי בין הנאשמים.

חשוד שישי שנעצר במסגרת פקודת הטרור שוחרר, אך נעצר שוב בחשד לאחזקת סמים ובחשד לעבירה על חוקי ההגירה. חשוד שישי זה ישוחרר ככל הנראה בתנאים מגבילים, נמסר בהודעת ה"סקוטלנד יארד".

החשוד השביעי שנעצר לאחר מציאת עקבות רעל ריצין בצפון לונדון, שוחרר ממעצר והועבר לטיפול שלטונות ההגירה.

בהודעת ה"סקוטלנד יארד" צויין כי ארבעת הנאשמים הואשמו באחזקת "חפצים העלולים לשמש טרוריסט, ובפעילויות הקשורות בייצור ובפיתוח נשק כימי".

6 החשודים, מרביתם ממוצא אלג'ירי ובהם שני נערים בני 16 ו-17 מבקשי מקלט מדיני, על פי העיתונות הבריטית, נעצרו ביום ראשון שעבר, וחשוד שביעי נעצר ביום שלישי שעבר. מעצרים אלה בוצעו לאחר שנמצאה מעבדה קטנה בדירה שברובע ווד גרין, בצפון לונדון, אשר בה על פי החשד ניתן היה לייצר את רעל ריצין.

רעל ריצין, המופק מצמח הריצין, יכול להיות קטלני ונחשב לרעל בו ניתן לעשות שימוש כנשק ביולוגי.

במסגרת החוק הבריטי, שנחקק כחלק מפקודת הטרור, ניתן להשאיר חשוד במעצר במשך 7 ימים לכל היותר, שבתומם על השלטונות להגיש נגדו כתב אישום או לשחררו.

ה"סקוטלנד יארד" מנסה לקבוע האם קיים קשר בין הנאשמים ובין ארגון אל קאעידה.
