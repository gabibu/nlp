

לאחר שלושה ימי חיפושים נרחבים, עיקרם באזור הצפון, נלכד לפנות בוקר אסיר העולם דוד אטיאס, שנמלט ביום שישי בצהרים ממשטרת מרחב חוף.

אטיאס נלכד בתוך מונית, לאחר שעשה דרכו מטבריה לכיוון דרום. אזרח התקשר, סמוך לשעה 4:15 לתחנת המשטרה בטבריה ומסר שהבחין במונית המסיעה אדם, הדומה לתיאור של דוד אטיאס. המונית הייתה בדרכה מטבריה לכיוון צומת גולני. שתי ניידות מתחנת טבריה הוזעקו לעצור את המונית ולאחר מרדף קצר היא נעצרה בקטע הכביש שבין צומת גולני לצומת בית רימון. השוטרים קראו לאטיאס לצאת מן המונית ונמנעו מלהתקרב אליה, בשל החשש שהוא חמוש. אטיאס סרב בתחילה לצאת מן המונית ואחד השוטרים ירה ירייה אחת באוויר. אחר כך מהמושב הקדמי, בו ישב, ואמר לשוטרים שכבלו אותו "שחקתם אותה".

כתב עתי"ם מציין, שנהג המונית אמר בחקירתו, כי כלל לא זיהה את האיש ולא ידע כי הוא מסיע במוניתו אסיר נמלט מסוכן.

אטיאס נלקח חזרה לתא המעצר במטה משטרת מרחב חוף. בעת מעצרו הוא לא היה חמוש. במשטרה יבדקו עתה, בנוסף לנסיבות הימלטותו, מי הסיע אותו לטבריה, היכן הסתתר שם ומי סייע לו במהלך שלושת ימי מנוסתו.

נזכיר כי היעלמותו של אטיאס הדאיגה מאוד את משטרת ישראל לאחר שבפעמיים הקודמות בהן עלה בידו להימלט, רצח אטיאס אנשי עולם תחתון.

בריחתו של אטיאס התאפשרה לאחר שהשתלט אטיאס על השוטר שהיה מופקד על תאי המעצר לאחר שאחד העצורים האחרים ביצע עבורו הטעייה. אטיאס שהיה מצויד בדוקרן מאולתר נאבק עם השוטר, פצע אותו, לקח את מפתחות התאים ועזב את מטה המרחב מבעד לדלת הכניסה הראשית ונעלם ברחובות הסמוכים.
