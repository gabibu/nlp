

הממשלה אישרה בישיבתה היום ברוב דחוק את המלצות ועדת שטרית לשינוי שיטת הבחירות הפנימיות במפלגות.



הממשלה אישרה בישיבתה היום ברוב דחוק את המלצות ועדת שטרית לשינוי שיטת הבחירות הפנימיות במפלגות. בשל החשש כי לא ימצא רוב להעברת ההמלצות בכנסת זו יאושרו ההמלצות רק בכנסת הבאה.

בעד ההצעה הצביעו 9 שרים, 7 הצביעו נגד ושר אחד נמנע. בין המתנגדים: שרי הליכוד סילבן שלום וצחי הנגבי.

הממשלה הטילה על ועדת השרים לענייני חקיקה לנסח את הצעת החוק ולהניחה על שולחן הכנסת הבאה.

כמו כן אישרה הממשלה תיקון לחוק יסוד: הכנסת, שקובע כי חבר כנסת שהשיג את מקומו כתוצאה מעבירה פלילית, יושעה מהכנסת מיד עם מתן פסק הדין ויורחק מהכנסת כאשר פסק הדין יהיה סופי.

שר החוץ בנימין נתניהו שתמך בהמלצות ועדת שטרית, הביע תקווה שיהיה מספיק זמן לדון בכל ההסתייגויות שיש להצעה הזו.

השר יצחק לוי מהמפד"ל התנגד בטענה כי מדובר בהחלטה חפוזה, שגובשה בפזיזות. "נדון בה בכובד ראש רק אחרי הבחירות", אמר.

שר המשפטים מאיר שטרית דחה את הטענות הללו, ואמר כי ההמלצות גובשו בתום עבודה מעמיקה של צוות מומחים בראשותו. לדעתו, אם ההצעה היתה מובאת לאישור הכנסת הנוכחית, אפשר היה לגייס לה רוב.

היוזמה להקמת ועדת שטרית ולשינוי החוק נולדה בעקבות חשיפת חשד השחיתויות בפריימריס של הליכוד. על פי ההצעה, מוצע לחייב מפלגות גדולות לבחור את מועמדיהן לכנסת ישירות על ידי חברי המפלגה, בדרך של בחירות מקדימות.

רשם המפלגות יקבע מועד אחד בו יתקדמו הבחירות המקדימות באותן המפלגות. על פי ההצעה, כל מפלגה תוכל לקבוע לעצמה את דרך עריכת הבחירות המקדימות והפיקוח עליהן, אך הכללים שתקבע כל מפלגה יהיו טעונים אישור הרשם, והוא לא יאשרם אם אין בהם כדי להבטיח הגינות וטוהר המידות.

עוד מוצע, כי המפלגות הגדולות עליהן יחול החוק, ימסרו לרשם המפלגות תקופתית את רשימת חבריהן על מנת לאתר חברות כפולה במפלגות.
