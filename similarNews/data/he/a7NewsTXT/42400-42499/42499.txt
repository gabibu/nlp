

שני מסוקי אפאצ'י של צה"ל ירו לפנות ערב (יום א'), שלושה טילים, לעבר מכונית פלסטינית, כנראה מונית, שנסעה בין הפרדסים שבין חאן יונס לרפיח, באזור ההתנחלות מורג.

מקורות פלסטיניים אומרים כי ברכב נסעו שני פעילים בולטים של הזרוע הצבאית של החמאס, ראאד אלעטאר ומוחמד אבו-שמאלה, שהיו כנראה בדרכם לירות טילי קסאם לעבר מטרות ישראליות באזור.

אולם המבוקשים, שלושה, על פי מקור ביטחוני ישראלי, הצליחו כנראה, למלט את נפשם, והטילים פגעו בנערים פלסטיניים שנסעו על אופניים סמוך למכונית.
שני נערים נהרגו, וחמישה נוספים נפצעו.
הפלסטינים מדווחים, כי אחד ההרוגים הוא בן משפחת אל-נג'אר.

מקורות צבאיים אישרו כי מדובר בהתנקשות של צה"ל, אולם סירבו למסור את שמותיהם של המבוקשים שהיו מטרת ההתנקשות.

מצה"ל לא נמסרו אישור או הכחשה של הידיעה. בכיר בטחוני אמר לסוכנות רויטרס,"אני יכול לאשר כי פגענו בשלושה מבוקשים".
