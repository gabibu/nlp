

בישיבת הממשלה הבוקר (א') אמר שר הביטחון שאול מופז כי ישראל רואה בתקרית שהייתה בשבוע שעבר בדרום רמת הגולן, במהלכה נהרג חייל סורי ואחר נשבה, כאירוע בודד וחריג. במסר לסוריה הוסיף שר הביטחון כי ישראל מעוניינת בהמשך הרגיעה בחזית הסורית.

מופז דיווח לשרים כי מחקירת התקרית עולה ששני החיילים שהיו לבושים בגדים אזרחיים, חדרו לישראל כנראה באורח תמים כדי לשאוב מים וכשזוהו ע"י חיילינו נפתחה עליהם אש.

בהתייחסו למצב בשטחי יש"ע, אמר שר הביטחון כי נמשך המאמץ האינטנסיבי של כל ארגוני הטרור להוציא לפועל פיגועים וישנן התרעות רבות. מופז ציין כי ישראל מכינה עוד כמה צעדים משמעותיים מאוד, כהגדרתו, שמטרתם לפגוע בתשתית הטרור.

שר הביטחון דיווח כי בשבוע שעבר נעצרו 102 חשודים בפיגועים, בכללם מבוקשים בולטים.
עוד מסר כי מאז החל צה"ל לנקוט במדיניות של הריסת בתי מחבלים, נהרסו 114 בתים של מחבלים או של בני משפחותיהם, ולדברי שר הביטחון, הצעד הזה נותן אותותיו.

שר הביטחון מסר עוד כי אין שום התקדמות מעשית במאמצי מצרים להביא להפסקת אש בין הרשות הפלשתינית לבין החמאס, וספק אם תהיה.
לדבריו, הרשות הפלשתינית ניסתה גם השבוע "לעשות קולות" של עיסוק ברפורמות באמצעות ניסוח חוקה, ולנצל לצרכיה את סירובה של ישראל לאפשר למשלחת הפלשתינית לצאת לוועידת הרפורמות בלונדון, אם כי ללא הצלחה משמעותית.

באשר למצב בעיראק, מסר שר הביטחון כי ישראל ממשיכה בהכנותיה למתקפה אמריקנית אפשרית. "בנינו סרגל מוכנות שכולל פרישת סוללות החץ, מוכנות חיל האוויר, מוכנות העורף, והקמת מערך ההסברה", אמר מופז. הוא דיווח כי בקרוב תפיץ מערכת הביטחון לציבור חוברת מידע מפורטת על דרכי התגוננות מפני נשק בלתי קונבנציונאלי.
