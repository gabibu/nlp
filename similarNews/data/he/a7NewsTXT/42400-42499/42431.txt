

השופט חשין מודה כי "חוק תעמולת בחירות קשה מאד ליישום והכנסת תטיב לעשות אם תתן את דעתה לכך. ההבחנה בין תעמולה לחדשות קשה עד בלתי אפשרית". את הדברים כותב חשין בפסיקה בה אישר את שידור תכנית "עובדה" בערוץ 2 .

בתכנית הוצג ביקורו של יו"ר העבודה עמרם מצנע בישובי גוש קטיף. בקול ישראל דווח כי חשין נימק את מתן האישור לשידור התכנית בטענה כי "יש לה ערך חדשותי".

חשין סירב לבקשתו של ח"כ מיכאל איתן מהליכוד סגן יו"ר ועדת הבחירות להפסיק את ישיבת נשיאות ועדת הבחירות כדי לצפות בתכנית "עובדה". הועדה התכנסה הערב לדיון בהפסקת שידור דברי רה"מ שרון ביום חמישי.

איתן ביקש מחשין כי יצפה בתכנית בה רואיין עמרם מצנע כדי שיוכל להפסיק את שידורה אם תתנהל בה תעמולה, אך כאמור חשין סירב.

בקול ישראל דווח כי לשכתו של חשין הוצפה בתלונותיהם של צופים שאמרו כי בתכנית שודרה תעמולת בחירות.

במהלך הדיון בנשיאות אמר ח"כ איתן כי הפסקת השידור של דברי שרון מהווה "אפליה בין ימין לשמאל".

עוד אמר איתן "אנחנו נמצאים במסע של תעמולה בלתי-חוקית במשך שבועיים, כאשר כל הזמן תוקפים את הליכוד. מצנע מופיע פעם אחר פעם, ואיש אינו עוצר אותם. אנחנו לא מעוניינים שהשלטון יעבור במרמה למצנע, אנחנו רוצים זכויות שוות ותעמולה הוגנת ונכונות לשמוע גם את דברנו ולהשמיע את דברנו. לא יכול להיות מצב שיכפישו אותנו פעם אחר פעם, וכשאנחנו באים להשיב - יסגרו לנו את הפה".

השופט חשין בתגובה למבקריו בועדה אמר "אני מאשים ואינני מואשם אני לא מוכן להיות צלוב. ראש הממשלה לא עשה מסיבת עיתונאים אלא תעמולה ברורה. היטעו אותי".

חברי הועדה מהליכוד הציגו שורה ארוכה של הפרות על חוק תעמולת הבחירות שביצעה לכאורה מפלגת העבודה.

בעקבות שידור תכנית "עובדה" פנה הערב ח"כ צבי הנדל לשופט חשין בדרישה להוריד זמן ממשדרי התעמולה של מפלגת העבודה ולהעבירן ל"איחוד הלאומי".

ח"כ הנדל אמר כי "תוכנית 'עובדה' העניקה למצנע במה לצורכי תעמולת בחירות זולה ולהסתה נגד תושבי גוש קטיף, ובנוסף הפרה התחייבות לאיזון בראיון שהוקלט עם ח"כ הנדל".

הנדל מציין כי השופט חשין מחוייב עתה להוריד דקות שידור ממשדרי התעמולה של מצנע ולהעבירן ל"מי שמייצג במערכת בחירות את המתיישבים החלוצים בגוש קטיף".
