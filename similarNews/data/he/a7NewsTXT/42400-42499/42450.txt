

בימים האחרונים הוקם מטה בשם "פנים אל פנים". מטרת המטה היא לחבר את הציבור המתגורר בשכונות בירושלים ובעיירות הפיתוח אל הציבור הציוני   דתי. המטה מורכב מבני נוער מישיבות תיכוניות, מישיבות הסדר ומישיבות גבוהות ובנות הלומדות באולפנות, במכללות ובמדרשות.

לדעת הרב הלל הורוביץ, תושב חברון, וממקימי המטה, רבים מבתי האב בשכונות אלו שייכים לרוח ההתיישבות ולרוח התורה ולומדיה, ולכן מטרת בני הנוער שעוברים בין הבתים היא "להאיר להם את האור", כלשונו.

המטה פועל דווקא בערב הבחירות כדי לחבר את בני השכונות עם המפלגות השייכות למגזר זה, מפלגות המפד"ל ו"האיחוד הלאומי". אלו מפלגות אשר חרתו על דגלן את המסרים של מסירות לארץ, לחינוך,לאהבת הבריות ולחסד, ערכים החשובים, לדעת הרב הורוביץ, בעיניהם של תושבי השכונות.
הרב הורוביץ, שהתראיין אתמול בבוקר בתוכניתו של אמציה האיתן בערוץ 7, סיפר גם על ביקורו של יוסי שריד השבוע בחברון.

חברי הכנסת יוסי שריד ומוסי רז הגיעו לחברון כדי לצלם תשדיר תעמולה למפלגת השמאל הקיצוני מר"ץ לקראת הבחירות.

הרב הורוביץ סיפר כי נעם ארנון, דובר היישוב היהודי בחברון, ערך בעצמו את הסיור לחברי הכנסת. במהלך כל הסיור התלונן שריד על כך שהערבים נתונים בעוצר בעבור כה מעט יהודים החיים בעיר, אך יהודי חברון טרחו להזכיר לו כי בזכות הרובים שהוא נתן להם, הם רוצחים אותנו, וכי לכן הם נתונים בעוצר.

עוד סיפר הרב הורוביץ כי אף על פי שהם הזמינו את חברי הכנסת להיכנס למערת המכפלה ולהתפלל להצלחת מפלגתם, חברי הכנסת סירבו להיענות להם.
