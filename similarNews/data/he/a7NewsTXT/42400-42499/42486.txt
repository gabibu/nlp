

משרד התיירות השלים את היערכותו לקראת מתקפה אפשרית בעיראק.

משרד התיירות השלים בימים אלה את היערכותו לשעת חירום.

במהלך חודש נובמבר חילק משרד התיירות 10,000 ערכות מגן לבתי מלון ברחבי הארץ.
כמו כן, חולקו ערכות נוספות לאכסניות הנוער ולבתי מלון הצפויים לקלוט אנשי תקשורת בשעת חירום.

במסגרת ההיערכות, ערך המשרד השתלמות בת יומיים לקב"טים של בתי המלון מכל רחבי הארץ, תוך כוונה להכשירם לפעילות הנדרשת בשעת חירום.
בעת פקודה יחלקו נציגי המלון ערכות לתיירים כנגד הצגת דרכון.

כל בתי המלון בארץ מצוידים בקלטות וידאו עם הסבר לשימוש במס' שפות, כאשר כל ערכת מגן כוללת אגרת שימוש בארבע שפות.

לגבי תיירים שאינם מתאכסנים בבתי המלון - המעונינים, יוכלו לרכוש ערכת מגן במשרדי חברת 'שלאון' או 'סופרגום' תמורת סכום של 350 ש"ח.

בעת חירום יוכלו התיירים להשיג ערכת מגן בסניפי 'המשביר לצרכן' עם הצגת דרכון זר ותשלום של 200 ש"ח.
בעת השבת הערכה יקבלו התיירים החזר של 100 ש"ח.

תיירים שייכנסו לארץ בזמן חירום בנתב"ג, יוכלו לקבל ערכת מגן בתחנה של פיקוד העורף בנתב"ג, שם גם יוכלו להשיבה בעת יציאה מהארץ.

משרד התיירות יפעל במתכונת חירום בפריסה ארצית.

המשרד יעביר בתיאום עם פיקוד העורף מסרים לתיירים בתקשורת האלקטרונית והכתובה ובמקביל יקיים קשר ישיר עם בתי המלון ברחבי הארץ, תוך הנחיית הנציגים בבתי המלון.

מרכזי מידע של משרד התיירות יהיו מאוישים ופתוחים לשימוש התיירים השוהים בארץ.

משרד התיירות יפעיל בנתב"ג מרכז מידע טלפוני 24 שעות ביממה שמספרו 9711485 -03
ומרכזי מידע אזוריים בירושלים, תל אביב, אילת, חיפה וטבריה, בנוסף למרכזי המידע של פיקוד העורף.

"מניסיון העבר למדנו, כי ההערכות המוקדמת עשויה להבטיח טיפול יעיל יותר בתיירים בשעת חירום כמו גם אפשרות ליצירת תנאים נוחים יותר להגעת תיירים בתקופה הקרובה", אומרים בכירי משרד התיירות המטפלים בנושא.
