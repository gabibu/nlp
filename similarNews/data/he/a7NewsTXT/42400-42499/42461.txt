

הפרות הבריטיות עלולות להיות בקו החזית, וזאת כחלק מהתקפת טרור פוטנציאלית שתעתיק את זירת פעולתה מרחובותיה של בריטניה אל שדותיה.

שלטונות בריטניה הודיעו כי בכוונתם להגדיל את אמצעי המעקב נגד טרור ביולוגי, וזאת בשל החששות כי ארגוני טרור יפגעו בשרשרת המזון באמצעות ניסיון להחדיר לשוק מחלות כגון מחלת הפה והטלפיים או מחלת "הפרה המשוגעת".

במסיבת עיתונאים שנערכה אתמול אמר אליוט מורלי, השר לבריאות בעלי החיים: "איננו מתעלמים מהאפשרות שתיתכן החדרה מכוונת של נגיפי מחלות של בעלי חיים, כדי לתקוף בדרך זו את הכלכלה הלאומית שלנו".

מורלי ציין כי בדיקה של סכנת הטרור הביולוגי וצעדים נגד יבוא בלתי חוקי של נגיפים לארה"ב יהיו חלק מתוכנית לעשר שנים, הנמצאת בשלבי הכנה, כדי לשמור על בריאות בעלי החיים ועל ביטחונה של שרשרת המזון.

הצעד להגן על עדרים בבריטניה ננקט במקביל למצוד הדחוף שעורכים השלטונות אחר הרעל הקטלני ריסין, לאחר ששרידים ממנו נמצאו בדירה בצפון לונדון.

השלטונות חוששים כי תמיכתה של בריטניה בארה"ב במלחמתה בטרור ובשאיפתה לפרק את עירק מהנשק להשמדה המונית גרם לכך שהיא הפכה להיות מטרה פוטנציאלית להתקפת טרור.

יצוין כי התפרצות הרסנית של מגפת הפה והטלפיים ב 2001 גרמה הפסדים אדירים לייצוא הבשר הבריטי ועלתה לתעשייה זו בהפסדים של יותר ממיליארד ליש"ט.

מחלת "הפרה המשוגעת" התפשטה בעדרי הבקר הבריטיים בשנות השמונים והתשעים, וגרמה למותם של יותר ממאה בני-אדם בצורה המופיעה אצל בני-אדם.

מורלי ציין כי סכנת ההתקפה על שרשרת המזון היא עדיין תיאורטית, אך הוסיף כי הממשלה שוקלת את כל הסכנות האפשריות.
