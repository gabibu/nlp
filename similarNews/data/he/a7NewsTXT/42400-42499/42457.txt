

ערפאת קרא אתמול לארגוני המחבלים להפסיק את הטרור נגד ישראל עד הבחירות בישראל. לדבריו, הטרור פוגע בתדמית הרש"פ בדעת הקהל הישראלית והעולמית.

יאסר ערפאת פרסם אתמול הודעה בה הוא קורא לארגוני המחבלים להפסיק את הפיגועים עד הבחירות. לדבריו הפיגועים יוצרים דעת קהל שלילית בישראל ובעולם כלפי הרש"פ.

ההודעה פורסמה בתום ישיבת הקבינט הפלשתיני שנערכה אתמול ברמאללה.

בהודעה נאמר כי "הפגיעה באמצעות פיגועים באזרחים יצרה לפלשתינים תדמית גרועה בדעת הקהל
הישראלית והעולמית, וזאת בעת שקרב מועד הבחירות בישראל. לכן, עלינו לחדול
מביצוע פיגועים נגד אנשים חפים מפשע".

בהודעתו מאשים ערפאת את ישראל בניצול המצב הרגיש מבחינה בינלאומית ואיזורית כדי לממש את תוכניותיה הצבאיות.כמו כן הוא קורא שלא להגיב למה שהוגדר "ההתגרויות הישראליות" שנערכות לפני הבחירות.

כמו כן נמתחה ביקורת על ישראל על כך שמנעה את יציאתם של נציגי הרש"פ לועידה
בנושאי המזרח התיכון בלונדון בחסות ראש ממשלת בריטניה, טוני בלייר.

בפתח ישיבת הממשלה הבוקר התיחס ראש הממשלה לקריאתו של ערפאת ואמר כי עם האיש הזה אין לנהל משא ומתן. "ערפאת אמר במילים אחרות שרצח ישראלים, שהוא בדרך כלל יעד קבוע, זה ענין לשיקולים פוליטיים הרבה לפני הבחירות מותר לרצוח אולם סמוך לבחירות צריך להפסיק ולחדש את הפיגועים אחריהן" אמר שרון והוסיף כי קריאתו זו של ערפאת מוכיחה את טענתה של ישראל שערפאת הוא השולט בגובה הלהבות של הטרור.

יו"ר העבודה, עמרם מצנע, גינה את דברי ערפאת ואמר כי הנהגת הרש"פ צריכה להילחם בכל הכוח ובכל שעה נגד הטרור.לדבריו: "ערפאת אינו יוכל להיתלות באירועים ישראליים פנימיים ואינו יכול לסייג בתאריכים את התנגדותו לטרור".
