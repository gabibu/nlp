

שר החוץ הקנדי ביל גרהאם דורש הסברים משגריר לבנון בקנדה, אשר האשים אותו בתמיכה בציונות, וזאת, לאחר שקנדה החליטה להכניס את ארגון ה"חיזבאללה" לרשימה השחורה בחודש שעבר.

שגריר לבנון בקנדה רמונד באקליני טען בראיון לעיתון בשפה הערבית כי "קנדה הכניסה את ארגון החיזבאללה לרשימה השחורה, לאחר שנכנעה ללחץ מפלגה ציונית השולטת ב-90 אחוז מכלי התקשורת הקנדים".

באקליני אמר כי נודע לו "שמשטרת קנדה מתייחסת לכל גבר בעל זקן ולכל אישה הלובשת רעלה כאל חשודים".

"היבטים מסוימים של דבריו אלה מטרידים ביותר, ודרשתי בשל כך משגריר לבנון להסביר את שאמר במדויק", אמר שר החוץ הקנדי.

שר החוץ הקנדי הבהיר כי ההחלטה לאסור את פעילות החיזבאללה בקנדה התקבלה מסיבה אחת ויחידה, והיא הדאגה להגן על אזרחי קנדה.

"הרמזים שפיזר השגריר כאילו ההחלטה התקבלה בשל לחץ הינם חסרי כל שחר ומשוללי יסוד", אמר.

שר החוץ הקנדי אמר את הדברים בסוף השבוע בראיון לטלוויזיה "רדיו-קנדה" בשפה האנגלית, בעקבות סערה שעוררו דברי שגריר לבנון ובשל דרישותיהם של ארגונים לבנוניים ויהודיים בקנדה משר החוץ גרהאם לנזוף בנציג לבנון באוטאווה.

יצויין כי גורם בטחוני בכיר בישראל אמר כי ארגון החיזבאללה הוא הארגון הטרור המסוכן ביותר בעולם עם תאי טרור הפזורים באירופה ובדרום אמריקה.

לדבריו מאז נסוג צה"ל מדרום לבנון לפני כשנתיים פיתח ארגון החיזבאללה יכולות שאינן עומדות לרשות ארגוני טרור אחרים בעולם. הארגון מסוגל לדבריו להוציא לפועל פיגועים תוך זמן קצר. אותו בכיר ציין כי פיגוע שארגון אל קעאידה מסוגל להוציא תוך 4 חודשים, יכול לצאת לפועל בידי החיזבאללה תוך חודש בלבד.

אותו גורם הוסיף כי לחיזבאללה "תכניות מגירה" מוכנות כנגד אינטרסים ישראלים ואמריקנים ברחבי העולם, וכי התוכניות שמורות ליום שבו יחליט הארגון לפעול.
