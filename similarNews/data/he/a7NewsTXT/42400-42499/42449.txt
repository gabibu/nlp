

מטח של שלש רקטות קסאם נורו לעבר שדרות. שני אנשים נפגעו באורח קל מהדף. כוחות גדולים של צה"ל פעלו הלילה ברצועת עזה. אין נפגעים לכוחותינו.

סמוך לשעה 9:30 הבוקר נורו שלש רקטות קסאם מתחום בית חאנון לעבר העיר שדרות. אחת הרקטות נחתה והתפוצצה סמוך מאד לגדר בית ספר בעיר על המדרכה ליד חורשת עצים סמוכה. עובד עיריה שעבר במקום נפגע קלות מהדף הפיצוץ. הרקטה השניה נפלה בשטח פתוח והשלישית סמוך לקיבוץ גבים גם כן בשטח פתוח.

ראש העיר שדרות אלי מויאל הזכיר כי לפני חודשיים נחתה בעיר רקטת קסאם סמוך מאד לבית ספר אחר הנמצא בשולי העיר.

לדבריו, אנשי העיר לא התבקשו לרדת למקלטים.

יצויין כי באחת מהפגזות הקסאם והמרגמות על שדרות נפצע תינוק שהרקטה חדרה לביתו.

במסגרת פעילות צה"ל כנגד הטרור, פעלו הלילה כוחות גדולים של חי"ר, שריון והנדסה קרבית, בסיוע מסוקי קרב,בחאן יונס שבדרום רצועת עזה.

כוחות צה"ל, ערכו סריקות נרחבות והרסו 6 בתי מלאכה ובתוכם 35 מחרטות אשר שימשו לייצור אמצעי לחימה, מרגמות ורקטות קסאם.

עם כניסת כוחות צה"ל לעיר ובמהלך הפעולה עצמה נתקלו חיילינו בהתנגדות.מטעני נפץ הופעלו, רימונים יודו לעבר ואש חזקה מנשק קל נורתה לעבר כוחות צה"ל. החיילים השיבו באש ופגעו במספר מחבלים חמושים אשר ירו לעברם. איש מחיילינו לא נפגע.

כוחות צה"ל פעלו גם במרחב בית חאנון שבצפון רצועת עזה, הם ערכו סריקות והרסו את ביתו של מוחמד אל מצרי שביצע את הפגוע ב- 22/11/02 בו פוצצה ספינת דיג סמוך לספינת דבור של צה"ל. בפיגוע נפצעו שלושה חיילי צה"ל באורח בינוני וחייל נוסף באורח קל. במהלך הפעילות פתחו כוחות צה"ל באש לעבר מחבל חמוש. עם סיום הפעילות יצאו כוחות צה"ל ממרחב הערים.

דובר צה"ל, מסר עוד כי רק בחודשיים האחרונים נורו לעבר גוש קטיף כ-52 פצצות מרגמה משטח חאן יונס.

בקבוק תבערה הושלך במוצאי שבת על תחנת הדלק דור שעל הכביש בין שכונת הגבעה הצרפתית בירושלים לבין מעלה אדומים. איש לא נפגע ושלושה חשודים מהכפר עיסאוויה שבמזרח העיר נעצרו בחשד למעשה.

הבקבוק התנפץ והתלקח על הכביש, אך לא פגע באיש ולא גרם לכל נזק.

כוח של משמר הגבול עצר את שלושת החשודים, ובסריקות שנערכו במקום נתפסו שני בקבוקים נוספים מוכנים לידוי.

צה"ל השלים בסוף השבוע את סגירתם של משרדי התיאום והקישור ברחבי הגדה המערבית, לבד ממשרד התיאום והקישור בעיר יריחו, שנשאר פתוח. כך מסרו מקורות פלשתינים לסוכנות עתי"ם בשבת.

מקורות ערביים מסרו כי צה"ל סגר בסוף השבוע את מפקדת התיאום והקישור בשכם, ויומיים לפני כן סגר את המשרדים בטול-כרם ובקלקיליה.

יצויין כי מעתה עומד בפעילותו רק משרד התיאום והקישור בין צה"ל לבין כוחות הבטחון של הרש"פ של יריחו, היחיד ברחבי יהודה ושומרון.

המקורות הערביים דיווחו כי ברש"פ סבורים שמשרדי התיאום והקישור נסגרו על מנת להכשיר את הקרקע לחידוש עבודת משרדי המינהל האזרחי, במקומם.
