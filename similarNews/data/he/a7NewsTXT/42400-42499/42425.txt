

מטוס של חברת התעופה ההולנדית "KLM" ביצע במוצאי שבת נחיתת חירום בנמל התעופה "רואסי שארל דה-גול" שבפאריס, בשל התרעה על הטמנת פצצה, כך מסרו שלטונות התעופה בפאריס.

כל 252 הנוסעים ו-13 אנשי הצוות פונו מהמטוס ושירותי הבטחון של נמל התעופה סרקו את המטוס.

המטוס מסוג MD-11 בטיסת KL733 היה בדרכו מאמסטרדם לארובה שבאיים האנטיליים ההולנדיים.

כמחצית השעה לאחר ההמראה דיווח אחד מהנוסעים כי בשולחן שמול המושב שלו מצא פתק ובו נאמר כי במטוס הוטמנה פצצה אשר כוונה להתפוצץ בשעה 19:45, כך מסר דובר נמל התעופה "סכיפהול" באמסטרדם, בציינו כי "קברניט המטוס החליט, בהתאם לנהלים הבינלאומיים, להנחית את המטוס בשדה התעופה הקרוב ביותר, ואכן המטוס נחת בשלום בשעה 15:28 (לפי שעון מקומי)".

"אין לנו כל סיבה לחשוש שאכן ישנה פצצה במטוס, אך עלינו להמתין לסיום הסריקות", אמר הדובר בארט קוסטר.

בשל הסריקות הממושכות הוחלט לדחות את הטיסה ביממה ולשכן את הנוסעים במלון בנמל התעופה.
