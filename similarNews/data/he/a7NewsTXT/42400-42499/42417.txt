

משרד ההגנה של גרמניה הודיע כי היא תספק בקרוב 64 טילי פטריוט לישראל. המשלוח של הטילים ייצא בדרכי הים בשבוע הבא, בהתאם להבטחות שניתנו לישראל על ידי ממשלת גרמניה.

משרד ההגנה האמריקני הורה ביום שישי להעביר למפרץ הפרסי תגבורת של 35,000 חיילים, בהם אלפי נחתים, כך מסרו כלי התקשורת ומקורות בפנטגון.

שר ההגנה דונלד ראמספלד חתם על הצו המורה לחיילים להתחיל בהכנות להזזת הכוחות לקראת סוף החודש. כן נמסר כי 7,000 נחתים יפליגו בשלוש ספינות מבסיס הימי בנורפולק שבמדינת וירג'יניה.

מדובר בפריסת הכוחות הגדולה ביותר מאז החל צבא ארה"ב לרכז חיילים באזור המפרץ.

ביום שישי הכחישה ממשלת לוב ידיעה שפורסמה בפיליפינים, לפיה היא עשויה להעניק מקלט מדיני לסדאם חוסיין, אם זה יחליט להתפטר על מנת למנוע מתקפה אמריקנית.

סגן שר החוץ של הפיליפינים בלאס אופלה אמר ביום רביעי במסיבת עיתונאים במנילה כי ממשלות ערביות דוחקות בסדאם חוסיין להתפטר ולצאת לגלות בלוב, כדי למנוע מלחמה עם ארה"ב.

גם בישראל ממשיכים להערך לקראת מלחמה אפשרית בין ארה"ב לעירק. במסגרת ההיערכות מצטיידת ישראל בעוד טילי פטריוט.

בשבת הודיע משרד ההגנה של גרמניה כי היא תספק בקרוב 64 טילי פטריוט לישראל. המשלוח של הטילים לפי הודעת דובר משרד ההגנה הגרמני, ייצא בדרכי הים בשבוע הבא, בהתאם להבטחות שניתנו לישראל על ידי ממשלת גרמניה.

גרמניה נענתה לבקשתה של ישראל לקבל את טילי הפטריוט, לאחר שקבעה כי מדובר בנשק
לצורכי הגנה.

יצויין, כי גרמניה דחתה את בקשתה של ישראל לקבל כלי רכב משוריינים, זאת לאחר שקבעה כי כלי רכב אלו עלולים לשמש את צרכיה הצבאיים של ישראל במלחמתה בטרור ביש"ע.

העיתון הגרמני "בילד" דיווח בסוף השבוע כי גרמניה תספק לישראל 128 טילי פטריוט, אולם כאמור משרד ההגנה הגרמני לא אישר נתון זה.
