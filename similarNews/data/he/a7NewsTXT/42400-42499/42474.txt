

יותר מ-7,500 סטודנטים, מ-25 מדינות, מגיעים החודש לישראל ב"רכבת אווירית" במסגרת פרוייקט "תגלית" בשיתוף הסוכנות היהודית. הסטודנטים מגיעים למרות המצב הבטחוני בארץ. כ-3,000 מהסטודנטים, שכבר הגיעו לארץ, השתתפו בעצרת השנתית של "תגלית" שנפתחה בשבוע שעבר בבנייני האומה בירושלים במעמד ראש הממשלה אריאל שרון, יו"ר הסוכנות היהודית סלי מרידור וגזבר הסוכנות היהודית שי חרמש.

פרויקט תגלית הוקם לפני כ-3 שנים במטרה להיאבק בהתבוללות בקרב הדור היהודי הצעיר בתפוצות, על-ידי הבאתם למסע חינוכי ראשון בחייהם בישראל. הפרויקט מביא לישראל סטודנטים בני 18 עד 26 למסע של עשרה ימים, שבהם מבקרים הסטודנטים באתרים המרכזיים בתולדות העם והמדינה ונפגשים עם בני-גילם הישראלים. מאז תחילת הפרויקט הגיעו לארץ כ-32,000 סטודנטים מ-25 מדינות ומ-150 אוניברסיטאות וקולג'ים מרחבי העולם.

הידיעה הועברה באדיבות הסוכנות היהודית לישראל.


