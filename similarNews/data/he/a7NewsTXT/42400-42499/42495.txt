

יום עצוב לתרבות הישראלית.

חנה מוניץ, מנכ"ל האופרה הישראלית החדשה, אמרה היום כי האופרה הישראלית עומדת בפני סכנת סגירה בגלל הקיצוצים האכזריים, כדבריה, שמבצעת הממשלה בימים אלה ממש בתקציב התרבות והאמנות.

מוניץ השמיעה אזהרה זו בפגישה שקיים היום מטה החירום להצלת חיי התרבות והאמנות במדינה, עם יו"ר מרצ חבר הכנסת יוסי שריד.

המטה נפגש עד כה עם הנשיא משה קצב, שרת התרבות לימור לבנת, יו"ר מפלגת העבודה עמרם מצנע ויו"ר שינוי טומי לפיד.

מוניץ ציינה, כי ההידרדרות במצב התקציבי של האופרה - שתקציבה קוצץ בכ-6 מיליון ש"ח, נובעת גם מכך שלמנויים רבים קשה לרכוש היום כרטיסים.

היקף התרומות מצטמצם ואמנות מחוץ לארץ מבטלים את בואם בגלל המצב בישראל.
כיום עומד גירעון האופרה על כ-10 מיליון ש"ח, וכ-500 עובדים שהיא מעסיקה, וגופים נוספים שמעסיקים עובדים לידה צפויים לפיטורים.

חבר הכנסת שריד אמר בפגישה כי איום סגירת האופרה בשל יחס הממשלה כלפי התרבות היא מכה קשה וכואבת לישראלים רבים, וציין כי סכנה זו מרחפת גם על עוד מוסדות תרבות ואמנות רבים, בעיקר בערי הפיתוח ובאזורי מצוקה שלא יעמדו בקיצוצים.
