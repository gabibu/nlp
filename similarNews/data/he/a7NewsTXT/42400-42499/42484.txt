

החברה למתנ"סים מתחילה להכשיר מטפלות וגננות לגיל הרך בהיערכות לשעת חירום.

החברה למתנ"סים תקיים החל מהשבוע, בשיתוף עם פיקוד העורף, הדרכות מיוחדות בהיערכות לשעת חירום לעובדות הפעוטונים ומעונות היום של הגיל הרך במתנ"סים.

מאות מטפלות, גננות ועזרות גננות מהמתנ"סים ברחבי הארץ יעברו השתלמויות הדרכה במסגרתן הן ילמדו כיצד להכין את הגנים לפעילות בזמן חירום, על הציוד הנדרש שיהיה בכל גן או מעון (מכלי שתייה, פנסים, שמיכות...), וכן הן יתנסו בתפעול והלבשת ערכות המגן הייחודיות לילדים - ברדס, שמרטף ומסיכה לילדים.

בהדרכות לא ישתתפו הפעוטות והילדים הצעירים, שממילא אינם אמורים לדעת לחבוש את
ערכות המגן לבד, אבל הם כן יתרגלו כניסה ויציאה למרחב המוגן.

תרגולים אלה ילוו בייעוץ והכנה חינוכית ופסיכולוגית במטרה להקנות לילדים תחושת ביטחון ורוגע.

עוד הונחו הגננות להכין את המרחבים המוגנים במעונות ובגנים בצורה מזמינה- מקושטת, מוארת ונעימה- על מנת לרכך את תחושת המתח של הילדים.

יצוין, כי למעלה מ-40 אלף ילדים שוהים במסגרות הגיל הרך במתנ"סים בישראל- במעונות היום ובגני הילדים.
עוד אלפי ילדים בוגרים יותר מגיעים לצהרונים שמפעילים המתנ"סים בשעות אחר הצהריים.

החברה למתנ"סים ופיקוד העורף הוציאו השבוע הנחיות מיוחדות לגבי תגבור הגנים בשעת חירום.
כך למשל נקבע, כי בשעת חירום ישהו במעונות היום מבוגר על כל 3 ילדים, בגני הילדים (גילאי 3-4) יהיה מבוגר לכל 5 ילדים, ובצהרונים (גילאי 5-6) מבוגר לכל 6 ילדים.

על מנת להתארגן כך שאומנם יהיו מספיק מבוגרים בשעת חירום - ישתתפו בתרגולים בגנים גם הורים, מתנדבים ומד"צים, שהנם תלמידי תיכון מכיתות י'-י"ב ואלה גם ישהו עם הילדים בשעת הצורך.
