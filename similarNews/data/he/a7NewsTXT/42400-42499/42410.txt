

לדברי גורם בטחוני בכיר' ארגון החיזבאללה מוגדר כיום כארגון טרור מספר אחד בעולם. לדבריו מאז נסוג צה"ל מדרום לבנון פיתח ארגון החיזבאללה יכולות שאינן עומדות לרשות ארגוני טרור אחרים בעולם.

ביום שישי נעצר אחד מראשי ארגון החזית העממית ביו"ש חסן פטאפטה. מעצרו בוצע במהלך מבצע משולב של כוחות צה"ל הימ"מ והשב"כ ברמאללה. הוא היה מבוקש על ידי כוחותינו זמן ממושך.

פטאפטה היה אחראי על חולייה שאמורה היתה להוציא לפועל פיגוע התאבדות בתחנה המרכזית בירושלים. מעצרו של סאמר חנני מחבל מאחת החוליות של החזית העממית, שעמד לצאת ולהתפוצץ בתחנה המרכזית, הוביל גם ללכידתה של חולייה שתכננה בין השאר לפגוע בקציני צבא ואישים בכירים.

בין האישים עליהם אספה החולייה מידע מודיעיני היה גם ראש עיריית ירושלים, אהוד אולמרט.

הלילה הרס צה"ל בשכם את ביתה של דארין מוחמד תופיק אבו עיישה מחבלת מארגון הפת"ח ארגונו של ערפאת. היא ביצעה את פיגוע ההתאבדות במחסום מכבים בחג פורים, בו נפצעו שני שוטרים.

אך לדברי גורם בטחוני בכיר באתר דוברת צה"ל דוקא ארגון החיזבאללה מוגדר כיום כארגון טרור מספר אחד בעולם, וזאת "בשל היכולות שעומדות ברשותו", כך אותו גורם.

לדבריו מאז נסוג צה"ל מדרום לבנון לפני כשנתיים פיתח ארגון החיזבאללה יכולות שאינן עומדות לרשות ארגוני טרור אחרים בעולם. הארגון מסוגל לדבריו להוציא לפועל פיגועים תוך זמן קצר. אותו בכיר ציין כי פיגוע שארגון אל קעאידה מסוגל להוציא תוך 4 חודשים, יכול לצאת לפועל בידי החיזבאללה תוך חודש בלבד.

אותו גורם הוסיף כי לחיזבאללה "תכניות מגירה" מוכנות כנגד אינטרסים ישראלים ואמריקנים ברחבי העולם, וכי התוכניות שמורות ליום שבו יחליט הארגון לפעול. "תשתית הארגון בלבנון מורכבת מכמה מאות לוחמים, מתוכם כ- 200 בכירים, הוא ציין והוסיף כי לרשות הארגון נמצאים אלפי "אנשי מילואים" המנהלים אורח חיים שגרתי וממתינים לקריאה.

הללו מסוגלים לשמש כמיליצה לוחמת בשעת חירום כשתיקרא. תשתית זו לדברי הבכיר מסוגלת להביא להתלקחות המזרח התיכון כולו בתוך מספר ימים בלבד.

החיזבאללה אינו פרוש לדברי הבכיר רק בדרום לבנון אלא הוא ארגון המקיים היום מפקדות בחו"ל בעיקר במדינות אירופה ודרום אמריקה כשבראש מפקדות אלו עומד עימאד מוריינה. הבכיר מוסיף כי היו מספר מקרים בהם מחבלים מהארגון ניסו לחדור לישראל בעזרת דרכון מזויף, לדוגמא- ג'ראלד שומאן, אשר התחזה לאזרח בריטי, ונתפס בינואר 01'.

מחקירתו עלה כי תכנן לבצע פיגוע גדול בישראל. אותן מפקדות אחראיות לדבריו גם לחטיפתו של אלחנן טננבאום.

עוד הוסיף הבכיר כי אין כיום גורם בעולם אשר ביכולתו להגביל או לרסן את הארגון הנמצא תחת חסותן של סוריה ואיראן, ואמצעי הלחימה שלו כוללים טילים וקטיושות. אלו מועברים מאיראן במטוסי בואינג לשדה התעופה האזרחי בדמשק, מועמסים למשאיות אשר מובילות אותם באין מפריע לגבול הלבנון ולעמק הבקעה, "חיזבאללה שולטים בדרום לבנון ועושים כל שברוחם", ציין.

האירניים לדבריו מעורבים בשלוש דרכים במזה"ת. באמצעות החיזבאללה, באיום של טילי שיאהב ובפיתוח כוח גרעיני. כמו כן הוא ציין כי האירניים מנסים גם לחדור לרש"פ כאשר בטווח הרחוק מעורבות זו מזיקה לרשות. "האיראנים טוטליטריים ומעונינים להגיע לשליטה מלאה בעינייני הרשות הפלסטינית".

האירניים מעבירים לארגוני הטרור אמצעי לחימה דוגמת הנסיון להבריח את אוניית הנשק "קארין איי" כמו כן מקיימים עבורם מחנות אימונים בלעדיים לחיזבאללה. עימאד מוריינה מציין הבכיר הוא איש פת"ח לשעבר, אשר משמש כיום מפקד בכיר בחיזבאללה.

לדברי הבכיר החיזבאללה פרוש ונכון בגבול הצפון ועוקב אחרי מהלכיה של ישראל. לדבריו תרחיש לפיו חיזבאללה ינסו להביא להתלקחות גבול הצפון בעקבות מתקפה אמריקנית אינו דמיוני, "במהלך מבצע "חומת מגן" עברו חמש דקות בלבד מרגע תחילת המצור על המוקטעה ועד שחיזבאללה החלו בשיגור עשרות טילי קטיושה לאורך גבול הצפון", סיכם הבכיר.
