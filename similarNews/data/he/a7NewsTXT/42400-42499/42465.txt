

מתלונה שהוגשה ליועץ המשפטי לממשלה עולה כי יתכן שמזכ"ל העבודה אופיר פינס ידע על פרשת שרון ובניו טרם שזו פרצה. האם יתכן שח"כ פינס הוא שהדליף את המסמך מהפרקליטות או המשטרה אל התקשורת?

היועץ המשפטי לממשלה קיבל מכתב ממנהל החברה הכלכלית לירושלים, עודד שמיר ובו דרישה לחקור את מזכ"ל העבודה אופיר פינס כחשוד בהדלפת מסמך חיקור הדין מהפרקליטות או המשטרה לעיתון הארץ.

עודד שמיר שלח מכתב ליועץ המשפטי לממשלה ובו טען כי ח"כ פינס ידע מראש על פרשת שרון ובניו העומדת להיחשף. לדבריו, בעת שנפגש עם מנהל לשכת רה"מ דב וייסגלס ועם איש עסקים ידוע לפני כשבועיים,ניגש אליהם ח"כ פינס ורמז כי בקרוב יחשפו גילויים על מעשי שחיתות שבהם מעורבים ראש הממשלה ובניו.
אנחנו נגרום לשרון להתפטר בשל מעשי השחיתות של בניו. שרון יתפטר עוד לפני הבחירות ובניו ילכו לבית הסוהר
- חבר הכנסת אופיר פינס
שמיר מציין במכתבו כי: "אנחנו נגרום לשרון להתפטר בשל מעשי השחיתות של בניו. שרון יתפטר עוד לפני הבחירות ובניו ילכו לבית הסוהר".

עודד שמיר אמר כי בשעה שנאמרו הדברים הוא לא יחס להם חשיבות מרובה אולם על רקע פיצוץ הפרשה והוראת היועץ המשפטי לממשלה לחקור מי הדליף את מסמך חיקור הדין לעיתון "הארץ", הגיע למסקנה כי יש לבדוק האם מזכ"ל העבודה היה מעורב בהדלפת המסמך.

ח"כ פינס מאשר כי אמנם אמר את הדברים אולם לא התכוון לפרשה שהתפרסמה בהארץ אלא לדברים שכבר פורסמו וכן לדברים שהוא יודע ועדיין לא פורסמו.
