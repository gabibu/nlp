

ארגון-הגג של ארגוני המחנכים בחינוך הבלתי-פורמלי בארה"ב (NAA) החליט בפעם הראשונה בתולדותיו, להעביר את ועידתו השנתית מארה"ב ולקיימה בישראל כביטוי של הזדהות עם ישראל. כך נמסר מהסוכנות היהודית.

300 מחנכים המייצגים כ-50 ארגונים, יגיעו לוועידה השביעית של ארגונם שתיפתח ביום שני במלון באזור ים המלח ותימשך ארבעה ימים. ארגונים אלה מפעילים מדי שנה בצפון אמריקה מאות אלפי ילדים, בני נוער וסטודנטים יהודים בפרוייקטים חינוכיים-ציוניים. הכנס מתקיים בסיוע הסוכנות היהודית.

משתתפי הכנס ידונו במשך ארבעה ימים בנושאים מקצועיים, יבקרו ב-11 אתרי תיירות שונים וייפגשו עם יו"ר הסוכנות היהודית סלי מרידור ועם מנכ"ל המחלקה לחינוך בסוכנות אלן הופמן. כמו כן, יקיימו טקס אזכרה לחבריהם שנרצחו בפיגוע באוניברסיטה העברית בהר-הצופים בירושלים.
