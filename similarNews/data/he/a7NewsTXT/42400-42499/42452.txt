

משטרת מחוז הצפון ממשיכה הבוקר את החיפושים אחר האסיר הנמלט, דוד אטיאס . בוטלו כל החופשות של השוטרים במרחב החוף, ומתנדבים רבים מסייעים בחיפושים .

לפי החשד, אטיאס, בן 45 , הופעל כרוצח שכיר ורצח בשנה וחצי האחרונות - בחופשותיו מהכלא - שלושה עבריינים, לפי הזמנה. כן הוא חשוד בניסיון לרצוח שלושה בני אדם נוספים.

המשטרה מבקשת את עזרת הציבור, ומבקשת ממי שנתקל באדם העונה לתיאורו להודיע לה בהקדם . תיאורו של אטיאס: גובהו 1.75, מבנה גופו בינוני, שיערו קצוץ ובו שיבה . הוא לבש חולצה שחורה עם הדפס ומכנסי ג'ינס.

אתמול הודיעה המשטרה על הקמת ועדת חקירה פנימית, שבראשה יעמוד סגן מפקד המחוז הצפוני במשטרה, תת ניצב יהודה סולומון .

