

ההסתדרות מאשימה את המשטרה בשיתוף פעולה עם בכירי בנק הפועלים בנסיון למנוע מעובדי הבנק למחות על הפיטורים. "המשטרה סתמה פיות ופעלה בשירות בנק הפועלים כמו חברה שכירה".

ההסתדרות מאשימה את המשטרה כי שיתפה פעולה עם בכירי בנק הפועלים בנסיון למנוע מעובדי הבנק למחות על הפיטורים.

ביום שישי קיימה ההסתדרות הפגנות מול בתיהם של בכירי הבנק במחאה על פיטורי 900 מהעובדים.

ההפגנה שעמדה להערך מול ביתה של שרי אריסון בוטלה על ידי המשטרה ומול יתר הבכירים התירה המשטרה רק ל 50 איש להפגין. כך מדווח אתר NFC.

בכל ההפגנות עפ"י הדיווח היתה נוכחות מאסיבית של שוטרים ושל אנשי יס"מ.

למרות שהמשטרה ביטלה את ההפגנה ליד ביתה של אריסון בתל אביב הוצבו כוחות משטרה גדולים במקום, הרחוב כולו נסגר והכניסה אליו התאפשרה רק לתושבי הרחוב עם הצגת תעודות זהות. במקום נראו גם מאבטחים פרטיים רבים.

עוד מדווח האתר כי נראה שיתוף פעולה בין המאבטחים הפרטיים לבין השוטרים.

לטענת ההסתדרות המשטרה התנהלה בפרשה באופן תמוה "המשטרה סתמה פיות ופעלה בשירות בנק הפועלים כמו חברה שכירה. המשטרה פגעה בזכות הבסיסית ביותר לזעוק ולמחות ואף מנעה מאזרחים להיכנס לרחוב כאילו היה זה שטח צבאי סגור".

גם מול ביתו של שלמה נחמה בכיר הבנק המתגורר ברמת השרון נראו מאבטחים ושוטרים רבים.

המשטרה לא אפשרה להפגין מול הבית אלא רק במרחק רב משם. בהפגנה זו שגם היא מנתה 50 מפגינים בלבד השתתף גם חיים אברהם, אביו של החייל החטוף בני אברהם, אשר בא למחות נגד הפיטורין.

את ביתו של אלי יונס, בכיר בנק נוסף המתגורר בישוב הר אדר, איבטחו שומרים שכירים של בנק הפועלים. יונס לא יצא אל המפגינים שערכו את הפגנתם בשטח שהוגדר לכך.

לפי הדיווח במסגרת ההפגנה ערכו המפגינים "התרמה מיוחדת" עבור שרי אריסון ובעלי הבנק ש-"לא מצליחים לגמור את החודש" - הם הניחו מזוודה מרופטת וביקשו מהמשתתפים לתרום. כך נאספו שבעה וחצי שקלים.

מסקר דעת קהל שהוזמן על ידי ההסתדרות ונערך על ידי מינה צמח, עולה כי 81% מהציבור סבור שלא מוסרי שגוף המרוויח מיליארד שקל בשנה יבצע פיטורים בימים אלה. עוד העלה הסקר שפורסם באתר Ynet כי 57% סוברים שיש הצדקה להפגין מול בתיהם של ראשי הבנק.

מלשכתה של שרי אריסון נמסר כי הסקר של ההסתדרות הנו מגמתי ואת זאת ניתן להבין כבר מהשאלות שנשאלו בו. "יש בציבור הבנה רבה לתהליכים שמבצעים בעלי השליטה בבנק הפועלים על מנת להבטיח את המשך שגשוגו וחוסנו".
