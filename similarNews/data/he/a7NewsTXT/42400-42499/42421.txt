

עד תחילת מלחמת אוסלו, לפני כשלוש שנים, יצאו מדי שנה לטיולים ברחבי הארץ למעלה ממיליון תלמידים, מכל שכבות הגיל. בשנת 02' טיילו רק כ-360 אלף תלמידים, כ-35% בלבד, ממספר המטיילים שהיה מקובל מדי שנה.

עד תחילת מלחמת אוסלו, לפני כשלוש שנים, יצאו מדי שנה לטיולים ברחבי הארץ למעלה ממיליון תלמידים, מכל שכבות הגיל. בשנת 02' טיילו רק כ-360 אלף תלמידים, כ-35% בלבד, ממספר המטיילים שהיה מקובל מדי שנה.

פרטים אלה מתפרסמים בגליון החדש של "מבט לחינוך", עיתון קהיליית החינוך בישראל, שהופיע השבוע. מושיק גבעתי, מנהל אתר ראש הנקרה ויו"ר עמותת התיירות החינוכית, מסר, כי הגורמים שהביאו לירידה החמורה במספר המטיילים הם חששות ההורים, דאגות המורים ודרישות האבטחה הקפדניות של מינהלת הטיולים במשרד החינוך.

עמותת התיירות החינוכית בישראל מייצגת את הנהלות האתרים ההיסטוריים, אתרי המורשת והגבורה, אתרי נוף וטבע, מוזיאונים, חברות טיולים, חברות הסעה, אכסניות נוער, בתי-ספר שדה, מדריכים, שירותי מזון וחברות אבטחה. בארגונים אלה מועסקים כ-11,000 עובדים.

יו"ר העמותה מושיק גבעתי סבור כי גם במצב הבטחוני הנוכחי חייבת מערכת החינוך לעשות כל שאפשר כדי להחזיר את שגרת הטיולים של בתי-הספר. "הפגיעה הערכית בנוער גדולה. אין ספק שתלמיד שלא יטייל ולא יכיר את הארץ ברגליו יהיה אדם אחר, אזרח אחר וחייל אחר, נטול שורשים ואהבת המולדת", אומר גבעתי.

מ. גבעתי קרא לוועדת החינוך והתרבות של הכנסת ולמשרד החינוך להוזיל את עלויות האבטחה של הטיולים ולקבוע קביעה חד-משמעית שהטיול השנתי הוא חובה ויש לקיימו, כפי שמתקיים כל שיעור אחר במערכת הלימוד והחינוך. הכנסת ומשרד החינוך נקראים לחפש דרכים לסייע לתלמידים משכבות חלשות לצאת לטיולים על אף המצב הכלכלי של הוריהם.
