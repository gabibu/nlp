

שר הביטחון, שאול מופז, אמר בישיבת הממשלה כי "ישראל מכינה עוד כמה צעדים משמעותיים מאוד שמטרתם לפגוע בתשתית הטרור". לדבריו, נמשך המאמץ של כל הארגונים לבצע פיגועים וישנן התרעות רבות.

שר הביטחון אמר בישיבת הממשלה כי נמשך המאמץ האינטנסיבי של כל ארגוני הטרור להוציא לפועל פיגועים, וישנן התרעות רבות. מופז ציין, כי ישראל מכינה עוד כמה צעדים משמעותיים מאוד, כהגדרתו, שמטרתם לפגוע בתשתית הטרור.

מופז דיווח, כי בשבוע שעבר נעצרו 102 חשודים בפיגועים, בכללם מבוקשים בולטים. עוד מסר, כי מאז החל צה"ל לנקוט במדיניות של הריסת בתי מחבלים, נהרסו 114 בתים של מחבלים או של בני משפחותיהם, ולדברי שר הביטחון, הצעד הזה נותן אותותיו.

מופז התיחס לתקרית הגבול עם סוריה בשבוע שעבר וציין כי ישראל רואה בתקרית, במהלכה נהרג חייל סורי, ואחר נשבה, כאירוע בודד וחריג.

במסר לסוריה הוסיף שר הביטחון, כי ישראל מעוניינת בהמשך הרגיעה בחזית הסורית. מופז דיווח לשרים, כי מחקירת התקרית עולה, ששני החיילים שהיו לבושים בגדים אזרחיים, חדרו לישראל כנראה באורח תמים על מנת לשאוב מים, הם זוהו על ידי כוחות צה"ל שפתחו עליהם באש.


שר הביטחון התיחס לשיחות שנערכו בין הפתח' והחמאס במצרים ואמר, כי אין שום התקדמות מעשית וספק אם תהיה. לדבריו, הרש"פ ניסתה גם השבוע "לעשות קולות" כהגדרתו של עיסוק ברפורמות באמצעות ניסוח חוקה, ולנצל לצרכיה את סירובה של ישראל לאפשר למשלחת הפלשתינית לצאת לוועידת הרפורמות בלונדון, אם כי ללא הצלחה משמעותית.

באשר למצב בעירק, מסר שר הביטחון, כי ישראל ממשיכה בהכנותיה למתקפה אמריקנית אפשרית. "בנינו סרגל מוכנות שכולל פרישת סוללות החץ, מוכנות חיל האוויר, מוכנות העורף, והקמת מערך ההסברה", אמר מופז. הוא דיווח, כי בקרוב תפיץ מערכת הביטחון לציבור חוברת מידע מפורטת על דרכי התגוננות מפני נשק בלתי קונבנציונאלי.
