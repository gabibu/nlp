

מחקר 'בשיבא': מחסור חמור בויטמינים B12 וחומצה פולית, באוכלוסייה המבוגרת בישראל.

ממחקר שהסתיים בימים אלה בביה"ח 'שיבא' ברמת גן עולה, כי קיים מחסור חמור בויטמינים מסוג B12 וחומצה פולית באוכלוסייה המבוגרת בישראל.

חסר בויטמין B12 מתבטא בירידה בזיכרון, הפרעה בשווי המשקל וחוסר דם (אנמיה).
חומצה פולית היא גם ויטמין חיוני שהמחסור בו עלול לגרום לפגיעה וחסימה של כלי הדם ואנמיה.

המחסור בויטמינים חיוניים אלה אפשרי בכל הגילים, אך באוכלוסייה הקשישה שבה התזונה וספיגת הויטמינים מהמזון משתבשת החסר שכיח יותר.

מחקר שהסתיים בימים אלה במרכז הרפואי 'שיבא' בניהולו של פרופ' אורי זליגסון מגלה שקיים חסר חמור בויטמינים החיוניים B12 וחומצה פולית באוכלוסייה הקשישה בישראל.

בדגימות דם שנלקחו מ-749 אנשים המבקרים במרכזי יום לקשישים, ב- 40% נמצא חסר חומצה פולית וב-23% נמצא חסר ויטמין B12 , לעומת זאת בין 418 דיירי בתי אבות מסודרים שכיחות החסרים הללו הייתה 8% ו-2% בלבד.

השיעור הגבוה של החסרים (מהגבוהים בעולם) ניתן להסבר בתזונה הלקויה ובחוסר מודעות ויכולת כספית לרכוש את הויטמינים החיונים.

המחקר העלה גם ממצאים מאלפים נוספים:
התברר שהחסרים היו יותר שכיחים בקרב גברים לעומת נשים, (שכנראה דואגות יותר לבריאותן) ובקרב יוצאי אפריקה, ואסיה לעומת יוצאי אירופה ואמריקה.
לדרגת המוגבלות של הקשישים לא היה קשר למחסור.

תוצאות המחקר יוצגו בימים אלה לנציגי משרד הבריאות ולחברי המועצה הלאומית לגריאטריה שידרשו לתת מענה למצב העגום השורר בקרב הקשישים החיים בקהילה, על ידי חלוקת תוספי ויטמינים, הסברה והנחיות לאחראים על בריאות אוכלוסיה זו.
