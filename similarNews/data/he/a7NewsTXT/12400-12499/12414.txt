

יו"ר מרכז השלטון המקומי עדי אלדר אמר אתמול כי בעקבות איומי ארגוני הטרור להמשיך ולפגוע בראשי ציבור בישראל על ראשי הרשויות המקומיות לנקוט משנה זהירות.

ועדת הביטחון של מרכז השלטון המקומי קיימה ביום רביעי בערב דיון עם ראש מדור אבטחה במשטרת ישראל בנוגע למעטפות החשודות כי הן מכילות חומרים ביולוגיים, ואשר עלולות להישלח אל ראשי הרשויות המקומיות. בעקבות הדיון פנו יו"ר מרכז השלטון המקומי עדי אלדר ויו"ר ועדת הביטחון במרכז השלטון המקומי יוסף קסטל אל ראשי הרשויות המקומיות, והנחו אותם כיצד לנהוג במקרה שתתגלה מעטפה חשודה, או חבילה חשודה כמכילה חומר ביולוגי כגון חיידקי אנטרקס.

יו"ר מרכז השלטון המקומי אמר, כי לאור הניסיון לפגוע בגורמי שלטון שונים בארה"ב, ובכלל זה גם בגורמים מוניציפליים, עלול להיווצר מצב שבו גורמים טרוריסטים שונים ינסו לפגוע גם בראשי רשויות מקומיות בישראל.

אלדר גם קרא לראשי הרשויות המקומיות לנקוט משמה זהירות בכל הנוגע לתנועותיהם ולגורמים חשודים בסביבתם, וזאת בעקבות הירצחו של השר רחבעם זאבי, ובעקבות איומיהם של ארגוני הטרור להמשיך ולפגוע בראשי ציבור בישראל.
