

ישראל מאשימה את ערפאת במתן חסות לארגוני הטרור ובהגנה עליהם. "מתן חסות כזו לטרור דומה לאופן שבו פועל הטליבן באפגניסטן", נאמר בהודעת הקבינט.

בהודעה המפרטת את החלטת הקבינט מיום רביעי בלילה נאמר עוד, כי ערפאת קיבל כבר הרבה הזדמנויות בעבר לקיים את מה שהתחייב בהסכמים שחתם עם ישראל ושבעקבותיהם נכנסו הוא וכוחותיו לשטחים, אך הוא לא עשה דבר, ולכן הוא נושא באחריות מלאה לפיגועי הטרור, וכי אחריות זו היא בעלת משמעות. "פעם אחר פעם הונה ערפאת את ישראל ואת הקהילה הבינלאומית כולה. פרק זה הסתיים. מה שהיה עד היום לא יהיה עוד", נאמר בהודעת הקבינט.

בלשכת שרון אומרים שהחלטת הקבינט בלילה היא בעצם אולטימטום לרשות הפלשתינית, שיפוג בתוך ימים אחדים, אם לא תסגיר את רוצחי זאבי. שרון צוטט כמי שאומר כי ינשום עמוק, יחכה ימים אחדים, אבל אם הרוצחים לא יוסגרו בינתיים - יהלום בערפאת. "מה שהיה לא יהיה", אמר שרון.

נמסר כי במהלך הדיון על הדרישה להסגרה אמר שר החוץ פרס כי אם הרשות תשפוט את המחבלים ישראל צריכה להסתפק בכך. על העימות עם פרס בקבינט אמר היועץ המשפטי לממשלה אליקים רובינשטיין: "אמרתי דבר שאני אומר שנים: אין להם מנגנון משפטי של ממש. לא בתי משפט, ולא מנגנון של הבאה לדין, בוודאי לא בנושאים שקשורים בטרור. אין שום דבר. מדובר כאן באמת בג'ונגל. בעצם גם הם בעצמם מודים בכך. אני אומר עובדות כהווייתן.

בתוכנית "מה בוער" עם רזי ברקאי ושלי יחימוביץ' הצהיר רובינשטיין: "זה לא היה עימות פוליטי. אמרתי עובדות. בישראל כל דבר הופך לעניין פוליטי. אני מתעסק בעובדות משפטיות. העובדות הן פשוטות מאד: לפי הסכמים שנחתמו הייתה הרשות מחויבת להעביר אלינו אנשים החשודים בטרור, והסכמים אלו אינם מקוימים. זה ידוע".
