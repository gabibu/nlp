

חיילי קומנדו מיחידות עלית אמריקניות תקפו ביום שישי בלילה שתי מטרות בקנדהאר, כך הודיע הפנטגון בשבת.

גנרל ריצ'רד מאיירס, ראש המטות המשולבים של צבא ארה"ב, אמר בשבת בתדרוך מיוחד לעיתונאים, כי חיילי הכוחות המיוחדים, שביניהם היו ריינג'רים וחיילים המאומנים בלוחמה לילית, צנחו לתוך אפגניסטן ותקפו את שתי המטרות, שאת מיקומן לא פירט.

מאיירס אמר בתדרוך: "אחת המטרות היתה אחד הבתים בהם מתגורר מולא מוחמד עומאר, שהוא מתחם מגורים חשוב, המשמש כמרכז פיקוד ובקרה של ההנהגה. השני היה שדה תעופה. לא מצאנו במקום אף בכיר מהטליבאן או מרשת אל קעידה". לדבריו, שתי המטרות היו רחוקות זו מזו, אך שתיהן היו באזור קנדהאר, אם כי שדה התעופה לא היה נמל התעופה של קנדהאר.

עם זאת ציין מאיירס כי "המשימה בכללותה הוכתרה בהצלחה. ביצענו את כל המשימות שלנו". לדבריו, המשימה העיקרית של החיילים בשטח היתה לאסוף מידע והם כבר פונו מהמקום. הוא הוסיף שמשימת הכוחות היתה לפגוע בעמדות הטליבאן בדרום אפגניסטן, וכי שני חיילים מהכוח נפצעו בהגיעם לקרקע, אך מצבם טוב וחייהם אינם בסכנה.

מאיירס אמר שהחיילים, שאת מספרם לא מסר, החליפו יריות עם אנשי הטליבאן שאחדים מהם נפגעו. "נתקלנו בהתנגדות שולית, ויש נפגעים בקרב חיילי האויב".

בתדרוך הראה מאיירס לעיתונאים שלושה סרטי וידאו קצרים, שצולמו לפני ובמהלך ההתקפה. באחד הסרטים נראית צניחתם מגובה נמוך של עשרות חיילים על מסלול מדברי. בסרט שני נראים החיילים כשהם מוצאים באחד הבניינים מחסן, ובו נשק ותחמושת.

בכיר אחר בפנטגון אמר לפני כן, כי מבצע זה היה רק חלק ממבצעי קרקע של הצבא האמריקני באפגניסטן. הבכיר, שביקש להישאר בעילום שם, לא מסר פרטים נוספים. משקיפים מסרו כי במבצע השתתפו כמאה חיילים, שחלקם הגדול היה מיחידת הריינג'רים, וכי ייתכן שהיו מוצבים בנושאת המטוסים "קיטי הוק".


