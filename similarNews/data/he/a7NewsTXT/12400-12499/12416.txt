

אחד היישובים שסבל ביותר מ"מלחמת אוסלו" היה היישוב שאנור, עקב תנאי החיים הקשים בו סבל היישוב, המוקף בשטח' A, מעזיבה. תשתית היישוב נזנחה, הדרך אל היישוב כרוכה במעבר בכפר ערבי עוין, והתחבורה הציבורית פסקה. ביישוב נותרו באופן חלקי כשלושה תושבים, ואלה הגיעו אל המקום שלוש פעמים בשבוע בלבד.

בר"ח חשוון התחדש היישוב היהודי בשאנור. ב"מבצע יהושע" עלו ארבע משפחות ליישוב. התושבים החדשים הם משפחות חסידיות שהחליטו להוות גרעין לקהילה בעלת אוריינטציה חסידית.

אוריאל גורפינקל, מראשי היישוב המתחדש, סיפר לכתבת האינטרנט של ערוץ 7 רותי אברהם כי הגברים של הגרעין מיועדים ללמוד בכולל אברכים במקום. כמו כן הוקמה ישיבה קטנה בעבור בני נעורים.

לדבריו, חמישה בחורים כבר החלו בלימודיהם בישיבה הקטנה. בבוקר הם לומדים בישיבה, ובשעות אחר הצהריים הם מסייעים באופנים שונים ביישובי הסביבה. לדבריו, הנערים מהישיבה מעניקים עזרה קבועה לילדים, נותנים שיעורי תורה, ויוצאים לפעילויות קהילתיות שונות. כמו כן הם פעילים עם חיילי צה"ל. ילדי המתיישבים הם בגילאים שבין חמישה חודשים לארבע שנים, ולכן גם פעוטון כבר החל לפעול. לדבריו, הילדים אמורים ללמוד בעמנואל, שמדרום לשאנור, או בטל מנשה.

גורפינקל אמר כי הם ישמחו לקלוט משפחות נוספות, שתרצינה "לתת יותר מאשר לקבל", כלשונו.
כדי להצטרף לשאנור המתחדשת אפשר לפנות לטלפון מס' 450771-056, לאוריאל.
