

ארבעה אזרחים ישראלים עצורים מזה 24 שעות בעיירה חניה שבצפון מערב כרתים, לאחר שצילמו ערב קודם לכן את מפרץ סודא שבו בסיסי הצי היווני והאמריקני.

סוכנות רויטרס מדווחת כי חוקרי המשטרה מעריכים כי מדברים בתיירים, אולם הם מעוניינים להמשיך באימות המידע שבידיהם. סרט הוידאו שנמצא ברשות הישראלים כלל מספר תמונות כלליות של המפרץ.

ארבעת הישראלים שביניהם אישה, נעצרו ביום רביעי בערב לאחר שנראו מצלמים את האזור, בו מוצבים שלטי אזהרה רבים האוסרים צילומים. הארבעה נעצרו במלון בו התאכסנו, בהרקליון, והועברו בשעות הבוקר לתחנת המשטרה בחניה. כל הארבעה הגיעו לכרתים ביום רביעי, וטענו כי באו כתיירים.

יצויין כי לאחר פיגועי ה-11 בספטמבר בארה"ב הגבירה גם יוון את הפיקוח על מתקניה הצבאיים ועל הבסיס האמריקני במפרץ סודא.
