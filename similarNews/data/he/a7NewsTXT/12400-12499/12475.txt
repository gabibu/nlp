

בליל שבת ירו מחבלים משכונת שלהבת (אבו סנינה) לעבר בתי היישוב היהודי בחברון.

ועד חברון מסר בתגובה כי הוא "רואה בחומרה רבה את העובדה שלמרות הירי בליל שבת מהגבעות החולשות על היישוב היהודי ולמרות דרישת צה"ל לא קוימה הבטחת רה"מ שרון להכניס את צה"ל מחדש לגבעות".

ועד חברון הוסיף כי "הסכם שרון-רג'וב קוים רק ע"י הצד הישראלי. לא נשלים עם החלטה זו".

אבנים הושלכו במוצאי שבת לעבר ניידת של משטרת התנועה הארצית בעת שזו עשתה דרכה מנצרת לאיכסל. איש לא נפגע. אחת האבנים פגעה בניידת וגרמה לה נזק קל בלבד. שוטרים מתחנת נצרת שהוזעקו למקום פתחו בסריקות לאיתור משליכי האבנים.

2 אירועי ירי בוצעו לעבר מוצב צה"ל סמוך לישוב קטיף בליל שבת. כוח צה"ל השיב באש לעבר מקורות הירי.

לפנות בוקר ירו פלשתינים אש מקלעים לעבר כוחות צה"ל ביד יאיר שמצפון לרמאללה. היריות נורו מכיוון שכונת הרופאים ברמאללה. חיילי צה"ל השיבו אש לעבר מקורות בירי ואף השתמשו בפצצות תאורה לאיתור היורים. איש לא נפגע ולא נגרם נזק לרכוש.

אמש השליכו ערבים מרפיח רימוני רסס לעבר כוח צה"ל על גבול ישראל מצרים ולעבר מוצב טרמית.
בוצע ירי לעבר מוצב צה"ל סמוך לנווה דקלים. בכל האירועים אין נפגעים ואין נזק.

אמש פתחו מחבלים באש לעבר פסגות באזור בנימין. חיילי צה"ל השיבו אש. לא היו נפגעים בקרב חיילינו.


