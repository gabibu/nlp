

שר החוץ של יוגוסלביה גורן סווילאנוביץ' יגיע מחר, 22.10, לביקור רשמי בן יומיים בישראל. זהו ביקור ראשון של שר יוגוסלבי בישראל מאז קום המדינה.

בשל האירועים האחרונים בישראל ושליחותו של סגן רה"מ ושה"ח שמעון פרס לארה"ב, מארחו של שה"מ היוגוסלבי יהיה השר לשת"פ אזורי, רוני מילוא.

שה"ח האורח יקיים ישיבת עבודה עם השר מילוא, במהלכה יידונו נושאים בילטרליים ומולטילטרליים וכן אמצעים להרחבת והעמקת שיתוף הפעולה בין שתי המדינות.

שה"ח היוגוסלבי יקיים פגישות נימוסין עם נשיא המדינה ורה"מ, ויבקר ב"יד ושם".

עלייתה של ממשלה דמוקרטית בראשות הנשיא וויסלאב קושטוניצה (VOJISLAV KOSTUNICA), הביאה לשיפור חד במעמדה הבינלאומי של יוגוסלביה, שהיתה מבודדת בינלאומית בתקופת משטרו של סלובודן מילושביץ' (SLOBODAN MILOSEVIC).

יחסי ישראל-יוגוסלביה, שהוגבלו על רקע הבידוד והנידוי הפוליטיים בתקופת משטרו של מילושביץ', נמצאים עתה במגמת שיפור. ביקורו של שה"ח סווילאנוביץ' פותח תקופה חדשה ביחסים בין שתי המדינות ומסמן ראשיתו של שיתוף פעולה בכל התחומים בעלי עניין משותף.
