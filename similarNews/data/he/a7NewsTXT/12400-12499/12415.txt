

נשיא ארה"ב ג'ורג' בוש בא אתמול לסין לשיחות עם מנהיגי המדינות באזור האוקיינוס השקט, שיחות שנועדו לגייס תמיכה במלחמה בטרור, ולחדש את האמון בכלכלה העולמית.

מטוסו של הנשיא נחת לקראת השעה 6 אחר הצהריים בנמל התעופה הבינלאומי החדש פודונג של שנחאי. מדובר בביקורו הרשמי הראשון של בוש בסין, ובמסעו הראשון מחוץ לארה"ב מאז הפיגועים ב-11 בספטמבר.

בוש בא לשנחאי כדי להשתתף בוועידת הפסגה של הפורום לשיתוף פעולה כלכלי באסיה ובאוקיינוס השקט, והוא ייפגש שם עם שורה של מנהיגים, וביניהם נשיא רוסיה ולדימיר פוטין, נשיא סין ז'יאנג זמין, וראש ממשלת יפן ג'ונישירו קויזומי.
