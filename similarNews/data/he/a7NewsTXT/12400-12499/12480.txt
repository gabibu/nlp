

פרויקט משותף של הסוכנות היהודית ומכון ויצמן למדע, בחסות מגבית ניו-יורק, יעניק לתלמידים יוצאי אתיופיה לימודי העשרה אינטנסיביים בתחומי הטכנולוגיה והמדע. המטרה: להקים עתודה מקרב יוצאי אתיופיה, בעלת סיכויים טובים יותר להתקבל בעתיד ללימודים גבוהים בתחום זה ולהשתלב בענף התעשיות המתקדמות בארץ.

על פי הערכות הסוכנות היהודית, מעטים מבני הקהילה האתיופית זוכים להשתלב בתחום זה בארץ. לדברי מאיר ניצן, מנהל המחלקה לישראל בסוכנות היהודית, יש בשוק העבודה כיום רק מהנדסים בודדים יוצאי אתיופיה. גם מספר הסטודנטים האתיופים, שלומדים בבתי ספר להנדסה ובמגמות מדעיות באוניברסיטאות, מצומצם מאוד.

בתוכנית ההעשרה, שמתוכננת לשלוש שנים, תשתתף קבוצה של 53 תלמידי כיתות ח', בנים ובנות, מהיישובים הסמוכים למכון ויצמן למדע (לוד, רמלה, ראשון לציון, רחובות, יבנה נס ציונה ובאר יעקב). הם נבחרו מבין 100 מועמדים שהשתתפו הקיץ בקייטנה מדעית טכנולוגית.

הפרויקט כולל לימודי תגבור והעשרה בתחום המדעים, הטכנולוגיה, המחשבים והחשיבה המדעית, במטרה לסייע לבני הנוער להגיע להישגים גבוהים בתחום. אחת לשבוע יתקיימו הלימודים במכון ויצמן למדע ויום נוסף בשבוע יתורגלו התלמידים במקום מגוריהם. בין הנושאים שיילמדו: מחשבים, מתמטיקה שימושית, פיזיקה ואסטרופיזיקה, ביולוגיית ניסויים, בניית רקטות, כימיה וצילום. את הפרויקט ילווה צוות ליווי מקצועי הכולל בין היתר רכזים ממוצא אתיופי שיבחן את התקדמות התלמידים בפרויקט. הורי התלמידים ישותפו בכל שלבי הפרויקט ויקבלו דיווח על הישגי ילדיהם. במקביל מפעילה הסוכנות, בשיתוף עם הטכניון והג'וינט ובחסות "כור", פרויקט דומה לתלמידים יוצאי אתיופיה בכיתות י"ב.

הידיעה הועברה אלינו ע"י הסוכנות היהודית.


