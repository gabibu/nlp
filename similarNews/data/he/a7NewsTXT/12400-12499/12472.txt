

"תכנית הממשלה שהתקבלה לאחר רצח השר רחבעם זאבי מאמצת את המודל האמריקני. הצבנו לערפאת תנאי להסגיר את המרצחים ושולחיהם, ראשי החזית העממית. אם לא יעשה זאת, נאמר לו: 'אתה האויב'. אז נטפל בבעיית הטרור ברוח הדרך שבה האמריקנים נוקטים נגד הטאליבן, גם אם לא באותן שיטות. נלחם בטרור כמו במלחמה בחיידקי האנטרקס, לא אחד אחד, חיידק חיידק, אלא בביצות כולן, בתשתית שלהן, וזו קפיצת המדרגה", כך אמר השר לבטחון עוזי לנדאו ביום שישי בצהריים, במועדון המסחרי-תעשייתי במלון "שרתון" בתל אביב.

לדברי השר, החברה הישראלית צריכה להתאחד בשעתה הקשה ובמבחנים הקשים הצפויים לה, ולכן זו השעה לחזק את הממשלה ולצרף אליה כוחות נוספים דוגמת המפד"ל. "באותה דרך שבה האמריקנים מתאחדים בשעה קשה על מנת להתמודד עם הבעיות הקשות העומדות בפניהם, כך גם עלינו להתאחד", אמר השר לנדאו.

"הערבים יראו אותנו כפי שהאינדיאנים ראו את האירופים באמריקה והאצטקים את הספרדים. רק כשיבינו שאין להם ברירה ואנו נשאר פה, הם יסכימו לקבל אותנו. רק בכח יסכימו לנוכחותנו. הויכוח שלנו עם העולם הערבי הוא תרבותי, דתי ולאומי. הם לא יקבלו אותנו מתוך רצון או אם נרעיף עליהם טובות, אלא רק כשיבינו שאין להם ברירה וקיומנו כפוי עליהם", אמר לנדאו.

השר לנדאו הדגיש כי מעמדו, שהיה מאז חתימת אוסלו בשוליים, שב והתחזק. "לא זיגזגתי, אלא ב-1991 וב-1992 הייתי במרכז הליכוד ומאז הקונצנזוס זז שמאלה ואנשים כמוני ואני בתוכם נראינו בקצה. כעת אני חוזר למרכז הבמה הפוליטית", אמר.

ביחס לתכנית הממשלה אמר לנדאו, כי כפי שארה"ב מתייחסת לבן לאדן כך גם ישראל תתייחס לערפאת: "ערפאת אחראי לרצח זאבי, למרות שלא בהכרח הוא זה שנתן את ההוראה. ארגוני הטרור גדלים בצל קורתו, והוא לא מנע אותם מפעולה ונתן להם חסות גם כאשר ראש הממשלה יצא בהצהרה שייתכן ותקום מדינה פלשתינית. האמריקנים מבקשים את בן לאדן אצלם, נכון שיש מי שיאמר שערפאת אינו בן לאדן אבל הוא כמו הטאליבן - נותן חסות ואחראי לטרוריסטים. כך גם הגינויים שמגנה ערפאת את הטרור אינם אמיתים, הוא אינו מגנה את רצח זאבי בפיו ובאופן ספציפי", אמר השר לנדאו.
בהתייחסו לנסיעתו הקרובה לארה"ב במשלחת שרים למטרת הסברה אמר לנדאו, שבכוונת המשלחת להציג את ערפאת כתומך של אויבי ארה"ב, ובהם סדאם חוסיין, האיראנים ואפילו כמי שתמך בפיגועי הטרור של בן לאדן באפריקה ובמשחתת שנפגעה סמוך לתימן. "אני מתכוון לשאול כיצד היה בוש מתנהג אילו לאחר ה-11 בספטמבר היה נרצח אצלם שר, האם היה ממשיך בשיחות מדיניות או מגביר את המאבק בתשתית? בכוונתי להציג את המצב כבעל חשיבות לאינטרס אמריקני".


