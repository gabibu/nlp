

בשבת השתתפו כ-2000 ערבים בעיר תמרה, שבעמק יזרעאל, בתהלוכה ובעצרת שארגן הפלג הצפוני של התנועה האיסלמית נגד המלחמה באפגניסטן. המשתתפים החלו בתהלוכה ממזרח העיר למערבה כשהם מניפים דגלים של התנועה האיסלמית ושלטי מחאה.

בכניסה לתמרה נערכה עצרת בה נאמו יו"ר הפלג הצפוני של התנועה האיסלמית, השייח' ראייד סאלח וחברי הכנסת מוחמד כנען וטאלב א-סנה.

ראש עיריית תמרה ד"ר מוסא אבו רומה אמר בעצרת, כי המלחמה באפגניסטן מיותרת ולא תביא שום תועלת לארה"ב. "אי אפשר להעניש 25 מיליון אזרחים באפגניסטן בגלל אולי ובגלל ספק קשר של אדם או ארגון כלשהו לפיגועים בארה"ב", אמר ד"ר רומה.

הוא דיבר גם על המצב ביש"ע, וציין שפתרון צבאי לא יביא תועלת אלא רק פתרון מדיני כולל, שיביא להקמת מדינה פלשתינית ושמירת זכויות העם הפלשתיני.

