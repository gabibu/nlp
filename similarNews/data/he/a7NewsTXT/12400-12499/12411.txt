

סתירות בעניין מעצרם של בכירים בחזית העממית. בכיר בחזית העממית ברצועת עזה ממשיך להכחיש כי נעצרו ד"ר רבאח מוהנא, אחד מראשי ארגון החזית העממית, ובנו, וכן בכיר אחר. עם זאת, מקורות בטחוניים פלשתינים ממשיכים לטעון כי השלושה מעזה כן נעצרו, אך מכחישים שבאזור רמאללה נעצרו בכירים של הארגון, לרבות הדובר עלי ג'ראדאת.

מקורות בטחוניים ישראלים אמרו כי העובדה שישנן סתירות בעניין מעצרם, ובעניין הצעדים שנוקטת הרשות הפלשתינית נגד בכירים בחזית העממית, מעידה שמדובר בעוד שלב של הטעייה מכוונת של ערפאת, הטעיה שנועדה למתן את התגובה הישראלית, ולזכות באהדתה של הקהילה הבינלאומית, ובכך לאפשר לו לשרוד מבחינה פוליטית. המקורות מסרו כי עצם העובדה ש"קול פלשתין" וכלי התקשורת הפלשתינים אינם מאזכרים כלל את המעצרים של בכירים בחזית העממית מעיד על כך שאין העניין רציני, וכן שערפאת אינו מעוניין להעביר מסר חד-משמעי לעם שלו.

דובר החזית העממית מאהר טאהר הזהיר את הרש"פ מפני המעצרים וההסגרה לישראל של רוצחי השר זאבי.

החזית העממית בעזה פרסמה אתמול הודעה, ולפיה החזית מתכוננת להמשיך בפעולות נגד ישראל. "נמשיך בהתנגדות המזוינת, עד שישראל תיסוג מאדמותינו", נאמר בהודעה.
