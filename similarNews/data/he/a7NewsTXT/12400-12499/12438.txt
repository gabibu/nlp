

שגריר ישראל בדנמרק, כרמי גילון, יעביר בתחילת השבוע את מחאת ישראל על דברי שר החוץ הדני, לפיהם רצח השר זאבי כמוהו כ"חיסולים שמבצעת ישראל בשטחים".

השר הדני מוגנס ליקטופט אמר בתגובה לרצח זאבי בראיון לטלויזיה הדנית, כי כל מעשי הרצח כולל החיסולים של מנהיגים פלשתינים בידי ישראל, פוגעים בסיכוי להשיג פתרון מדיני לסכסוך. עוד אמר השר הדני, כי אין לראות בערפאת אחראי לרצח השר זאבי.

במשרד החוץ בירושלים זעמו על הדברים הללו, אולם הוחלט להסתפק בהגשת מחאה למשרד החוץ הדני באמצעות השגריר גילון ולא לזמן את השגריר הדני בישראל לשיחה בירושלים.

כתב עתי"ם מוסיף, כי בקרוב תצא לדנמרק משלחת רמת דרג ממשרד החוץ בניסיון לשקם את היחסים בין שתי המדינות שהגיעו השנה לשפל חסר תקדים מאז כינונם.
