

מפכ"ל המשטרה רב ניצב שלמה אהרונישקי הנחה את ראש אגף המבצעים ניצב דני רונן להגביר את האבטחה סביב חברי הכנסת לאחר רצח השר רחבעם זאבי ביום ד'.

לאחר שהשר זאבי נרצח התנערה המשטרה מכל אחריות לבטחונו. מפקד מחוז ירושלים ניצב מיקי לוי אמר כי האחריות לבטחון אישים מוטלת על היחידה לאבטחת אישים בשב"כ, אמירה שחיזק המפכ"ל שדיבר אחריו.

ואולם, תהליך הפקת הלקחים המתבצע בשב"כ נפתח גם במשטרה. אחריות על בטחונם של חברי הכנסת מונחת על כתפיהם ועכשיו כבר ברור, כי איום על חייהם של אישי ציבור הוא ממשי ואין מקום למשגים נוספים ורפיון.

המשימה על דרכי שיפור האבטחה על חברי הכנסת הוטל על כתפיו של ראש אגף המבצעים של המשטרה, ניצב דני רונן, שנראה כי הוא האדם העסוק ביותר במשטרה בשנה האחרונה. צוות שהוקם בראשותו חילק את חברי הכנסת למספר קבוצות, על פי רמת האיום על חייהם, חלוקה שהסתייעה במודיעין ובמידע שהתקבל במשטרה.

לכל קבוצה הותאמה אבטחה בהתאם לרמת הסיכון שנקבעה לחבריה. הידוק האבטחה כולל תדרוך מבצעי לחברי הכנסת, התקנת מיגון לביתם וכלי רכבם וכן מכלול של גורמים שלא ניתן לפרטם, עד לאבטחה המהודקת ביותר לחבר כנסת: הצמדת מאבטח אישי. האירגון מחדש של מערך האבטחה של חברי הכנסת נעשה בתיאום מלא עם קצין הכנסת.

