

הרב אורי זוהר, מי שליווה את רחבעם זאבי מזה 40 שנה, אמר ביומן הצהריים בערוץ 7 כי הוא היה חבר וידיד נאמן, וכי מה שאיפיין אותו הוא שידע להיות ידיד "בפועל, ולא במילים או בדרשות". הוא סיפר כי פעם הוא נכלא בכלא, וחש בדידות גדולה, וזאבי הגיע לבקרו.

לדבריו, זאבי היה אדם ישר, עקבי ועדין נפש. הרב זוהר אמר כי גם בזמנים שהם התנהגו בצורה משולחת רסן, גם אז הוא הבחין באותה נקודה פנימית של עדינות. זוהר הוסיף כי גנדי ראה עצמו כממשיך הפלמ"ח האמיתי.

זוהר אמר כי זאבי היה יהודי מאמין וסיפר את סיפור התפילין של גנדי. לדבריו, פעם, בנקודת שפל אחת, בעת שהיה כמו בפעמים רבות "אסקופה נדרסת אצל השמאל", גנדי חש מצוקה, ולדברי זוהר הוא, זוהר, הציע לגנדי להתחבר עם בורא עולם. גנדי שאל איך לעשות זאת, וזוהר השיב לו שאפשר לעשות זאת על ידי הנחת תפילין. מאז, הוסיף זוהר, הוא הניח תפילין עד סוף ימיו.

לדברי זוהר, זאבי היה גיבור לאומי, שהציל יהודים רבים בכך שמצא שיטות שונות לסגור סגירה הרמטית את הגבול המזרחי של מדינת ישראל. לדבריו, מי שרואה את "דרך הגששים", ואת יחידות הגששים הבדואים עליו לדעת כי אלו הם פרי חשיבתו ויוזמתו של גנדי. "ביסוד הוא נהרג על היותו יהודי, וזו זכות גדולה", אמר זוהר, והוסיף כי "בורא עולם גלגל שהוא ימות מות צדיקים". זוהר סיים כי הוא מבקש לנחם את המשפחה בכך שמות צדיקים הוא אחד מקירובי הגאולה.
