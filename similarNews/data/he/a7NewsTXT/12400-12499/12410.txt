

בהודעה שפרסם בתגובה לאולטימטום אמר יאסר עבד רבו, הממונה על ההסברה ברשות הפלשתינית, כי לעולם לא תסכים הרשות הפלשתינית לאולטימטום הזה, ולתנאים שמציבה ישראל.

גם נביל שעת' אמר לעיתונאים ברצועת עזה, כי הרשות לא תבצע דברים שלא הוסכם עליהם, אך היא מחויבת בהסכם להפסקת אש, למניעת המשך ירי ולמניעת מעשים שיפרו הסכמה זו.

עוד טענו אתמול בכירים מהרש"פ כי הם עצרו שמונה ממחבלי החזית העממית בעזה, וכי היא הוצאה אל מחוץ לחוק. "הקבוצה הזו היא מחוץ לחוק. המשטרה מנסה ללכוד את חבריה. עד כה עצרנו שמונה מנהיגים פוליטיים של החזית העממית בעזה, ושלושה ברמאללה", אמר הבכיר, וביקש להישאר בעילום שם.

משטרת ירושלים עצרה כבר כמה ממחבלי "החזית העממית" במזרח ירושלים, והיא ממשיכה לחקור את הרצח בנסיון ללכוד את המתנקשים.
