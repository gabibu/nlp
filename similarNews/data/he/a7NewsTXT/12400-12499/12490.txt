

בחודש ספטמבר 2001 נרשמו על ידי משטרת ישראל 1,203 תאונות דרכים עם נפגעים, לא כולל תאונות שארעו ביהודה ושומרון. מבין התאונות, 33 הן קטלניות ו-140 תאונות לעם פצועים קשה. בתאונות אלה נפגעו 2,271 איש, מהם 35 הרוגים ו-142 פצועים קשה. על כך נמסר מהלשכה המרכזית לסטטיסטיקה, על סמך נתונים ארעיים שנתקבלו ממשטרתישראל וסוכמו בלשכה.

בבדיקת נתוני המגמה נמצא, כי בשנת 2001 נרשמה עלייה קלה במגמה של מספר התאונות, בקצב של 0.7% לחודש. זאת, לאחר שבמהלך שנת 2000 נרשמה ירידה במגמת התאונות, בקצב של כ-3.0% בממוצע לחודש. במגמה של מספר הנפגעים נרשמה במהלך שנת 2000 ירידה בקצב של 2.6% בממוצע לחודש. במחצית הראשונה של שנת 2001 נרשמה מגמת עלייה איטית במספר הנפגעים, ומאז יוני נרשמה שוב ירידה קלה במגמה.

יוזכר, כי נתוני המגמה מחושבים לפי שיטת "הנדרסון" - על בסיס נתונים מנוכי עונתיות, תוך התחשבות במספר ימי החגים וימי הפעילות.

בסיכום תשעת החודשים הראשונים של שנת 2001 מתברר, כי ארעו בהם 13,354 תאונות, בהן היו 27,392 נפגעים, מהם 365 הרוגים. זאת, לעומת 16,099 תאונות ו-352 הרוגים בתקופה המקבילה אשתקד. יצויין, כי הנתונים לשנת 2001 הם ארעיים, בעוד שהנתונים לשנת 2000 - סופיים.

בנוסף, נרשמו בחודש ספטמבר ביהודה ושומרון 37 תאונות, בהן נהרגו 2 אנשים ונפצעו 64. נתוני תשעת החודשים הראשונים של שנת 2001 ביהודה ושומרון מסתכמים ב-361 תאונות בהן נהרגו 16 איש ונפצעו 820.
