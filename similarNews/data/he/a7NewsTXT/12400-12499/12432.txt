

צה"ל המשיך בשבת לפעול בערי הרש"פ ביש"ע. כוחותינו כיתרו את הערים הפלשתיניות וביצעו מעצרים רבים.

הערים שאליהן נכנס צה"ל - רמאללה, ג'נין, קלקיליה, בית לחם, טול כרם ושכם. העיר הפלשתינית היחידה שלא כותרה היא יריחו. הערבים מדווחים כי כמה מהם נהרגו במהלך חילופי אש עם חיילי צה"ל.

שלושה חיילים נפצעו, האחד באורח קשה ושניים באורח קל. החייל שנפצע באורח קשה נורה ע"י צלף ערבי ליד קבר רחל. הוא פונה לבית החולים הדסה עין כרם בירושלים.

פעולות הכיתור החלו כבר ביום רביעי בלילה ברמאללה, שכם וג'נין. ביום חמישי בלילה הרחיב צה"ל את שליטתו באזור בית לחם וקבר רחל ובמשך יום שישי ושבת פעל הצבא עמוק בשטחי הרש"פ בקלקיליה ובטול-כרם.
