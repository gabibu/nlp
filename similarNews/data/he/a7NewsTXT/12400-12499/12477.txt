

רשת סי.אן.אן. הודיעה בשבת כי חיידקי אנתרקס נמצאו בבית הנבחרים האמריקני בוושינגטון, וציינה כי החיידקים נמצאו באחד המשרדים בבית הנבחרים.

עוזרת של מנהיג הדמוקרטים, ריצ'רד גפהארט, הודיעה גם היא בשבת כי חיידקי אנתרקס נמצאו בחדר הדואר של אחד המשרדים. הדוברת קורי ברנרדס אמרה, כי החדר הנגוע נמצא בבית המשרדים פורד, מרחק שלושה בניינים מהקפיטול.

ברנרדס ציינה כי חיידקי האנתרקס נמצאו באזור שבו הדואר ממויין ומועבר לבניין לונגוורת', שבו נמצאים המשרדים של גבהארט ויו"ר בית הנבחרים דניס האסטרט.

ההודעות על גילוי החיידקים נמסרו חמישה ימים לאחר שיותר מ-20 איש נחשפו לאנתרקס, בעקבות פתיחת מכתב נגוע במשרדו של מנהיג הרוב בסנאט טום דאשל.

נשיא ארה"ב ג'ורג' בוש אמר בשבת כי החוקרים לא מצאו עדיין כל הוכחה לקשר בין משלוח המכתבים עם חיידק האנתרקס לבין הפיגועים ב-11 בספטמבר.

"בשלב זה, אין לנו כל הוכחה הקושרת את חיידק המחלה לרשת הטרור שביצעה את הפיגועים ב-11 בספטמבר", אמר בוש בשידור הרדיו השבועי שלו, שהוקלט ביום שישי בשנחאי.

"אין אנו יודעים עדיין מי שלח את חיידק האנתרקס לקפיטול ולכלי התקשורת השונים", הטעים.
"עם זאת אנו יודעים בוודאות כי מי ששולח במכוון את החיידק, מבצע פשע ומעשה טרור, ניסיון נתעב לפגוע באנשים חפים מפשע ולזרוע פחד בקרב האזרחים", הוסיף.

המנהלת הכללית של ארגון הבריאות העולמי, גרו הארלם ברונדטלנד, ביקשה מוועדה מייעצת בנושא האבעבועות השחורות בארגון לבחון מחדש את ההנחיות בנוגע לחיסון נגד הנגיף, לאור האירועים הנוכחיים, מסר ביום שישי הארגון בהודעה.

ארגון הבריאות העולמי מזכיר, כי האבעבועות השחורות חוסלו לפני 25 שנה, ושמבצעי החיסון הלאומיים הופסקו בכל מדינות העולם מאז תחילת שנות ה-80. "מאז לא נרשם שום מקרה טבעי ואף לא תאונה אחת במעבדה", ציין הארגון.

אולם בעקבות הפיגועים ב-11 בספטמבר בארה"ב ונוכח איום הטרור הביולוגי, קיבל ארגון הבריאות העולמי בקשות לשוב ולבחון את האפשרות של מבצעי חיסון המוניים. ההנחיות הנוכחיות, שעודכנו ב-1998, ממליצות לחסן רק אנשים שבסכנת חשיפה לנגיף, כמו למשל חוקרים במעבדה העוסקים בנושא האבעבועות השחורות.


