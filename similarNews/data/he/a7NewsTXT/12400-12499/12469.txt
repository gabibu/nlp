

כוחות צה"ל בבית לחם חיסלו הבוקר מחבל חמוש שפתח לעברם באש. כך דיווח כתבנו קובי פינקלר. חילופי אש בין כוחותינו לבין המחבלים הפלשתינים היו בלילה במרבית הנקודות בהן נמצא צה"ל. לא היו נפגעים בקרב כוחותינו. כתבנו חגי הוברמן מציין כי הלילה לא היו התקפות ירי בכבישי יהודה ושומרון.

בתידרוך לעיתונאים שהתקיים במוצאי שבת בבית סוקולוב בתל אביב אמר מפקד אוגדת יהודה ושומרון תת אלוף גרשון יצחק כי "הרשות הפלשתינית אינה מבצעת את ההסכמים לאכיפת סדר, משמעת וחוק בשטחים, ועד שלא תעשה כן ימשיך צה"ל לפעולך בשטחים לסיכול הטרור.

לדברי תת אלוף יצחק, נפגעו ונעצרו בפעילות כ-20 אנשי חמאס, תנזים הפתח' והחזית העממית. 6 חיילי צה"ל נפצעו במהלך ימי כניסת צה"ל לערים הגדולות ביו"ש, במה שנראה כפעילות הנרחבת ביותר בתוך שטחי A מאז תחילת מלחמת אוסלו לפני שנה וחודש.

לדברי מפקד אוגדת איו"ש, פעל צה"ל בערים ג'נין, טול כרם, שכם, קלקיליה, בית לחם ובית ג'אלה. הפעילות בג'נין, טול כרם, שכם וקלקיליה, באה למנוע יציאת מפגעים מהערים, מהן יצאו פלשתינים באחרונה להתקפות, בפרט פיגועי ירי, בהן הרגו אזרחים ישראלים. הכניסה לבית לחם ובית ג'אלה באה כדי לחצוץ בין היורים הפלשתינים ממקומות אלה לבין שכונת גילה.

יצוין כי הפעילות שזכתה לפחות חשיפה היא בצפון מזרח רמאללה. לדברי תת אלוף יצחק השתלט צה"ל על גבעות בצפון מזרח העיר, החוצצות בין רמאללה ובין ישובים ישראלים, בראש ובראשונה בית אל, כדי למנוע יציאת מחבלים מרמאללה צפונה. כל זאת, בנוסף למחסומים ולפעילות קרקעית אחרת שנועדה למנוע יציאת מחבלים מרמאללה דרומה, לירושלים.

כוחות הבטחון והמשטרה חושדים כי רוצחיו של השר רחבעם זאבי הי"ד נמלטו לשטח הרשות ברמאללה.

מפקד אוגדת איו"ש נשאל כיצד יפעל צה"ל בחברון, לאחר הירי מגבעות חארת' א שייח' ושלהבת (אבו סנינה) לעבר היישוב היהודי בעיר. "אם יוחלט, אנו מוכנים בכל רגע נתון להיכנס לגבעות השולטות", השיב.

לדברי מפקד האוגדה, היה קשר בין צה"ל לבין מפקדי הכוחות המזוינים של הרש"פ בכל הערים ביו"ש, כדי שאלה יורו לכוחותיהם לא לירות על חיילי צה"ל הנכנסים לערים ויתנו לכוחות לפגוע אך ורק "במחבלים אוחזי נשק".

לדבריו של תת אלוף יצחק, הכוחות הרשמיים של הרשות לא נטלו חלק בירי, אך יחד עם זאת נתקל צה"ל בהתנגדות שהתבטאה בחסימת הכניסות לערים, ריכוז פלשתינים נושאי נשק בבתים כדי לירות משם על צירי הכניסה של צה"ל, וכן ירי צלפים מרחוק כדי לפגוע בחיילים ובמפקדי טנקים.

תת אלוף יצחק גרשון הדגיש בתשובה לשאלה, על המשך השהייה של צה"ל בשטח: "נשאר כל זמן שיידרש, על פי החלטות הדרג המדיני". לדבריו, מתקבלות כל הזמן התראות על אפשרות לפיגועים ביש"ע ובתוך ישראל הקטנה.


