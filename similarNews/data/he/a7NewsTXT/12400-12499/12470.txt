

ראש הממשלה אריאל שרון ושר החוץ שמעון פרס נועדו במוצ"ש בחוות השיקמים למשך כשעה וחצי ודנו בהתפתחויות המדיניות בעקבות פעולת צה"ל ביש"ע ובנסיעתו של פרס לארה"ב. פרס מתח ביקורת על הפעולה אשר לדבריו חורגת מהחלטות הקבינט. סוכם כי ישראל תמשיך במדיניות ההגנה העצמית יחד עם פעילות מדינית. ישראל תעמוד על דרישת ההסגרה של רוצחי השר זאבי, וכן סוכם שכוחות צה"ל לא ישארו בשטחי A.

בסביבתו של ראש הממשלה מקווים שפרס לא ישבש את קו ההסברה המדיני של ישראל.
הבוקר עושה שר החוץ שמעון פרס את דרכו לארצות הברית . הוא צפוי להיפגש שם עם בכירים בממשל האמריקני, ובהם קולין פאוול.

שר האוצר סילבן שלום קורא לסלק את יאסר ערפאת מן האזור. "בתום שש שנים הוכח סופית כי עראפת לא רק שאיננו נלחם בטרור אלא הוא יוזם אותו". "אנשי ערפאת מבצעים יותר פעולות טרור מאשר החמאס והג'יהאד, ולפיכך אין כל טעם להמשך שלטונו. באחת הפעמים שערפאת ממריא לטיסותיו בעולם יש למנוע ממנו את החזרה לארץ", אמר השר שלום.


