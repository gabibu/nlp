

בשעות הצהרים הותר לפרסום כי חייל צה"ל נפצע באורח קשה במהלך פעילות מבצעית סמוך לקבר רחל בבית לחם. החייל נורה ע"י צלף ערבי והוא הועבר לקבלת טיפול בבית החולים הדסה עין כרם בירושלים.

צה"ל נכנס אל בית לחם ובית ג'אלה לאחר שמחבלי הרש"פ פתחו שוב באש לעבר שכונת גילה. לפי הדיווחים הם ירו גם שלש פצצות מרגמה לעבר השכונה. הפצצות נחתו בואדי ליד השכונה.

מקורות ברש"פ דיווחו כי צה"ל חיסל אתמול אחר הצהריים את מפקד התנזים בבית לחם, עאטף
עבייאת. על פי הדיווח, עבייאת נהרג מפיצוץ בג'יפ בו נסע. בפיצוץ נהרגו עוד שניים: עיסא עבייאת, ג'מאל עובייד עלה. גורמי ביטחון בישראל סירבו להגיב על הידיעה.

עבייאת היה אחראי לרצח של ישראלים אחדים, וביניהם שרית עמרני, תושבת נוקדים, שנרצחה לפני שבועות אחדים בפיגוע ירי. פעמים אחדות דרשה הממשלה מהרש"פ לעצור אותו, ואולם מלבד חקירות קצרות, הוא נשאר חופשי, או במה שכונה על ידי הרש"פ "מעצר הגנתי".

דובר צה"ל נמנע מלהגיב לנסיבות מותו של עבייאת, אך נמסר כי ע"פ מקורות בשב"כ עבייאת נהרג "בתאונת עבודה".

כאמור זמן קצר לאחר שעבייאת נהרג פתחו מחבלים מבית ג'אלה באש כבדה לעבר גילה. ירי המחבלים נמשך שעות ארוכות.

בתגובה לירי על גילה חדרו כוחות שריון וצנחנים סמוך לחצות אל בית ג'אלה ובית לחם. ע"פ מקורות ערביים, כוחות צה"ל חדרו בעומק של 3 ק"מ לתוך העיר בית לחם ופגעו במבנים השייכים לרש"פ. לאחר מכן נסוג צה"ל אל עמדות שולטות בפאתי העיר. הבוקר המשיכו ערבים לירות לעבר כוחות צה"ל ולעבר שכונת גילה. צה"ל השיב באש מקלעים ובירי פגזי טנקים.

כוחות צה"ל הידקו את הכיתור סביב הערים שכם ורמאללה, ופעלו בשטחים שבשליטת הרשות הפלשתינית, תוך תפיסת עמדות שולטות בפאתי שטח A בצפון העיר רמאללה. טנקים תפסו עמדות. במהלך תפיסת העמדות התנהלו חילופי אש בין פלשתינים לכוחות צה"ל.

נוסף על כך פעלו הלילה כוחות צה"ל סמוך לעיר ג'נין בשטחים שבשליטת הרשות הפלשתינית, תוך תפיסת עמדות שולטות בסביבה.

צירי הגישה אל העיר ג'נין נחסמו, והם נתונים לשליטה מלאה של כוחות צה"ל, וזאת כדי למנוע מעבר מחבלים לתוך שטח מדינת ישראל, שכן בעיר ג'נין פרושה תשתית רחבה של ארגוני טרור, ויוצאים ממנה מפגעים רבים לפעולות טרור, הן בשטחי יהודה ושומרון, והן בשטח מדינת ישראל. פעילות כוחות צה"ל בשטחים השולטים על העיר תימשך על פי הערכת המצב.

במקביל נמסר כי כוחות צבא ומשטרה פשטו על בתים באל עזרייה הסמוכה לירושלים, ושם ביצעו מעצרים. בין היתר נעשה אתמול חיפוש בביתו של חבר הקבינט הפלשתיני, זיאד אבו זיאד.
