

אמש נרצח תושב רמת השרון, ליאור קאופמן, בן 30, בפיגוע ירי במדבר יהודה, ליד מנזר מרסבא הנמצא ליד ואדי קידרון בהרי יהודה. ליאור ושישה מחבריו הותקפו בידי ערבים בעת שהיו בטיול ג'יפים במדבר יהודה. שניים מטיילים נוספים נפצעו באורח קל עד בינוני.
אמבולנסים של מד"א פינו את הפצועים לביה"ח הדסה עין כרם בירושלים.

אמש נפצע אזרח ישראלי פצעים קלים בסביבות השעה 10 ורבע בפיגוע ירי בין הכפר אזון לקרני שומרון. כתבת עתי"ם מוסרת כי צוותים רפואיים של מד"א טיפלו בפצוע שנפגע מקליע בירכו. הוא פונה לבית החולים מאיר בכפר סבא.

אמש סמוך לשעה אחת פוצצו ערבים מטען צד נגד רכב ישראלי בין חומש לשאנור בצפון השומרון. נודע לכתבנו כי במכונית ישבה משפחה שעלתה אתמול ליישוב שאנור. לא היו נפגעים ולא נגרם נזק לרכוש.
