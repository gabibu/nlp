

רפי רון, קצין הביטחון הראשי הפורש של שדה התעופה בן גוריון, יועסק כיועץ אבטחה של שדה התעופה לוגן בבוסטון, שממנו המריאו 2 מטוסים שהתרסקו אל בנייני התאומים.

כתבת עתי"ם מוסרת כי אל רון, שפרש מתפקידו באבטחת נתב"ג ב-1 באוקטובר לאחר חמש שנות עבודה, יצטרפו שני אנשי אבטחה אמריקנים נוספים, לשלושה חודשים של בדיקת מסופי הנוסעים של שדה התעופה, הכשרת עובדים ולמידת תהליכי האבטחה. השלושה יועסקו כיועצים לשדה התעופה, המבקש לשפר את סידורי הביטחון.

בשל ביקוש גובר למאבטחים זכתה החברה שיסד רון, "ביטחון תעופה - עידן חדש", להתעניינות רבה בעקבות המתקפה של 11 בספטמבר.

לכתבת עתי"ם נודע על התארגנויות נוספות של אנשי אבטחה ישראלים, המקימים חברות יעוץ לענייני אבטחה עבור האמריקנים, בשל הביקוש הגובר ליעוץ ולהכשרת מאבטחים.
