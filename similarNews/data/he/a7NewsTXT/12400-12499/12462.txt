

התעוררו חשדות חדשים לקשר בין ארגון אל-קאעידה, ארגונו של אוסאמה בן-לאדן, לבין הפיגוע בשגרירות ישראל בבואנוס איירס ב-1992 ופיצוץ בנין הקהילה היהודית ב-1994.

בהתקפה על השגרירות נהרגו 29 אנשים ובפיצוץ בנין "אמיה" נהרגו 85 אנשים.

השופט חוזה אצ'גויין, ששימש בעבר נספח מסחרי בריאד, אמר בתחנת רדיו מקומית כי התקבלו שלוש קריאות טלפון בערבית בהן נאמר: "אנחנו נוטלים על עצמנו את האחריות לפיצוץ בארגנטינה, ומודיעים כי בצפון אמריקה תהיה הפתעה ביום שלישי ה-28 לספטמבר". בקריאות מאוחרות יותר תוקן התאריך ל-26 בספטמבר, שחל בשנת 2000 ביום שלישי.

משרד החוץ של ארגנטינה פירסם הודעה, בה נאמר כי המידע נמסר לשגרירות ארה"ב בערב הסעודית "שנקטה בכל האמצעים אותם ראתה לנחוץ לנקוט".

איראן הכחישה כל מעורבות בהתקפות, והאשמים לא נתפסו עד עתה למרות שארגנטינה העמידה למשפט מספר שוטרים לשעבר וגנב מכוניות כמשתפי-פעולה, על שסיפקו לכאורה את הרכב ששימש בפיגוע של 1994.

מרתה נרסלאס, עורכת-דין המייצגת את הקהילה היהודית של ארגנטינה, אמרה כי הקשר בין בואנוס איירס לבין ההתקפות בארה"ב הוא עימאד מונייה, לבנוני ששמו מופיע ברשימת "22 הטרוריסטים המבוקשים ביותר".

מונייה מבוקש בשל רשימה ארוכה של התקפות על מטרות אמריקניות בשנות ה-80'. הוא נחשב לחבר בג'יהאד האיסלאמי וצו מעצר הוצא נגדו לאחר הפיגוע בשגרירות ישראל בארגנטינה. הוא הורשע בהעדרו על ביצוע פיצוץ בנין הקהילה היהודית.

כתב העת החשוב לענייני צבא "ג'יינ'ס" טוען כי המודיעין הישראלי מאמין שמונייה הוא אחד החשודים העיקריים בפיגועים בניו יורק ובוושינגטון.
