

אלפי אנשים הפגינו בשבת בשטוקהולם נגד ההפצצות האמריקניות על אפגניסטן ונגד תמיכת ראש הממשלה גורן פרסון במדיניותו של הנשיא בוש.

כ-4000 מפגינים צעדו ברחובות העיר וקראו "בוש רוצח, פרסון צבוע".

"המדיניות 'עין תחת עין' תגרום לעיוורון בעולם", קראו המפגינים ואילו רמקולים השמיעו "יאנקי, לך הביתה".

הצירה איבון רואיידה, ממפלגת הירוקים, אמרה כי היא "זועמת מאוד, משום שהוכרזה מלחמה, בני אדם נהרגים ומיליונים נמצאים בסכנת רעב. אך למרות הכל, ממשיך ראש הממשלה גורן פרסון לטפוח בידידות על כתפיהם של הנשיא ג'ורג' וו. בוש וראש הממשלה טוני בלייר".

"העולם זועזע ב-11 בספטמבר, והיינו בשוק", אמר מצדו מרדאד דאווישפור, דובר תנועה הנקראת "הקואליציה נגד המלחמה והטרור".

"חשנו צער וכאב על אלה שנפגעו, אך אנחנו חוששים גם מתגובת ארה"ב, כי אלימות יוצרת אלימות. רק באמצעות שלום ומאבק בגזענות, נצליח להיאבק נגד הטרור והמיליטריזם", הוסיף.


