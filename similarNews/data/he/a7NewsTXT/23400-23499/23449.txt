

מערכת וואלה דווחה היום כי לרגל יום הזיכרון לשואה ולגבורה שייפתח מחר בערב, עלה לאתר האינטרנט של "יד ושם" מרכז מידע על אודות השואה. במרכז המידע אוסף מקורות גדול המתבסס על מאגרי המידע ועל החומרים השונים הנמצאים באוספי יד ושם.

עוד דווח כי מיד ושם נמסר כי במרכז המקוון סוגים שונים של תעודות מקוריות רבות: מכתבים, יומנים, עדויות רבות ומובאות מספרי זיכרונות. בצד אלה ניתן למצוא תצלומים רבים מתקופת מלחמת העולם השניה, יצירות אמנות, חפצים, מאמרים, מפות, טבלאות וערכי לקסיקון.

המידע מאורגן על פי 13 סוגיות יסוד בנושא השואה המתפצלות לנושאי משנה. כמו כן מאפשר האתר לערוך חיפוש מורכב לפי נושאים ולפי סוגי מקורות. באתר ניתן למצוא גם אוסף של תשובות לשאלות נפוצות בנושא השואה.

את מרכז המידע פיתחו צוות בית הספר המרכזי להוראת השואה ואגף מערכות מידע ביד ושם. צוות האתר ממשיך במלאכת המיון והעריכה של החומר, ומבטיח כי מרכז המידע ימשיך ויגדל. בקרוב תעלה גם מהדורה אנגלית לאתר.

