

בפעילות יזומה של כוחות הביטחון בכפר טובאס שבצפון השומרון, חוסל ביום שישי קייס עדואן, פעיל בכיר בגדודי עז א-דין אל קסאם. עדואן היה אחראי למותם של 77 ישראלים ולפציעתם של עשרות נוספים בפיגועים רבים. עימו נהרגו חמישה חברי חוליה נוספים שהיו מעורבים אף הם בפעילות חבלנית.

כוחות ימ"מ, צנחנים ונח"ל הקיפו את הבית בו התבצרו השישה. במהלך הפריצה לתוך הבית פתחו המחבלים באש לעבר כוחות הביטחון ופצעו שניים מהם באורח קל ובינוני. בהמשך הקרב נהרגו ששת אנשי החמאס.

עדואן, בן 25, תושב מחנה הפליטים ג'נין, פעיל החמאס באזור ג'נין, היה מבוקש בשנים האחרונות בשל מעורבותו בתכנון, גיוס והוצאה לפועל של פיגועי התאבדות קשים.

בין היתר היה עדואן מעורב בתכנון הפיגוע במלון "פארק" בנתניה בלילה הסדר האחרון, בו נהרגו 26 ישראלים. כמו כן היה מעורב בתכנון, באיתור המחבל המתאבד ובהוצאה לפועל של הפיגוע במסעדת "מצה" בחיפה לפני כשבוע בו נהרגו 16 בני אדם.

פיגועים נוספים שתכנן עדואן הם הפיגוע במסעדת "סבארו" בירושלים באוגוסט שעבר, בו נהרגו 15 בני אדם, פיגוע ההתאבדות באוטובוס בירושלים בדצמבר האחרון, בו נהרגו 16 בני אדם, פיגוע התופת במונית בצומת מי עמי בו נהרג אדם אחד ופיגוע ההתאבדות בתחנת הרכבת בנהריה, בו נהרגו שלושה בני אדם.

לעדואן היתה מעורבות גם בבניית רקטות קסאם והפצת הידע להכנתם ברחבי הכפרים הערביים ביש"ע.

את הידיעה העביר דובר צה"ל.
