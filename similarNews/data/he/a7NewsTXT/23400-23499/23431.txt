

רה"מ אריאל שרון הגדיר הבוקר את מבצע "חומת מגן": "מערכה גורלית". שרון אמר בפתח ישיבת הממשלה כי "מדיניות ישראל של הימנעות מפגיעה באזרחים פלשתיניים מאריכה את משך הפעולה בשטחים". לדבריו, "המדיניות הזו מביאה לא אחת לפגיעה בישראלים".

מפקד חיל האוויר האלוף דן חלוץ אמר בשבת בתדריך לכתבים כי המחבלים מנצלים את העובדה שצה"ל אינו יורה לעבר מסגדים וכנסיות. המחבלים עצמם מתבצרים במקומות אלו ואף יורים על חיילי צה"ל מתוכם. האלוף הציג צילומים שבוצעו מתוך מטוס חיל האוויר בהם נראים מחבלים יורים מתוך צריח מסגד לעבר כוחות צה"ל. אחר כך הם נראו יוצאים מן המסגד עם רוביהם.

לדברי חלוץ, מתחילת מבצע "חומת מגן" ניכרת הפחתה משמעותית בטרור בתוך ישראל. הוא ציין כי המוטיבציה של המחבלים נותרה כפי היתה אך יכולתם מאז תחילת המבצע נפגעה באופן דרמטי. הוא הוסיף כי כדי להשלים את מבצע "חומת מגן", דרושים עוד כ-4 שבועות וזאת משום שברוב המקומות הלחימה היא איטית וזהירה זאת כדי להימנע מפגיעה בקרב החיילים, בערבים לא חמושים וכדי ללכוד את כל המבוקשים.

במהלך סריקות שביצעו כוחות צה"ל בשבת בקלקיליה, אותרה מכונית תופת. חיילי צה"ל פינו את תושבי הבתים הסמוכים למיקומה של המכונית וביצעו פיצוץ מבוקר של הרכב. מצה"ל נמסר כי באיתור המכונית ופיצוצה המבוקר סוכלה החדרתה של המכונית וביצוע פיגוע תופת באמצעותה. נוסף על כך כוח צה"ל איתר מטען חבלה רב עוצמה. גם מטען זה פוצץ ללא נפגעים.

במוצאי שבת ניסו מחבלים לחדור ליישוב מורג בדרום גוש קטיף. חיילי המילואים, שהניחו מארב דרומית מזרחית ליישוב זיהו את המחבלים ופתחו לעברם באש. המחבלים נהרגו. הבוקר התגלתה ליד גופותיהם של המחבלים עגלת נפץ ועליה מטען חבלה גדול מוסתר בתוך חבית.

הבוקר דווח על המשך קרבות קשים בעיקר במחנות הפליטים בג'נין ובשכם.

כוחות גדולים של צה"ל נכנסו הלילה לעיירה בית רימא מצפון לרמאללה וביצעו בה מעצר מבוקשים. בחילופי האש נפצעו קל שני חיילים מנתזי ירי וטופלו בשטח. מסוקי קרב מסייעים לכוחות הלוחמים בג'נין ודחפורים הורסים בתים שמהם ירו המחבלים במטרה לאפשר לרכבים משוריינים של צה"ל להיכנס לתוך המחנה.

הבוקר דיווחה סוכנות קול רינה כי מצפון לעפרה מתנהלים חילופי אש עזים. אין נפגעים בקרב חיילינו.


