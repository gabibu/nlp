

החזית העממית מאיימת לתקוף את ישראל מדרום לבנון. איומים אלו הושמעו ע"י טלאל נאג'י מספר שניים בחזית העממית, בראיון לטלוויזיה הסעודית.

"יש ברשות חברינו נשק, רקטות, וארטילריה ארוכת-טווח, שיכולים לגרום לאבדות כבדות לכוחות הישראלים", הודיע סגן המזכ"ל של החזית העממית לתחנת הטלוויזיה MBC.

"אנחנו מחזיקים בעמדותינו בלבנון נשק שלא השתמשנו בו בשנים האחרונות. אבל כאשר חברינו מותקפים, זכותם להשתמש בנשק זה", הוסיף נאג'י, שדיבר מדמשק, בה שוכנים משרדיו של ראש הארגון אחמד ג'יבריל.

צבא לבנון עצר ביום ו' שישה מחבלים שברשותם היו סוללת רקטות גראד שהיו מוכנים לשיגור סמוך לכפר ראשיה בדרום-מזרח לבנון. יחידה של צבא לבנון כיתרה את החוליה, שהיתה חמושה ברובי סער קלצ'ניקוב, ואנשיה נכנעו אחרי חילופי אש קצרים.

המחבלים נעצרו לאחר שצבא דרום לבנון פתח ביום ה' במבצע סריקה רחב היקף באזור ערקוב, שבו השתתפו 150 עד 200 חיילים.

מבצע זה התחיל מיד אחרי ירי של 9 רקטות גראג לעבר תחנת מכ"ם ישראלית, הממוקמת בקצה הצפוני של אזור חוות שאבעה, על הגבול הלבנוני-ישראלי.


