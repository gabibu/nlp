

כמה שעות לאחר קריאתו של נשיא ארה"ב ג'ורג' בוש, במהלך מסיבת עיתונאים, לישראל לצאת מיד משטחי הרש"פ, התקיימה שיחה בינו לבין רה"מ שרון. רה"מ אמר לנשיא כי ישראל תעשה כל מאמץ להאיץ את מבצע "חומת מגן". "אנו פועלים בתנאים קשים בערים ובכפרים שיש בהם כלי נשק וחומרי חבלה רבים וכן מחבלים מזויינים מסביב", אמר שרון והוסיף כי "ישראל עושה כל מאמץ להוריד למינימום את האבידות האזרחיות וזהירות זו הופכת את הפעולה לארוכה יותר".

גורמים מדיניים אמרו בתגובה לדרישת הנשיא בוש כי צה"ל ייצא משטחי הרש"פ במהירות האפשרית. "כשיצאנו באופו חד צדדי בפעם האחרונה קיבלנו בתמורה עוד גלי טרור", אמרו, "עובדה שכעת, כשכוחות צה"ל נמצאים ביש"ע ישנם ימים שקטים לעומת השבועות האחרונים בהם קברנו כעשרים איש בממוצע. צה"ל ייצא ברגע שיווצרו התנאים לשם כך".

היועץ המדיני של רה"מ דני איילון ציין כי מבצע "חומת מגן" חשף את מנגנון הטרור העצום שהקימה הרש"פ, בהנהגתו של ערפאת. הוא הדגיש, כי ישראל אינה מתכוונת לכבוש את שטחי הרש"פ מחדש, וכוחות צה"ל ייצאו מהם ברוח החלטת מועצת הביטחון 1402. יציאת הכוחות תעשה לאחר שישראל תבטיח שהטרור לא ירים שוב את ראשו.

בישראל דורשים לקבל הפעם תמורה ברורה ומעשית עבור יציאת הכוחות משטחי הרש"פ.

בתוך כך החל מזכיר המדינה האמריקני קולין פאוול בביקור במזה"ת. הוא צפוי לבקר בסעודיה, מצרים, מרוקו, ירדן, ישראל וברש"פ. ההערכה היא שהוא יגיע לישראל רק ביום שישי.

דובר הבית הלבן ארי פליישר מסר כי לעת עתה אין בכוונתו של פאוול להיפגש עם ערפאת בביקורו. "פאוול מחכה להיפגש עם מנהיגים שפועלים להשגת שלום", ציין פליישר.

ברש"פ הגיבו בזעם על דברי פליישר. נביל שעת' דרש ממנהיגי מדינות ערב לבטל את פגישותיהם עם מזכיר המדינה פאוול, אם זה אכן יסרב להיפגש עם ערפאת.

לשאלת כתבים "באיזה צד נמצא ערפאת, איתנו או נגדנו?", אמר בוש כי מעולם לא האמין לערפאת. "הוא מעולם לא זכה באמוני. בנאומי (ביום חמישי) אמרתי, כי ערפאת לא מילא את הציפיות מהסכמי אוסלו. כדי לזכות באמוני, האיש חייב לעמוד בדיבורו, עליו לעמוד ולדבר בשפה הערבית, ברורה, ולגנות את מעשי הטרור. "ערפאת איכזב בהנהגתו. עד היום הוא לא הנהיג כפי שצריך היה", דברי בוש במסיבת העיתונאים.

היום דווח כי גורמים רשמיים במשרדי המשפטים והאוצר בארה"ב מטיחים האשמות אלו באלו בנוגע להקפאת הנכסים הפיננסיים של ארגוני הטרור. גורמים בוושינגטון אמרו כי הביורוקרטיה מסרבלת את הליכי ההקפאה. הלוס אנג'לס טיימס מדווח כי משרדי האוצר והמשפטים בארה"ב ממאנים להעביר מידע לצורך הקפאת הנכסים וזוכים למעט מאוד שיתוף פעולה מצד בעלות בריתה של ארה"ב, שהבטיחו לסייע במלחמה בטרור.

ארה"ב הקפיאה עד כה נכסים פיננסיים של ארגוני טרור בשיעור של יותר מ-100 מיליון דולר.


