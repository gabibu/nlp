

כניסת קבוצה של חברי פרלמנט מקפריסין שהגיעה היום לישראל כשבידה עצומות גינוי ל"אלימות בשטחי הרש"פ", נמנעה. חבריה נשלחו בטיסה בה באו, חזרה לקפריסין.

המשלחת היתה אמורה למסור את החלטת הפרלמנט הקפריסאי "המגנה את המתקפה הישראלית ביש"ע", קרי "מבצע 'חומת מגן' שהחל לאחר פיגועי ההתאבדות הקשים ששיאם היה בליל הסדר בנתניה.

חברת הפרלמנט הקפריסאי, הלני תאוכרוס טענה עם שובה לקפריסין על "יחס לא נאות ופגיעה קשה בפרלמנט של קפריסין מצד פקידים בנמל התעופה בן גוריון".

מפקד משטרת נתב"ג, ניצב משנה רפי פלד, אמר בתגובה כי אכן הכניסה לחברי המשלחת מקפריסין לא התאפשרה, מאחר והתברר כי הם 'מנועי כניסה' על פי החלטה של משרד הפנים, שאחראי על מתן אשרות הכניסה לארץ. "בהתאם להחלטה, לא אפשרנו לאנשים הללו להכנס לארץ והם שבו בטיסה הראשונה ובאותו מטוס שאיתו באו - בחזרה לקפריסין".

ניצב משנה פלד הוסיף כי חברי המשלחת לא קיבלו יחס מיוחד, אלא יחס כמו כל מנוע כניסה לישראל. על פי הכללים, הם המתינו לטיסה בחזרה לקפריסין ואכן הם הועלו עליה ונשלחו חזרה לארצם, אמר פלד.

