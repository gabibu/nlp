

רפי איתן שהיה ראש אגף מבצעים בשב"כ ויועץ ראש הממשלה ללוחמה בטרור עתר היום לבג"צ נגד מפכ"ל המשטרה רב ניצב שלמה אהרונישקי ונגד יאסר ערפאת. רפי איתן דורש בעתירה שהמשטרה תפתח בחקירה פלילית נגד יאסר ערפאת. זאת, משום שערפאת אחראי לפשעים חמורים נגד תושבי ישראל ובהם רצח 11 הספורטאים במינכן לפני 30 שנה, רצח אוטובוס הדמים בכביש החוף שבו נהרגו 36 אזרחים וארועי דמים נוספים.

איתן טוען בעתירה כי בתקופת הסכמי אוסלו השיב לו היועץ המשפטי לממשלה כי למדינה אין עניין לפתוח בחקירה. ביולי 2001 השיבה לו המשטרה, כי שאלת העמדתו לדין של ערפאת אינה פלילית אלא פוליטית מדינית.

איתן טוען בעתירה כי יש הוכחות חד-משמעיות שערפאת אחראי לפעולות טרור רבות, וכי הוא מממן אותן ומנחה את המחבלים.


