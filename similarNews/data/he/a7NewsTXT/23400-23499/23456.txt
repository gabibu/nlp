

הבוקר התראיין סגן השר לבטחון הפנים גדעון עזרא לתקשורת ואמר כי השב"כ צריך לפקוח עין על ארגוני השמאל משום שהם על סף בגידה והמצב עלול להעבירם על דעתם. לדעתו, יש בשמאל כאלה המסוגלים למסור לפלשתינים מידע רגיש, ובכלל זה עיתונאים.

עוד הוסיף עזרא כי המרחק בין הפגנה נגד צה"ל ועד לאפשרות בגידה אינו גדול.

את הדברים אמר עזרא בעקבות הקריאות שנשמעו במהלך הפגנת השמאל הקיצוני והערבים במוצאי שבת. המפגינים קראו קריאות קשות נגד הממשלה, רה"מ ושר הבטחון בפרט, בין היתר האשימו את השניים "בפשעי מלחמה".

הפגנה זו עוררה ביקורת קשה מצד הממשלה וגורמי הימין. לדבריהם זוהי שעת מלחמה ואסור להחליש את חיילי צה"ל בהפגנות כאלה.

עיקר הביקורת נסבה על קריאות ההסתה כנגד שר הבטחון, שנשמעו במשך זמן רב במהלך ההפגנה. בין היתר נשמעה הקריאה: "פואד, כמה ילדים פלשתינים הרגת".

יו"ר מרצ יוסי שריד וח"כ רן כהן, התכחשו לקריאות אלה וטענו נגד ח"כ בן-עזרא, כי מדובר בהאשמות שווא. ואולם, הקריאות הוקלטו על ידי כתב קול ישראל שהעיד כי הן נשמעו בקרבת הבימה במשך זמן רב. הקריאות שודרו ברשת ב'.

ח"כ רן כהן אמר בתגובה "אין להוציא מכלל חשבון שהקריאות הוקלטו קודם לכן בהפגנה קודמת".

