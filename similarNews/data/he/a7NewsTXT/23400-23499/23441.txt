

נשיא המדינה משה קצב אמר היום כי הוא אינו סבור שיש חילוקי דעות עם נשיא ארה"ב ג'ורג' בוש בעקבות דרישתו של הנשיא האמריקני מישראל להוציא את כוחות צה"ל משטחי הרש"פ.

הנשיא קצב אמר במהלך סיור כתבים בגן הארכיאולוגי שייחנך השבוע בבית הנשיא, כי גם הנשיא בוש רוצה בהפסקת הטרור והוא ביקש שכוחות צה"ל ייצאו משטחי הרשות הפלשתינית. ואמנם, לישראל אין כוונה להשאר באותם שטחים. "אם הטרור ייפסק מייד, נצא מייד", אמר קצב.

הנשיא קצב ציין כי מטרת המבצע של צה"ל היא אחת: להגן על אזרחי מדינת ישראל כדי שמראות הפיגוע במלון פארק בנתניה ופיגועים קשים אחרים שארעו בחודש מארס לא יחזרו על עצמם. "לא שיקול מדיני, לא שיקול פוליטי ולא לחץ בינלאומי, אלא רק השיקול של הגנה על אזרחי ישראל עומד לנגד עינינו", אמר קצב.

נשיא המדינה הביע שמחה על התרחבות הממשלה וקרא לכל הכוחות הפוליטיים, לרבות למר"צ, לשתף פעולה ולהצטרף לממשלה בשעת חירום זו.


