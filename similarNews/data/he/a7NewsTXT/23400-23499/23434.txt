

"לא הספקנו לצאת מהחדר, היתה עוד נפילה (של פגז) בבית של אח שלי השני. הפגיעה היתה במטבח. בזמן הזה בנו, בן ה-3, של אחי שמע את הנפילה וברח החוצה. אז נפל הפגז השני והוא נפגע מרסיסים בכל הגוף. הילד השני ואחותו שהיו על המרפסת כולם נפצעו. גם אבא נפצע ביד והבן שלי ברגל. יש לנו ילדים עם פחד גדול", כך סיפר יוסוף סלמאן, תושב הכפר רג'ר , שעל ביתו נורו פגזי החיזבאללה. שלושה ילדים ומבוגר, כולם בני משפחת סלמאן, הובאו במוצאי שבת לטיפול בבתי החולים רמב"ם בחיפה וזיו בצפת.

זו פעם הראשונה מאז שהחלו אנשי החיזבאללה לחמם את גבול הצפון, שירו פצצות קטיושה ומרגמה לעבר הגזרה המערבית.

צה"ל ציין כי מדובר באירוע חמור של פגיעה באוכלוסיה אזרחית. "ממשלת לבנון וסוריה הן האחראיות להסלמה במצב" נאמר בהודעת דובר צה"ל.

בעקבות נפילת הפצצות בכפר ביקרו בכפר נציגי יוניפי"ל ואנשי צה"ל, שבדקו את הנזק שנגרם בכפר.
"יש ברשות חברינו נשק, רקטות, וארטילריה ארוכת-טווח, שיכולים לגרום לאבדות כבדות לכוחות הישראלים", כך הודיע סגן המזכ"ל של החזית העממית לתחנת הטלוויזיה הסעודית MBC.

ביום חמישי מיד אחרי ירי של 9 רקטות לעבר תחנת מכ"ם ישראלית, הממוקמת בקצה הצפוני של אזור חוות שאבעה, על הגבול הלבנוני-ישראלי, פתח צבא דרום לבנון בסריקות באזור ערקוב. ביום שישי נלכדו על ידו שישה מחבלים שברשותם היו סוללת רקטות גראד שהיו מוכנים לשיגור סמוך לכפר ראשיה בדרום-מזרח לבנון. יחידה של צבא לבנון כיתרה את החוליה, שהיתה חמושה ברובי סער קלצ'ניקוב, ואנשיה נכנעו אחרי חילופי אש קצרים.

שר החוץ שמעון פרס שוחח במוצ"ש עם מזכ"ל האו"ם קופי אנאן והתריע פניו על הסכנה ואובדן השליטה בגבול הצפון, כתוצאה מפעילות החיזבאללה.

פרס ביקש את התערבותו האישית של אנאן, שהבטיח מצידו, כי יפעל בהקדם להביא להרגעת המצב. בשבוע שעבר קיים פרס שיחה באותו נושא עם אנאן ובעקבות אותה שיחה שוחח אנאן עם שליטי לבנון וסוריה שהבטיחו לו לנסות ולהביא להרגעת המצב בגבול הצפון.


