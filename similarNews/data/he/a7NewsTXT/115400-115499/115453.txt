

"רבות דובר על ההנהגה היהודית, הנהגת היודנראט, אבל אין ביטוי לסוגיות האמוניות וההלכתיות שהטרידו את היהודים בשואה. כמעט שלא חוקרים את הנושא", אומר דוקטור חיים שלם המתייחס לכנס עיון העוסק בסוגיות הללו.

בימים אלה מקיימת המכללה בבית וגן בירושלים כנס "סוגיות ודילמות בימי השואה" קורס המיועד לרבנים, משפטנים ואנשי חינוך וכולל ארבעה מפגשים בהם מעבירים מרצים שונים, אנשי אקדמיה ואנשי רוח, הרצאות במגוון נושאים תוך התמקדות בחיים הדתיים והאמוניים של היהודים בתקופת השואה.

יוזמות הכנס הם הגב' אסתר פרבשטיין והגב' דבורה מאן. והעומד מאחורי הארגון הוא הד"ר חיים שלם.

"אנחנו רוצים לדעת באופן כללי דברים על ההנהגה הרבנית בגטו" אומר ד"ר שלם לכתבנו עודד שטרן, "רבות דובר על ההנהגה היהודית, ההנהגה של היודנראט, אבל באף מקום לא נותנים ביטוי לסוגיות האמוניות וההלכתיות שהטרידו את היהודים בשואה, לא לומדים על זה וכמעט שלא חוקרים את הנושא".

"בימי העיון במכללה ננסה להבין מה עבר על יהודי הגטו מבחינה הלכתית, מוסרית ודתית, אילו סוגיות הלכתיות ודילמות מוסריות העסיקו אותם, והיו המון כאלה. על מה התלבטו הרבנים בגטו? תשובות לכך לא תקבל במלואן ביד ושם".

המרצים הם רבנים, אקדמאים, ניצולי שואה או שלשתם ביחד, כמו הרב סיני אדלר, ניצול אושויץ, שירצה בנושא: "אמונה בצל צלמוות". עוד מהנושאים שיועלו במהלך ימי העיון, החינוך היהודי והדתי בימי השואה, סוגיות אמוניות בקרב היהודים בגטו, מבט הלכתי על ההתאבדות בתקופת השואה, מבט
רפואי הלכתי ומוסרי על שימוש בתוצאות מחקרי הנאצים ועוד נושאים רבים ומגוונים.

