

אבי פרחן מאלי סיני אומר כי מתנהלת לוחמה פסיכולוגית סביב ישובי צפון הרצועה וכי בניגוד לפרסומים, הם ממשיכים לבנות ולפתח. לדבריו הצבא לא יוכל נפשית להוציא אנשים מבתיהם.

אבי פרחן, תושב אלי סיני אומר כי בניגוד ל'ידיעות' לפיהן 426 משפחות מצפון הרצועה עומדות לחתום על הסכם לקבלת פיצויים, הם דווקא ממשיכים לבנות ולפתח. פרחן מביע את צערו כי דווקא ישובי צפון הרצועה מנוצלים לצרכי לוחמה פסיכולוגית. צפון הרצועה הוא אומר, בראיון לערוץ 7, הוא גוש התיישבות יהודי נטו, ללא ערבים, המצוי בשטח המפורז, שטח ההפקר שהיה בידי האו"ם. הגוש מופרד מרצועת עזה על ידי גדר המערכת ולמעשה מדובר בגוש ישובים החולש על תחנת הכח הגדולה ביותר בארץ, תחנת רוטנברג, ועל מקורות האנרגיה הסמוכים לה.

פרחן מוסיף כי שורה של אישים הביעו את דעתם נגד נסיגה מישובי צפון הרצועה. "עמי אילון אמר שהנסיגה משם היא טעות קשה שאין לה הצדקה דמוקרטית ובטחונית. עוזי דיין אמר שהנסיגה משם היא טעות בטחונית שתקרב את הקסאמים לאשקלון, וטעות מדינית בחזרה לקוי 67 ללא תמורה".
לדברי פרחן אם הגוש ייפול, גם גם הגושים האחרים: אריאל, גוש עציון, יפלו אחריו.

הוא מביע את צערו על אותן משפחות שחתמו מדובר לדבריו במשפחות שבין כה וכה לא היו מחזיקות כאן מעמד ועתה יתרחש פשוט מהלך של "חילופי אוכלוסין של יהודים ביהודים אחרים, שיבואו".
פרחן מוסיף כי ראש עירית אשקלון בילה באלי סיני בשבת ועסק בנסיון לשכנע את התושבים לעבור לאשקלון, אך נכשל בהשגת מטרתו ו"יצא מפה בפנים נפולות". המשפחות בצפון הרצועה חזקות, אומר פרחן.

"נסיוני מימית מלמד שהצבא לא יוכל נפשית להוציא אנשים מהבית שלהם", אומר פרחן לדבריו אין דומה הדיבור על גירוש למצב שבו נכנסים לביתו של אדם ורואים את השטיח על הרצפה את הוילונות ואת הריהוט. "אם תושבי גוש קטיף ינהגו כמו שנהגנו בימית- לא ניתן יהיה נפשית ומוסרית לפנות אותנו, זה לא יקרה".

בימים הקרובים תחנוך משפחת פרחן מסעדה באלי סיני ובטקס חנוכת המסעדה יופיע הזמר אריאל זילבר.
