

בקבלת פנים לשגרירה החדש של הודו, ארון קומר סינג, העריך נשיא לשכת המסחר ישראל-אסיה, אמיר חייק, כי ניתן להכפיל את הסחר ההדדי עם הודו תוך ארבע שנים ולהעמידו על כ-5 מיליארד דולר.


חייק הדגיש, כי אסיה מהווה כבר מזה מספר שנים גוש סחר מרכזי של ישראל. המדינות שהיקף הסחר עימן גדל באופן המרשים ביותר הן הודו וסין, המהוות כיום מחצית מסך הסחר שלנו עם יבשת זו. במהלך עשרים השנים האחרונות לא רק שהיקף הסחר גדל מאוד, אלא שגם מיגוון המוצרים הנסחרים התרחב ביותר. אם בעבר התבסס היצוא של ישראל לאסיה בעיקר על ענפי הכימיה והיהלומים, הרי כיום התרחב ועלה במיוחד היצוא של מוצרים עתירי טכנולוגיה, שבהם מרכיב הערך המוסף גבוה יחסית. חייק ציין, כי נתונים אלה אינם כוללים יצוא ביטחוני, שאף הוא צמח בשיעורים גבוהים מאוד בתקופה זו.

נשיא התאחדות התעשיינים, שרגא ברוש, ציין בקבלת הפנים, כי הסחר ההדדי בין ישראל להודו גדל בצורה דרמטית מאז חידוש היחסים בין שתי המדינות בשנת 1992 ועלה מ-200 מיליון דולר לכ-2.2 מיליארד דולר, לא כולל ייצוא ביטחוני. ברוש העריך כי היעד של ארבעה מיליארד דולר סחר הדדי בין שתי המדינות הוא בר השגה, תוך שלוש עד ארבע שנים.

שגריר הודו בישראל, ארון קומר סינג , אמר כי ייפעל לחיזוק הקשרים ארוכי הטווח בין שתי המדינות, תוך דגש מיוחד על שיתוף פעולה בתחומי המדע והטכנולוגיה. הוא מסר על הקמתן של חמש קבוצות עבודה משותפות לישראל ולהודו בתחומים שונים כגון ביוטכנולוגיה ואנרגיה, אשר יפעלו להידוק הקשרים הכלכליים בין שתי המדינות, וכן מסר על הקמת קרן להשקעות הדדיות.
(ש)
