

ראש עיריית ירושלים: "הממשלה מתנתקת לא רק מגוש קטיף אלא גם מירושלים". לופוליאנסקי מתריע: הממשלה מתעלמת מהאיום הדמוגרפי בבירה. בעוד עשור יהיה רוב ערבי בירושלים.

ראש עיריית ירושלים, אורי לופוליאנסקי, מביע דאגה רבה לנוכח התחזית הדמוגרפית בבירה לפיה בעשור הבא יעלה מספר תושביה הערביים של ירושלים על תושביה היהודים.

בראיון מיוחד לירחון החרדי "שערים" דיבר לופוליאנסקי בגלוי על חששותיו לעתידה של בירת ישראל ועל מורת רוחו מהיחס של ממשלת ישראל לבעיות שהעלה בפניה, או ליתר דיוק חוסר היחס וחוסר האכפתיות שגילתה הממשלה כלפי ירושלים.

בכותרת הראיון הובא ציטוט מדברי לופוליאנסקי: "הממשלה מתנתקת לא רק מגוש קטיף אלא גם מירושלים".

לופוליאנסקי אמר כי הוא בהחלט חרד לגבי הבעיה הדמוגרפית בעיר והוא אף שיתף את ראש הממשלה וחברי הכנסת בחששותיו נוכח עזיבת הצעירים את העיר הגורמת לכך שבעוד 12   14 שנה יהיה בירושלים רוב ערבי, אך לדבריו "נוצר מצב שהממשלה לא מתעניינת ולא מתערבת כלל בנעשה. לממשלה כבר לא איכפת מהעיר הזו שהיא לא רק בירת מדינת ישראל אלא בירת העם היהודי כולו".

עוד אומר ראש עיריית ירושלים כי הוא ניסה לעניין את הממשלה בדרכים להשארת הצעירים בירושלים שיש בה הכל, מוסדות חינוכיים, ישיבות, מרכזי בילוי וכו'. בין השאר על ידי הוזלת הדיור בה והטבות מיוחדות כגון משכנתא בתנאים מועדפים והנחות במחירי פיתוח הקרקע, "אני שמח על פריחתן של ערים נוספות בישראל" אמר לפוליאנסקי, "אך זה לא יכול לבוא על חשבון הבעיה הדמוגרפית של ירושלים, פניתי לממשלה והתחננתי בואו נעשה את זה עכשיו, לפחות לתקופה מסוימת, ניתן הטבות
שלאנשים יהיה מוטיבציה לחיות בירושלים, אך לצערי אני מגלה חוסר אכפתיות שאני נדהם ממנו".

לשאלת כתב הירחון "שערים" האם חסרה השקעה של הממשלה גם במקומות אחרים או שרק בירושלים בולט חוסר האכפתיות ענה לופוליאנסקי כי הממשלה משקיעה עשרות ומאות מליוני שקלים בכפרים ערביים במטרה שיצביעו לדבר כזה או אחר, ועוד 700 מליון שקלים שקיבלה שינוי על מנת להסדיר נושאי תרבות שונים ואין צורך לדבר על המיליארדים שמשקיעה הממשלה בתכנית ההתנתקות. אך בכל מה שקשור לירושלים ידה של הממשלה קפוצה לחלוטין.

לדברי לפוליאנסקי אפילו קודמו לתפקיד, שר התמ"ת וסגן ראש הממשלה אהוד אולמרט, מזניח את עיר הבירה שהוא עצמו עמד בראשה בעבר, אבל עכשיו, ממרום משרדו כאחד מדמויות המפתח של הממשלה, הוא כנראה עסוק בדברים "חשובים" יותר: "לצערי על אף שיש דיבורים מאד יפים ומאד נחמדים, הטענה היא שאין להם, לא מעבירים להם והם לא יכולים לתת. הסיפורים שאנחנו מכירים...
לצערי אין התחשבות בעניין ירושלים".

"יכול להיות שהם חושבים שאפילו לא צריך לעשות את ההשתדלות" מוסיף לופוליאנסקי בראיון, "או שהם חושבים שיררושלים, עיר הקודש, מיותרת למדינת ישראל. אם כך, אז שיקומו בבקשה ויכריזו על כך".

כתבנו עודד שטרן מוסר כי הראיון המלא פורסם בגליון אייר תשס"ה של הירחון החרדי החדש "שערים".



