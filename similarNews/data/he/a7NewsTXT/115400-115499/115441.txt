

שר הפנים הכריז על שלוש שמורות טבע נוספות ב-ראש העין, תל-חי והר מירון. כחלק ממדיניות משרד הפנים לקיצור הליכי הכרזה על שמורות טבע וגנים לאומיים, חתם שר הפנים על הכרזת שני גנים לאומיים ושמורת טבע.

שר הפנים אופיר פז-פינס, חתם על הכרזתם של שני גנים לאומיים ושמורת טבע באיזור ראש העין, בגן לאומי תל-חי ובהר מירון.

ההכרזה הינה המשך למדיניות משרד הפנים הפועל לזרז את הליכי ההכרזה על שמורות טבע וגנים לאומיים אשר במסגרתה הוכרזו מאז מרץ 2005 סה"כ - שבע שמורות טבע וגנים לאומיים בכל חלקי הארץ (מצ"ב הודעות לעיתונות).

2 הגנים הלאומיים ושמורת הטבע שנחתמו על ידי השר פז-פינס הם:

גן לאומי תל חי   גן לאומי בשטח של 513 דונם, הכולל את החצר ההיסטורית של הישוב תל חי, אשר הוכשרה כמוזיאון ומרכז הדרכה ואת סביבתה, לרבות יער המשמש לנופש פעיל וגן פסלים.

גן לאומי מגדל צדק (אפק)   הרחבת שטח הגן הלאומי הקיים, הכולל את המצודה העתיקה "מגדל אפק", בתחום שיפוטה של עיריית ראש העין. ההכרזה התאפשרה לאחר חתימת הסכם הבנות בין רשות שמורות הטבע והגנים הלאומיים לבין עיריית ראש העין לפני כחודשיים.

הרחבת שמורת טבע הר מירון   הרחבה לשמורת הטבע הקיימת, לאורך נחל שמאי - שטח נוף פראי המאופיין במדרונות תלולים ומצוקיים ובחורש ים תיכוני סבוך והמשמש ציר מעבר לחיות בר רבות.

"ההכרזה על שכיות החמדה של ארץ ישראל כעל שמורות טבע, מוציאה אותן אל מחוץ לתחומי הבנייה והפיתוח ומבטיחה את שימורן לטובת הדורות הבאים", אמר שר הפנים אופיר פינס-פז והוסיף כי בכוונתו לחתום בקרוב על הכרזתן של שמורות טבע נוספות שנמצאות כבר בהליכי אישור מתקדמים.
(ש)
