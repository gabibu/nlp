

נשיא המדינה, מר משה קצב, ורעייתו, הגב' גילה, קיבלו הבוקר במשכנם את פניהם של נשיא מיקרונזיה, מר ג'וזף ג'יי אורוסמאל, ורעייתו, הגב' אולניה לאטליילאם.

הנשיא קצב ורעייתו קיבלו את אורחיהם בטקס ממלכתי מלא, שבמהלכו סקרו הנשיאים את משמר הכבוד של צה"ל, כשברקע ניגנה תזמורת צה"ל את ההמנונים של שתי המדינות.

במשלחת המלווה את נשיא מיקרונזיה השתתפו יו"ר הפרלמנט, סגן שר החוץ ושגריר מיקרונזיה בוושינגטון המואמן לישראל.

בדברי הברכה בטקס קבלת הפנים, פנה הנשיא קצב לאורחו ואמר "מדינתך הפגינה ומפגינה חברות אמיתית על פני שנים רבות והעם בישראל מעריך זאת. אנו מצפים כי נמשיך לפתח את היחסים הבילטרליים בין שתי המדינות ונמשיך לשתף פעולה בזירה הבינלאומית לטובת שני העמים שלנו".

הנשיא המיקרונזי הודה לנשיא קצב על קבלת הפנים החמה ואמר כי שתי המדינות חולקות ערכים משותפים. כן הביע הערכה על התמיכה והסיוע שמעניקה ישראל לארצו בתחומים רבים ובעיקר בתחומי הרפואה והחקלאות.

נשיא מיקרונזיה סיפר על המצב בארצו ועל היחסים עם המדינות השכנות, והוסיף כי ישראל יכולה לסמוך על ידידותה של ארצו וכי מיקרונזיה מעוניינת לקדם את היחסים עם ישראל.
(ש)
