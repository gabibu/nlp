

14 ח"כ הנמנים על קבוצת נאמני הליכוד הניחו על שולחן הכנסת הצעת חוק להכיר בגושי התיישבות ביו"ש. מטרת החוק: "לממש את אחת מהתועלות הגדולות של תכנית ההתנתקות - שימור גושי ההתיישבות".

ארבעה עשר חברי הכנסת של הליכוד המכונים נאמני הליכוד, הניחו על שולחן הכנסת הצעת חוק להכרה בגושי ההתיישבות היהודית ברחבי יהודה ושומרון. כך מוסר כתבנו בכנסת אריאל כהנא.

מטרת החוק היא "לממש את אחת מהתועלות הגדולות של תכנית ההתנתקות - שימור גושי ההתיישבות". הגושים שבהם מבקש החוק להכיר הם: גוש אריאל הכולל את העיר עצמה ואת היישובים, רבבה, קרית נטפים, ברקן, ברוכין, עלי זהב, פדואל, בית אריה, עופרים, שערי תקוה, עץ אפרים, אלקנה ואורנית. גוש קרית ספר - הכולל בנוסף ליישוב את מתתיהו, חשמונאים, מבוא חורון, טלמון, דולב, נריה , חורש ירון וחרשה. גוש מעלה אדומים הכולל בנוסף לעיר את קידר, עלמון, נופי פרת, כפר אדומים, אלון, מצפה יריחו ואדם. כמו כן כולל החוק את גוש עציון, בקעת הירדן, גבעת זאב וגבעון.

החוק קובע כי באזורים אלה יחולו המשפט והמנהל של מדינת ישראל וכי לא תוקם ולא תוכר בהם כל ישות מדינית אחרת.

בדברי ההסבר לחוק כותבים הח"כים כי "בתכנית ההתנתקות מוותרת ישראל על חלקים מסויימים משטחי יהודה ושומרון, על מנת לחזק את מעמדה בחלקים אחרים. החוק נועד לקבע את מעמדה של ישראל בגוש ההתיישבות כדי לממש את התועלת המדינית מההתנתקות".

יצויין כי החוק משמיט רבים מהיישובים המוכרים ביו"ש ביניהם יושבי גב ההר: אלון מורה, יצהר, ברכה ואיתמר, ומרכז בנימין: בית אל עפרה שילה, כוכב השחר ועוד. ביחס אליהם נכתב בדברי ההסבר לחוק כי "אין בהצעה זו כדי לוותר על אזורים שאינם כלולים בה".
