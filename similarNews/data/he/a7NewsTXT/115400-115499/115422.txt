

ראש עירית אשקלון, רוני מהצרי, נכשל במאמציו לשכנע תושבים מאלי סיני לעבור להתגורר בעירו. אבי פרחן לערוץ 7: הישובים יישארו על כנם. בימים הקרובים אפתח מסעדה חדשה בחוף דוגית.

מהצרי בילה את השבת באלי סיני, אחד הישובים אותם מייעד ראש הממשלה לעקירה במסגרת תכנית ההתנתקות. מהצרי שוחח ארוכות עם תושבי הישוב תוך שהוא מציג בפניהם את היערכותה של עירו לקליטת עקורי ההתנתקות אולם התשובה שקיבל מהתושבים איכזבה אותו. התושבים סירבו לקבל את הצעתו הנדיבה.

כתבנו אריאל כהנא מדווח כי באשקלון מתוכננת לקום שכונה לעקורי חוף עזה, ועד כה התעניינו באפשרות המגורים שם כמה עשרות משפחות מניסנית. אבי פרחן, ממייסדי אלי סיני, שב והביע היום בטחון באפשרות שכל ישובי חוף עזה יישארו על כנם.

מנסיונו כתושב ימית לשעבר, אמר פרחן לערוץ 7, הוא יודע שחיילים אינם מסוגלים נפשית לעקור מבתיהם אנשים המוסיפים לנהל שיגרת חיים בביתם המקורי. ואולם, פרחן הבהיר כי תנאי לכך הוא שלא ינוהל כל משא ומתן עם השלטונות על מקום ישוב חלופי. פרחן פנה בקריאה לראשי מועצת חוף עזה, אבנר שמעוני ויצחק אליה, באומרו: "מי שנאבק על ביתו לא מכין לעצמו עורף בהרצליה פיתוח". בימים הקרובים יחנוך פרחן מסעדה חדשה בחוף דוגית.
