

בדיון מהיר של ועדת הכלכלה על ניתוקי חשמל לחייבים והחזר לציבור עבור כספים שנגבו שלא כדין תקף יושב ראש הוועדה חבר הכנסת אמנון כהן בחריפות את חברת החשמל והגדיר אותה "פיאודל הנוגש באריסיו".

חבר הכנסת אמנון כהן אמר ש"חברת החשמל נוהגת כפיאודל הנוגש באריסים. כשהיא משאירה בעלטה חייבים מעוטי אמצעים, בעוד חבריה מבזבזים כפול מצריכת החשמל הממוצעת, חינם אין כסף".

כתבנו בכנסת אריאל כהנא מדווח כי במהלך הדיון הועדה דיווח האשים יושב ראש הרשות לשירותים ציבוריים-חשמל, דוד אסוס, את חברת החשמל בכך שגבתה שלא כחוק מהציבור סכום של למעלה ממיליארד שקלים. לדבריו, חברת החשמל מסרבת להחזיר את הכספים שהלקחו שלא כדין לציבור הצרכנים.

לדברי ח"כ כהן, הפרסומים האחרונים בתקשורת מוכיחים כי מונופול חברת החשמל חייב להסתיים ויש להגביר את הפיקוח על פעולותיה, ויפה שעה אחת קודם. "ועדת הכלכלה בראשותי נלחמה על שמירת עצמאותה של רשות החשמל כמגנה על האינטרסים של הצרכנים ותמשיך לעשות כן ללא רתיעה מכוחם והשפעתם של העובדים ובעלי אינטרסים אחרים. חוסר הצדק והשוויון כאן זועקים לשמיים, ולא אשקוט עד שכל בית בישראל יואר, ללא קשר למצבו הכלכלי או מקום עבודתו", הוסיף ח"כ כהן.

