

שני סטודנטים בטכניון אשר פיתחו הגנה בלתי ניתנת לפיצוח בפני פריצה לתוכנות, זכו בפרס הראשון בתחרות היזמות "ביזטק" בטכניון.

למקום השני הגיע הדוקטורנט אלעד ברקן, אשר פיתח טלפון אלחוטי ללא מיגבלת טווח. למקום השלישי הגיעה קבוצה אשר פיתחה שיטה למיקוד גלי הקול.

מהטכניון נמסר הסטודנטים ירון בן שושן ויאיר קורן (בתצלום) הקימו את חברת "אפרוטקט", המציעה את ההגנה לתוכנות. בשיטתם ניתן להוציא קטע קוד חיוני מהתוכנה בלי לפגוע בביצועיה, ולהציבו בשרת מאובטח. לדבריהם הדבר מונע לחלוטין פריצה לתוכנה והעתקה שלה. שווי השוק של שיטתם מוערך בחצי מיליארד דולר, בשוק עולמי הסובל ממכת העתקות פירטיות.

דוקטורנט הטכניון אלעד ברקן, אשר התפרסם בזמנו כאשר הצליח לפצח את קוד הרשת הסלולרית GSM, הגיע, כאמור, למקום השני בתחרות. חברת "אקסיופאה" אשר הקים ביחד עם אביו מוטי, מציעה טלפון אלחוטי ללא מיגבלת טווח. לדברי הממציאים, ניתן יהיה לקחת את הטלפון האלחוטי הביתי לעבודה ואף לחו"ל, ולדבר מכל מקום בעולם בעלות של שיחה מקומית אחת, על גבי רשת האינטרנט.
עמית ברזילי, דוד זלוטניק וד"ר צבי זלוטניק פיתחו מערכת שידור וקליטה כיווניים, שתאפשר, בין השאר, צפיה והאזנה לטלויזיה על ידי אדם אחד, כאשר סביבו יושבים אנשים נוספים שלא ישמעו דבר. קבוצה זו, "די-סטרט", הגיעה למקום השלישי.

ועדת השיפוט לשלב חצי-הגמר בתחרות כללה בכירים מהזירה העסקית בישראל, כמו ד"ר אד מלבסקי (ג'מיני), זהר גנדלר (חממת הטכניון), משה שחף (ורטקס), אסיף שטופמן (חממת ניות) ופרופ' עוזי דה-האן מהפקולטה להנדסת תעשייה וניהול בטכניון.

יצויין כי יותר ממאה תכניות עסקיות הוגשו לתחרות, הראשונה מסוגה בישראל, שנערכה ביוזמת הסטודנטים מפורום "טקיה" בטכניון.

בתמונה: הזוכים במקום הראשון: יאיר קורן (מימין) וירון בן שושן (משמאל)
(ש)
