

ח"כ אליעזר כהן (צ'יטה) שולל את הפרסומים לפיהם הצעת החוק שלו נועדה לפגוע בסיכוייה של השופטת דורית בייניש להתמנות לנשיאת בית המשפט העליון.

על פי הנוהל כיום, לאחר סיום תפקידו של נשיא בית המשפט העליון נבחר למלא את מקומו השופט הותיק ביותר בבית המשפט. מתוקף הנוהל הזה תתמנה השופטת דורית בייניש לנשיאת בית המשפט העליון לאחר פרישתו של אהרון ברק בעוד מספר חדשים.

על פי הצעת החוק, אותה הגישו חברי הכנסת אליעזר כהן, מכאל נודלמן ויורי שטרן, לא שנות הוותק יקבעו את נשיא בית המשפט העליון אלא וועדה מיוחדת בראשות שר המשפטים היא שתחליט על השופט או השופטת. נוהל כזה בוודאי יפגע קשות בסיכוייה של השופטת דורית בייניש להיות הנשיאה הבאה.

ח"כ אליעזר כהן (צ'יטה) אומר כי אין בהצעת החוק הזו שום כוונה לפגוע בשופטת בייניש, "האם אצלכם בערוץ 7 העיתונאי הכי וותיק הוא גם העיתונאי הכי טוב?" שאל את כתבנו עודד שטרן.

"בית המשפט העליון הוא הגוף החשוב ביותר במדינת ישראל, אי אפשר לבחור את הנשיא של הגוף החשוב הזה על ידי שנות וותק בלבד, הנשיא צריך להיות השופט הכי מתאים והכי טוב, ולא מספיק שיהיה הכי וותיק", אומר כהן.

"בית המשפט העליון היום מפרש את החוקה של הכנסת, הוא קובע את סדר היום כאן במדינה, היום הוא מורה למדינה איזה בית להרוס ואיזה לא ומחר הוא יורה לאזרח הקטן איזו גבינה לקנות במכולת ובאיזה מחיר, לכן לא יכול להיות שהנשיא יתמנה ללא דיונים רציניים על פי שנות הוותק שלו בלבד".

"זה בכלל לא נכון שהצעת החוק הזו נועדה לפגוע בדורית בייניש, ממש לא, אין לי שום דבר נגד דורית בייניש, זו לדעתי הדרך הנכונה לבחור את נשיא בית המשפט העליון. זה הכל", דברי חבר הכנסת כהן.
