

היום צפוי להסתיים מעצרן של בנות המאבק בהתנתקות, מעצר שהצליח לקומם על מערכת המשפט את תומכי ההתנתקות כמו גם מתנגדיה שכן בימי המעצר נרמסו לדעת רבים זכויותיהן האזרחיות של הבנות.

המדינה הסכימה לבקשת עורכת הדין חדוה שפירא, פרקליטת 'האיחוד הלאומי' להקל בתנאי השחרור של הבנות העצורות מעל חודש ימים בכלא מעשייהו, מאז חסימות הכבישים במבצע "ניסוי כלים" הראשון. היום (שני) הן צפויות להשתחרר בתחנת המשטרה אריאל בשעה 11:00 בבוקר.
אמש הסתיימה הפגישה בין עורכת הדין שפירא לבין סגן פרקליט המדינה עורך הדין שי ניצן, ראש המחלקה לעניינים פליליים במחוז המרכז - זמירה גולדנר, התובעת עוה"ד איה גורצקי והורי הנערות.

באיחוד הלאומי מציינים כי בין הצדדים סוכם ש"הבנות לא תשוחררנה בתנאים מגבילים מחמירים של מעצר יישוב עד תום ההליכים, אלא רק ייאסר עליהן להיכנס למחוז דן ות"א וכן להימנע מלהשתתף בהפגנות ובחסימת כבישים. יחד עם זאת, מותר להן לחלק סרטים כתומים בצמתים ולהביע מחאה בדרכים נוספות כמו כתיבת מאמרים וכדומה".

כתבתנו רותי אברהם מוסרת כי בהודעת הפרקליטות נמסר ש"בשים לב לנסיבות העניין, תקופת המעצר הממושכת וגילן הצעיר של הילדות, סוכם בפגישה כי בבוקר תוגש לבית המשפט בקשה, בהסכמה, לשחרר את הילדות בתנאים מגבילים לפיהם ייאסר עליהן להיכנס לאזור מחוזות תל-אביב והמרכז ובנוסף ייאסר עליהן להשתתף בכל התקהלות, התפרעות או חסימת צירים שהיא בכל רחבי הארץ. ההורים התחייבו לערוב באמצעות הפקדה כספית ובאמצעות חתימה, לכך שהקטינות יקיימו את תנאי שחרורן".

ההחלטה להקל על תנאי השחרור נבעה לטענת הפרקליטות מדאגה לטובת הילדות "ומתוך גישה רגישה וראויה בכל הנוגע לילדות הנמצאות תקופה ממושכת בתנאי מעצר קשים". בפרקליטות מציינים עוד כי הורי הבנות הסכימו כי הן "לא ישובו למעגל המעשים הבלתי חוקיים ובכלל זה ביצוע חסימות והתפרעות".

אביהן של שתיים מהקטינות שהשתחררו, יגאל, אומר ביומן ערוץ 7 כי הן חתמו על התחייבות לא להיכנס לאזור גוש דן ולא להשתתף בחסימות עד לאחר סיום משפטן. "תנאים כאלו מקובלים עליהן והיו מקובלים עליהן כל הזמן. לא היה מקובל עליהן שיחמירו עליהן יותר מהאופן בו מגבילים פושעים חמורים בהרבה: לדוגמא, מנכ"לין חשובים שנחקרו בפרשת הסוס הטרויאני, נשלחו למעצר בית של חמישה ימים בלבד. חבורת תיכוניסטים מכפר סבא שעסקו בזיוף כספים בקנה מידה של מיליונים, נשלחו גם הם רק לימים ספורים של מעצר בית. והן בך הכל חסמו כביש לעשרים דקות, וגזרו עליהן מעצר עד תום ההליכים. הבנות לא הסכימו להשתחרר בתנאים כאלו והתחננו מההורים שלא לחתום. בעקבות לחץ תקשורתי בפרשה, הפרקליטות הבינה שהיא לא נראית טוב, ולכן אתמול נפגשנו אנחנו, עם עו"ד שלנו מטעם האיחוד הלאומי, מול המשנה לפרקליט המדינה, שי ניצן עם עוד סוללה של אנשי פרקליטות. היה לנו מו"מ לא קל ובסוף סוכם על תנאי השחרור הללו, אנחנו בתחושת ניצחון. במהלך התקופה הזו הבטתי על עצמי הרבה בראי תוך ביקורת עצמית, הרגשתי שאולי מה שאנו עושים לא מוסרי, שצריך לחתום ולשחרר את הבנות, אולי אני עושה טעות. היו רגעים לא קלים. כל הזמן שאלתי את הבנות אם הן רוצות שנחתום והן ישתחררו. הן התחננו- אל תחתמו בתנאים כאלו. אנו חזקות, נחזיק מעמד, יכולות להמשיך. הן חשות כחלק מהמאבק בתכנית הזו, ואומרות שלא יתכן שהן יחפשו חיים קלים ולהשתחרר מהר בזמן שקורה תכנית כזו".

יגאל אומר כי בנותיו לא ישתתפו בחסימות הקרובות עד תום משפטן: "הן נתנו דברתן לבית המשפט ויעמדו בה. המשפט כבר החל ואני מקווה שיסתיים תוך חודש. בינתיים הן תשתתפנה בפעולות המחאה האחרות".

(ש)
