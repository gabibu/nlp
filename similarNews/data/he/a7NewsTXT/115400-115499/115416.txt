

"התקשורת משקרת ומתנהגת כמו עדר פילים. היא אלופת המניפולציות בכל מה שקשור למתנחלים", דברי כתב ערוץ 10 בכנס הרשות השניה שעסק בסיקור התקשורתי של תכנית ההתנתקות.

כנס בנושאי תקשורת והתנתקות שהתקיים אתמול בירושלים מטעם הרשות השניה, עמד בסימן של ביקורת נוקבת ביותר על התנהלות התקשורת בסוגיה זו.

רוב הדוברים האשימו את עיתונאי ישראל בסיקור מעוות של הליך ההתנתקות ובעוינות קשה כלפי המתנחלים. כתב ערוץ 10, ינון מגל, אמר ביום העיון כי "התקשורת משקרת ומתנהגת כמו עדר פילים. היא אלופת המניפולציות בכל מה שקשור למתנחלים".

כתבנו אריאל כהנא מדווח כי עוד טען מגל ואמר כי לעתים המלל שמלווה כתבות בחדשות הערוצים השונים הפוך במאה ושמונים מעלות ממה שרואים על המסך. כך, למשל, כאשר הראו מאבטחים הודפים בכוח מפגיני ימין באזכרה לאברהם "יאיר" שטרן, הסביר הקריין כי המפגינים הם אלה שתקפו את המאבטחים. מגל הזהיר כי הסיקור העוין, והתחושה שגם במערכת המשפט אין כל סיכוי לצדק עם המתנחלים, עלולה לגרור תגובות קשות ביום פקודה.

