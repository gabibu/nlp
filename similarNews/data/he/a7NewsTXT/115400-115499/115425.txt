

ועדת הכלכלה אישרה הבוקר לקריאה ראשונה את הצעת החוק של ח"כ אמנון כהן, המחייבת לסמן מחיר גם על מזון הנמכר בתפזורת או במשקל.

על פי הצעת החוק של יו"ר ועדת הכלכלה חבר הכנסת אמנון כהן, יצטרכו המשווקים לפרסם על המוצרים הנמכרים בתפזורת לא רק מחיר אלא גם תאריך אחרון לשיווק ותאריך אחרון לשימוש.

בוועדת הכלכלה מציינים כי עד היום, גבינה, בשר, זיתים ומוצרים נוספים הנמכרים ללא אריזת היצרן, נמסרו לצרכן ללא תאריך תפוגה.

לדברי חבר הכנסת כהן, למרות העלויות הכרוכות ביישום החוק לרשתות השיווק ובעלי המרכולים, בראש וראשונה עומדת לנגד עיניו טובת הצרכן. ח"כ כהן אמר כי נדרש לסוגייה בעת שכיהן כיו"ר הוועדה לפניות הציבור, אליה פנו צרכנים רבים בתלונה על נזק בריאותי שנגרם להם בשל אכילת מוצר מקולקל שלא ידעו כי פג תוקפו. "שנתיים המתנו לתקנות המובטחות בעניין ממשרד הבריאות, אך שוב נוכחתי לדעת כי הרשות המבצעת פועלת רק תחת לחץ חקיקה. החוק יעלה למליאה לקריאה ראשונה ויוקפא לאחר מכן רק אם יגיעו לידי תקנות תקפות של משרד הבריאות, שיחיבו ציון תאריך תפוגה של המוצרים", אמר כהן.
(ש)

