

סגן יו"ר הליכוד העולמי לשעבר דורש לפתוח בחקירה מקפת של ראש הממשלה שרון, בעקבות הגילויים בספרם של רביב דרוקר ועופר שלח 'בומרנג'. בראיון לערוץ 7 הוא מאשים "שרון מנסה להשתלט על נכסי העם היהודי".

"הקול של כל אלה הצלולים - המתנגדים - לא נשמע כראוי בתוך יהדות ארה"ב ויש כאן הרגשה כאילו שרון הוא המושיע של ישראל כי הוא הגנרל הגדול שיודע מה שעושה. גם אם תסתכל על החוזק אתה צריך עומק כדי לפעול ואנשים לא מבינים את זה כאן", כך אומר סגן יו"ר הליכוד העולמי לשעבר, שמואל (סם) שכטר בראיון לערוץ 7.

שכטר עצמו מספר כי את המידע אודות הספר "בומרנג" קיבל מחביריו בארץ, אבל בארה"ב אין, לדבריו, כל אזכור ולו הקטן ביותר לכך בשום עיתון. "רק אלה שעוקבים אחר ערוץ 7 קוראים אבל חוץ מזה אין כלום וזו הבעייה. יש דווקא חשיבות שיתפרסם בארה"ב כדי שיתן תמיכה וחיזוק לאנשים הנלחמים על שלמות הארץ ולהכיר בפני האנשים את העובדות כמו שהם", מוסיף ומבהיר שכטר.

שכטר מזכיר כי העלה כבר בעבר את הנקודות על פרשיות השחיתות של משפחת שרון במכתב שהפיץ לפני מספר חודשים לחברי מרכז הליכוד.

יצויין כי התואר של סגן יו"ר הליכוד העולמי ניטל משכטר "כאשר עמרי עלה לשלטון וצבר כוח". "עמרי הוליך את חברי מרכז הליכוד שולל", מסביר שכטר, "הם אמנם התעוררו מאוחר, אבל בינתיים הוא הצליח במזימות שלו ודאג למנות את מקורביו כמו שעשה לאחרונה בקרן הקיימת וכו' וכו'".

"צריך להסתכל על כל התמונה בכללותה כדי להבין מה שמתרחש. כמו שרואים ששרון מתנגד לשרנסקי ואתה רואה בדיוק ששרון מנסה להשתלט גם על מנהל מקרקעי ישראל ומאידך מנסה להתלבש על כל נכסי עם ישראל וגם על הסוכנות היהודית. אנשים לא מבינים מה שמתרחש, שרון ובנו מתנגדים לשרנסקי כי הם יודעים שמדובר באדם ישר שלא יאפשר להם לנהל את השחיתות שלהם. הוא לא יתן להם להתלבש על נכסי העם היהודי. ראה למה מזוז מונה ותראה את כל התמונה - ותבין איך מטהרים את השרץ".

שכטר מציע לדרוש מייד הקמת ועדת חקירה שתבדוק "אם כותבי הספר 'בומרנג' מביאים עובדות נכונות, ואם הדברים כהוויתם אזי לדבריו יש להעמיד את שרון לדין על כך שהוא מטעה את העם ומסכן אותו ואת ילדיו ומייד להתנער ממנו. כל עם נורמלי היה נוהג כך, אם עובדות השחיתות לגבי ראש ממשלתו היו נכונות. "ראינו שבאוקראינה העם יצא להפגנות בצורה שקטה עד אשר הממשלה התפטרה וכך צריכים להעמיד לדין את משפחת שרון. לא ייתכן לסכן את העם כדי לטהר את פח השחיתות שלו. התקשורת מחבלת בהעברת המסר בעולם ולכן רק העם צריך להביא את הדבר הזה לעולם. שיבינו את אי השקט השורר בארץ".

שכטר לא חוסך ביקורת גם על מה שהוא מגדיר כ"טרור אישי אותו חשים מתנגדי ההתנתקות". "תיקח את החופש שיש לך בארה"ב ובישראל ואין לך כל השוואה. - מבחינת חופש הפרט בארה"ב אין ספק שאתה יכול להביע את דעתך כל עוד לא תפגע בזולת ובישראל אם תביע דעה - יפגע מקום עבודתך ויש סיכוי שיכניסו אותך למעצר מנהלי".

בדבריו אודות הסיכון הבטחוני הכרוך ביישום ההתנתקות אומר שכטר כי יהודים תושבי ארצות הברית משוכנעים בחוסנה של ישראל ועל כן, לא פעם, מזלזלים בצורך הישראל באדמה על מנת להבטיח את שלומה של המדינה. "אנשים לא מבינים שכדי להגן על אזרחים צריכים פס הגנה ולא מלחמה בתוך בתי האזרחים. אנשים אומרים כאן ישראל חזקה מאוד ותוכל להתמודד בכל המלחמות ויש להם גם כמובן אטום, וצריכים להבין שלישראל יש חתיכה צרה ולמעשה אין לה את האומץ כדי להגן על האוכלוסייה האזרחית", מסכם.


בהמשך לדבריו של שכטר, נביא כאן את דבריו של אחד ממחברי הספר 'בומרנג', העיתונאי רביב דרוקר לערוץ 7:
"אנחנו טוענים שבסוף 03 שרון ומקורביו מרגישים מצוקה מאד גדולה כתוצאה משורת גורמים ובעיקר, ענין חקירות משפטיות וחשש מכתב אישום. כתוצאה מהצורך לשרוד פוליטית מחליט שרון לצאת עם התכנית בעיתוי הזה ובצורה בה היא נולדה. התכנית הזו נועדה לקחת את 'סדר היום' מהמקום שבו נמצא, למקום אחר, למקום של אריאל שרון המנהיג הגדול מוביל מהלך חסר תקדים בעל משמעויות הסטוריות".

לדבריו, בראיון לאריאל כהנא, במחקר לקראת הספר, למד ששרון הלך "גשר רחוק" ממה שסבר בנושא המעורבות בצבא. שרון יצר ערוצים ישירים עם מפקדים מקומיים וגם ניסה לגייס אלוף מהמטכ"ל שידווח לו על הנעשה במטכ"ל. עם זאת מעורבותו של שרון היתה לדבריו לפעמים גם פתטית כאשר ניסה בביקור שערך ביהודה ושומרון, ללמד את דרג השטח מנסיונו משנות החמישים. בין היתר יעץ להם "להשמיע קולות של שועלים כי זה מפחיד את הערבים".

דרוקר מציין כי שרון ביצע הפקת לקחים ממלחמת של"ג בעיקר ברמות של התנהלות טקטית. בין היתר הוא למד כי יש לשמור על אחדות וליכוד העם, כשמרבית שלטונו הוא במסגרת של ממשלות אחדות רחבות. לקח נוסף שהפיק שרון, הוא למעט במתקפות וכך 'מלבד המתנחלים', נזהר שרון מלתקוף את מבקר המדינה, היועץ המשפטי ובג"ץ. כמו כן, שרון למד לא להסתכסך עם ארה"ב "בכל מחיר", אומר דרוקר.

