

ישראל העבירה אמש למצרים נוסח מתוקן של ההסכם המגדיר את אופן התפקוד של הכוח המצרי האמור למנוע את הברחות הנשק בציר פילדלפי. כך דיווח ראש הממשלה בועדת החוץ והביטחון של הכנסת.

על פי ההסכם יתפרשו 750 חיילי מג"ב מצריים, בצד המצרי, לאורך 14 ק"מ של הגבול בין המדינות. בתגובה לאזהרות של יו"ר הועדה יובל שטייניץ מפני הפרת הנספח הביטחוני של הסכם השלום עם מצרים אמר שרון כי לא מדובר בפתיחת הנספח. "אין פגיעה בפירוז סיני. כל מה שאנחנו עושים הוא להחליף 750 חיילים שלא עושים כלום בכאלה שיכולים לבצע את העבודה" אמר שרון.

שרון התייחס לדבריו גם לסוגית פולארד. כתבנו בכנסת אריאל כהנא מדווח כי שרון טען שהוא פועל בעניינו של יונתן פולארד. "אני לא יושב בשקט" אמר שרון לחבר הכנסת אורי אריאל והוסיף "אני לא בטוח שהדבר הנכון הוא לייצר כותרות בעניין".

ביחס לתכנית ההתנתקות שב ואמר שרון כי היא תבוצע במועדה. "כשאמרתי שלא תהיה התנתקות תחת אש התכוונתי לכך שאנו נדאג לסכל את האש. ההתנתקות תתבצע בכל מקרה. הסירו דאגה מלבכם" אמר שרון. עוד בענין זה עדכן שרון כי אכן יש סיכום בין ישראל לפלשתינים והאמריקנים על הריסת הבתים של העקורים".
