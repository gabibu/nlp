

לקראת מפגשו של שרון עם יו"ר הרש"פ אבו מאזן דנים בלשכתו על סדרת מחוות להנהגת הרש"פ, בהן היתר להנהגת הרש"פ לרכוש שריוניות רוסיות, אישור לרכישת אמל"ח מהתעשייה הישראלית ואישורי שהייה לערביי חו"ל ברש"פ.

(צילום: ארכיון)

מזה מספר חודשים מבקשת הנהגת הרש"פ מישראל לאשר לה ביצוע עיסקה המוצעת לה מזה כחצי שנה על ידי הממשל הרוסי לרכוש שריוניות לחיזוק המשטרה הפלתינית. ברשות הפלשתינית מבקשים לרכוש שריוניות שיהוו תחליף לשיריוניות שאותן הרס צה"ל במהלך שנות הלחימה האחרונות.

עד כה סירבה ישראל להתיר לרש"פ לבצע את העיסקה, אולם בימים האחרונים שוקלים בלשכת ראש הממשלה להתיר את ביצוע העסקה כחלק מחבילת המחוות אותה מתכנן ראש הממשלה לאבו מאזן ועליהן יודיע לו בפגישתם מחר.

לבד מאישור מכירת השריוניות שוקלים במערכת הבטחון לאפשר לפלשתינים לרכוש תחמושת לרובי סער מהתעשייה הצבאית הישראלית.

כתבנו שמעון כהן מדווח כי לבד מפרק השיריוניות נשקל גם מתן אישור להנהגת הרש"פ להעביר לתחומי ישראל את חיילי חטיבת באדר הפלשתינית, הכוללת כאלף חיילים מאנשי הרשות הפלשתינית, שהתאמנו במרוצת השנה האחרונה בירדן. גם מהלך זה נמנע עד כה על ידי ישראל, אולם כעת נשקל האישור על מנת לבצר ולבסס את מעמדו של אבו מאזן מול ארגוני הטרור.

כאן המקום להזכיר כי בפגישתו עם מזכירת המדינה האמריקאית קונדוליסה רייס התבקש ראש הממשלה לסייע לחיזוק מעמדו של אבו מאזן בסדרת מהלכים שונים. הבקשה האמריקאית מהווה נדבך חשוב בשיקולי לשכת רה"מ לקראת הפגישה מחר.

כתבנו מציין כי על פי פרסומים שונים, לבד ממחוות אלה, נשקל בלשכת ראש הממשלה מתן היתר חוקי לשהייתם של כארבעים אלף ערבים שהגיעו מחו"ל לשטחי הרש"פ כמבקרים ועד כה לא הוגדר מעמדם כחוקי.

מחר, יום ג', יפגשו ראש הממשלה שרון ואבו מאזן ואז יתברר אם יקבל אבו מאזן את כל חבילת ההטבות, או שמא רק חלק ממנה.
(ש)
