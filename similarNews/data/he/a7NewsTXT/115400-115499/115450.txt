

מחנק, סרחון, צפיפות, חרקים וחולדות, וכן, גם תולעים באוכל, הם מנת חלקם של עצורים בבתי מעצר. לא באחת ממדינות העולם השלישי, אלא כאן בארץ. כך עולה מדו"ח הסניגוריה הציבורית.

הדו"ח, תחת הכותרת 'דו"ח תנאי המעצר והמאסר במתקני הכליאה של משטרת ישראל ושירות בתי הסוהר לשנת 04', הוגש אמש ליועהמ"ש מני מזוז, לשר לבטחון פנים גדעון עזרא ולשרת המשפטים לבני.

כתבתנו רותי אברהם מוסרת כי בפתח הדו"ח נמסר שבנושא הלנת עצירים על הרצפה חל שיפור וזאת לאור כניסתו לתוקפו ב 1 ביוני, של צו מוחלט שהוצא על ידי בג"ץ, האוסר על כך. עם זאת הדו"ח מעלה תמונה קשה ביותר על תנאי מעצר בלתי אנושיים, תנאי היגיינה בלתי נסבלים, ליקויים במתן טיפול רפואי נאות והפרת זכויות יסוד בסיסיות של עצורים. הסניגוריה קובעת כי אין מדובר בכשלים נקודתיים אלא בבעיה כלל ארצית מערכתית.

בין הגרועים שבבתי המעצר הוא מגרש הרוסים בירושלים.
"התאים דחוסים מחניק בהם מאד... בהם מעשנים וגם מבשלים ...העצורים התלוננו על קיומם של חרקים מקקים זבובים יתושים וכן חולדות ועכברים המתרוצצים בתאי המעצר. בתאים עצמם אין חור ניקוז למי שטיפה ונאסר על העצורים להוציא את המים מחוץ לחדר. במצב זה שטיפת הרצפה נדחית או מתבצעת רק לעיתים רחוקות.. מרבית השמיכות אינן נקיות ונודף מהן ריח חריף של שתן". בבית מעצר זה שוררים תנאי תברואה והיגיינה לקויים מאד.

תנאים קשים שוררים גם במתקני מעצר אחרים. בתחנת משטרת מטה חיפה דווח על "סרחון ומחנק" השוררים בתאים וכי "קשה לעמוד בהם יותר מעשר דקות". באגף הצינוקות של כלא השרון "התאים חשוכים ומטונפים עד זעזוע..האסירים התלוננו על המצאות מזיקים בתאים". בכלא אשמורת התלוננו אסירים על מזיקים בתאים ו"המצאות תולעים באוכל".

ביקורת נמתחה על נושא הטיפול הרפואי. הרופא הקרוב ביותר הנותן שירות לעצורים במשטרת זבולון, נמצא במשטרת חיפה. במקרה הצורך מתקשר השוטר אל הרופא שבחיפה, מסביר לו את הבעיה, והרופא נותן הוראות טיפול. נוהג זה נכתב בדו"ח, "אינו רק פסול אלא מדובר בנוהל בלתי אתי ובלתי חוקי בעליל הנוגד כל כללי רפואה בסיסיים".

בדו"ח מובאים מקרים רבים של יחס משפיל מזלזל מצד סוהרים כלפי עצירים, וגם תלונות על אלימות קשה בעיקר בכלא דמון. הסניגוריה הציבורית מותחת ביקורת על יחסה של היחידה לחקירות סוהרים לתלונות בדבר אלימות. הם מציינים כי בעקבות דיווחים על יחס אלים חוזר ונשנה מצד סוהרים כלפי אסירים, נשלח מכתב מפורט ליועץ המשפטי לממשלה וליועצת המשפטית של המשרד לבטחון פנים ונפתחה חקירה של היחידה לחקירות סוהרים. לדבריהם תשובת מנכ"ל המשרד לבטחון פנים בנושא היתה "לאקונית" וקבעה כי "היחידה לחקירות סוהרים הגיעה למסקנה חד משמעית שהתלונה בדבר אלימות סוהרים בכלא דמון מופרכת מיסודה".

"לטעמנו מדובר בתשובה תמוהה ומטרידה עד למאד", מציינים בסניגוריה, בעיקר לאור העובדה כי תלונות על אלימות באו ממקורות שונים ובזמנים שונים כולל תלונת מתמחה בסניגוריה הציבורית שראה חבלות טריות על גופם של שני אסירים.

הדו"ח מתייחס להפרת זכויותיהם של עצירים בנושא הסיוע המשפטי ובעיקר לגבי מפגש עם עורך דין. בשטרת צפת העצור וסניגורו נפגשים ב"כוך" בין תאי המעצר ליומן. "במצב זה אין פרטיות והשיחה חשופה לאזני אנשי משטרה ויתר העצורים".

תלונות רבות הגיעו על יחסם של שוטרי משטרת בת ים לסניגורים "יחס זה מתבטא בין היתר בפרקי הזמן הממושכים שעורכי הדין נאלצים להמתין עד שמתאפשר להם להפגש עם לקוחותיהם ולעיתים אף במניעה מוחלטת של המפגש באותה יממה. נוהג פסול זה נוגד את מצוות סעיף 34 (ב) לחוק המעצרים, המחייב לאפשר מפגש עצור עם עורך דינו ללא דיחוי".

אין המדובר בבעיות או בכשלים נקודתיים ומקומיים, אומרים מחברי הדו"ח. "לפנינו בעיה כלל ארצית, המביאה לפגיעה יומיומית בזכויותיהם הבסיסיות של עצורים ואסירים, ולפגיעה בכבודם כבני אדם. .. בעיה ארצית ורחבה זו מחייבת פתרון מערכתי כולל ומהיר".

