

השר לביטחון פנים עוזי לנדאו אמר שהוא מסכים עם הביקורת של ראש הממשלה אריאל שרון, שהיתה זו טעות להתיר כניסה חופשית לפלשתינים להלווייתו של פייסל חוסייני ביום ו' האחרון בירושלים.

בסיור שערך השר לנדאו עם ראש עיריית ירושלים אהוד אולמרט באיזור התעשיה עטרות אמר לנדאו: "המשטרה קיבלה את ההנחיות מה לבצע ומה לעשות בתיכנון ההלוויה. למשרד לביטחון פנים היתה עמדה למי לאפשר להיכנס להלוויה ולמי לא, בסוף הוחלט מה שהוחלט ובסוף בוצע מה שנמסר לנו לבצע".

בסיור שנערך באיזור התעשיה עטרות, קיבל השר לנדאו סקירה על המצב הביטחוני ועל הנזק הכלכלי הרב שנגרם למקום. רבע מהמפעלים באיזור התעשיה עטרות, הנמצא צפונית לירושלים, נסגרו. העובדים במקום טענו בפני השר כי המשטרה אינה מספקת להם ביטחון ושמירה מספקת.
