

ערפאת זימן את בכירי "הנהגת האינתפיאדה" לפגישה היום בערב ברמאללה, לגיבוש עמדה מוסכמת באשר להפסקת האש. תהיה זו פגישה ראשונה בין ערפאת ובין נציגי הזרמים הפוליטיים השונים בשטחים, מאז הכריז ערפאת על הפסקת אש.

מפי מקורות פלשתינים בכירים נודע, כי נציגי התנזים של הפתח, "החזית העממית", ו"החזית הדמוקרטית" כבר השיבו בחיוב על ההזמנה. החמאס והג'יהאד האיסלמי טרם הגיבו על ההזמנה, אך נראה כי הג'יהאד האיסלאמי לא ישגר כל נציג לערפאת.

בכיר בלשכת ערפאת אישר את הדברים והוסיף כי בשל הסגר לא התאפשר לערפאת לזמן נציגים מן האופוזיציה ברצועת עזה, לכן כנראה יקיים ערפאת, שני מפגשים נפרדים. אם כי טרם נקבע מועד לפגישה בעזה.

בשידורי "קול פלשתין" נמסר כי הכרזתו של ערפאת על הפסקת אש נועדה לשמר את האינטרס הלאומי הפלשתיני, ופורסמה במסגרת רצונה של הרש"פ ליישם את דוח מיטשל.

ב"קול פלשתין", ובתקשורת הפלשתינית הכתובה, נמתחה היום ביקורת נוקבת על ממשלת שרון המעניקה גיבוי למעשיהם הנפשעים של המתנחלים.
