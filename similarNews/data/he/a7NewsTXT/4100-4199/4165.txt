

שר החוץ של ירדן עבד אלא' אל-חטיב ,טלפן היום לשר החוץ שמעון פרס ,והביע תנחומים על קורבנות הפיגוע בתל-אביב.

אל-חטיב אמר כי ניסה לדבר עם פרס כבר בשבת, אך פרס היה טרוד בישיבת הקבינט. אל-חטיב הביע תקוותו כי המצב כעת יילך וישתפר.

שיחת הטלפון באה גם על רקע הביקורת החריפה שמתח פרס על מדיניותן של מצרים וירדן בשבועות האחרונים. בכנס שגרירים שהתקיים אתמול בכנסת, מחה פרס על כך שירדן ומצרים לא הגיבו להערות שהעירה ישראל ליוזמה המדינית של שתי המדינות. הוא גם הביע כעס על כך שירדן ומצרים הצטרפו להחלטות הליגה הערבית שאסרו, בין היתר, על כל מגע עם ישראל.

למשמע הדברים התפרץ הממונה על שגרירות מצרים בתל-אביב ואמר שיש לו הנחייה לשמור על קשר עם כל גורמי השלטון בישראל והוא אף נפגש לאחרונה עם ראש לשכת ראש הממשלה, אורי שני.

גם הממונה על שגרירות ירדן בתל-אביב השתתף בכנס השגרירים והסביר כי דיווח מיד לאחר מכן לרבת עמון על דברי השר פרס. התוצאה, כפי הנראה, היתה שיחת הטלפון בין שר החוץ הירדני לבין פרס.
