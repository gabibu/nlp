

עיריית קרית-שמונה הכריזה מלחמה על מפגע היתושים בעיר. במיסגרת "המלחמה", רכשה העירייה 3000 דגי גמבוזיה שיוכנסו לנחל עין הזהב ויילחמו בריבוי היתושים בעיר. דגי הגמבוזיה נזונים מזחלי יתושים. הדגים יפוזרו במאה נקודות לאורך הנחל. "אנחנו החלטנו לנסות את המהלך הזה במקום שימוש בחומרי הדברה שיזהמו את הנחל, הסביר לכתב עתי"ם ראש עיריית קרית-שמונה, חיים ברביבאי.

נמסר, כי נחל עין הזהב בקרית-שמונה שאורכו 5 ק"מ, הוא אחד המקורות העיקריים לתפוצת יתושים בצפון. "אם יסתבר שהדגים הביאו להדברת היתושים נמליץ לאיגוד ערים לקחת את העניין לחסותם בטיפול דומה בכל נחלי הצפון", אמר מנהל היחידה לאיכות הסביבה של עיריית קרית-שמונה.

עלות דגי הגמבוזיה היא 750 ש"ח. קיבוץ מעפיל הוא הקיבוץ היחידי בארץ המגדל את הדגים הללו.
