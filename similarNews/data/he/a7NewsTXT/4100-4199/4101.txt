

בבית העלמין שבקיבוץ גבעת ברנר הובאה למנוחות ליאנה סקיאן ז"ל בת ה-15, שנהרגה בפיגוע בתל אביב.

עשרות צעדו אחר ארונה שעשה דרכו לבית העלמין על טרקטור ועגלה.

נציג הממשלה שר שלום שמחון אמר בהלוייה: "אין נחמה ואין מילים על חסרונה של ילדה, שנרצחה על ידי מפגע אכזר. היום קיבלנו תזכורת לכך, שנהרגים זה לצד זה, ילדי הארץ, עולים חדשים וישראלים ותיקים. כולנו אחים, משותפים לגורל ונאבקים על קיומנו".

עוד אמר השר שמחון: "אויבינו צריכים להבין, שדם ילדינו לא יהיה הפקר. למרות התקופה הקשה לנו, אסור לאבד כל תקווה".

כי ח"כ סופה לנדוור נשאה אף היא נאום הספד ברוסית.

ראש עיריית תל אביב רון חולדאי אמר: "מה אומרים להורים ולתלמידים שקוברים נערה בת 15, שכל אחד יכול לספר עליה סיפורים מכאן ועד נצח. אנו קוברים נערה, שהיתה תלמידה וחייה נגדעו ע"י רוצח, אשר לא עושה הבחנה ובא להרוג רק לשם הרצח".

ראש עיריית תל אביב אמר, כי אנו עומדים בפני משפחה, שבאה לקשור את גורלה עם גורלנו. וכאן המקום לומר, שהעם ידע סבל רב על זכותו לבטחון במדינה, וההסטוריה גבתה קורבנות קשים מנשוא. הוא סיים דבריו באומרו, כי "העיר תל אביב יפו כולה בוכה היום".

מנהלת עירוני א' בתל אביב, בה למדה ליאנה במגמת אמנות, סיפרה על ליאנה, שעלתה לפני שנה וחצי ויחד עם אחיה התאום הצטרפה לעירוני א'. המנהלת סיפרה, כי ליאנה היתה מוכשרת באמנות ובעיקר בציור ורישום. היא היתה נערה נמרצת, תוססת ומלאת חיים, אשר רכשה לה חברים בבית הספר הן מקרב העולים החדש והן מקרב הוותיקים.

"המשפחה בחרה לעלות לישראל ולקשור את גורלה עם הגורל היהודי. בצער, הפיגוע האכזרי גדע חיי ילדים, שכל חטאם היה הרצון להתפרק ולשבור את המתח של הימים האחרונים".

המנהלת הוסיפה, כי ליאנה איבדה את חלומותיה, תקוותיה וחייה נגדעו בזוועה. היא ציינה, כי ליאנה השאירה בבית הספר את אחיה התאום "ואנו מבטיחים לתמוך בו ובבני המשפחה".

