

האיחוד האירופי שלח משקיפים ליש"ע כדי לבדוק כיצד עומדים הפלשתינים בהפסקת האש. המשקיפים מסתובבים בשטחים במכוניות של האיחוד האירופי ונפגשו עם ראשי מנגנוני הביטחון הפלשתינים.

גלי צה"ל מדווחים שהיום ביקרו המשקיפים בבית לחם ובבית ג'אלה. בלשכת ראש הממשלה מכחישים הבוקר גורמים בכירים, שישראל קיבלה את יוזמת שר החוץ הגרמני להקמת מנגנון פיקוח בינלאומי על הפסקת האש, בראשות ארה"ב ואירופה. לדברי הגורמים, ישראל הסכימה לפיקוח אמריקני בענייני בטחון, כפי שנקבע בהסכמי וואי, כי נציג הסי.אי.איי ישתתף בוועדה הבטחונית המשותפת לישראל ולפלשתינים.

בלשכת ראש הממשלה מבהירים כי לישראל אין שום כוונה לשתף גורמים אירופאים בביצוע המלצות ועדת מיטשל. האמריקנים מצידם הבהירו אמש לישראל שיש לראות בשטח התקדמות ביישום הפסקת האש, קודם שיוחלט על בואו לאיזור של ראש הסי.איי.איי, ג'ורג' טנט.

ארגוני הג'יהאד האיסלאמי והחזית העממית הודיעו הבוקר כי לא יצטרפו להודעה על הפסקת האש. זאת, למרות הודעה משותפת שפירסמו אמש בנושא החמאס והפתח. ראש הפתח', מרואן ברגותי, הכריז הבוקר על המשך האינתיפאדה.

