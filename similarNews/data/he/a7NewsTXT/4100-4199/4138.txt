

כרמית גיא, שדרנית ברשת ב' של "קול ישראל", הושעתה לאחר שהשתמשה במילה פוגענית כלפי המפגינים שהפגינו בהפגנה סוערת ליד מסגד חסן בק בשבת, כך דווח באתר "עניין מרכזי". הביטוי הושמע במהלך ראיון שערכה כרמית גיא בתכנית "בחצי היום" ברשת ב' ביום א', עם ניצב יוסי סדבון בנושא פעילות המשטרה בהפגנה שליד מסגד חסן בק. ההפגנות פרצו לאחר הפיגוע באזור הדולפינריום. כשתיארה גיא את המפגינים שהתפרעו ואת תגובת המשטרה אליהם אמרה: "החבורה הזו לא נראתה כמו חבורה של מוכי אבל, אלא כמו חבורת פראחים".

מאזינים רבים התקשרו אל רשת ב' כדי להביע את זעמם על השימוש בביטוי זה, וכתוצאה מכך התנצלה גיא במהלך השידור על דבריה. למרות זאת היא הושעתה. להגנתה טענה גיא כי זו הייתה פליטת פה, וכי לאחר ש"תפסה את עצמה" התנצלה.


