

הרש"פ העלתה את מינון ההסתה והאלימות בשעות האחרונות.

מאז שעות הצהריים פותח רדיו "קול פלשתין" את מהדורות החדשות שלו בהשמעת טענות כאילו ישראל מפרה את הפסקת האש ותוקפת את העם הפלשתיני. השדרנים הפלשתינים מוסיפים כי ישראל יורה, הורגת ופוצעת פלשתינים, הורסת בתים של פלשתינים ומפקדות של הביטחון הפלשתיני, ועוסקת בנסיונות לחיסול בכירים בהנהגה הפלשתינית, כדוגמת טול כרם בנסיון לחסל שם את אחד ממחבלי התנזים.

במקביל חידשו כוחות הרש"פ את ההתקפות הסדירות באש חיה על המוקדים הקבועים ברפיח ובנווה דקלים. הם תקפו ברימונים וביריות שני סיורים של צה"ל באזור רפיח על גבול ישראל מצרים. לפני כן הם ירו על אזור התעשייה נווה דקלים שבגוש קטיף. לא היו נפגעים ולא נגרם נזק. חיילינו לא השיבו אש. בימים אלה פורש צה"ל רשתות הסוואה על כל אזור התעשייה כדי למנוע מהפלשתינים לצלוף על העובדים שם.

שר החוץ המצרי אחמד מאהר טוען שישראל והפלשתינים יחדשו בקרוב מאוד את השיחות הבטחוניות. "השיחות הבטחוניות יתחדשו בימים הקרובים כדי להציב את הבסיס להמשך שמירת השקט באזור", אמר מאהר לכתבים, לאחר פגישה בין שר החוץ הגרמני יושקה פישר לנשיא מצרים חוסני מובארק.


