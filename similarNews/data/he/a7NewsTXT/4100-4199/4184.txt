

מועצת המנהלים של "מקורות" והנהלת החברה, בראשות אורי שגיא ועמוד אפשטיין, סיירו היום באתר המיועד להקמת מתקן הסינון המרכזי (בסמוך למאגרי אשכול שבעמק בית נטופה).

אורי שגיא, יו"ר מועצת המנהלים של "מקורות" אמר כי "מקורות" פועלת במספר מישורים מקבילים כדי לקדם את הקמת מתקן הסינון המרכזי. שגיא מסר כי "מקורות" סיימה את השלב הראשון של המכרז הבינלאומי לבחירת מקימי המתקן, ובימים אלה היא משלימה הכנת המכרז הסופי, בו יורשו להתמודד רק החברות שעברו את שלב הסף.

בימים אלה מבצעת "מקורות" באתר פעולות להטיית נחל יפתחאל, שתאפשרנה הכשרת השטח להקמת המתקן. נחל יפתחאל מנקז את בקעת בית נטופה אל נחל ציפורי, המתחבר אל הקישון, לפני זרימתו אל הים. קטע מאפיק הנחל נמצא כעת במרכז השטח המיועד, והעתקתו לתוואי חלופי מתחייבת כאמור לצורך הקמת מתקן הסינון.

אורי שגיא הדגיש כי העתקת אפיק הנחל תואמה באופן פרטני ומדוקדק עם הרשות לשמירת הטבע והגנים הלאומיים. במסגרת הכנת התוואי החלופי הועתקו 130 עצי אלון הנמצאים בשטח לאזור בסמוך לתחנת "מקורות", וכדי לשמר בעלי חים שונים הנמצאים בכעת בערוץ הטבעי תקים "מקורות" אגם קטן בסמוך לערוץ החדש. זאת ועוד, לאחר השלמת ההטיה תבצע "מקורות" שיקום נופי בתיאום ובשיתוף הרשות לשמירת הטבע והגנים הלאומיים. הערוץ החדש מתוכנן לקלוט 100 קוב מים לשנייה, הזרימה הצפויה בחורפים ברוכים במיוחד. האפיק המוטה יזרום בחלקו במובל סגור באורך של 400 מטרים, ובמובל פתוח של כ-400 מטרים נוספים, עד לחבירתו לערוץ הקיים של הנחל.

קטע מנחל יפתחאל כבר הוטה בעבר בעת הקמת המוביל הארצי בשנות השישים, כדי לאפשר הקמת מאגרי אשכול. כידוע, מי הכנרת זורמים בצנורות סגורים ובתעלות פתוחות עד למאגרי אשכול. במאגרים מתבצע הטיפול המרכזי באיכות המים כדי להופכם למי שתיה, לפני כניסתם לצינור הסגור המוביל את המים למרכז הארץ ולדרומה. לטיפול הקיים היום יצטרף מתקן הסינון המרכזי, שיפשר עוד יותר את איכות המים. מתקן סינון בהיקף של כ-100 מיליון דולר, שיסנן מיליון שבע מאות אלף מ"ק ליום יבטיח הספקת מים באיכות העומדת בתקנים בינלאומיים.


