

עשרות אלפי סורים צעדו היום ברחובות דמשק, והביעו את תמיכתם בהתקוממות הפלשתינית. בנוסף נשאו כרזות המגנות את מדיניות הדיכוי של ישראל.

המפגינים קראו להמשך האינתיפאדה עד ל"שחרור כל סנטימטר מהשטחים הכבושים" וקראו סיסמאות בגנות ראש הממשלה אריאל שרון.

במהלך ההפגנה, שאורגנה על ידי הוועד הסורי לתמיכה באינתיפאדה, נשאו קבוצות צועדים מטעם האיגודים המקצועיים הסורים כרזות בערבית ובעברית עליהן נכתב "עוד נשוב לירושלים".

"ישראל היא הגיהנום", "מוות לנאצים הציונים רוצחי הילדים", ו"החרימו את המוצרים האמריקנים" אלה הכרזות שנראו בהפגנה.

המפגינים הניפו דגלים סורים ופלשתינים, ואת תמונותיהם של נשיא סוריה בשאר אל אסד ושל אביו המנוח חאפז אל אסד.

התהלוכה הסתיימה במרכז דמשק, שם מוצב פסלו של סאלח א-דין, הגיבור המוסלמי מתקופת מסעי הצלב "שסילק את הצלבנים מירושלים". ליד הפסל שרפו המפגינים דגלים ישראליים.

בנאום שנשא יו"ר ועד התמיכה הסורי באינתיפאדה, אחמד עבדל קארים, הודגשה "נחישותם של הסורים לתמוך בדרכים שונות בהתקוממות העם הפלשתיני".
(




