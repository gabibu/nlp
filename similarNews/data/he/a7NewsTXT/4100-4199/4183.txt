

"הדרך היחידה להצליח היא להיות האיש הרע, חסר הלב, ההולך כל יום לעימותים" כך אמר השר לאיכות הסביבה, צחי הנגבי, כאשר חתם על צוים אישיים לקואפרטיבים אגד ודן בדרישה להפחית את כמות זיהום האויר הנפלט מהאוטובוסים. הצווים נחתמו במעמד חגיגי במסיבת עיתונאים שערך השר לכבוד היום הבינלאומי לאיכות הסביבה בתל-אביב. לאחר החתימה הועברו הצווים במסירה אישית על ידי קצין משטרה לראשי הקואופרטיבים.

כתבת עיתי"ם מוסיפה כי אגד ודן הן המפעילות העיקריות של אוטובוסים המונעים בדיזל. לאגד כ-1,600 אוטובוסים ולדן כ-1,350. נתוני המשרד לאיכות הסביבה מורים, כי מרבית זיהום האויר נגרם על ידי כלי רכב המונעים בדיזל. על פי הצווים, ידרשו הקואפרטיבים לאלתר את הסולר שבו הם מתדלקים את צי האוטובוסים שלהם, להפחית בתוך שלוש שנים במחצית את סך פליטות החומר החלקיקי הכולל עשן, פיח או תרסיס, ב-35% את פליטות הפחמימנים, וב-25% את סך הפליטות של תחמוצת החנקן מהאוטובוסים שברשותם. הקואופרטיבים נצטוו להפעיל באזורים צפופי האוכלוסין רק אוטובוסים שפליטת מזהמי האויר מהם נמוכה.

הקואפרטיבים נדרשים לשנות החל ממחר את הרכב הסולר שבו יתדלקו את צי האוטובוסים שלהם לכזה שתכולת הגופרית שבו אינה עולה על 0.015 אחוז, ולאחר ה-1 באוקטובר לעבור לסולר המכיל עד 0.005 אחוז גופרית בלבד.

במהלך מסיבת העיתונאים פרס השר הנגבי יעדים נוספים של משרדו בתחום איכות הסביבה ובין השאר דיבר על צורך בהשקעה בחינוך על מנת לשנות את תפיסת הציבור ביחס לחשיבות הנושא. בתחום איכות האויר אמר כי בכוונת משרדו לאכוף את הפחתת המזהמים גם על מובילים נוספים וחברות משאיות. כמו כן ידחוף המשרד מדיניות מעבר לדלקים נקיים, הכנסת גז טבעי לשימוש נרחב ותמיכה אקטיבית בקידום מערכות הסעה המוניות. היעד שהציג השר לנושא אויר נקי - הפחתת של 30-50% בזיהום האויר בערים בתוך שלוש שנים.

יעדים נוספים נקבעו בתחום מיחזור האשפה כולל הפעלת חוק הפיקדון ב-1 באוקטובר, הפסקת זיהום מקורות המים, מניעת רעש, שיקום נחלים וחופים ופעילות מערכתית למניעת קדחת הנילוס המערבי.

בנושא מניעת רעש אמר השר כי בכוונתו להגביל את הרעש באזורי מגורים בהם הוא מגיע למעל 70 דציבל, וכן לחייב את חברות הביטוח להכיר במערכות אזעקה העומדות בדרישות איכותיות בהן שכיחות התקלות נמוכה.

השר אמר שהוא מקווה שיצליח במספר פעילויות נלוות כולל הקמת מערך שופטים שיתמחו בנושא איכות הסביבה במסגרת הרפורמה בבתי המשפט, בחיוב רשויות מקומיות לפרסם אחת לחודש את נתוני איכות המים והאוויר ובהקמת ועדה קבועה נפרדת לאיכות הסביבה שלא תהיה חלק מועדת הפנים של הכנסת.
