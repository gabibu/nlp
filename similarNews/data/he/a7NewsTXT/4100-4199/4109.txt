

למרות הכל: כ-400 סטודנטים יהודים מארה"ב וקנדה נחתו היום בלוד במסגרת פרוייקט "תגלית". הסטודנטים באו למסע חינוכי ראשון בחייהם -בישראל. הפרוייקט במסגרת המאבק בהתבוללות.
המסע יימשך עשרה ימים.

מנכ"ל "תגלית" ד"ר שמשון שושני מסר, כי למרות המצב בארץ, המשבר בענף התיירות וקריאת משרד החוץ האמריקני לא לבקר כעת בישראל, ממשיכים להגיע הסטודנטים של "תגלית". עד סוף חודש יוני יגיעו עוד כ-3100 סטודנטים (נוסף ל-400 שבאו היום) ובחודש יולי יגיעו כ-1000. בחודש מאי ביקרו בישראל כ-1200 סטודנטים של "תגלית".

בחודשי החורף היו כאן כ-8600 סטודנטים ובסה"כ יבקרו כאן השנה כ-14,000 סטודנטים מ-15 מדינות ומכ-100 קמפוסים. זהו המספר הגדול ביותר של סטודנטים יהודים מהתפוצות שמבקרים בשנה אחת בארץ מאז הקמת המדינה.

הסטודנטים מסיירים באתרים המרכזיים בתולדות העם והמדינה ונפגשים עם בני גילם (סטודנטים, חיילים ועולים). מספר הנרשמים לתגלית היה כפול מהאפשרויות לקלוט השנה (נרשמו כ-30,000 ). נמסר, כי הסטודנטים של תגלית מובילים כיום את התיירות הקבוצתית לישראל שפחתה מאז תחילת האינתיפאדה בכ-70 אחוז.
