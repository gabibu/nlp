

חברת בזק נמצאת בתהליכי בניית מערכת, שתאפשר ללקוחותיה להציג לנתח ולשלם את חשבון הטלפון ,באמצעות אתר האינטרנט של החברה.

בזק מתכננת להקים מערכת חכמה שתאפשר ללקוח לקבל בנוסף לחשבון, את פירוט השיחות לתקופת החשבון. הפירוט יינתן על כל סעיפי החשבון.

בנוסף, תאפשר המערכת לבצע חיתוכים ומיונים שונים, על פי דרישותיו הייחודיות של כל לקוח, כגון: רישום וניתוח יעדי ההתקשרות השונים, רישום ומעקב אחר הסכום המוציאים כל אחד המקוים במשק הבית, בדיקת עלויות ספקי התקשורת השונים, השוואה לאורך זמן ועוד.

פנינה שנהב, סמנכ"ל לשיווק ולמכירות בבזק, ציינה כי בזק מחפשת פתרונות טכנולוגיים לטובת לקוחותיה. היא הסבירה כי המערכת המתוכננת תהיה ידידותית ללקוחות, נוחה לשימוש ולקבלת פרטים שונים ללא צורך להתקשר למוקד 199 ומבלי שיהיה על הלקוח להמתין למשלוח פירוט השיחות מהחברה.

תשלום חשבון הטלפון באמצעות האינטרנט יאפשר ללקוחות לבחור את הזמן הנוח להם לבדיקת החשבון ולביצוע התשלום, ולא יהיה תלוי בשעות פעילות מוקד בזק, או בשעות פעילות הבנקים וסניפי הדואר.

