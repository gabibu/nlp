

לאחר הפסקה של כשלושה חודשים התחדשו אתמול בבוקר הדיונים במסגרת חקירתה של "ועדת אור". באולם הדיונים בבית המשפט העליון הוקמה מחיצת זכוכית כדי להגן על העדים מפני זעמו של קהל הצופים הערבי.

כתבנו אפי מאיר מסר כי דיוני הוועדה אתמול עסקו באירועים בסכנין, שבמהלכם נהרגו בסתיו השנה אחדים מהפורעים ערבים. מדיווחים שהביא מאיר עולים כל אותן בחינות של האירועים שהוועדה אינה עוסקת בהן. הוועדה קיבלה מנדט לחקור את התנהגות המשטרה בלבד, ואילו מעדותו של קצין המשטרה אילן הרוש עולים המצבים המסוכנים שהשוטרים עמדו בפניהם. לדבריו, מאות מתפרעים שהיו בשטח זרקו אבנים, הבעירו צמיגים, וירו ברוגטקות. חלקם גם היו רעולי פנים, ומול כל אלה, אמר הרוש, עמדו בסך הכל שלושה שוטרים.

עדות נוספת הייתה עדותו של קצין משטרה דרוזי, עייני עטאללה. הוא סיפר כי ליד כרמיאל, באזור הכפר לוטם, התקדם המון לעבר השוטרים, ובמהלך ההתפרעות נורו לעבר השוטרים זיקוקים מאקדח זיקוקים, ואלה סיכנו את חיי השוטרים. חברי הוועדה לא התייחסו לחלק זה של העדות, אלא התמקדו דווקא בתגובות השוטרים, מבלי להתייחס למצב של סיכון החיים שבו הם נמצאו.

פן נוסף שנחשף במהלך עדותו של העיתונאי שחר גינוסר הוא תרומתה של העיתונות לנושא. גינוסר כתב כתבה ב"ידיעות אחרונות", ובה ציטוט מפי שוטרות מג"ב שהשתתפו בפיזור הפגנות: "השוטרות אינן רואות הבדל בין ירי על מתפרעים בשטחים, לבין ירי על תושבי ישראל. ככלות הכל כולם ערבים". גינוסר הכחיש כי הוא ששיבץ את הציטוט הזה, ואישר שאין זו עבודה עיתונאית תקינה לצטט ציטוט חמור שכזה ללא ייחוס מדויק. הוא העלה סברה שאולי במערכת העיתון שרבבו את הציטוט לתוך כתבתו.


