

שופט בית המשפט המחוזי בתל אביב אמנון סטרשנוב דחה היום בקשה לצו מניעה קבוע נגד עמותת התזמורת הסימפונית ראשון-לציון, מנכ"לה והמנהל המוסיקלי שלה, לאסור על התזמורת לנגן את יצירותיהם של המלחינים ריכרד וגנר וריכרד שטראוס בקונצרטים בכל זמן שהוא.

השופט קבע, כי מבחינה משפטית גרידא, לא ניתן לתת את צו המניעה המבוקש. עוד הוסיף, כי לדעתו ההכרעה בנושא לא צריכה להינתן בבית משפט, אלא על פי אמות מידה חברתיות-תרבותיות.

עם זאת קבע השופט, כי "סבורני, כי כל עוד קיימת אכן מחלוקת אמוציונלית כה קשה בסוגיית נגינתם של מלחינים מסויימים, שהיו נאצים בעצמם, או מקורבים לשלטון הנאצי, מן הראוי שהגורמים המוסמכים השונים - הן רשויות המדינה והן הרשויות המונציפליות והתזמורות השונות - יתנו דעתן לבעייתיות ולקשיים המתעוררים בנושא רגיש כגון זה. אף אם המצב המשפטי אינו פוסל את גישתם של הגופים הללו, על פניה, מן הראוי שיתנו דעתם ויפתחו ליבם גם לקולו ולזעקתו של חלק מהעם, קטן ככל שיהיה, הכואב ודואב את אסון השואה הנוראה".

בהחלטתו ביקש השופט להעיר הערה "היוצאת מן הלב, בתקווה שתיכנס גם ללבבות אחרים". השופט אמר, כי ספק בעיניו אם המחלוקת העזה הנטושה בין הצדדים יאה להכרעה שיפוטית, או שמא ניתן למצוא לה פתרון בדרך של הסכמה. "המדובר במחלוקת רגשית, רוחנית ותרבותית קשה, אשר נראה לי כי יש להותירה בתחום המוסרי או לשיפוטם של ערכים חברתיים אחרים, שאינם בהכרח משפטיים. ישנם נושאים וסוגיות, כגון אלה המתעוררים בפרשה זו ובדומות לה, אשר דומני כי ההכרעה השיפוטית אינה יאה להם, ומן הראוי שיוכרעו במסגרת ציבורית ועל פי אמות מידה שאינם בהכרח משפטיים".

השופט ציין שניסה להביא את הצדדים לידי הסכמה בעניין, אך הדבר לא עלה בידיו.
