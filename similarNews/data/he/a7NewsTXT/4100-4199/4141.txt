

פצוע נוסף מת הלילה מן הפצעים שנפצע בפיגוע בדולפינריום. הנפטר הוא יאן בלום בן עשרים וחמש, נשוי ואב לתינוקת. הוא עלה ארצה לפני כשנה וחצי ושימש כמאבטח בדולפינריום.

אתמול התקיימו הלוויותיהן של שתי נערות נוספות מחללי הפיגוע בדולפינריום: ליאנה סקיאן וקטרין קסטניאדה. ליאנה הובאה למנוחת בגבעת ברנר, וקטרין הובאה לקבורה ביפו.

ערוץ 7 ארגן אתמול מבצע התרמה לקרן בניהולו של אסיר ציון לשעבר יוסף מנדלביץ' למען נפגעי הפיגוע בדולפינריום ובני משפחותיהם.

חבר הנאמנים של אוניברסיטת חיפה החליט להבטיח עשרים מלגות לימודים באוניברסיטה בעבור התלמידים שנפצעו בפיגוע בתל אביב.

ראש עיריית מעלות תרשיחא שלמה בוחבוט הודיע כי העירייה שלו תאמץ את משפחות נרצחי הפיגוע בדולפינריום בתל אביב. לדבריו, אירוע זה מחזיר את תושבי מעלות לשנת 1974, כאשר רצחו מחבלים תלמידים מצפת, שלנו בבית הספר "נתיב מאיר" במסגרת טיול שנתי שערכו באזור. מעיריית מעלות נמסר, כי בד בבד עם ההחלטה לאמץ את משפחות הנרצחים, תפעל העירייה למצוא דרך גם להנציח את זכר הקורבנות.


