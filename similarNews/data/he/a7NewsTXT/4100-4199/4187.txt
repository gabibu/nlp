

התאחדות בתי המלון בירושלים החליטה לבטל את כל ההטבות שנהגו לקבל שרים וחברי כנסת שהתארחו במלונות, זאת במחאה על אדישותם לנוכח המשבר הקשה בענף התיירות.

כתבת עיתי"ם מוסיפה כי שרים וחברי כנסת שאינם ירושלמים, נוהגים ללון בירושלים במשך השבוע, במיוחד בימי פעילות הכנסת ובתי המלון נהגו לפנק אותם אם על-ידי שידרוג רמת החדרים לסוויטות, או על-ידי בקבוקי יין, סלסלת פירות, עיתונים חינם וכניסה חינם למועדוני הספא והבריאות בבתי המלון.

התאחדות בתי המלון בירושלים החליטה להפסיק את ההטבות. יו"ר ההתאחדות יורם גורדון אמר, כי אולי הצעד הזה של פגיעה "באיכות החיים" של נבחרי העם יביא אותם סוף סוף למעורבות והצטרפות המאבק הציבורי לסייע לענף המלונאות בירושלים הנתון במשבר קשה ביותר מזה תשעה חודשים ולמנוע קריסה מוחלטת של ענף התיירות בבירה. עוד ציין, כי בשל המשבר פוטרו 3,400 עובדי בתי-מלון שהם כ-50% מכוח האדם בענף ובימים הקרובים צפוי גל נוסף של פיטורי עובדים.

בתגובה, מסר דובר הכנסת, גיורא פורדס, כי ההתקשרות של הכנסת לצורך הלנת חברי כנסת בבתי מלון בירושלים היא עבור חדר סטנדרטי, לרבות ארוחת בוקר. דובר הכנסת הדגיש, כי לכנסת אין כל קשר לשידרוג שהעניק בית המלון שקיבל חבר כנסת שבית המלון רצה ביקרו. "זאת היתה החלטה של בית המלון ללא ידיעת הכנסת, הנהלת המלון נתנה ביוזמתה את הצ'ופרים ובסמכותה גם לבטל זאת", הדגיש הדובר.
