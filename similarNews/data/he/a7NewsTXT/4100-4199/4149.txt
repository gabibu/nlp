

חברת "אייר פרנס" הוכיחה בימים האחרונים שהיא אכן "חברה זרה". מזמן הפיגוע בדולפינריום הורתה הנהלת החברה כי צוותי החברה שיגיעו לישראל יפרקו את המטוסים ממטעניהם, ויוטסו לשנת הלילה אל קפריסין. זאת נוסף על ביטולן של טיסות אחדות.

יו"ר התאחדות סוכני הנסיעות בישראל מאיר כספי אמר אתמול ביומן הצהריים כי ביטולי הטיסות של חברת "אייר פרנס" רק מחדדים את הצורך בטיפול שונה בחברת התעופה הלאומית "אל על", ובחברות של טיסות השכר הישראליות. "יש לזכור", אמר כספי, "כי לישראל יש רק חברת תעופה אחת, ובימים קשים אנחנו יכולים להסתמך רק עליה, ובכל זאת מדינת ישראל אינה מגינה על החברה הלאומית שלה. כך למשל, היא שוקלת את נושא "השמים הפתוחים" לגמרי, כלומר נוקטת מדיניות של ליברליזם מופרז, לדבריו, הפוגע באל על והקורע נתחים מהשוק שלה. כספי טען כי התחרות הקשה עם חברות התעופה האחרות גורמת את הוזלת הטיסות, ואמר כי גם הוזלה בלתי מבוקרת אינה טובה. לדבריו הממסד הישראלי צריך לדאוג לכך שחברת "אל על" וחברות השכר הישראליות תיהנינה מסיוע ומקדימויות.



