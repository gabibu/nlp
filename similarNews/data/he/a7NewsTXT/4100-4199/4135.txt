

כתבנו חגי הוברמן דיווח כי מטען חבלה שהורכב מבלון גז ומחומר נפץ, ושהופעל בשלט-רחק, התפוצץ אתמול בבוקר בכביש חוצה שומרון סמוך לאזור התעשייה ברקן. אישה ישראלית נפגעה קל מהלם, וטופלה במקום.

אבנים הושלכו לעבר רכב שנסע ליד חווארה, דרומית לשכם. הנהג נפצע קל ולמכונית נגרם נזק.

הפלשתינים ירו לפנות בוקר לעבר שני כלי רכב, אחד מהם אזרחי והשני צבאי. הדבר היה מזרחית לעיר אריאל. חיילי צה"ל לא השיבו אש. את הידיעה מסרה הסוכנות קול רינה.

הלילה נורו יריות אל בסיס צה"ל ליד היישוב חומש שבצפון השומרון.

מהכפר סילת אל דאהר שליד חומש נורתה אש לכיוון סיור של צה"ל. לא היו נפגעים.

כמו כן נורו יריות לעבר גבעה 782 שליד איתמר בשומרון. לא היו נפגעים, וצה"ל השיב אש.

אש נורתה לעבר פסגות, אך לא היו נפגעים.

כמאה ערבים חסמו אתמול בצהריים לשעה קלה את כביש מס' 1 בירושלים. כוח של משמר הגבול פיזר אותם.

שוטר נפצע אתמול בצהריים קל בכתפו מאבנים שיידו לעברו עשרות פלשתינים באזור שער השבטים במזרח הבירה. הדבר אירע במהלך מסע לוויה של פלשתיני ממחנה שועפת, שנדקר בידי פלשתיני אחר, ומת מפצעיו. המלווים החלו להתפרע וליידות אבנים. אחדים מהמשתתפים במסע הלוויה הניפו דגלי אש"פ וחיזבאללה.

במשך שעות, מהשעה 12.00 בצהריים אתמול, נמשכה אש כבדה ליד רפיח, בגבול ישראל מצריים. עקב כך נפצעו שני חיילי צה"ל פצעים קלים מאד. גם בצד הפלשתיני דווח על נפגעים: שניים נפצעו קשה, ועוד עשרים פצועים קל. כתבנו משה פריאל דיווח כי הפלשתינים ירו מנשק קל, השליכו רימונים ובקבוקי תבערה, וכן השתמשו בנשק אנטי טנקי.

רשת הסי.אנ.אנ. קטעה את שידוריה כדי לדווח על התקרית הזאת, ואמרה כי זו הפרה משמעותית ראשונה של הפסקת האש שהוכרזה בידי ערפאת אחרי הפיגוע בתל-אביב.

לפנות בוקר ירו הפלשתינים רימון נגד טנקים לעבר משרד התיאום והקישור בגוש קטיף. צה"ל לא השיב אש.

הלילה נורו יריות לעבר המוצבים יסמין ותופח שליד היישוב נווה דקלים. כמו ירו הפלשתינים אל מוצב צה"ל בגבול ישראל מצרים ואל מוצב הסמוך ליישוב גני טל. חיילי צה"ל השיבו אש.

