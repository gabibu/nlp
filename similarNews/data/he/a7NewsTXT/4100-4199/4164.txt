

קונסטנט קובקוב בן 26 מראשון לציון ,הואשם היום בבית המשפט המחוזי בתל-אביב בעבירות נשק, בניסיון הצתה ובחבלה מחמירה, כאשר על פי הנטען הכין בקבוקי תבערה במטרה להשליכם על ערבים ששהו במסגד חסן בק, במהלך המהומות שפרצו לאחר הפיגוע בדולינריום ב-2 ביוני.

הנאשם ראה בטלוויזיה המון תוקף באבנים ובצעקות את מסגד חסן בק, הסמוך למקום הפיגוע בדולינריום. הנאשם הגיע למקום, מילא 10 בקבוקי זכוכית בבנזין, תחב חתיכות בד בצווארו של כל בקבוק וייצר בקבוקי תבערה. הנאשם נטל שני בקבוקים ופנה לכיוון המסגד.

על פי הנטען, התכוון הנאשם להצית את בקבוקי התעברה ולהשליכם על ערבים ששהו במסגד כדי לגרום להם חבלה חמורה ולפגוע במסגד. כיוון שהבניין היה מוגן על-ידי המשטרה ולא היו בו להערכתו ערבים, פנה הנאשם ללכת עם בקבוקי התבערה ליפו לחפש ערבים ולהשליך עליהם את בקבוקי התבערה.

בדרכו ליפו נעצר על-ידי המשטרה.

הפרקליטות מבקשת את מעצרו עד תום ההליכים נגדו.
