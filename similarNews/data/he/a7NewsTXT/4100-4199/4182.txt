

שר החוץ שמעון פרס מעריך כי יידרשו 4 עד 5 חודשים עד שיחודש המשא ומתן המדיני על פי המיתווה שנקבע בדו"ח מיטשל.

בימים אלה נעשה מאמץ בינלאומי על מנת לסכם לוח זמנים ליישום דו"ח מיטשל. השלב הראשון הוא להסכים על תאריך שבו תוכרז רשמית הפסקת האש ושלאחריו תחל תקופת הצינון, או כלשונו של גורם בלשכת שר החוץ: "לחבר את הפסקת האש שישראל הכריזה חד-צדדית ואת ההכרזה על הפסקת האש של ערפאת, להכרזה על הפסקת אש אחת משותפת".

פרס נפגש היום בלשכתו במשרד החוץ בירושלים עם שליחו המיוחד של שר החוץ הרוסי, איגור איוואנוב למזרח התיכון אנדרי וודובין, שאמר בתום הפגישה, כי מטרת ביקורו לסייע בגיבוש אותו מכניזם הנדרש ליישום ארבעת השלבים של דו"ח מיטשל.

וודובין ציין, כי נשיא רוסיה ולדימיר פוטין נמצא בקשר הדוק בנושא זה עם ארה"ב, אירופה, האו"ם וכמובן מנהיגי האיזור. הוא ציין, כי הפיגוע בתל אביב גרם לזעזוע עמוק ברוסיה במיוחד לאור העובדה שמרבית הקרבנות היו יוצאי רוסיה וחבר העמים.

בתשובה לשאלה בדבר יוזמת שר החוץ הגרמני יושקה פישר, להקים גוף בינלאומי שיפקח אחר ביצוע דו"ח מיטשל אמר פרס, כי לא ידוע לו על יוזמה כזו, מה עוד שבדו"ח מיטשל נקבע ששיגור כוח בינלאומי לאיזור טעון הסכמת ישראל והפלשתינים כאחד.

שר החוץ שמעון פרס פירט היום את הערכתו לגבי לוח הזמנים הצפוי ליישום דו"ח מיטשל. לדבריו, מרגע שתוכרז רשמית הפסקת אש, תחל תקופת צינון של שמונה שבועות. הפלשתינים דורשים לקצרה לארבעה שבועות בלבד, ולהערכתו של פרס, האמריקנים יציעו פשרה איפשהו באמצע.

לאחר מכן תידרש ישראל לבצע צעדים "בוני-אמון", ולדעת פרס זה יקח חדשיים-שלושה נוספים. בתקופה זו, סבור פרס, יתקיים משא-ומתן מדיני כלשהו, משום שמדובר בצעדים בוני-אמון בעלי אופי מדיני ובראשם הדרישה הפלשתינית להקפאת הבנייה ביישובים היהודיים ביש"ע. רק בתום שלב הצעדים בוני-האמון, חמישה חודשים לאחר הפסקת האש הרשמית, יחודש המשא-ומתן המדיני.
