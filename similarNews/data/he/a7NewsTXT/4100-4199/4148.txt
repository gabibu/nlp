

דובר מועצת יש"ע יהושע מור יוסף הפיץ מכתב בין מזכירי היישובים ביש"ע, ובו כתב כי אנשים מהיישובים, מתוך כוונה תמימה, עלולים להזיק לשמם הטוב של המתיישבים, ולהפכם לציבור שמספסר באבלו תמורת בצע כסף.

מדובר באירוע שאירע בבית משפחת זר בעת בואו של ראש הממשלה לנחם את המשפחה. כל העיתונאים נתבקשו לצאת מהחדר שבו נערכה הפגישה, אך מתיישבים צילמו אותה, וקטעים מקלטת הווידאו שצולמה שם נמכרו מאוחר יותר תמורת כסף.

לדברי מור יוסף מועצת יש"ע באה בתביעה צודקת אל אמצעי התקשורת לסקר את הפיגועים המתרחשים ביש"ע, ואת כל מה שקשור בהם, סיקור הוגן ו"בזמן אמת", והנה כשבאו העיתונאים לעשות את מלאכתם, לא התאפשר להם הדבר, וביוזמת אנשים מהיישובים.

מור יוסף ציין שהדבר לא נעשה על דעת המשפחה. לדבריו אם משפחה מבקשת מפגש סגור יש לכבד את בקשתה, אך אם המפגש הוא פתוח הוא צריך להיות פתוח בפני כל כלי התקשורת. הוא הציע שייקבעו כללים, ולפיהם המשפחה צריכה להסכים לצילום, האישיות הציבורית שמשתתפת צריכה לדעת ולהסכים, והחומר המתועד חייב לעמוד לרשות כל אמצעי התקשורת.

