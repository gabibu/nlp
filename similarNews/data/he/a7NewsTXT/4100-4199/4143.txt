

מפעילות שמאחורי הקלעים, שהתרחשה לאחר הפיגוע בשבת, מתברר כי ערפאת הכריז על הפסקת אש רק מפני שהיה נתון לאיום חד משמעי שאם לא יעשה כן הוא יגרום לכך שישראל תחסל את הרשות הפלשתינית ותסלקו סופית מהאזור, כך פרסם אתמול אתר NFC .

שר הביטחון בנימין בן אליעזר אמר אתמול כי יאסר ערפאת חשש מאוד מתגובה ישראלית חריפה, ומהתמוטטות "התקרה הבינלאומית" שמהגנתה הוא נהנה, ולכן בשלב זה הפסיק את האש. ואולם, בן אליעזר הדגיש כי האש לא חדלה לחלוטין, וכי נרשמו מקרים יחידים של ירי לעבר צה"ל, ובתוכם גם קרב היריות, שהתנהל אתמול במשך שעות באזור רפיח ושבמהלכו נפצעו שני חיילים קל.

בכירים פלשתינים הודו אתמול כי ההכרזה על הפסקת האש נבעה מתוך החשש להתקפה ישראלית, אך הם הדגישו כי האינתיפאדה תימשך. ברשות מתייחסים להפסקת האש כאל צעד טקטי בלבד. לדבריהם אם הם לא ישיגו את ההישגים שבגינם הסכימו להפסקת האש, הם יסלימו את האינתיפאדה בכוח גדול. נוסף על כך הדגישו גורמים ברשות כי אין בכוונת ערפאת לכלוא פעילי ג'יהאד וחמאס.


