

"מנהל הסי.אי.איי. ג'ורג' טנט, ייצא מוושינגטון ביום שלישי בערב כדי להגיע למזרח התיכון במסגרת המאמצים האמריקנים להביא להפסקת מעשי האלימות בין ישראל לבין הפלשתינים", הודיע ביום שלישי בכיר אמריקני.

"טנט ייצא ביום שלישי אל האזור", אמר הבכיר שביקש להשאר בעילום שם, בלי לציין כמה זמן תמשך שהותו של טנט באזור ומה יהיו המקומות בהם יבקר. הוא הוסיף כי טנט אמור להגיע לאזור ביום רביעי.

טנט מכיר היטב את המזרח התיכון, מאחר שביקר בו פעמים רבות בתקופת נשיאותו של קלינטון. הוא ביקר באיזור לאחרונה באוקטובר, וזה יהיה ביקורו הראשון באזור מאז תחילת השנה. שובו מהווה שינוי במדיניות המימשל של הנשיא ג'ורג' בוש, שהודיע זמן קצר לאחר עלותו לשלטון כי אינו מעוניין שהסי.אי.איי. ימשיך למלא תפקיד פעיל בתחום זה.

