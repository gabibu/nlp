

בתום טקס זכרון לחללי משטרת ישראל בקרית אתא אמר השר לבטחון פנים עוזי לנדאו כי "ערפאת הוא שקרן פתולוגי. אי אפשר להאמין לאף מילה שלו. נניח שהוא יחתום על הסכם - מה זה שווה? על כל ההסכמים שהוא חתם, אף אחד הוא לא כיבד". לנדאו הוסיף כי "מי שמחפש טירור ורצח, ואור ירוק לצלף כדי שיפגע בתינוקת בת 10 חודשים, ערפאת הוא הכתובת".

על מדיניות האיפוק בה נוקטת הממשלה, אמר השר לבטחון פנים: "אני חבר הממשלה ותומך בה. יש לי הצעות אחרות ואני אומר אותן בתוך הממשלה. המדיניות הזו היא מדיניות שאני בודאי מצדיק אותה לפני כל אדם שאתו אני נפגש". לנדאו הציע לתת לממשלה למצות את מדיניותה והוסיף שאין זה הזמן להביע חילוקי דעות בין סיעות שונות.

עוד הוסיף השר לנדאו מילים על תפקודה של המשטרה בימים אלו של פיגועים ומתאבדים מסתובבים ברחובות הערים: "הציבור מחפש דוגמא לאומץ לב, לשקט נפשי, למסירות, לעבודה קשה, לאיפוק ולמישהו שניתן לבטוח בו, שאתו ננצח. זוהי המשטרה ובשעה זו המשטרה קטנה ואנחנו בקושי כותנתנו לגופנו, רגלינו יחפות ומספרנו קטן, צריכים לעמוד בכובד המשא של בטחון הפנים לציבור", אמר השר.

טקס הזכרון נערך ל-1,038 השוטרים שמצאו מותם במהלך שרותם, ובהם גם 11 מתנדבי המשמר האזרחי. מאז חודש יוני אשתקד ועד היום ניספו 25 אנשי משטרה.

