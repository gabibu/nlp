

לראשונה זה ארבע שנים, מסכימה עיראק לחדש את הדיונים על גורלם של מאות מאזרחי כוויית וערב הסעודית, שנעלמו במהלך מלחמת המפרץ. שר החוץ העיראקי, נאג'י סברי, אמר שההחלטה לדון בנושא בחודש הבא בירדן התקבלה במהלך פגישה שקיימו נציגי שלושת המדינות הערביות יחד עם נציגים מאירופה, ארה"ב ונציגי ארגון הצלב האדום.

כוויית טוענת כי למעלה מ-600 בני אדם שרובם אזרחיה, מוגדרים כנעדרים מאז הכיבוש העיראקי במדינה, לפני כאחת עשרה שנים. עיראק מכחישה כי היא מחזיקה בנעדרים, אולם החרימה את הדיונים בנושא מאז החלו מטוסי ארה"ב ובריטניה לבצע פשיטות אוויריות בשטחה.
מנגד טוענת בגדד, כי כוויית מסתירה מידע לגבי גורלם של מאות אזרחים עיראקיים נעדרים. הכווייתים דוחים את הטענה ופקידים בצלב האדום שבדקו את בתי הכלא במדינה מגבים אותם. לדבריהם, רק 40 עיראקים עצורים בכוויית, כולם על רקע פלילי.



