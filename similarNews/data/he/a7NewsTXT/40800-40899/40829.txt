

חילופי ההאשמות בין משרד החוץ לבין משרד ראש הממשלה בנוגע לחקירת ההדלפות על הדיונים האסטרטגיים שהתקיימו לפני חודש במשלחת ישראל.

במשרד החוץ הביעו זעם על נסיונם של גורמים בלשכת ראש הממשלה להפנות אצבע מאשימה כלפי בכירים בשגרירות ישראל בוושינגטון כאילו הם שהדליפו את המידע הסודי. אותם גורמים טענו כי בכיר בשגרירות בוושינגטון, שסירב להיבדק במכונת אמת הוא שאחראי להדלפה.
אולם במשך היום התברר כי איש מהבכירים שנחקרו בפרשה ע"י השב"כ כלל לא נבדק במכונת אמת.

עוד יצויין כי נראה שלא מדובר באדם אחד בלבד שהדליף פרטים מאותן פגישות שאמורות להיות חסויות, אלא מספר אנשים. החקירה לפיכך תקיף את אנשי המשלחת וגם עוזריהם. השר דן מרידור שעמד בראש המשלחת הישראלית לשיחות, ושעפ"י החוק השב"כ אינו יכול לחקרו, החליט למסור ביוזמתו את שידוע לו לחוקרים.

שר החוץ בנימין נתניהו התקשר ביום רביעי מרומא למנכ"ל משרדו יואב בירן, שהיה אחד מחברי המשלחת לדיונים האסטרטגיים ונחקר גם הוא עי השב"כ, כדי להתעדכן בפרשה ולוודא שאנשי משרד החוץ משתפים פעולה עם החקירה.
