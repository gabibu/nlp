

ועדת הכספים אישרה היום את העברתם של 45 מיליון ש"ח לישיבות. מדובר בהשלמת מימון התמיכות בישיבות לשנת הכספים 02 זאת עפ"י ההסכם הקואליציוני עם יהדות התורה.

העברת התקציב התאפשרה לאחר ההבטחה שנתן שר האוצר סילבן שלום ליו"ר ועדת הכספים ח"כ יעקב ליצמן.

המימון להעברה מגיע מתקציבו של משרד הדתות ומתקציב הרזרבה.

כמו כן אישרה הוועדה סך של 70 מיליון שקל עבור הוועדה הבינמשרדית להקמת מבני דת, שבמשרד הדתות, כדי להקים מקוואות ובתי כנסת חדשים.

כתב עתי"ם מוסר, כי שתי העברות כספיות אלה שאושרו בוועדת הכספים, נכללו בין למעלה מ-50 בקשות מטעם משרד האוצר להעברות כספיות ברוב משרדי הממשלה, במסגרת "ניקוי שולחן" תקציבי לקראת סוף שנת הכספים הנוכחית.

במרכז האישורים בוועדה עמדו העברות כספיות בנושאי בטחון, חינוך, בריאות, בינוי ושיכון ויתר משרדי הממשלה.

עוד מציין כתב עתי"ם, כי בין היתר, במסגרת האישורים לנושאי חינוך, אישרה הוועדה סכום של 10 מיליון שקל עבור שנת שירות מטעם משרד החינוך ו-4,5 מיליון שקל עבור תקציב ההסעות של החינוך העצמאי. עוד אישרה הוועדה בתחום מוסדות חינוך סכום של 20 מיליון שקל בתקציב הפיתוח של משרד החינוך עבור תיקון ליקויי בטיחות וחידוש מבנים. הוועדה גם אישרה סכום של 2.5 מיליון שקל לשירותי חינוך ורווחה במשרד החינוך וכן 2 מיליון שקל עבור "מענק ירושלים הבירה" לצרכי חינוך. במסגרת העברה תקציבית אושרה גם העברה להתייקרויות בשכר מורים ובהסעות. 147 מיליון שקל עבור מורים בחטיבות הביניים, 10 מיליון שקל עבור מורים בחינוך העצמאי ו-3.8 מיליון שקל עבור מורים (ב"מעין החינוך התורני). עוד אישרה הוועדה סכום של 20 מיליון שקל עבור השתתפות בתקציבי המוסדות להשכלה גבוהה.

במסגרת ההקצאות וההעברות הכספיות לנושאי ביטחון אושר סכום של 84 מיליון שקל במשרד הביטחון לצורך רכישת מסכות וציוד אכ"ב. עוד אושר סכום של 15 מיליון שקל עבור משטרת ישראל ו-2 מיליון שקל לשב"ס. כמו כן אושר סכום של 825,000 שקל לתגבור תקציב האבטחה של נשיא המדינה. הוועדה גם אישרה סכום של 737,000 שקל לתגבור האבטחה של שרת התמ"ס (שבנתיים כבר התפטרה). 630,000 ש"ח אושרו עבור מכירת תרופות ממשרד הבריאות למשטרה. כמו כן אושר סכום של כ-6 מיליון ש"ח עבור הוצאות חירום של משרד הבריאות. סכום של כ-105 מיליון ש"ח אושר לצורך תקצוב גמלאות של עובדי שירותי הביטחון.

ועדת הכספים גם אישרה סכום של 1.4 מיליון ש"ח לתקציב משרד ראש הממשלה עבור גירעון שכר בלשכת הקשר "נתיב" וכן סכום נוסף של 1.3 ש"ח עבור מסגרת פרוייקט "תגלית", שנועד למחשב מרכזי "נתיב" בחו"ל. עוד אישרה הוועדה סכום של כ-17 מיליון ש"ח להתאמת תקציב השכר במשרד רה"מ. במסגרת סכום זה יועבר סכום של 1.8 מיליון ש"ח ליועצי ראש הממשלה, 650,000 ש"ח לעובדי המטה ללוחמה בטרור וכן 2.5 מיליון ש"ח לעובדי נציבות שירות המדינה. סכום של 4.2 מיליון ש"ח יועבר לעובדי "נתיב".

כתב עתי"ם מוסיף, כי הוועדה אישרה סכום של 2.4 מיליון ש"ח לתקציב משרד מבקר המדינה, בהתאם להחלטת ועדת הכספים מלפני שלושה שבועות כדי לממן את ההסכם שנעשה עם העובדים. סכום של מיליון ש"ח אושר לתקציב שמרד ראש הממשלה עבור תוספת ל"מרכז רבין". 5 מיליון ש"ח הועברו למשרד לקליטת עלייה עבור קליטת אנשי צה"ל מתחת סעיף "קליטה ישירה מארצות מצוקה". סכום של 4.6 מיליון ש"ח אושר למשרד הבינוי והשיכון בהתאם לסדרי עדיפויות והתחייבויות עבר ובמסגרתו תהיה השתתפות במימון הקמת מוסדות ציבור ומבני-דת. הוועדה אישרה גם תקציב של 8 מיליון ש"ח עבור יישום הרפורמה במס הכנסה. עוד אושר סכום של 2 מיליון ש"ח עבור הקמת מתקן שירוף. הוועדה אישרה סכום של 45.6 מיליון ש"ח עבור המכון הלאומי לרפואה משפטית באבו-כביר מטעם משרד הבריאות. סכום אחרון שאושר, בין היתר, היה 1.5 מיליון ש"ח עבור משרד החקלאות מטעם משרד הבריאות כדי להתמודד עם מחלת ה"פרה המשוגעת".

ועדת הכספים אישרה את העלאת שיעורי התגמולים לנכי רדיפת הנאצים בשיעורים דומים לתגמולים הניתנים לנכי צה"ל ולמשפחות החללים. (עתי"ם)


