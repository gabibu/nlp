

ראש הממשלה אריאל שרון השתתף בשני טקסי חניכה של שני מתקני מים חדשים באזור ניצנה, מתקן להתפלת מים מליחים בקציעות ומאגר לקליטת מי שטפונות ליד נחל לבן.

חברת "מקורות" השקיעה 34 מליון ש"ח במתקנים, שיתפילו מי תהום חמים ויספקו 3 מיליון מטרים מעוקבים מים בשנה ליישובים ולבסיסי צה"ל באיזור. הפעלת המתקן תחסוך את ההובלה היקרה של מים מהכנרת לאזור הגבוה של רמת הנגב. המיתקן אוטומטי לחלוטין, והוא מופעל מחדר בקרה של חברת "מקורות" בבאר-שבע.

צריכת המים המליחים באזור רמת נגב גדלה בארבע השנים האחרונות ממיליון מטרים מעוקבים ל-7 מיליון בשנה, ועם הפעלת מיתקן ההתפלה תגיע הצריכה לעשרה מיליון מטרים מעוקבים.

להערכת הידרולוגים, ניתן לשאוב באזור מים מליחים בעוד שלושה מיתקנים דומים ובהיקף כולל של 12 מיליון מטרים מעוקבים בשנה.
