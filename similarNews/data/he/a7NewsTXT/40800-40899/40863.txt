

חברי הכנסת של האיחוד הלאומי עתרו לוועדת הבחירות המרכזית של הכנסת בדרישה לפסול את רשימות רע"מ ובל"ד ואת מועמדותם של חברי הכנסת בשארה ודהמשה בבחירות לכנסת ה-16.

שתי העתירות מתבססות על חוק יסוד: הכנסת לפיו, לא יוכלו להתמודד לכנסת רשימות או אנשים השוללים את קיומה של מדינת ישראל כמדינה יהודית ודמוקרטית, מסיתים לגזענות או שתומכים במאבקם המזויין של ארגוני טרור נגד מדינת ישראל.

"ניתוח של המעשים וההצהרות ולאו דווקא המצע, ילמד כי הרשימה והמועמד שוללים את קיומה של מדינת ישראל, הן כמדינה יהודית והן כמדינה דמוקרטית ואף מביעים אהדה, שבח ועידוד לפעולות איבה המבוצעות נגד ישראל ונגד ישראלים", נכתב בעתירה.

יצויין, כי גם היועץ המשפטי לממשלה וגם ח"כ ישראל כץ מהליכוד הגישו בנפרד עתירות בדרישה לפסול את בל"ד וח"כ עזמי בשארה.

