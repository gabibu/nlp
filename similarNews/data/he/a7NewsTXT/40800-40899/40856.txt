

היועץ המשפטי אליקים רובינשטיין פנה לוועדת הבחירות בבקשה לפסול את מפלגת בל"ד ואת עזמי בשארה העומד בראשה. רובינשטיין אומר כי על פי מידע מהשב"כ נפגש בשארה עם ראשי החמאס ואף קרא להקמת צבא בקרב ערביי ישראל. בשארה: רובינשטיין משקר.

היועץ המשפטי לממשלה אליקים רובינשטיין, טוען כי מסריה ומצעה של מפלגת בל"ד קוראים להקמת מדינה פלשתינית בין הירדן לים ולמעשה שוללת המפלגה את ישראל כמדינה יהודית ודמוקרטית, וכן תומכת במאבק מזויין של ארגוני טרור נגד מדינת ישראל. בכך עוברת מפלגת בל"ד על שני סעיפים בתיקון לחוק יסוד הכנסת שיזם ח"כ ישראל כ"ץ.

רובינשטיין הביא עימו ראיות שהועברו לו מהשב"כ לפיהן נפגש בשארה בחברון עם ראשי החמאס שם ואמר להם כי הוא רואה את עצמו כלוחם במאבק נגד ישראל בדיוק כמותם.

לטענת היועץ אמר ח"כ בישארה באותו מפגש כי שוחח עם ערפאת והמליץ לו לקיים חזית מאוחדת נגד ישראל שתכלול את הרש"פ, החמאס והג'יהאד האיסלאמי. היועמ"ש מציין עוד כי כי בישארה מסר את הבטחתו לערפאת שערביי ישראל יתיצבו לצידו, "כחזית שנייה מול ישראל".

רובינשטיין ציין בפנייתו כי בישארה אף קרא לנוער מפלגתו להקים צבא שישחרר את העם הפלסטיני, כולל ערביי ישראל מעולו של הכיבוש היהודי. רובינשטיין טוען כי דברים אלו אינם מופיעים בפרסומים הגלויים של בל"ד.

היועץ טוען בחוות דעתו לפסילה כי לבל"ד ישנה תוכנית סדורה רב שלבית להפיכת מדינת ישראל למדינה פלשתינית. על פי התוכנית קודם יפעלו להפיכת המדינה ל"מדינת כל אזרחיה" אחר כך מאבק על זכות השיבה הפלשתינית וביטול זכות העליה של היהודים לארצם וכך להפוך את המדינה היהודית לבעלת רוב ערבי. אחרי שלב זה תותר ישיבתם בארץ רק של יהודים שהיו כאן לפני הקמת המדינה.

ח"כ עזמי בשארה אומר בתגובה כי מדובר במסכת של שקרים כדבריו. לטענתו הדברים המיוחסים לו בפגישה בחברון לא נאמרו מעולם. כמו כן ציין בישארה כי הוא דוגל בשתי מדינות לשני עמים והדברים מופיעים בכל פרסומיו בעיתונות, ובספרים שחיבר הן בשפה הערבית והן בשפה העברית.

ח"כ בשארה אמר עוד כי הוא מתנגד לפגיעה בחפים מפשע. וכן כי לבל"ד אין קשרים עם ארגון החיזבאללה.
