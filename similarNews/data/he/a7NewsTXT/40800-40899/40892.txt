

שר החוץ בנימין נתניהו נפגש הערב בפריז, עם עמיתו שר החוץ הצרפתי דומיניק דה וילפן ודן עימו במצב במזה"ת ובמתקפה האפשרית של ארה"ב על עיראק.

נתניהו התייחס לביקורו הקצר של נשיא סוריה בשאר אל אסד בפריז השבוע, ואמר כי העובדה שהצרפתים מארחים שליט שבתחומי מדינתו פועלים 12 ארגוני טרור והוא תומך בארגון החיזבאללה, יוצר את הרושם שצרפת נותנת לגיטימציה לטרור.

שר החוץ נתניהו אמר במסיבת עיתונאים בתום הפגישה, כי צרפת צריכה להעביר לסוריה מסר לפיו כל פתיחת חזית נגד ישראל מצד החיזבאללה בגבול הצפון, צרפת תראה בסוריה אחראית לכך.

בפגישה הסכימו השניים להמשיך בפעילות הועדה המשותפת שהוקמה לפני מספר חודשים, במטרה להעמיק את היחסים בין ישראל לצרפת. שר החוץ הצרפתי דומיניק דה וילפן אמר כי בעבור צרפת, ביטחון ישראל הוא דבר שאי אפשר להתפשר עליו.
