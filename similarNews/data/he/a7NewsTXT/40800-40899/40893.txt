

הנשיא בוש אמר היום לנשיא המצרי חוסני מובארק כי ארה"ב איננה מוכנה עדיין ללחוץ לקידום "תוכנית השלום" למזרח התיכון, ויחד עם זאת הוא מחויב לישוב הסכסוך ישראלי פלשתיני מוקדם ככל האפשר.
"הנשיא בוש אמר שלמרות שההתייעצויות בנושא מפת הדרכים לא הסתיימו עדיין, אנו מחויבים לנוע קדימה במועד המתאים, לקידום מפת הדרכים, ולסייע לצדדים במציאת המסלול שיוביל לשלום במזרח התיכון", אמר דובר הבית הלבן ארי פליישר לכתבים.

ארה"ב הציעה לעכב את תוכנית השלום, הידועה בכינויה "מפת הדרכים", עד אחרי הבחירות הכלליות המתוכננות להתקיים בסוף חודש ינואר בישראל. זאת למרות שמדינות אירופיות וערביות הפצירו בה לקדם את התוכנית ללא קשר לבחירות בישראל.

"הנשיא אמר שהיא (מפת הדרכים) לא מוכנה עדיין. לארה"ב יש מספר רעיונות לקידום התהליך. זו היתה מהות שיחתו של הנשיא". "הנשיא מתכוון לנוע קדימה עם התוכנית, מוקדם ככל האפשר", הוסיף פליישר.
