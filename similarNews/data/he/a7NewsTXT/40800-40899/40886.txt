

בשבת הקרובה יתארחו בני נוער רבים מכל רחבי הארץ ביישובים בגוש קטיף. יוזמי האירוח בשבת הם חברי מועצת נוער הגוש של המתנ"ס האזורי.

בשבת הקרובה יתארחו בני נוער רבים מכל רחבי הארץ ביישובים בגוש קטיף. יוזמי האירוח בשבת הם חברי מועצת נוער הגוש של המתנ"ס האזורי.

דובר מועצה איזורית חוף עזה, ערן שטרנברג, מסר כי "לשבת יגיע מיטב הנוער. בשבת תודגש נקודת הערבות ההדדית בקרב הנוער והמתיישבים המציבה את רוחו האיתנה של הנוער בחוד החנית של חזית המאבק למען ארץ ישראל".

כ-אלף ומאתיים בני נוער אמורים להגיע השבת לגוש. היוזמה התחילה לפני שלוש שנים ע"י המתנ"ס ומשנה לשנה באים יותר ויותר בני נוער מרחבי הארץ. בשנה שעברה למשל, השתתפו 700 בני נוער.

נעמי אלדר, מנהלת מתנ"ס קטיף, אמרה לכתב ערוץ 7 כי השבת נערכת זו שנה שלישית בפרשת "ויחי", הפרשה האחרונה בספר בראשית, בסימן 'חזק חזק ונתחזק'. בני הנוער, אומרת אלדר, מתאכסנים בבתי משפחות ותחושת ה'יחד' תורמת ונותנת כוח לכולם.

אלדר סיפרה כי הנוער ארגן את כל השבת. "הכינו את הפלקטים ותלו בכל הישיבות והאולפנות, ארגנו את האוטובוסים ובדקו והזמינו את הלהקה שתופיע במוצאי שבת. אנחנו במתנ"ס סייענו להם מאחורי הקלעים".

רכז הנוער סיפר כי האווירה בגוש ביתית וכי הנוער המגיע לשבת גם נופש וגם מבטא כך את את הזדהותו. בשבת יתארחו רבנים מישיבות שונות.

במוצאי שבת תערך עצרת מרכזית במתנ"ס בהשתתפות להקה. לאחר מכן יתפזרו בני הנוער למקומות מגוריהם באוטובוסים שהוזמנו לשם כך.

מלשכת ראש המועצה, אבנר שמעוני, נמסר כי "בפרשת השבוע 'ויחי' שנקרא אותה השבת, נאמר ע"י יעקב אבינו "המלאך הגואל אותי מכל רע, יברך את הנערים". אנו בטוחים, שבעזרת ה' - גם שבת נפלאה זו, בה הדור הצעיר נוהר לחבל קטיף מידי שנה בהמוניו, תביא לידי ביטוי את דברי יעקב אבינו בכל הנוגע לגאולה, לברכה ול 'מלאכים' הטובים בדמות בני הנוער שבואם מצהיר קבל עם ועולם - חבל קטיף לנצח".

"עשייה מתמדת של הנוער בגוש קטיף"

אין זו הפעילות הראשונה המאורגנת ע"י מועצת הנוער. בשיחה עם רכז הנוער אמציה יחיאלי מתברר כי נוער גוש קטיף מעורב בעשיה מתמדת בפעילות בהקשרים בטחוניים וגם חברתיים.

בני הנוער הלומדים במוסדות החינוך השונים מאורגנים במסגרת צח"י - צוות חירום יישובי ובעת אירוע הם מופעלים לסיוע. אין מדובר בהזעקתם לאירוע או לקריאתם לטיפול בפצועים אלא בהפעלתם במסגרת מערכת הנותנת מענה למשפחות, בכללן כאלו שיש בהן בני נוער הזקוקים אף הם לסיוע ולעזרה.

"צוות צח"י מקרב הנוער נותן למערכת זו גיבוי הכולל גם שמרטפות וגם אמירת פרקי תהילים. הנוער עובר הכשרה מיוחדת ופועל על פי הוראות רכז הנוער של היישוב", אומר רכז הנוער.

הוא אף מציין כי מדובר בחברה תומכת שעובדת בצורה מאוד מסודרת עפ"י רישום מדויק.

נעמי אלדר, מנהלת המתנ"ס, מסרה כי הנוער מתנדב בכל תחום בחבל. "המצב הפוליטי והאווירה הכללית גרמו לנוער לקחת אחריות ולהיות עירניים למתרחש סביבם. אפשר לראות את המתנדבים שותפים בפעילות המוקד הביטחוני, בכוחות ההצלה ובפעולות עזרה וחסד".

"לאחר הפיגוע בחברון יצא הנוער לשם עם שלטי חיזוק ועידוד, חבילות שי לפצועים ומכתבי ניחום לאבלים, דבר שגרם להתרגשות רבה בקריית ארבע ובחברון", אמרה אלדר.

יחיאלי מוסיף כי בפעילותם של בני הנוער יש כדי לשמש דוגמא ומודל לחיקוי עבור בני נוער ביישובים ובערים ברחבי הארץ. "בחודש האחרון הגיעו קבוצות מהגדנ"ע כדי לשמוע ולהתרשם מפעילות הנוער", סיפר.

עוד סיפר כי מועצת הנוער גם שולחת מכתבי ניחומין למשפחות שכולות וגם עורכת ביקורי חולים בבתי חולים שונים.

יחיאלי סיפר לכתב ערוץ 7: "בישיבה התארגנו לבקר משפחת שכולה באשקלון. מדובר במשפחה חד הורית ששמחה מאוד על הביקור תנחומים. כשחזרנו מהביקור הודיתי לראש הישיבה על כך שהסכים להוציא את הכיתה לשם. הרב סיפר לי את החוויה שנחרתה בלבו של אחד מתלמידיו. לדבריו לאחר ביקור זה ניגש אליו תלמידו וביקש לומר קדיש באופן קבוע על החייל שנהרג. הוא שאל את האב השכול להסכמתו אותה הוא קיבל".

במועצה דואגים לשמור על קשר אישי עם כל תלמיד באופן קבוע. לדוגמא ביום ההולדת מקבל "בעל השמחה" מתנה קטנה עם ברכה. צוות המועצה מקפיד גם לבקר בני נוער הלומדים במוסדות חינוך מרוחקים.

"נוער גוש קטיף עושה רבות מתוך איכפתיות ואנו מצידנו מעניקים לו התייחסות ענינית בהתאם", אומר רכז הנוער ומוסיף כי "לכל יישוב יש רכז נוער השומר על קשר באופן מתמיד עם חניכיו".


