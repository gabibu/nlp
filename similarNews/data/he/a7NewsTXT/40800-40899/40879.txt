

חברת "מקורות" והמועצה האיזורית רמת הנגב חנכו מתקן להתפלת מים מליחים בניצנה. הטקס התקיים במעמד ראש הממשלה אריאל שרון ושר התשתיות.

בתקן ההתפלה הושקעו 20 מיליון ש"ח בתוספת השקעה של 14 מיליון ש"ח בתשתיות נילוות של קווי הולכה ומשאבות.

המיתקן יתפיל מי תהום חמים ויספק 3 מיליון מטרים מעוקבים מים בשנה ליישובים קדש ברנע, כמהין, באר מילכה, כפר הנוער ניצנה, עזוז, מסוף הגבול ניצנה ולעוד 10 בסיסי צה"ל באיזור. עודפי המים מהמתקן יסופקו ליישובים נוספים בנגב, הפעלת המתקן תחסוך את ההובלה היקרה של מים מהכנרת לאזור הגבוה של רמת הנגב. המתקן אוטומטי לחלוטין, והוא מופעל מחדר בקרה של חברת "מקורות" בבאר-שבע.

צריכת המים המליחים באזור רמת נגב גדלה בארבע השנים האחרונות, ממיליון מטרם מעוקבים ל-7 מיליון בשנה, ועם הפעלת מיתקן ההתפלה תגיע הצריכה לעשרה מיליון מטרים מעוקבים.

להערכת הידרולוגים, ניתן לשאוב באזור מים מליחים בעוד שלושה מיתקנים דומים ובהיקף כולל של 12 מיליון מטרים מעוקבים בשנה.

כתב עתי"ם מוסר כי הקרן הקיימת לישראל חנכה את מאגר נחל לבן בניצנה, שנועד לקלוט מי-גשמים ושטפונות. ראש הממשלה, אריאל שרון, שהשתתף בטקס אמר: "קק"ל הקימה עד היום 162 מארגי מים בישראל. זו תרומה משמעותית למשק המים, ואני מקווה כי תמשיכו לבצע משימה חשובה זו".

יו"ר דירקטוריון קק"ל, יחיאל לקט, הבטיח לראש הממשלה שקק"ל תקים בשנים הקרובות מאה מאגרי מים נוספים.

הקמת המאגר הושלמה רק לפני ימים ספורים, ומאז כבר החל המאגר להתמלא במי-שטפונות שפקדו את האיזור.
