

אריה דרעי אושפז במחלקה הקרדיולוגית בבית החולים ביקור חולים לאחר שחש בליבו. מבית החולים נמסר כי מצבו טוב וכי עליו לעבור בצהריים צינתור בליבו. אריה דרעי לקה בעבר בליבו במהלך ראיון עם שלי יחמוביץ' בטלוויזיה, בתקופת משפטו.

מש"ס נמסר כי התנועה מאחלת לו בריאות ואריכות ימים.

ניצן חן איש ערוץ 1 בטלויזיה העוקב כמה שנים אחרי המתרחש בש"ס, אומר לערוץ 7 כי אנשיו של דרעי לא ירימו דגל לבן עד שתהיה נקמה של הבוחר. הם יעשו הכל כדי שש"ס תקבל כמה שפחות מנדטים אומר חן.

ש"ס, אומר חן עשתה טעויות רבות והמרכזית שבהן היא שאחרי שהרכיבה רשימה נטולת אנשי דרעי, אלי ישי לא השכיל לבלום את מתקפתו של הרב עובדיה יוסף על אנשי דרעי, בדרשתו במוצאי שבת והדבר הצית תבערה שגרמה לאנשים לנסות לחבל במאמציה של ש"ס.

בשלב זה, אומר חן הם מתקיפים את אלי ישי ולא את הרב עובדיה יוסף אך יחד עם זאת הם כבר עלו מדרגה ועתה הם תוקפים את סביבת הרב עובדיה יוסף. ביממה האחרונה אומר חן יש כבר כמעט "כפירה בעיקר", כלומר מעמדו של הרב עובדיה יוסף כמנהיג רוחני נשמר אך נשמעים כבר דיבורים המפקפקים בהנהגתו הפוליטית ובעיקר טוענים כי עושה טעויות הנובעות מהסובבים אותו הגורמים לו לטעויות אלו.

לדברי חן על הרחקתו של דרעי החליט הרבה עובדיה יוסף עוד לפני שדרעי יצא מהכלא. בשלב זה הרב עובדיה יוסף מוכן להוותר עם כ 7 מנדטים אבל אלו שיהיו ממש שלו. לדעת חן הרב עובדיה יוסף עדיין לא הפנים את התפוררותה של ש"ס אך הסקרים יגלו לו את המצב ואז יהיו קולות בבית הרב שימליצו בפניו לקרוא לאריה דרעי ולנסות למזער נזקים.
