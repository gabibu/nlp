

יו"ר ישראל בעליה נתן שרנסקי מתקשה לגשר על הפערים בין קהלי היעד שלו- המאגר הטבעי במגזר הרוסי, והמגזר האנגלוסקסי ודוברי הספרדית ממדינות דרום אמריקה. ובינתיים ישנה "בריחת קולות" לעבר "שינוי".

אתר האינטרנט של ערוץ 7 דיווח כי מצעה של מפלגת "ישראל בעליה" כולל תמיכה בפתיחת עסקים בשבת. המפלגה כותבת כי היא מעודדת הסדרים ברמה המקומית, במקום חקיקה מרכזית, שתסדיר, בין השאר, את אופיה של השבת .

כמו כן נכתב במצע שהמפלגה מעודדת הפרטה של התחבורה הציבורית אשר:" תאפשר היסע המונים בשבת. במקביל ניתן להעביר החלטות על הפעלת התחבורה בשבת לרמת הקהילות ושכונות בכל עיר ועיר." כך נאמר במצע המפלגה.

מצע זה עומד בסתירה לכוונותיו של יו"ר מפלגת ישראל בעליה נתן שרנסקי כפי שהוא הצהיר עליהן. בפתח מסע הבחירות אמר שרנסקי כי הציב בבחירות אלו כיעד למשוך את קולותיהם של עולים אנגלוסקסיים ודוברי הספרדית. מדובר בציבור שברובו דתי. אך המצע של ישראל בעליה כאמור מכיל את אותו סעיף שבו הם מציינים כי יעודדו את הפרטת התחבורה הציבורית דבר שיאפשר היסע המונים בשבת.

;שרנסקי יצר סיסמת בחירות שונה לכל קהל כשסיסמא אחת "כעת יש לך קול" היא באנגלית ו"תמיד לצידך" היא ברוסית.

שרנסקי אכן נזקק לכל כישוריו כשחקן שחמט כדי למצוא את הדרך להיות אטרקטיבי לקהל בוחריו מקרב עולי רוסיה אנטי דתיים בהשקפתם, ובד בבד גם לעולים מארצות אנגלו סקסיות ודוברות ספרדי, ציבור דתי במהותו, כך אומרת סופיה רון כתבת פוליטית בווסטי ובעתונות העברית בשיחה עם כתבת ערוץ 7 רותי אברהם.

אותם סעיפים במצע הדנים בנושא חילול השבת מעידים על כך שאותם בוחרים אנגלוסקסיים עוד לא הצליחו לגבש מערכת השפעה וכוח במפלגה, כדי לשנות את הסעיף שמושך את העולה מרוסיה, מוסיפרה רון.

שרנסקי לדבריה חייב למנוע את הסחף שכבר קיים ממפלגתו אל מפלגת שינוי המדברת אל העולים "רוסית בימנית", כלשונה ושמתאפיינת במצע אנטי דתי.

יריב נוסף העומד בפני שרנסקי אומרת רון הוא דוקא הליכוד. כפי הנראה שמנדט אחד אבד לה לישראל בעליה דוקא לטובת הליכוד. את הסיבה לכך אומרת רון ניתן למצוא דוקא בהלך רוח המאפיין את ציבור העולים מרוסיה שמעדיפים להצביע עבור מפלגה גדולה הנותנת להם תחושה של יציבות וסולידית.
