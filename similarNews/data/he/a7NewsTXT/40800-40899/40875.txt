

"מאז מלחמת המפרץ נעשו מספר שינויים בערכות המגן", אומר מפקד המערך לרענון ערכות המגן בפיקוד העורף. אל"מ איתן בן-משה הבהיר כי לפיקוד העורף מלאי מספק של ערכות לכלל אזרחי מדינת ישראל.

מפקד המערך לרענון ערכות המגן בפיקוד העורף, אל"מ איתן בן-משה, ציין בראיון לאתר דובר צה"ל כי ערכות מגן מיוחדות יחולקו לאוכלוסיות האוטיסטים והמפגרים, כחלק מהמענה האישי אותו מעניק פיקוד העורף לאוכלוסיות מיוחדות. בפיקוד, על-פי דבריו, נערכים להתאים בצורה מרבית את ערכת המגן הניתנת לאוכלוסיה זו. "לא מכבר הצטייד הפיקוד בערכות מיוחדות מסוג 'קיסר', המותאמות במיוחד לצורכי אוכלוסיית האוטיסטים והמפגרים".

"הקיסר הינו ברדס למבוגר הנאטם סביב הצוואר ומצויד בשני מפוחים המזרימים אוויר נקי אל תוך חלל הברדס. הברדס נוח לחבישה ומאפשר ראיה מרחבית. הנתונים הללו עושים את הערכה נוחה יותר למשתמש, ולפיכך היא מתאימה לבעלי מוגבלויות המתקשים בחבישת הערכה הרגילה".

לדבריו, ערכות אלה יונפקו לאוטיסטים ומפגרים החיים במוסדות וכן לאלה החיים בקהילה. הזכאות לקבלת ערכות מגן מיוחדת נקבעת בהתאם לקריטריונים אשר הוגדרו על-ידי ועדת מומחים.

ערכות גם לתיירים ושוהים זרים
אל"מ איתן בן-משה הבהיר כי על-פי תוכניות מסודרות יחולקו ערכות מגן לשוהים הזרים במדינה בשעת חירום. "על-פי הערכות מצב, יפורסמו בכלי התקשורת הודעות, אשר יזמינו את העובדים הזרים לקבל ערכות מגן להם ולבני משפחותיהם באחד מסניפי 'המשביר לצרכן' תמורת פיקדון של 200 ש"ח אשר מחציתו תוחזר בעת החזרת הערכה".

באשר לתיירים אשר ישהו בישראל בשעת חירום, הוא הוסיף כי "משרד התיירות בשיתוף פעולה עם פיקוד העורף ערוכים לחלק להם את ערכות המגן בבתי המלון ברחבי הארץ".

אל"מ איתן בן-משה הוסיף כי לפיקוד העורף מלאי מספק של ערכות לכלל אזרחי מדינת ישראל. "האזרחים מוזמנים להגיע לאחת מתחנות רענון ערכות המגן הפרושות ברחבי הארץ ולרענן את ערכותיהם בכל עת".

תחנות חלוקה בכל רחבי הארץ
עוד נכתב באתר דובר צה"ל כי פיקוד העורף פותח תחנות חלוקה בכל רחבי המדינה. מיקום תחנות החלוקה לרענון ערכות מגן משתנה מעת לעת בכדי לתת מענה לכלל אזרחי מדינת ישראל. פיקוד העורף פותח תחנות חלוקה במגזרי מיעוטים (ערבים, בדואים ודרוזים), ביישובים של אוכלוסייה חרדית וכן באזור יהודה ושומרון.
לפרטים אודות שעות פתיחת התחנות ומיקומן ניתן לפנות למרכז המידע של פיקוד העורף בטל:
12-55-111".

אל"מ בן משה התייחס גם לחידושים בערכות המגן: "מאז מלחמת המפרץ נעשו מספר שינויים בערכות המגן- ערכות הממ"ט אשר סופקה לתינוקות הוחלפה בערכת שמרטף. כמו כן כיום על המסכות המונפקות לאוכלוסייה מותקנת פיית שתייה וצינורית שתייה. דבר זה מאפשר שתייה בעת חבישת המסכה", אמר מפקד רע"מ.

בהתייחס לתכולת ערכת המגן הוסיף כי המזרק הנכלל בתוכה מהווה אמצעי טיפול ראשוני כנגד פגיעה של גז עצבים. "יש להשתמש במזרק עם הופעה פתאומית של שניים או יותר מהתסמינים הבאים: טשטוש ראיה וכאב עיניים, עיניים דומעות, נזלת מוגברת, הפרשה מוגברת של רוק, לחץ בחזה, בחילות והקאה, רעידות בכל חלקי הגוף והפרשות בלתי רצוניות. מידע זה מופיע בצורה מפורטת באיגרת המצויה בכל ערכת מגן", הסביר.
