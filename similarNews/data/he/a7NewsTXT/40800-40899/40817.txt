

רוב הפלשתינים סבורים, כי פיגועי ההתאבדות בישראל מוצדקים, ורק מעטים תומכים בסיום האינתיפאדה, בהתאם לסקר דעת קהל שהתפרסם בשטחים היום.

נראה כי 63% מהנסקרים אמרו שיש להמשיך בפיגועי ההתאבדות, ורק 17% הביעו התנגדות לאינתיפאדה. 80% ציינו כי האינתיפאדה חייבת להימשך.

מתוצאות הסקר עולה גם, כי בקרב הפלשתינים קיימת אכזבה רבה ממנהיגותם. 83% מהנסקרים סבורים כי קיימת שחיתות ברשות הפלשתינית, ו-30% אמרו כי אינם מאמינים לאף אחד מהמנהיגים.

יצוין כי רק 25% מהפלשתינים בחרו בערפאת כדמות הפלשתינית האמינה ביותר. אחריו נבחר שייח' אחמד יאסין לדמות האמינה ביותר, והשלישי היה מרואן ברגותי.

כ-56% מהנסקרים אמרו שהם סבורים שערפאת ייבחר מחדש לנשיא הפלשתינים אם ייערכו בחירות דמוקרטיות. בסקר האחרון שנערך בספטמבר אמרו כך 60 אחוז.

הסקר, שנערך על ידי חברת הסקרים GMCC בוצע ב-8-12 בדצמבר בקרב 1200 פלשתינים. טעות הדגימה היתה 3 אחוזים.

