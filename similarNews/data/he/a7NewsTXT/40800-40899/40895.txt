

גורמי ביטחון ובעיקר המודיעין הכללי מבצעים לאחרונה חיפושים רחבי היקף וגם מעצרים בקרב סטודנטים פלשתינים הלומדים במצרים, בעיקר באלכסנדריה ובקהיר, כך נמסר על ידי בני משפחותיהם.

"מדובר בתופעה מוזרה, בה לא נתקלו הבנים שלנו מאז בואם של שני בנינו לאלכסנדריה לפני שלוש שנים כדי ללמוד שם", אמר אביהם של שניים מהסטודנטים. האב הוא ערבי המתגורר בירושלים ובניו לומדים באוניברסיטה במצרים.

האב מסר כי שני בניו מתגוררים בשכירות באלכסנדריה יחד עם עוד מספר סטודנטים פלשתינים. לבית הדירות בו הם מתגוררים הגיעו אנשי מודיעין מצרים וערכו חיפוש רחב היקף בדירות אותן שכרו הסטודנטים ואף עצרו שלושה מביניהם. "אחד העצורים הוא בני", סיפר האב.

לדברי האב מדובר בתופעה נרחבת.

בדירותיהם של סטודנטים רבים נערכו חיפושים שבסופם הזהירו אותם גורמי הבטחון המצרים, לבל יסיתו או יהיו מעורבים בפעילות חתרנית פוליטית בארץ זו.
