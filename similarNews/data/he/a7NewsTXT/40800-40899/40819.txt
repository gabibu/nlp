

האף-בי-איי הודיע כי אנשיו עצרו ארבעה אנשים הקשורים לחברת מחשבים והמואשמים בגיוס כספים למען החמאס.


האף-בי-איי הודיע היום, כי אנשיו עצרו ארבעה אנשים הקשורים לחברת מחשבים והמואשמים בגיוס כספים למען החמאס.

הארבעה נעצרו כתוצאה מחקירה מסועפת שערכה הבולשת הפדרלית בחברת המחשבים "אינפוקום" וב"מוסד למען ארץ הקודש לסיוע ולפיתוח", שניהם מריצ'רדסון, טקסס.

סוכני הבולשת הפדרלית עצרו את גסאן אלאשי ושלושה מאחיו - באיאן אלאשי, באסמאן אלאשי וחזים אלאשי. אח נוסף בשם איחסאן אלאשי כבר עצור באשמת יצוא בלתי חוקי של רכיבי מחשב למזרח התיכון, וגם שמו יכלל בכתב האישום שיוגש נגד אחיו.

ממשלת ארה"ב סגרה בדצמבר 2001 את המוסד למען ארץ הקודש, לאחר שמשרד האוצר האמריקני האשים אותו שהוא מגייס כספים למען החמאס, והחרימה את נכסיו. סוכנים פדרלים פשטו שבוע לפני ה-11 בספטמבר 2001 על משרדי אינפוקום והחרימו שם מסמכים וציוד.

שר המשפטים האמריקני ג'ון אשקרופט הודיע הערב, כי הוגשו כתבי אישום נגד מוסא אבו מרזוק, אשתו וארבעת האחים אלאשי באשמת הלבנת כספים וייצוא מחשבים ללוב ולסוריה. שתי מדינות אלה מתוארות ע"י הממשלה האמריקנית כמדינות התומכות בטרור.

"אנחנו נרדוף אחר מממני הטרור באותה אגרסיביות שבה אנחנו רודפים אחרי הביריונים המבצעים את עבודתם המזוהמת", אמר אשקרופט, שתיאר את אבו מרזוק כחבר בכיר בחמאס. לדבריו, אבו מרזוק ואשתו מואשמים בתכנון הפרת חוקי ארה"ב האוסרים מימון ארגוני טרור.

"המלחמה נגד הטרור היא מלחמה של מנהלי ורואי חשבון, כשם שהיא מלחמה של חיילים ונשק", ציין אשקרופט. "כתבי האישום שהוגשו היום נגד מנהיג בכיר בחמאס הם צעד נוסף במבצע האגרסיבי לזהות ולהשמיד את מקורות המימון, המאפשרים את קיום הטרור".

לדבריו, העצורים יואשמו בהלבנת כספים, טיפול בנכסים של ארגון טרור ובהגשת תצהירים כוזבים. אם יורשעו, הם עלולים לקבל עד 45 שנות מאסר ולהיקנס בסכומים של עד 7.2 מיליון דולר.

התיק נגד "המוסד למען ארץ הקודש" מבוסס בחלקו על 49 עמודי דוח של האף-בי-איי, בו נטען כי חברי חמאס נפגשו עם גסאן אלאשי ובכירים אחרים מה"מוסד למען ארץ הקודש" ב-1993, כדי לדון בגיוס כספים למשפחותיהם של מחבלים-מתאבדים. בדוח צויין גם כי מרזוק, שאשתו היא קרובת משפחה של האחים אלאשי באמצעות נישואים, תרם למוסד 210,000 דולר.

"המוסד למען ארץ הקודש", שהיה ארגון הצדקה המוסלמי הגדול ביותר בארה"ב, גייס ב-2000 כ-13 מיליון דולר. הוא תמך בבתי ספר ובתוכניות סוציאליות בשטחים הפלשתיניים ובמדינות מוסלמיות גדולות. באתר האינטרנט שלו נהג לגנות את הכיבוש הישראלי של רצועת עזה והגדה המערבית.
