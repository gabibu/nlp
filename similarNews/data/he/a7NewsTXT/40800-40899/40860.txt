

בג"צ החליט כי בחירת הרבנים הראשיים תידחה עד לאחר הבחירות. השופטים דליה דורנר, יצחק אנגלרד ואשר גרוניס, קיבלו את העתירות שהגישו סיעת המפד"ל והתנועה להגינות שלטונית.

העותרים טענו כי אין זה ראוי לקיים כעת לפני הבחירות את תהליך בחירת הרבנים הראשיים מאחר שזו נעשית על ידי וועדה המורכבת מאישים פוליטיים שחלקם מתמודדים לבחירות לכנסת ה16 ועובדה זו עלולה להשפיע על שיקול דעתם.

השופטים כתבו בפסק הדין, כי מן הראוי שלא לבחור רבנים ראשיים על-ידי ועדה המורכבת מחברי כנסת ושרים העומדים לבחירה בבחירות הקרובות. עם זאת קבעו השופטים, כי חברת מועצת הרבנות הראשית יבחרו לפני הבחירות.

"באיזון הכולל" נכתב בפסיקת בג"צ, "לחץ הזמנים שכאמור ניתן למצוא לו פתרון שלא יפגע ברציפות הכהונה של הרבנים, אינו מצדיק את בחירת הרבנים, שתקופת כהונתם נמשכת עשר שנים, על-ידי ממשלה וכנסת יוצאות. בנסיבות אלה, קיום הליך לפני הבחירות לכנסת, חורג במבוהק ממתחם הסבירות".
