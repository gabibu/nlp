

שר החוץ בנימין נתניהו המבקר באיטליה אמר בשיחה עם ששר ההגנה האיטלקי כי במקרה של התקפה אמריקנית על עיראק, יהיה צורך לטפל גם במשטר הטרור הפלשתיני.

שר החוץ פתח את ביקורו באיטליה בפגישות עם שר ההגנה אנטוניו מרטינו ונשיא הסנאט מרצ'לו פארה.

נתניהו הגיע לאיטליה במסגרת סיור מדיני ראשון כשר חוץ במספר מדינות באירופה , וזאת על רקע רצונה של ישראל לרתום את מדינות אירופה להבין את עמדותיה המדיניות טוב יותר.
איטליה תהיה נשיאת האיחוד האירופי בחודש יולי 2003, ובתקופה האחרונה היא פועלת כדי להוביל את מדיניות החוץ של האיחוד האירופי.

ראש הממשלה סילביו ברלוסקוני נוקט כבר היום בגישה פרו אמריקנית ברורה במדיניות החוץ של ארצו והדבר משפיע גם על עמדותיה של איטליה כלפי ישראל.

בפגישה עם שר ההגנה אנטוניו מרטינו סוכם על השלמת מזכר ההבנה בין שתי המדינות. נתניהו אמר, כי במקרה של התקפה אמריקנית על עיראק, יהיה צורך לטפל גם במשטר הטרור הפלשתיני.

עוד אמר שר החוץ, כי יש לפעול לאבטחת התעופה האזרחית וזאת בעקבות תקדים ירי הטילים על מטוס ארקיע בקניה.

נתניהו עידכן את שר ההגנה האיטלקי על המצב בגבול הצפון ועל המחלוקת בין ישראל ללבנון סביב שאיבת מי הוואזאני. הוא אמר, שאירופה צריכה לצרף את ארגון החיזבאללה לרשימת הטרור של האיחוד האירופי.

האיחוד האירופי החליט להעביר 8 מיליון יורו לרשות הפלשתינית כסיוע לקראת הרפורמות האמורות להיערך בה. רבע מן הסכום מיועד לצוות שאמור היה לפקח על הבחירות. סוכנות הידיעות JTA מוסרת כי אין תאריך ברור לבחירות ברשות , ולכן לא ברור מה ייעשה בכסף.

