

לקראת הסערה, החששות מהצפות והציפייה לשלג בהרים בסוף השבוע, נערכים כוחות ההצלה בכוננות מוגברת:
מגן דוד אדום יתגבר את כוחותיו באזורים בהם צפוי לרדת שלג והאמבולנסים באזורים המועדים ייערכו לנסיעה בתנאי שלג, חברת החשמל העמידה צוותים מיוחדים בכוננות מחשש לשיבושים באספקת החשמל ומשטרת התנועה הארצית נערכת בכוחות מתוגברים בכבישים הבין עירוניים לשם הכוונת התנועה.
הטיסות ממרכז הארץ לצפונה הופסקו בגלל מזג האוויר הסוער וערפל כבד ששורר בגולן ובגליל.
בפסגת החרמון הגיע גובה השלג ל-30 עד 40 סנטימטרים.

בשרות המטאורולוגי אומרים ששיא הסערה צפוי מחר, השלג יירד בהרים בשבת בבוקר, ורק אחר כך תירגע הסערה בהדרגה. בחברת מקורות מקווים שגשמי סוף השבוע יעלו בצורה משמעותית את מפלס אגם הכנרת.

הלילה צפויה ירידת גשם לפרקים בצפון הארץ ובמרכזה, מלווים בסופות רעמים, ברד ורוחות עזות. מחר יהיה גשום וסוער ברוב חלקי הארץ. גובה הגלים בים - עד 8 מטרים.



