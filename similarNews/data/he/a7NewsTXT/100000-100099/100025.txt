

הנשיא קצב אומר כי הוא מוכן להפגש עם אבו מאזן. לדבריו נוצרו תנאים לפיוס משום שהפלשתינים מכירים שהטרור מזיק להם. ההתנתקות לדבריו "אינה שאלה אמונית דתית, אלא פוליטית מדינית שעליה מחליטות ממשלה וכנסת"

נשיא המדינה משה קצב אומר כי ייפגש עם אבו מאזן לאחר מפגש עם ראש הממשלה. "אני מקווה שאבו מאזן יגלה נחישות ויממש את מה שאמר לפני הבחירות ויפעל להפסקת הטרור הפלסטיני", אמר הנשיא קצב. אם יעשה כן, 2005 עשויה להיות שנת תפנית היסטורית ביחסי ישראל והפלשתינים.

לדבריו נוצרו "תנאים לפיוס" משום "שלתודעה הפלסטינית חלחלה ההכרה שבאמצעות טרור לא ישיגו דבר וכי הטרור רק מזיק להם. עכשיו נוצר מצב, מוגבל בזמן, שבו קיימת אצל הפלסטינים נכונות לשנות כיוון אבל המצב הזה מוגבל בזמן".

נשיא המדינה ורעייתו התארחו בעיר אילת ובמסגרת סיורם נפגשו עם ראש העיר, חברי המועצה, משפחות שכולות וכן שוחחו עם תלמידי כיתות י"ב ונציגי סטודנטים בקמפוס אוניברסיטת בן גוריון.

במפגש עם כתבים אמר קצב כי אין להפוך את ההתנתקות לשאלה אמונית, דתית שהיא בין אדם לבוראו. "זוהי שאלה פוליטית-מדינית שעליה מחליטות הממשלה והכנסת ואפשר לערער על החלטות אלו באמצעים הלגיטימיים הדמוקרטיים. אין הצדקה ושום סיבה לסרבנות ולהפעלת אלימות בהקשר פוליטי, ואני משבח את המתנחלים שחזרו בהם מהשימוש בטלאי הכתום". הנשיא קרא למתנגדי תכנית ההתנתקות לחזור בהם מהקריאה לאלימות ולסרבנות.

בתשובה לשאלות כתבים אמר הנשיא קצב כי לממשלה בהרכבה החדש יש שתי משימות לאומיות, הראשונה: להתמודד עם המצב הביטחוני והשנייה לטפל במצוקות החברתיות. "הממשלה צריכה להציב לעצמה כיעד לבלום את הגידול בעוני בשנת 2005 ולהביא לצמצום העוני ב- 2006, אם לא נבטיח שקט חברתי, ההישגים הכלכליים עלולים להיפגע".

הנשיא התייחס למינויו האפשרי של סטנלי פישר לנגיד בנק ישראל, ואמר: "אני מקדם בברכה כל יהודי שעולה לארץ ואיני רואה שום פגם בכך שהוא עולה לארץ והופך לנגיד בנק ישראל".(ר)
