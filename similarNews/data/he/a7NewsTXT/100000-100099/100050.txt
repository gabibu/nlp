

שר הבריאות, דני נוה, ביקר הבוקר בבית החולים "ביקור חולים". השר נפגש עם מר ברי בר-ציון, מנהל בית החולים, ועם ד"ר רפאל פולק, המנהל הרפואי של בית החולים.

השר נוה שמע סקירה רחבה מפי מנכ"ל בית החולים על פעילות בית החולים ועל סיום יישום תוכנית ההבראה שעיקרה גידול בהכנסות, הקטנת ההוצאות, פיטורי עובדים, שיפור שירותי הרפואה ופתוח שירותים רפואיים חדשים שיגדילו את הכנסות בית החולים.

דובר ביה"ח מסר כי בתום הפגישה יצא השר לסיור במחלקות בית החולים והתרשם מהתפוסה המלאה בחדר המיון ובמחלקה הפנימית. תוך כדי סיור ביקש השר לדבר בדחיפות עם עו"ד שלמה שחר, כונס הנכסים הרשמי של המדינה. השר ביקש ממנו לבדוק אופציה נוספת שתאפשר את המשך הפעלת בית החולים . השר נוה הבהיר: כשם שנאבקתי עד כה למניעת סגירת בית החולים "ביקור חולים" אני מבטיח להמשיך ולהיאבק למען המשך הפעלתו של בית החולים" .

מנכ"ל בית החולים מר בר-ציון אמר כי ניהול בית החולים הופך לבלתי אפשרי כאשר מחד משרד הבריאות חוזר וטוען שישנה סכנה לבריאות תושבי ירושלים אם בית החולים ייסגר, ומאידך במשרד האוצר טוענים כי אין באפשרותם לסייע לבית החולים, כל זאת למרות שבחודשים האחרונים נמצא בית החולים באיזון תפעולי ובתפוסה של למעלה מ % 100 בממוצע מיטות בית החולים .
