

הבחירות להנהגת הרש"פ התקיימו בין היתר בקלפי בקרוואן לא חוקי ליד שער יפו בירושלים ובמסווה של סניף דואר. בג"ץ דחה עתירת חבר מועצת עירית ירושלים דוד הדרי לסלק את המבנה הבלתי חוקי.

ביום חמישי ה 6 בינואר, באישון לילה, הוצב קרוואן ליד שער יפו בירושלים. שילוט מתאים הוצב עליו וביום ראשון בבוקר ראשוני "דייריו" נכנסו. ממשלת ישראל לא פינתה את המבנה שהוצב באופן בלתי חוקי, מאחר שמדובר בקרוואן שנועד לשמש קלפי בבחירות להנהגת הרש"פ, במסווה של סניף דואר.

כתבתנו רותי אברהם מוסרת כי ביום הבחירות 9 בינואר עתר חבר מועצת עירית ירושלים דוד הדרי לבג"ץ בדרישה לסלק את המבנה הבלתי חוקי. הדרי ציין בעתירה כי פנה בבוקר ה 7 בינואר למנהל אגף הרישוי והפיקוח בעירית ירושלים מיכה בן נון "וביקש לברר האם הצבת הקרוואן טעונה רשיון ואם אכן ניתן רשיון כזה. לטענת העותר מיכה בן נון הודיע לו כי הצבת הקרוואן האמור דורשת רישוי וכי לא הוגשה כל בקשה לרשיון כזה וממילא לא ניתן רשיון כדין לקרוואן האמור".

יתירה מכך, הדרי ביקש לבחון את אמיתות השלט שהוצב על הקרוואן המבשר כי מדובר בסניף דואר לכל דבר של רשות הדואר. ביום הבחירות לרש"פ הוא הגיע ל"סניף", וביקש לרכוש בולים ולשלם חשבונות, אך "הובהר לו כי במקום לא ניתנים שירותי דואר כמקובל וכי המקום משמש באורח בלעדי כקלפי לבחירות של הרשות הפלשתינית", נכתב בפסק הדין.

בעתירה טען הדרי כי "הצבת קרוואן על ידי רשות ציבורית כמו רשות הדואר ללא רשיון הינה פעולה בלתי חוקית. עוד טען כי 'סניף הדואר' האמור, כלל אינו סניף דואר שכן אין הוא מעניק שירותי דואר, אלא מדובר בבנית קלפי עבור הרשות הפלשתינית, תוך מצג שווא שקרי כאילו מדובר בסניף הדואר".

בהחלטת בג"ץ נכתב עוד כי "מיכה בן נון הודיע כי ביום 9.1.05 יצאו פקחים למקום והעיריה תפעל עפ"י נהליה בענין".

בג"ץ דחה את העתירה בטענה כי הדרי בטרם פנייתו לסעד בבג"ץ "לא מיצה את ההליכים" של פניה לעירית ירושלים. בג"ץ הוסיף כי "נראה כי הקרוואן האמור הוצב באופן זמני רק לצורך קיום הבחירות לרשות הפלשתינית המתקיימות כיום ויש להניח כי הוא יוסר עם תום יום הבחירות".

אתר o12net דיווח כי ג'ימי קרטר נשיא ארה"ב לשעבר עמד בראש צוות הפיקוח מטעם האו"ם ביקר באותו בוקר בקלפי זו וכי בשעת ביקורו הגיע למקום גם הדרי. הדרי ביקש להכנס לסניף כדי לרכוש בולים אך מאבטחים של קרטר מנעו זאת ממנו.

הדרי אומר לכתבתנו כי בפרק הזמן הקצר שעמד לרשותו מיום חמישי בלילה ועד לפתיחת הקלפיות ביום ראשון ב 7.00 בבוקר, עשה את המיטב שיכול היה כדי לסלק את המבנה הבלתי חוקי מהמקום. לדבריו הוא יצר קשר עם אגף הרישוי והפיקוח וכן שיגר פקס דחוף ללשכת ראש הממשלה, ממנה לא קיבל תשובה. לדבריו הוא לא אמר נואש וגם ביום הבחירות עצמו עתר לבג"ץ אך כאמור עתירתו נדחתה.

ועדת הבחירות ברש"פ הודיעה היום כי אבו מאזן זכה לתמיכת 62.3 אחוזים מן הבוחרים, וכי מוסטפה ברגותי, זכה ל-20 אחוזים מהקולות. אבו מאזן הכריז כי "הניצחון הזה מוקדש לנשמתו של אחינו השאהיד יאסר ערפאת ולכל הפלסטינים".
