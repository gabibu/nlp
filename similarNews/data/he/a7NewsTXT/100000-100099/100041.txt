

רבבות התכנסו הערב באיצטדיון יד אליהו בתל אביב, במטרה לחזק את חומות השבת. חשובי הרבנים מכל החוגים משתתפים באירוע. הרב הלפרין: חילול השבת כסרטן בגוף האומה.. בע"ה נחייה את חוק השבת בקואליציה החדשה".

אלפים גודשים בשעה זו את היכל "יד אליהו" בתל אביב. את כנס "זעקת השבת" ארגן ויזם במשך זמן רב, הרב רפאל הלפרין.

"הכינוס העולמי למען שמירת השבת" נפתח בשעה 19:30 בתפילת ערבית ופרקי תהילים, ולאחר מכן החלו רבנים ואדמו"רים לשאת דברים.

הרבנים הדגישו כי "רק מהשבת נובע כוחו של העם היהודי ורק בזכות השבת יש קיום לעם היהודי". גדול הפוסקים, הרב רוזנר, אמר בכינוס: "ראו והבינו ששמירת השבת היא סגולת השמירה על ישראל מכל רע. חילול השבת הוא מקור הסכנות לכולנו".
הרב רוזנר קרא "לחזק את עצמנו בכוח השבת כמו שאנו אומרים בתפילת המנחה 'אתה עם אחד ושמך אחד ומי כעמך ישראל גוי אחד בארץ'. שבת נוסדה על דבר אחד: על שמירת ל"ט מלאכות לנחלה בלי מצרים. בשבת הלכות ללא גבולות וללא מיצרים ואנחנו לא יודעים את כל ההלכות על בוריים. אבל יש את הנשמה היתרה והקדושה של השבת. "לכו ונלכה" כי היא מקור הברכה של כל עם ישראל. ומה היא הברכה בסוף? הקב"ה מבטיח ששמירת השבת מביא להר קודשי ושימחתי בבית מקדשי".

הרב הלפרין אמר: "נתאחד כולנו כאיש אחד למען קדושת השבת. נצא כולנו כאיש אחד וכל אחד ידע שהוא לא עובד למען עצמו, אלא למען השבת ולדורות. הרב הלפרין הכריז שיתרום תרומה בסך 5 מיליון ש"ח למען קדושת השבת.
"לא ניתן לרמוס את השבת לחללה, לבזותה ולעקור אותה. כמו הסרטן בגוף האדם, אפשר לעקור את הסרטן ואנחנו נעקור אותו אם ירצה השם", אמר בנאום נרגש שנשא.

"עם הקואליציה החדשה שקמה נחייה את חוק השבת, אנחנו נחייה את החוק ונעניש את מחללי השבת", הוסיף הרב הלפרין, "אחרי זה למאסר על תנאי עד שישבו בבית הסוהר על פי החוק, שבע"ה נעביר אותו. כולנו כאיש אחד - לא עוד זעקת שב'ס (בעגה האשכנזית), זה יפה אבל אין לזה פירות, אין זה לשיניים. אנחנו כוח כלכלי חזק של חצי מיליון איש".

הוא גילה כי עד כה חתמו 324 אלף יהודים על התחייבות שלא לדרוך, לא לקנות בשום חנות, קניון ודיוטי פרי שמחלל שבת. "נוסעים לחו"ל לא יעיזו להיכנס לדיוטי פרי, לא יעיזו לקנות בהום סנטר בשום חנות שמחללת השבת. אנחנו אי"ה במצב החדש נאחד את כל עם ישראל הדתיים שיקבלו הנחות בכל המקומות שמקבלים שבת", הצהיר לקול תרועות הקהל, "כל קניון, כל תחנת דלק שלא יהיה שם הפתק "שומר שבת" -נדע שאסור להיכנס לשם".

כחלק מכלל הפעולות למען שמירת השבת, הצליח הרב הלפרין להגיע להסדר עם חברת אשראי, שתנפיק כרטיס אשראי מיוחד לשומרי שבת, שהמחזיק בו יהיה זכאי להנחות והטבות במפעלים וחנויות שומרי שבת.

בשבועות האחרונים, לקראת הכנס, הוצבו בקהילה הדתית במקומות רבים בארץ דוכני החתמה, שם הצהיר הציבור כי הוא מתחייב שלא לקנות בחנויות, רשתות או קניונים מחללי שבת.
(פ)
