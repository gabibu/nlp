

בשורה לצרכנים:מליאת הכנסת אישרה בקריאה שלישית את הצעת החוק של השר שלום שמחון וח"כ איתן כבל הקובעת כי בעת החזרת מוצר לחנות יקבל הצרכן החזר כספי. החוק התקבל ברוב של 18 ח"כ בעד, 12 ח"כים הצביעו נגד.

השר שמחון אמר כי "באמצעות החוק הזה אנחנו מרחיבים היום את זכותו של הצרכן לבטל עסקה גם מבלי להצהיר על סיבה מיוחד ובתמורתה ינתן כסף מזומן ולא רק זיכוי שיתכן ויפוג תוקפו. היום התבצעה קפיצת מדרגה מבחינה צרכנית. חשוב שנמשיך ונפעל עד שתשתרש הנורמה של החזרת כסף מזומן עבור מוצר שלא נפגם".

החוק של שמחון וכבל קובע כי צרכן יוכל להחזיר מוצר שקנה ולקבל בתמורה החזר כספי או זיכוי כבחירתו. עם זאת, כדי למנוע ניצול החוק לרעה והחזרת מוצרים לאחר שנעשה בהם שימוש, קובעת הצעת החוק כי המוצר יוחזר לאותו הספק במידה ולא נעשה בו שימוש ובתנאי שלא נפגם. החוק למעשה מרחיב את זכויות הצרכן מעבר לעסקאות ולתנאים המופיעים היום בחוק הגנת הצרכן.

על פי החוק, שר התמ"ת הוסמך לקבוע את המוצרים והשירותים שתמורת החזרתם יקבל הצרכן את כספו חזרה. השר אף יקבע הוראות לצורך ביצוע החוק, ובכלל זה לענין החזרת התמורה ששילם הצרכן בעבור הטובין או השירותים, לרבות אופן וסוג ההחזר כספי, וכן נסיבות שבהן הזכות לבטל את העסקה תוגבל. כמו כן יקבע השר את הנסיבות בהן יהיה רשאי העוסק לנכות מסכום ההחזר דמי ביטול, ובשיעור שיקבע.

התקנות שיתקין שר התמ"ת יובאו לאישור וועדת הכלכלה וכמו כן השר יביא לוועדה רשימה של מוצרים שלגביהם ינתן החזר כספי תוך חצי שנה מכניסת החוק לתוקף. השר שמחון הוסיף כי יש להניח שחברי הוועדה יבקשו בעצמם להוסיף מוצרים נוספים לרשימה שיביא שר התמ"ת לדיון.

הצעת החוק של השר אופיר פינס-פז וח"כ אורית נוקד קובעת כי עוסק יציג במקום הנראה לעין ובאותיות ברורות מודעה המפרטת את מדיניות העסק לגבי החזרת טובין שלא עקב פגם (על פי החוק בהחזרת מוצר פגום זכאי הצרכן להחזר כספי ממילא). הוועדה אישרה כי במידה והעוסק לא הציג שלט מפורט, הוא ידרש להחזיר כסף מזומן תמורת החזרת המוצר באופן אוטומטי. במידה והסוחר לא יחזיר את הכסף, הצרכן יוכל לתבוע את העוסק בבית המשפט.
