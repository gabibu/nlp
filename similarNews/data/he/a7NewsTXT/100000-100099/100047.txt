

יו"ר סיעת המפד"ל, ח"כ זבולון אורלב, אמר הערב כי ממשלת ההנתקות נולדה בחטא ואין לה הכשר ציבורי. ח"כ הנדל: "רה"מ שבר שיא בהרס ודורסנות הדמוקרטיה".

יו"ר סיעת המפד"ל, ח"כ זבולון אורלב, אמר הערב כי ממשלת ההנתקות נולדה בחטא ואין לה הכשר ציבורי. אבות תנועת החירות בוודאי היו מתהפכים בקברם לו ידעו שראש ממשלה מטעם הליכוד מקיים ממשלה בזכות הערבים ומר"צ תוך התנגדות המפלגות הלאומיות וקרוב ל40% מהליכוד.

ח"כ אורלב אמר כי אין לו ספק שהממשלה הזו לא תאריך ימים ולא תזכה לתמיכת ציבור מצביעי הליכוד שהביא את שרון לראשות הממשלה.

ח"כ שאול יהלום (המפד"ל) אומר כי ממשלת שרון החדשה - ממשלה של ערבים ושמאל קיצוני. "תוצאות ההצבעה מוכיחות על איבוד הדרך של רה"מ, שפיצל את סיעתו בהצבעת אמון ושרד רק בשל תמיכת מרץ והערבים", דברי יהלום.

ח"כ צבי הנדל מהאיחוד הלאומי אמר בתגובה כי "רה"מ שבר שיא בהרס ודורסנות הדמוקרטיה. למען אובססיביות גירוש היהודים הקים שרון ממשלה שזכתה לרוב מזערי של השמאל הקיצוני והערבים".

ח"כ אורי אריאל אומר "את הידיים והרגליים תצליחו לשבור אבל לא את הרוח, זאת ממשלה רעועה ומדולדלת שלא תחזיק מעמד".

ח"כ אריה אלדד אמר כי שרון פשט מעליו את עור המחנה הלאומי. תנועת הליכוד שנקרעה היום תהיה חייבת לשלוח אותו הביתה.

מפלגת חזית יהודית לאומית בראשות ברוך מרזל, אומרת שנחשף פרצופה האמיתי של ממשלת שרון-ביילין-דהאמשה, "ממשלת השמאל מטורפת שכל עניינה להחריב את מפעל ההתיישבות ולהרוס את העם והמדינה".

לעומת כל אלה ח"כ רומן ברונפמן מיחד אומר כי הוא גאה בהחלטת סיעתו לתמוך בממשלת ההתנתקות וזאת למרות אי ההסכמה למדיניות החברתית והכלכלית שלה.

(אריאל כהנא)
