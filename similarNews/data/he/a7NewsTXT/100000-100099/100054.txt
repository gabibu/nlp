

ישראל פנתה לאחרונה למצרים ובקשה ממנה לפעול למניעת חדירת מטוסים מצריים למרחב האוירי של ישראל, באזור נמל אילת.

כתבתנו רותי אברהם מוסרת כי גורמים ישראליים אמרו לרשת ABCnews שנתיב הטיסה ממצרים לירדן עובר בקרבת העיר אילת וכי לאחרונה מטוסים מצריים הטסים אל ירדן, סוטים מנתיבם וחודרים למרחב האוירי של ישראל.

מאז פיגועי ה 11 בספטמבר חוששת ישראל מפני מתקפה דומה על בניני המלונות הגבוהים שבאזור אילת. ע"פ הדיווח הציבה ישראל אמצעים שונים כולל מערך של טילים נגד מטוסים.

עם זאת, הגורמים הביעו חשש שכוונתה של ישראל ליירט מטוסים חשודים, עלולה לגרום ליירוטם של מטוסים תמימים.
לדבריהם, גורמים מצריים לא הגיבו על הפניה הישראלית וכי חדירת המטוסים המצריים נמשכת.

רשת ABC מציינת כי אחמד עיזאת דובר משרד החוץ המצרי אמר שלא מוכרת לו פניה ישראלית.
