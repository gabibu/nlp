

"אתה מחמיץ הקמתה של ממשלה שבה מעוניין הבוחר" קרא יו"ר האופוזיציה ח"כ יוסף לפיד לעבר ראש הממשלה בנאום תקיף שכלל ביטויים קשים ביותר נגד הסיעות החרדיות, מפלגת העבודה ושרון עצמו.

לאחר שהוכרז כיושב ראש האופוזיציה עלה חבר הכנסת יוסף טומי לפיד לנאום מעל בימת הכנסת מיד לאחר הצגת הרכבה של הממשלה החדשה על ידי ראש הממשלה.

לפיד תקף את מבנה הקואליציה החדשה והודיע כי האופוזיציה בראשותו, שלא כקואליציה עצמה תתמוך בתכנמית ההתנתקות של ראש הממשלה אותה רואה מפלגתו, שינוי, כערך חשוב וראשון במעלה.

לפיד תקף באופן ישיר ובמילים בוטות את מפלגת העבודה המצטרפת לממשלה. "העבודה נכנסת לממשלה רק מתוך צימאון לכסאות", אמר לפיד תוך שהוא מזכיר את התיקים ה"דלים" באופן יחסי לעומת מפלגתו שלו. לפיד קבע כי מפלגת העבודה מאפשרת לסחטנות החרדית להכניע אותה מתוך אותה מגמת לזכות בשררה.

לפיד קבע בנאומו כי מדובר בממשלת התנתקות מתכניתו הכלכלית של ראש הממשלה כיון שאת רווחי התכנית יגרפו החרדים.

לפיד שב על משפטי המפתח המלווים אותו בעת האחרונה, בהם הוא תוקף את הציבור החרדי וקובע כי מפלגת העבודה ויתרה על עקרונות למען כיסאות בעוד מפלגתו שלו וויתרה על כיסאות למען עקרונות. לפיד אמר שמעל הקיר מתבוננת דמותו של הרצל על הכנסת ומתביישת מהמתרחש במליאת הכנסת.

נאומו של לפיד הופרע על ידי חברי כנסת רבים כשריד, אזולאי, גלאון ואחרים. חברי כנסת יצחק כהן וחמי דורון הוצאו ממליאת הכנסת במהלך הנאום בשל התלהטות היצרים במליאה.

לפיד הבטיח הקמתה של ממשלת צללים שתעקוב אחר פעילותה של הממשלה עד כדי הפלתה.
(ש)

