

הכנסת אישרה הערב ברוב של 58 מול 56 את הרכב הממשלה החדש. שישה חברי כנסת נמנעו. ח"כ שמעון פרס הושבע לשר המשנה לראש הממשלה.

הכנסת קיבלה ברוב דחוק של 58 מול 56 קולות חברי כנסת את הודעת ראש הממשלה על הרכב ממשלתו החדש. הממשלה אושרה למעשה בקולות חברי הכנסת של יחד שהעניקו 'קרש הצלה' לשרון עבור אישור ממשלת ההתנתקות. ח"כ מאיר פורוש מיהדות התורה נמנע בהצבעה.

בתום ההצבעה הושבעו שמונת שרי העבודה החדשים. על פי הרכב הממשלה החדש, ח"כ שמעון פרס מונה לתפקיד שר המשנה לראש הממשלה, ח"כ אופיר פינס לשר הפנים, ח"כ יצחק הרצוג לשר הבינוי והשיכון, ח"כ בנימין בן אליעזר לשר התשתיות, ח"כ דליה איציק, לשרת התקשורת במקום השר אהוד אולמרט, ח"כ שלום שמחון לשר לאיכות הסביבה. מתן וילנאי ימונה לתפקיד שר ללא תיק וחיים רמון לתפקיד שר ללא תיק".

שרון הוסיף בקשה לאשר את מינוי של ח"כ אברהם הירשזון מהליכוד לתפקיד שר התיירות במקום השר גדעון עזרא. שרון ביקש גם לאשר את העברת הרשויות לפיתוח הנגב והגליל ממשרד התשתיות למשרד החדש.

יו"ר האופוזיציה לפיד אמר בכנסת כי מפלגת העבודה "דומה לזקנה בלה שקנתה חתן במחיר מדהים, נדוניה מזעזעת: 290 מיליון ש"ח ליהדות התורה, כהונת יו"ר ועדת כספים לח"כ ליצמן, שמעתה לא יעביר אגורה לשום צורך חיוני של מדינה מבלי שיסחט מעשר לחרדים...העבודה משתפת פעולה עם הליכוד והחרדים בעקירת לב ליבו של דו"ח דברת, כאשר היא מוותרת על החלת הדוח על החינוך החרדי. זו ההינתקות היחידה המובטחת לנו: הינתקות מעיקרי דו"ח דברת. תוך שבוע אחד עוד בטרם קמה ממשלה אומללה זו, נסוגו הליכוד והעבודה לדרך ששינוי סללה ליצירת חברה אזרחית. לא רק ממשלה חילונית, נאורה וליברלרית אלא ממשלה של התחרדות שלומונים ובורות. וזו רק ההתחלה.

מדוע עושה זאת העבודה? שלא תהיה לכם שום אשליה. הסיבה האחת והיחידה שבגללה העבודה נכנסת לממשלה היא, הצימאון לכיסאות. היא התבזתה עד כדי כך שתמורת 19 המקומות שלה בכנסת, העבודה הסתפקה בתיקים פחותים ממה שקיבלה שינוי, עם 15 מקומות בכנסת. העבודה ויתרה על עקרונותיה תמורת כסאות. שינוי ויתרה על כיסאות כדי לשמור על עקרונותיה... יום יבוא, והיום הזה אינו רחוק כל כך, שהאזרח החילוני, הליברלי, הנאור, העובד, הלומד, המשרת בצה"ל, ישלם לכם כגמולכם. הממשלה הנוכחית לא תאריך ימים. אנחנו מחכים לכם בפינה".

אחר הצהרים בישיבת סיעת הליכוד לקראת הצבעה על אישור ממשלתו החדשה ביקש שרון מחברי הסיעה שלא להביא להפלת הממשלה. "נפילת הממשלה תהיה מסוכנת לעתיד המדינה", אמר. שרון הזכיר לחברי הכנסת של הליכוד מצבים פוליטיים מהעבר שבהם גרמו אנשי ימין ואנשי הליכוד להפלת הממשלה. שרון אמר לחברי הכנסת של הליכוד כי פילוג בליכוד, באם יתרחש בעקבות ההצבעה, עלול להיות מסוכן לגורלה של המדינה. "אותם שחושבים לפלג את הליכוד ולהפיל את הממשלה אינם יותר אנשי ליכוד מביבי, לימור, סילבן, ישראל, ושאר אנשי הליכוד", טען. לעומתו אמר ח"כ עוזי לנדאו, כי "ישמור על עקרונותיו גם במחיר של פיצול הליכוד", "הפיצול הוא בין אנשי המחנה הלאומי לבין מי שרואים בליכוד מין חברת כח אדם, שצריכה לחלק תפקידים, משרות או דברים מהסוג הזה".
לנדאו הוסיף כי "הממשלה שעומדת לקום, היא ממשלה שמסכנת את המדינה ומפלגת את העם".

ראש הממשלה הבהיר לחברי הליכוד כי במידה ולא תיוותר ברירה בידיו תוביל נפילת הממשלה לבחירות או להרכב קואליציוני חדש וגרוע מזה המתוכנן כעת.

ראש הממשלה הודיע לחברי הכנסת של הליכוד כי בכוונתו להכריז על ההצבעה הערב הצבעת אי אמון בו. הגדרה שכזו להערכתו נועדה להרתיע חברי כנסת מהליכוד מלהתנגד לאישור הממשלה החדשה, אולם מתנגדיו בקרב חברי הכנסת של הליכוד הודיעו כי למרות החלטתו להגדיר את ההצבעה כאי אמון בו הרי שהם נחושים להתנגד לאישור הממשלה.
(ר)
