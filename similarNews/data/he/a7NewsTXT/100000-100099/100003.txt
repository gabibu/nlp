

תושבי בסביבת המפעל "תעשיות אלקטרוכימיות" ועובדיו דורשים פתיחה מיידית בחקירה פלילית לבדיקת ההתנהלות החמורה סביב 'מפעל המוות' ". זאת בעקבות חשיפת נתונים חמורים אודות המתרחש במפעל.

ליאורה אהרון, מנהלת מטה המאבק פנתה במוצאי שבת לראש הממשלה אריאל שרון במילים "הנני פונה אליך בבקשה להורות מידית על סגירת המתחם של מפעל 'תעשיות אלקטרוכימיות' ועל פינוי כל העובדים מתחומו, וזאת כדי למנוע מהם המשך חשיפה לחומרים המסוכנים, ובכדי לאפשר למשרד לאיכות הסביבה לפנות משם מיידית את החומרים המסוכנים המוחזקים בו, למעשה, כבר חודשים ארוכים ללא השגחה".

פניית אהרון הגיעה בעקבות תחקיר 'ידיעות אחרונות' שחשף נתונים חמורים הקשורים להתנהלותו של המפעל 'תעשיות אלקטרוכימיות' שבעכו. התנהלות זו הסבה נזק בריאותי קשה ביותר לעובדי המפעל ופגעה בצורה אנושה בסביבה.

עוד כתבה אהרון לראש הממשלה כי "כמו במקרים דומים בעבר, בהם נפתחו חקירות בעקבות תחקירים עיתונאים, אנו מצפים ממך להורות על הקמת ועדת חקירה ממלכתית ועל מתן הנחיה לפרקליטות לפתוח בחקירה משטרתית שתחקור לעומק את תפקודם של משרדי הממשלה השונים ביחס למפעל ולעובדיו. למשל, לא ברור כיצד קיבל המפעל תמיכה של מיליוני שקלים מהמדינה, וכיצד קיבל את פרס איכות הסביבה בשנת 2001, למרות שבכל אותו זמן היה ידוע על הזיהומים המסוכנים הנפלטים ממנו ומסכנים את העובדים ואת הסביבה"

יצויין כי מטה המאבק הוקם לאחר הפיצוצים שהתרחשו במתחם המפעל ופעל בכלים ציבוריים ומשפטיים. במטה חברים היום ארגוני סביבה (בהם חברים חלק מעובדי המפעל ובני משפחותיהם), ראשי רשויות סמוכות וראשי הקיבוצים השכנים. במהלך החודשים האחרונים פועל המטה ללא לאות על מנת למנוע את פתיחת המפעל מחדש ולהביא לסגירה סופית ומוחלטת של המפעל והתחלת מבצע טיהור רחב היקף, בטרם הסבתו לכל שימוש שהוא.

ליאורה אהרון, מנהלת מטרה המאבק הפנתה את הדרישה לפתוח בחקירה משטרתית גם אל היועץ המשפטי לממשלה שבסמכותו להורות על כך. בפנייתה כתבה אהרון: "הנני פונה אליך בבקשה להורות למשטרת ישראל לפתוח בחקירה פלילית אשר תחקור את כל המעשים הפליליים לכאורה, שהוצגו במפורט בתחקיר העיתונאי ושכאמור, ידועים לנו ממקורות נוספים". (ש)
