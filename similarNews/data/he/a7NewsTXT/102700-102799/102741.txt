

הממשלה אישרה אתמול את הרכבה החדש של ועדת השרים לטיפול בשחרור אסירים.

כתבתנו רותי אברהם מוסרת כי את הועדה מאיישים: ראש הממשלה כיו"ר הועדה, המשנה לראש הממשלה שמעון פרס, סגן ראש הממשלה ושר החוץ סילבן שלום, שר הבטחון שאול מופז, השר לבטחון פנים גדעון עזרא, שרת המשפטים ציפי לבני, השר חיים רמון והיועץ המשפטי לממשלה.

בהודעת הממשלה נמסר כי "הועדה תטפל על דעת הממשלה בשחרור אסירים פלשתיניים, במועד שחרורם עפ"י הנסיבות שישררו אותה עת ובשים לב לקיום ההתחייבויות הפלשתיניות, והכל על פי הקריטריונים שאושרו והנחיות היועץ המשפטי לממשלה".

ע"פ דיווח באתר "העבודה" שניים מחברי הועדה: שמעון פרס וחיים רמון, נפגשו עם בכירי הרש"פ מוחמד דחלאן וסאיב עריקת, כדי לקיים עימם תיאום בנושא שחרור מחבלים.

נפגעי הטרור מתכוונים לפתוח בקמפיין ארצי נגד שחרור מחבלים. כך פרסם ארגון "אלמגור".
"נדאג להעביר בקמפיין לצבור בארץ ובחו"ל את תחושותינו ולצרפו למאבקנו", אמר אוריה בכרך, אח שכול ודובר אלמגור, "נשים דגש על הפרת הבטחת השרים וחברי הכנסת על קברי הנרצחים ש'ידינו הארוכה תשיג את המחבלים' ואותה יד מתקצרת עתה ומשחררת אותם".

דליה כהן ששכלה את בתה כנרת באוטובוס קו 405 שדורדר לתהום על ידי מחבל ועתה מדברים על שחרורו, אמרה כי " החלטת הממשלה מהווה יריקה בפניהם של משפחות השכול והפצועים-נרעיש שמיים וארץ על העוול הזה, זה לא יעבור להם בשתיקה".

נסיון פרלמנטרי לחסום אפשרות לשחרר מחבלים אשר שבו לפעילות טרור לאחר ששוחררו במסגרת הסדר קודם, נעשה באמצעות הצעת חוק שמציע ח"כ משה כחלון. ההצעה קובעת כי עציר או אסיר המוחזק בכלא הישראלי לאחר שהורשע בפעילות חבלנית עוינת ושוחרר במסגרת הסדר פוליטי, מדיני, צבאי, או כל הסדר אחר, לא יוכל, במידה ויורשע פעם נוספת, להשתחרר מבית כלא אלא לאחר שסיים את מלא תקופת המאסר שהושת עליו.

כחלון אמר כי הצעת החוק נועדה למנוע שחרורם של מחבלים מסוכנים. כמו כן למנוע זלזול בהחלטות בית המשפט עקב האפשרות לעקוף אותן באמצעות הסדרים.
