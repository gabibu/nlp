

במסגרת המאבק בתאונות הדרכים מתכוון אל"מ אילן מלמד מפקד מחלקת בטיחות ובקרה במפקדת זרוע היבשה להתקין ברכבי צה"ל קופסא שחורה, כעין זו המותקנת במטוסים.

אל"מ מלמד מביע תקווה כי בהימצאות קופסא שחורה המתעדת את כל המתרחש ברכב, יהיה גם כדי לסייע באיתור המניעים לתאונות דרכים, אך גם כדי להרתיע נהגים צה"ליים מלנהוג באופן מסוכן.

בצה"ל נפתח מכרז לבניית הקופסא השחורה לאחר שהרעיון קיבל את הסכמתו של הרמטכ"ל.

הכוונה להתקין את הקופסא השחורה הינה חלק מתכנית כללית למאבק בתאונות הדרכים בצה"ל. בתכנית זו יוקם בית ספר לנהיגה מבצעית. בבית ספר זה יעברו נהגי צה"ל קורס שאורכו כחודש וחצי בו יוטמעו כללי הנהיגה הזהירה.

כמו כן כוללת התכנית החדשה של צה"ל קיומם של תחקירים לאחר תאונת דרכים גם אם אינה מבצעית. זאת בניגוד למקובל עד היום. התקווה בצה"ל היא כי תחקירים אלו ילמדו את אנשי מחלקת הבטיחות בצה"ל את נקודות התורפה בנהיגת חיילים ובכך יביאו לדגשים ייחודיים בהמשך הקורסים לנהיגה בצה"ל.
(ש)
