

חבר הכנסת אברהם רביץ (דגל התורה) שיגר מכתב לראש הממשלה ובו הודיע לו כי הוא פורש מהקואליציה. "אין אני יכול לחיות יותר עם השקר או חצאי האמת שאני מקבל ומעביר לציבור כדי להרגיע אותו", כתב.

רביץ הוסיף כי "את מכתבי אני כותב על דעת עצמי, עדיין לא קיבלתי את הסכמת גדולי התורה לעניין".

במכתבו כתב חבר הכנסת רביץ"הנני מצטער להודיעך כי אני אישית פורש מן הקואליציה הממשלתית, וזאת מן הסיבה שעד להיום, יום ב' כ"ח שבט תשס"ה 7/2/2005, לא בוצעה ההתחייבות הנוגעת להחזר 15% לגני הילדים, חרף ידיעתי שאתה באופן אישי פעלת כדי שהעוול הזה יתוקן.
קבלתי בשבוע שעבר בקשה ממשרד החינוך לדחות זאת בשלושה ימים. והנה גם הם חלפו ועברו והענין לא בוצע.
גם אני מייצג ציבור המאמין עד כה להבטחותי ומצפה למימושן על יד הממשלה אשר אליה הצטרפתי.
אני מקבל כל העת מכתבים, טלפונים, מברקים על אי ביצוע ההתחייבות שלי כלפי הציבור הניזוק. אינני יכול יותר להיות חומת מגן על השלומיאליות או על חוסר הרצון או היכולת לביצוע דבר שאינו שנוי במחלוקת כלל וכלל.
אין אני יכול לחיות יותר עם השקר או חצאי האמת שאני מקבל ומעביר לציבור כדי להרגיע אותו. ההתנהגות הזו מהווה עבורי אבן בוחן וסימפטום להסכמים הקואליציוניים הבאים אשר אנו משופעים בהם בהבטחות, במכתבים ואפילו בהחלטות ממשלה וביוזמותיך לביצועם.
אני את מכתבי זה כותב על דעת עצמי, עדיין ללא קבלת הסכמה או הוראה מגדולי התורה הקובעים עבור מפלגתי. אבל ברמה האישית אין לי דרך אחרת אלא להודיע על פרישתי מן הקואליציה".

יצויין כי רביץ הבהיר לראש הממשלה ש"בתקציב המדינה אתמוך מאחר והתחייבתי לכך ללא כל קשר לחברותי בקואליציה".
