

"השירות במחלקות מיוחדות לבני הישיבות עושה את החיילים טובים יותר, מאומנים יותר ומוכנים יותר ליום פקודה", כך אומר הרב יהושע ויצמן ראש ישיבת ההסדר שבמעלות.

את ענין המחלקות הנפרדות לחיילי ישיבות "ההסדר" יש לבחון לפי המטרה שהיא: הכשרת חיילים מקצועיים ומוכנים יותר למלחמה ומהיבט זה עושה השירות במחלקות מיוחדות לבני הישיבות את החיילים "טובים יותר, מאומנים יותר ומוכנים יותר ליום פקודה", דברי הרב ויצמן.

דבריו המתפרסמים בהודעת הישיבה המתייחסת לפרסומים בכלי התקשורת לפיהם צה"ל מתכוון לפרק את מחלקות "ההסדר", ולגייס את החיילים במחלקות שבהן יש גם חיילים אחרים.

כתבתנו רותי אברהם מוסרת כי הרב ויצמן אמר כי "חשוב לדאוג גם לצד התורני והרוחני, לתפילות, לאווירה מתאימה, לביקורי הישיבות וכדומה, אך ברמה משנית. השיקול שעומד בראש הסולם הוא: הכשרת החיילים בצורה הטובה ביותר".

יש לשים לב לתופעה, מוסיף הרב ויצמן "שגם הצבא מכיר בתועלת שיש בה ליום פקודה, בישיבות ההסדר כל החיילים בעלי פרופיל קרבי מתגייסים לחילות קרביים. זוהי תופעה שאינה מצויה בדרך כלל, שכן יש בעלי פרופיל קרבי שאינם מתאימים לשירות קרבי מסיבות שונות, ומתגייסים לחילות אחרים. אילו היו חיילים אלה מתגייסים לשירות קרבי, היו נשברים מבחינה נפשית ופוגעים בחבריהם וביכולת הלחימה השל יחידתם. והנה, בישיבות ההסדר אנו רואים כי כל בעלי הפרופיל הקרבי מתגייסים ליחידות קרביות - ומצליחים. הכיצד?
התשובה היא, וכך גם הסביר מ"פ של חיילי בני ישיבות, שהעובדה שהולכים לצבא ביחד גורמת לכך שגם מי שפחות מתאים   שורד".

"ישנם חיילים שאם יידרשו להתמודד בחזיתות נוספות מלבד עצם השירות, כמו ניבולי פה, חוסר צניעות וכדומה, הם יישברו, ורק העובדה שהם מתגייסים יחד עם חבריהם מסייעת להם להחזיק מעמד. נמצא, שהשירות במחלקות נפרדות 'תורם' לצבא חיילים קרביים שלא היו בצורה אחרת, ועל כן עדיף לשרת בדרך זו", אומר הרב ויצמן.

לדבריו אין לקשור בין המחלוקת על ישיבות "ההסדר" לבין תכנית ההתנתקות וועדת דברת. "היינו רגילים להיות בעמדת השפעה, להיות שותפים לבנין ולהנהגה, וכעת הושלכנו לקרן זווית והממשלה מנסה לפגוע במה שנבנה במשך שנים רבות: בהתיישבות, בחינוך וכדומה. מתוך כך, כל דבר שקורה מתקשר לאווירה הכללית, ומצטרף לפגיעה בנו". אבל, מוסיף הרב ויצמן "כל הסימנים מראים שלא היתה זו הוראה מלמעלה, ועל כן צריך לבחון את הדבר עניינית. צריך להשתחרר מהאוירה שכל הסובב אותנו מאיים עלינו ועל קיומנו. אוירה כזו של לחץ מביאה לתגובות לא מתאימות ולטעויות".

לדבריו יש לזכור כי "אנשי הצבא אינם אויב. הם אחים, בעלי דעות שונות מאיתנו. אין אנו מסכימים עם דעותיהם, אך אין הם אויבים שלנו. זהו דיון בין דעות ועל כן חשוב לדון, לדבר, להתווכח, ואף להיאבק בשעת הצורך, אך בנעימות, כדרכם של אחים".
