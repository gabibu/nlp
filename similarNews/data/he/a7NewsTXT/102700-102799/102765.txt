

300 בתי כנסת ברחבי הארץ נענו לקריאות גדולי המקובלים בישראל לקיים היום (ב') תענית דיבור כמחאה נגד תכנית ההתנתקות וכתפילה נגד התוצאות הצפויות ממפגש שארם א'שיח'.

גדולי המקובלים שחברו לקריאה לציבור להשתתף בתענית הם זקן המקובלים הרב כדורי, הרב מרדכי אליהו, הרב 'החלבן', הרב דוד בצרי. אל קריאת הרבנים הללו הצטרפו עשרות נוספים ברחבי הארץ.

"בעקבות המצב הקשה השורר בארצנו, נתכנס ברוב עם כל קהילה במקומה, נתפלל נזעק ונבקש מהקב"ה שיגן על שטחי ארצנו ועל תושבי המדינה", כתבו המקובלים בקריאתם אל הציבור בארץ ובעולם.

במהלך היום כולו מתכנסים מתפללים רבים בבתי הכנסיות לקריאת פרקי תהילים ותפילות מיוחדות לשלמות ארץ ישראל.

נזכיר כי המקובלים קראו גם למי שאין באפשרותו להקדיש יום שלם, לייחד זמן ביום זה לתענית דיבור או תפילה כדי להצטרף לתפילת הכלל. פרטים על נוסח התפילה ניתן למצוא באתר לבית היהודי, מוריה, בכתובת www.moriya.org.il.
(ש)
