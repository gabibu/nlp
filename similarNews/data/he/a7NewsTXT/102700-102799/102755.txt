

לקראת כינוס ועידת הליכוד הערב, מנסה שרת החינוך לימור לבנת לקשר בין המפגינים נגדה אתמול באזכרה ליאיר שטרן, שהיו אנשי 'כך' לבין אנשי 'מנהיגות יהודית', עימם יש לה עימות אידיאולוגי.

פעילי 'כך' ובראשם איתמר בן גביר תקפו את השרה שהגיעה עם הוריה לאזכרה לאברהם 'יאיר' שטרן וקראו לעברה 'איך את לא מתביישת להגיע לכאן?', 'להורים שלך יש כל כך הרבה זכויות ואת תומכת בהתנתקות!', 'יאיר מתהפך בקברו', 'יאיר היה תומך בהתנתקות?' וכיוצא באלה.

אנשיו של בן גביר ליוו את השרה שהתקדמה לעבר ריכבה, וכעבור מספר דקות ניסו מאבטחיה לסלק אותם מהמקום תוך שהם מכים את המפגינים.

בתום האירוע עטו על השרה נציגי התקשורת שנכחו במקום. לבנת ניסתה לכבוש את הסערה שחשה ובמקום להתייחס לטענות המפגינים או לשיוכם הפוליטי האמיתי, תנועת 'כך', החלה תוקפת את אנשי חטיבת 'מנהיגות יהודית'. "הם לא מהליכוד, הם מיעוט קטן שמנסה להשתלט על הליכוד, על הליכוד להתנער מהפייגלינים", אמרה. "לעצמי אני לא חוששת. אני חוששת רק לעתידו של הליכוד".

כאמור, השרה לא התייחסה לעובדה שהמפגינים היו משוייכים לתנועת כך שכן מזה תקופה ארוכה היא מבקשת לשייך את אנשי 'מנהיגות יהודית' לתנועת 'כך', מתוך מגמה לצמצם את כוחם במפלגה.

מאבקה של לבנת באנשי מנהיגות יהודית התחזק אתמול לקראת הבחירות היום להרכב מזכירות הליכוד. לבנת והשרה לבני, המהוות עמוד השדרה של תומכי ראש הממשלה בליכוד, פרסמו מכתב בו הביעו "דאגה מצעד נוסף של צבירת כוח בתוך הליכוד של מנהיגות יהודית, קבוצה שרק לפני שבוע קראה לסרבנות ואחד ממועמדיה אף הורשע בעבר בפעילות חבלנית. אנו סבורות כי הדבר מהווה ניסיון נוסף להובלת התנועה למקומות שמרבית חברי הליכוד אינם שותפים להם".
(ש)
