

פרשת סוכני המוסד בניו זילנד שנדמה היה כי חלפה עם שחרורם לישראל לפני שבועות אחדים ממשיכה לעורר גלים ולהעכיר את יחסי ישראל-ניו זילנד.

ראש ממשלת ניו זילנד הלו קלארק הודיעה כי למרות הסיכום המוקדם לפיו יבקר נשיא המדינה משה קצב בניו זילנד בעוד כחודש, יבוטל ביקור זה. "בתנאים הנוכחיים לא יתקיים הביקור", אמרה קלארק לעיתונאים ששאלו אותה אם ביקור קצב אמור להתקיים כמתוכנן.

לשאלת העיתונאים הבהירה כי מקור ההחלטה הוא התנהלותה של ישראל בפרשת סוכני המוסד. קלארק הבהירה כי ממדינה ידידותית הייתה מצפה שאירוע דומה לא יתרחש, וכעת על מנת להפשיר את היחסים המוקפאים על ישראל להתנצל בפני ניו זילנד על התקרית. עד שלא תתנצל ישראל הרי שגם השגריר הישראלי החדש לא יחל את פעולתו הרשמית במדינה.

מבית הנשיא נמסר שביקורו של קצב ממילא לא אמור היה לכלול ביקור בניו זילנד.
(ש)
