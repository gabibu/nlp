

העמותה למצוינות בחינוך תקיים מחר (שלישי) בשעה 17:00 אירוע בינלאומי וירטואלי לזכר אל"מ אילן רמון ז"ל וצוות מעבורת קולומביה.

באירוע יישאו דברים לזכר צוות מעבורת קולומביה ד"ר ג'פרי הופמן, אסטרונאוט מנאס"א וד"ר צבי קפלן, ראש סוכנות החלל הישראלית. ד"ר ערן שנקר, שהיה חלק מצוות הקרקע שליווה את משימת המעבורת קולומביה, יעביר הרצאה אינטראקטיבית בנושא "רפואה בחלל".

משתתפי האירוע הנם תלמידי ומורי תכנית "מצויינות 2000" ממדינות ניו-יורק, אילינוי ואיווה, וכן תלמידי "מועדון החלל ע"ש אילן רמון", הפועל במסגרת תכנית "מצוינות 2000" אותו מפעילה העמותה למצוינות בחינוך בישראל, בשיתוף מכון אשר לחקר החלל של הטכניון.

בישראל משתתפים בתכנית "מצוינות 2000" המופעלת בחסות ובשיתוף משרד החינוך והתרבות, כ-7,000 תלמידים מצטיינים מבתי ספר בכל מגזרי החינוך.

העמותה מציינת כי על פי בקשת גורמי ממשל ואקדמיה אמריקאים, תורגמה התכנית לאנגלית ואומצה ע"י מספר מדינות בארה"ב, השולחות מדי שנה את מפעילי התכנית להכשרה בישראל.
(ש)
