

האגף לאיגוד מקצועי בהסתדרות העמיד לרשות 1000 עובדי חברת האבטחה "אנוש" ייעוץ משפטי בראשות עו"ד אופיר רונן. זאת לאור מצבה הכלכלי הקשה של החברה, שהיקף חובותיה נאמד בלמעלה מ- 50 מליון .

על-פי הפרסומים באמצעי התקשורת, יתכן שחברת "אנוש" תבקש מבית-המשפט המחוזי בת"א להעביר את פעילותה לחברת "שין אור", שעובדיה אינם מועסקים בהסכם קיבוצי.

עו"ד דורית טנא-פרצ'יק, היועצת המשפטית של האגף לאיגוד מקצועי בהסתדרות, אמרה היום כי ההסתדרות לא תסכים למהלך כזה. "זכויותיהם של העובדים, שהשיגו את ההסכם הקיבוצי יחד עם ההסתדרות, בעמל רב, לא צריכות להיפגע בגלל קשייה הכספיים של החברה. העובדים עמלו במשך שנים להצלחת החברה ועשו את עבודתם בצורה טובה ובנאמנות. לא יתכן שיעבירו אותם כעת לחברה אחרת, שאינה נמצאת בהסכם קיבוצי. אין-ספק שצעד כזה יגרום לפגיעה בזכויותיהם".

מחר (ב') יתקיים בבית-המשפט המחוזי דיון בבקשתה של חברת "אנוש" להקפאת הליכים. עו"ד אופיר רונן אומר שאם יעלה בדיון נושא עתידם של העובדים, תעלה ההסתדרות כבר מחר את דרישתה להעברת העבודות לחברה החתומה עם ההסתדרות על הסכם קיבוצי.
