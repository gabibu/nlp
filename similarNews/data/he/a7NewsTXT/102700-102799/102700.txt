

בית הדין הצבאי במחוז הדרום החליט אמש לשחרר ממעצר את סרן ר' שהואשם בוידוא הריגה בילדה פלשתינית. זאת לאחר שאחד מעדי התביעה המרכזיים הודה ששיקר בחקירתו הראשונית. התובע: התיק עדיין לא סגור.



סניגורו של הקצין מסר ל אתר Nfc, שהיום ישוב סרן ר' לשירות בחטיבת גבעתי ונשקו יוחזר לו. כעת ממתינים לעמדת התביעה בנושא.

אתמול בבוקר (א') העיד בבית הדין הצבאי בפיקוד דרום אחד מהעדים המרכזיים של התביעה, סמל ראשון ש', אשר שימש בזמן התקרית בה נהרגה הנערה הפלשתינית כתצפיתןן במוצב גירית. במהלך חקירתו הנגדית הודה ש' כי הוא וחיילים נוספים שיגרו בתחקירים ובחקירת מצ"ח.

לשאלת הסניגור: "אתה שיקרת במצ"ח וגם בתחקירים כשאמרת שראית את ר' דרך המשקפת יורה צרור. נכון או לא נכון?"
השיב עד: "לא במכוון."
סניגור: "נכון או לא נכון?"
עד: "לא בזדון."
סניגור: "שאלתי האם נכון ששיקרת שלא ראית את ירי הצרור דרך המשקפת".
עד: "לא בדיוק שיקרתי."
סניגור: "אמרת אמת או לא אמת?"
עד: "אמרתי לא אמת."

העד אמר עוד בהמשך: "לא ראיתי את שני הכדורים, וגם לא את ירי הצרור."

יצויין כי כתב האישום מתבסס בעיקר על עדותו של עד זה לפיה ראה לכאורה את המ"פ יורה את הצרור לעבר הילדה וכי עדות זו יש בה כדי להשפיע על המשפט כולו.

העד התייחס בדבריו למניע לכך שהוא וחיילים נוספים שיקרו בעדויותיהם וטען כי הם נועדו כדי "להעיף את המ"פ".

כזכור סרן ר' הואשם בעבירות של שימוש בנשק שלא כחוק, בשיבוש הליכי משפט, חריגה מסמכות והתנהגות שאינה הולמת. בכתב האישום נטען, כי עמד ליד הילדה וירה בה שתי יריות מטווח קצר. אחר כך התרחק, כיוון את נשקו כלפי מטה וירה כעשרה קליעים עד שרוקן את מחסניתו. עוד נטען כי לאחר התחקיר ביקש מחיילי הפלוגה לשנות עדויות.

המ"פ כפר בכל האשמות נגדו וטען כי מדובר בנסיון של החיילים לפגוע בו.

על פי הדיווח באתר NRG, אומר התובע במשפט, סא"ל קצף, כי התיק עדיין לא סגור. "העדות אכן יצרה "סדק מבחינת התביעה", אמר, "אך בין זה לבין סגירת התיק הדרך עוד ארוכה. אל תשכח שיש לנו את העדות של סרן ר' שהוא מודה כי עשה וידוא הריגה. יש לנו גם עדויות של חיילים נוספים, עדי ראייה שראו אותו ואנחנו נעלה אותם לדוכן העדים בהמשך הדיונים. יש לנו גם את הקלטות רשת הקשר ששם אומר סרן ר' כי הוא יוצא לעשות וידוא הריגה", דברי התובע.

עוד גילה סא"ל קצף להערכתו, יש בידי הפרקליטות הצבאית עדויות מוצקות ואיתנות שיטו את הכף לכיוון התביעה, בכללן עדות של תת אלוף גדי שמני ששימש כמפקד אוגדת עזה שידבר על האיסור לבצע וידוא הריגה.
