

מחקר חדש קובע: טבילה שבועית במרחצאות טרמיים מסייעת לחולים הסובלים משחיקת הסחוס. קובי פינקלר מדווח.

הטיפול בחמי מרפא הינו עתיק יומין ואיכותו עוד מוכרת מתקופת המשנה. במחקר חדש שהתבצע בראשותו של פרופ' משה טישלר ראש החטיבה הפנימית בבית החולים אסף הרופא בשיתוף אתר הבריאות חמי יואב, התבקשו החולים לתת חוות דעת על הרגשתם לאחר טיפול במרחצאות מים חמים.

במחקר השתתפו 48 חולים שהוסעו אחת לשבוע במשך 6 שבועות למרחצאות לצורך טיפול שכלל מספר טבילות שנמשכו 20 דקות כל אחת. הערכה קלינית של החולים בוצעה על ידי רופא שנילווה לקבוצה בתחילת המחקר ובסיומו. תוצאות המחקר הראו שיפור בולט בכאבים וברמת התפקוד של הברכיים לאחר 6 שבועות של טיפול. אצל החולים חלה ירידה משמעותית בצריכת משככי כאבים במהלך המחקר.

אצל למעלה מ-85% ממשתתפי המחקר אובחן שיפור בולט בכל הממדים הקלינים ושיפור זה נמשך גם 4 שבועות אחרי סיום הטיפול.
