

ח"כ ברונפמן, חבר וועדת הפנים ואיכות הסביבה של הכנסת, טוען כי הגיע לידיו מידע, לפיו יש כוונה להוסיף ולהציב 18,000 אנטנות סלולריות חדשות על גגות בתי האזרחים. זאת לבד מ-6,000 אנטנות שקיימות כבר כעת.

ברונפמן טוען כי בכל יום מוסיפות חברות הסלולאריות כ-12 אתרים נוספים שבהם מוצבות אנטנות חדשות.

במכתב שהפנה לשרי התקשורת, הבריאות ואיכות הסביבה מעריך ברונפמן כי הסיבה לכמות הגדולה של האנטנות החדשות היא כניסתו של הדור השלישי של המכשירים הסלולאריים המרחיבים פי כמה את מגוון השירותים הסלולאריים הניתנים למשתמשי המכשירים האמורים. אם זהו המחיר לכניסת הדור השלישי, ובכך יגבר הסיכון לאוכלוסיה הישראלית הרי שעדיף שלא נכניס את הדור הזה לישראל, אומר ברונפמן. "שיחות וידאו לא יכולות לבוא על חשבון בריאות האזרחים", הוא אומר.

דבריו אלה ואחרים של ברונפמן עוררו את חמתן של החברות הסלולאריות. במכתב חריף לועדת האתיקה של הכנסת הם קובעים כי ברונפמן מפיץ מידע שקרי שלא נבדק על מנת לקדם את מעמדו. "ח"כ ברונפמן בחר בדרך הקלה של הפצת מידע כוזב, מבלי לבדוק את העובדות, כדי לייצר לעצמו כותרות תקשורתיות ופרסום אישי. זאת ללא כל בסיס עובדתי ומבלי שהיו בידיו נתונים אמינים, ואף מבלי לבדוק את העובדות באופן הבסיסי ביותר. כל אתרי השידור המוקמים בישראל עומדים בתקני המחמירים המומלצים על ידי ארגון הבריאות העולמי, ופועלים בהתאם לדרישות המשרד לאיכות הסביבה. עוצמות השידור של האתרים הנ"ל, כפי העולה מבדיקות תקופתיות הנערכות מידי שנה, הן מזעריות ביחס לתקן המחמיר. למותר לציין כי גם המשך פיתוחן ויישומן של טכנולוגיות חדשות ברשת התקשורת הסלולרית במדינת ישראל, וביניהן שירותי הדור השלישי שמפעילות החברות, מתבצע אף הוא בהתאם לדרישות התכנוניות הקבועות בחוק, בהתאם לדרישות המשרד לאיכות הסביבה, ותוך שמירה קפדנית על תקני הבטיחות המחמירים".

יצויין כי לאתר DailyMaily אומר ברונפמן כי הוא דורש בדיקה מחודשת של הסיכונים העולים מהאנטנות הסלולאריות ואת המידע שהגיע לידיו. בבדיקה זו, אומר ברונפמן, תצטרכנה החברות הסלולאריות להוכיח שאין בהצבת האנטנות סיכון לציבור.
(ש)
