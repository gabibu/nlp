

אדם אחד נהרג ושנים נפצעו באורח בינוני בתאונת דרכים שאירעה לפנות בוקר סמוך למודיעין.

נהג מכונית פרטית, שנסע מכיוון מודיעין לכיוון לוד, איבד את השליטה על ההגה, פגע במעקה בטיחות ורכבו נהדף לשולים. כתוצאה מכך, נפגעו שלושת נוסעי הרכב.

צוותים של מד"א, שהוזעקו למקום, טיפלו בפצועים והם הועברו לבית החולים ע"ש שיבא ברמת-גן. זמן קצר לאחר מכן, דווח מבית החולים שיבא על מותו מפצעיו של אחד הנוסעים.

בוחני לשכת התנועה ממשיכים בחקירת נסיבות התאונה.

