

היום ביקרה שרת החינוך לימור לבנת בכפר המכביה ואמרה שם את הדברים הבאים:
"האמריקאים אוהבים להתפאר בסיפורים של הנער מוכר העיתונים שהפך למיליונר. אולי יש כמה כאלה, אבל בסך הכל, גם בארץ האפשרויות הבלתי מוגבלות, רוב האנשים שמכרו עיתונים בילדותם, מכרו עיתונים כל חייהם, ורוב המיליונרים ירשו את המיליונים מהוריהם.

אצלנו אהבו להתפאר בפרוייקטים גדולים וחשובים כמו שיקום השכונות, ועידוד השקעות בפריפריה ומפעלים גדולים שהוקמו בעיירות פיתוח. אבל גם אצלנו אלה בעיקר אגדות יפות על הצלחות זמניות, ואחרי הכל הפריפריה נשארה פריפריה, ועיירות הפיתוח לא זינקו כלפי מעלה.

הכלי היחיד שיכול לצמצם פערים באמת ובהיקף גדול הוא ההשכלה. מי שרוצה להוציא אוכלוסיות שלמות ממעגל העוני, שישקיע בחינוך.

שום שיטה חברתית כלכלית איננה יכולה לצייד את הנער העני בכסף ובקשרים שיש בידי הנער שבא מבית אמיד, כדי ליצור ביניהם שוויון הזדמנויות. אבל אנחנו צועדים לעידן שבו המשאב החשוב והמבוקש ביותר הוא הידע ואת המשאב הזה אפשר להעניק לכל באופן שווה

אמרתי "אפשר להעניק", לא אמרתי "קל להעניק".

זו משימה קשה מאוד, אבל אפשרית וזו המשימה שלנו, של מערכת החינוך.

לא נשיג אותה באפליה מתקנת שנותנת הקלות והנחות, ולא בשיפוץ הסטטיסטיקה ע"י הורדת הרמה של תעודת הבגרות. בזה אנחנו מרמים רק את עצמנו ומנציחים את הפער. אנחנו צריכים לדרוש מהנער והנערה בשכונות ובעיירות את רמת הדרישות הגבוהות ביותר, והאפליה המתקנת תתבטא בכך שניתן להם תוספת של כלים ומשאבים כדי שיוכלו לעמוד בדרישות הגבוהות ביותר. זה הדגל הראשון שאנחנו מניפים, דגל השוויון.

הדגל השני - מורשת הערכים: גיבוש ליבה משותפת, הוראת מקצוע "מורשת", קישורי חיים למניעת אלימות, בניית זהות חברתית במדינה ציונית, דמוקרטית, הומניסטית, הכשרת עתודה טכנולוגית.

חז"ל אומרים שהאדם נברא יחידי, כדי שכל אדם יוכל לפעמים לומר "לא נברא העולם כולו אלא בשבילי". כוונתם היתה שגם כאשר יש בעולם מיליארדים של בני אדם, כל אדם הוא יצירה נדירה וייחודית שאין דומה לה.

מחנך טוב יודע לעזור לתלמיד למצוא את היחיד והמיוחד שבו, ויחד עם זה גם לתפקד ולהשתלב בחברה. הוא ילמד את הילד ששני הדברים האלה אינם סותרים אלא משלימים. שאדם שלם, ותורם לחברה, הוא זה שיודע גם את הערך היחיד וגם את סוד היחיד.

ומה שנכון לאדם היחיד, נכון גם לקבוצה ולעם. המורשת והתרבות שאב מנחיל לבניו, צריכה ללמד אותם את הערכים ההומיניסטיים שמשמעותם להשתייך למשפחת האדם, לאנושות כולה, ויחד עם זה גם את הערכים הייחודיים המבטאים דווקא את העם שלהם, אות התרומה הייחודיתש העם הזה תורם לפסיפס הגדול של רוח האדם. שני הדברים לא סותרים אלא משלימים זה את זה. אדם צריך שתהיה לו גם זהות ייחודית וגם שייכות לכלל האנושות, ואם חסרה לו אחת מהשתיים הוא איננו אדם שלם.

המורשת שאנחנו נקראים להנחיל לתלמידינו, צריכה תמיד להיות שילוב של שני המעגלים, הייחודי והכלל אנושי וזאת גם בידע וגם בערכים, אנחנו נלמד ערכים של דמוקרטיה ושל כבוד האדם, סובלנות, שוויון הזדמנויות, שוויון בין המינים, התנגדות לאלימות. נלמד את תלמידינו להכיר ולדעת מושגים ויצירות, רעיונות וסמלים של כלל האנושות.

ובמקביל, עלינו לטפח את הידע ואת תחושת ההזדהות שלהם, עם מה שמייחד דווקא את העם שלהם, ועם התרומה המיוחדת שהוא תורם לאנושות. הם צריכים להכיר ולאהוב את יצירות המופת של העבר שלנו, כדי שיוכלו לקום מקרבם אלה שיידעו ליצור את יצירות המופת של העתיד שלנו. הם צריכים להכיר ולאהוב את הארץ שלנו, כדי שיוכלו לבנות ולפתח אותה, לשמור על נופיה וגם להגן עליה בשעת הצורך.

הדגל השלישי - מסלול קידום המורה: העלאת שכר המורה המתחיל, עוז לתמורה, מגייסים שינויי איכותיים ומקצועיים (מורים) - בניית מסגרת מפתחת ובונה.

חינוך בנוי על שני עמודים: אחד - הקניית ידע וערכים שונים ושניים - דוגמה אישית.

התלמידים קולטים מן המורה גם את דבריו וגם את אישיותיו ואין סודות בכיתה. למשל, מורה שהוא עצמו רשלן ומאחר כרוני, לא יוכל להקנות לתלמידיו סדר ודייקנות, ולא יועילו לו כל הטפות המוסר וכל הדיבורים שבעולם.

באותו אופן, מורה צר אופקים, שלא לומד בעצמו, לא יצליח לטפח בתלמידיו את הרצון ללמוד ולהרחיב אופקים, ומכיוון שזה התפקיד העיקרי של המורה - לעורר ולגרות בתלמידים את יצר הדעת, הרי זו צריכה להיות גם תכונה עיקרית ובולטת של המורה עצמו.

אנחנו צריכים לגרות את יצר הדעת של המורים. עלינו לספק להם מיגוון של מסלולי לימוד והשתלמות, תנאים שמאפשרים לימוד בלתי פוסק ותמריצים ללמוד."



