

שירות ייחודי למעקב אחר הריונות בסיכון במסגרת אישפוז יום, החל פועל במרכז הרפואי אסף הרופא. מבית החולים נמסר , כי השירות חוסך מנשים רבות את הצורך להתאשפז או להתרוצץ בין רופאים שונים לצורך בדיקות ומעקב. הגישה המיוחדת תוצג בבית החולים במהלך יום עיון שייערך השבוע לאחיות בריאות הקהילה, לזיכרו של הד"ר פיטר שרייר ז"ל.

עוד נמסר מבית החולים אסף הרופא, כי הריונות בסיכון מתאפיינים בבירור מורכב של רופאים שונים ובדיקות שונות כמו גניקולוג, אורתופד, נוירולוג, אולטרהסאונד, מוניטור, קרדיולוג, נפרולוג, מומחה לסיבוכי הריון ועוד. במשך השנים מקובל היה שהאישה ההרה תתאשפז למשך שבוע ויותר, כדי לבצע את כל הבדיקות. בחלק מהמקרים התאפשר לנשים אלה לבצע את הבדיקות בקהילה, בלי להתאשפז, כאשר כל בדיקה כרוכה ביקור אצל רופא מומחה ביום שונה.

כדי לייעל את מהלך הבדיקות ולחסוך מהאישה, המוטרדת בלאו הכי, את ההתרוצצות בין הרופאים מחד, או את האישפוז מאידך, הוקמה במרכז הרפואי אסף הרופא יחידה מיוחדת של אישפוז יום להריון בסיכון.

במסגרת זו מבוצעים לאישה כל הבירורים ביום אחד. ליד כורסא, בה היא יושבת, מתכנס לאחר קיום בדיקות שונות, צוות רב תחומי של מומחים שונים ודן באספקטים השונים של ההריון בו במקום, תוך קיום רב-שיח ולא באמצעות תכתובת מרחוק כבעבר, דבר החוסך לאישה התרוצצות ודאגה מרובים.

"חלק גדול מהבדיקות הללו ניתן היה לבצע רק במסגרת של אישפוז בן מספר ימים", אמר הד"ר דן שרמן מנהל היחידה, מיילד ומומחה להריון בסיכון. "כיום, המקרים בהם אנו מאשפזים אישה עם הריון בסיכון הם חריגים. על פי רוב, האישה מגיעה למעקב רב תחומי פעם בשבועיים-שלושה. הריונות רגישים במיוחד, מתבקשים להגיע פעמיים-שלוש בשבוע. בכל מקרה, האישה, תוך מספר שעות חוזרת לעבודה, לבעל ולילדים ונחסך הצורך שהיה קיים בעבר של ניתוקה מסביבתה הטבעית, מה שהגביר חששות ולחץ הן אצל בעלה והן אצל הילדים בבית, בגלל שיבוש מהלך החיים התקין", אמר הד"ר שרמן.


