

ועד היישוב היהודי בחברון כפר בדיווחים כאילו הפיגוע ליד ענתות, שבו נהרג פלשתיני ושניים נפצעו, בוצע בידי נוקמים יהודים. בהודעה שפרסם הוועד נטען כי מדובר בפרובוקציה המזכירה את פעילותו של סוכן השב"כ אבישי רביב. הוועד מביע חשש שהפרובוקציה נועדה לאפשר לשב"כ לעצור פעילי ימין, כפי שהתחייבה ישראל בהסכם טנט.

מפקד בכיר בצה"ל אמר אתמול כי הרצח ליד ענתות היה ככל הנראה מעשה ידיהם של מחבלים. המפקד מעריך כי הללו טעו בזיהוי כלי הרכב שפגעו בו, וחשבו כי מדובר בכלי רכב של יהודים.

המשטרה אינה פוסלת את האפשרות שמדובר באותה חוליה שירתה בנזיר היווני והרגה אותו יממה קודם לכן. ייתכן כי החוליה מסתובבת בשטח, וכי היא המבצעת את פיגועי הירי.

בחקירות שנעשו עד כה בידי המשטרה בזירת הרצח לא נמצא כל חיזוק להשערה שאת הרצח ביצעו נוקמים יהודים. דובר מחוז ש"י של המשטרה מסר לכתבנו קובי סלע כי הגרסאות של נוסעי המשאית שהותקפה אינן אחידות, וכי הדבר מקשה על החקירה.

