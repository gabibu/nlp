

למרות הפיגועים בימים האחרונים החליטה הממשלה להמשיך את יישום הפסקת האש. ראש הממשלה הנחה את גורמי הבטחון לעשות הכל כדי למלא את הסכם טנט.

צה"ל המשיך אתמול ביישום הצעדים המתחייבים מהסכם טנט: טנקים של צה"ל הוסגו מעמדותיהם, עשרות מחסומים הוסרו, הקלות על הפלשתינים במעבר רפיח ונפתחו משרדי ה D.C.O.

תא"ל אלמוג, מפקד כוחות צה"ל ברצועה, אמר "אנחנו מחויבים להסכם ונבצע אותו כהלכתו וכלשונו. אנחנו חייבים לתת לעצמנו את התחושה שמה שאנחנו עושים הוא מהלך שעשוי להצליח למרות שהסיכויים נראים קלושים מאוד".

בגוש קטיף מחו על המשך ההקלות על הפלשתינים והסגת הכוחות בזמן שהפיגועים נמשכים. ההקלות רק יקלו על ביצוע פיגועים אמרו המתיישבים.
בתום פגישה בין אלוף פיקוד הדרום למפקדים פלשתינים בכירים, שהתקיימה במפקדת צה"ל בנווה דקלים, ושנועדה לקיים דיון בביצוע הסכם הפסקת האש, שוחח אלוף פיקוד הדרום עם כתבים, ואמר כי ישראל ממשיכה לדבוק בהסכם הפסקת האש, אף שהפלשתינים אינם מכבדים אותו.

לאחר הפגישה הפגינו במקום מתיישבים, תוך שהם מנסים לחסום את השיירה הפלשתינית, אך חיילי צה"ל הדפו אותם.
