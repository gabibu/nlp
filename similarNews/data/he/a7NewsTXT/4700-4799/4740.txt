

גורמים מדיניים בכירים אומרים כי בידי ישראל מידע שהמחבלים מוחמד דף ומחמוד אבו הונוד, מראשי החמאס, עוסקים בימים אלה בהכנת פיגועים. הגורמים מוסיפים כי ערפאת עדיין לא נתן שום הוראה לעצור את מחבלי החמאס והג'יהאד האיסלמי.

ערפאת, מפקד מחבלי הרש"פ, נפגש היום עם מזכ"ל האו"ם, קופי אנאן, וטען כי ישראל אינה עומדת ב"הסכם טנט" ומתיישבי יש"ע פוגעים בערבים בעידודם של כוחות צה"ל. ערפאת האיץ באנאן לשגר משקיפים בינלאומיים לישראל.

מזכ"ל האו"ם אמר בתום הפגישה שנערכה ברמאללה כי "הפסקת האש ודו"ח מיטשל אינן חלופה להחלטות האו"ם הרלוונטיות לסיכסוך הישראלי-פלשתיני". הערב ייפגש אנאן עם ראש הממשלה שרון.

דובר צה"ל מסר כי צה"ל ממלא את חלקו בהבנות "מסמך טנט", על פי לוח הזמנים שנקבע. דובר צה"ל הדגיש כי מאירועי הירי המתמשכים בשטחי יש"ע בשלוש היממות האחרונות ניתן לראות כי הפלשתינים הם שאינם ממלאים את מלוא התחייבותם להפסיק את האש. בצה"ל אומרים כי ימשיכו לבצע הקלות בכל מקום שבו ישרור שקט וימשיכו למלא את הסכמות הפסקת האש כרוחן וכלשונן, תוך כדי נקיטת הצעדים הדרושים להענקת ביטחון לאזרחי ישראל ולחיילי צה"ל.
