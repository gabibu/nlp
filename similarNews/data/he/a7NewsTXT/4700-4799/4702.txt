

הרשות הפלשתינית התערבה במהלך הבחירות בישראל תוך הפעלת לחץ על מועמדים בקרב ערביי ישראל והצעת שוחד כספי. הרש"פ אף הפעילה סוכנים בקרב הבדואים בנגב.

מידע זה עולה מחקירתו בשב"כ של עאהד חג' אחמד מחמד אל עוקבי, בן 42, קצין במודיעין הכללי הפלשתיני ותושב דהריה, שהודה בחקירתו כי משנת 93' הוא מעורב בעניינים פנימיים בישראל, תוך שהוא מתמקד במגזר הבדואי בנגב. לדבריו, הוא עסק בריגול בקרב המגזר הבדואי, גיוס סוכנים והפעלתם.

אל עוקבי נעצר בעת שהגיע לאחרונה לנגב על מנת לחטוף תושב ערבי ישראלי, בנסיון לחקור אותו במתקני המודיעין הכללי הפלשתיני. הוא נעצר כשברשותו אקדח, אשר שימש אותו לצורך החטיפה.

הקצין סיפר כי הפלשתינים הפעילו רשת של סוכנים בדואים שיצאו לשטחי הרשות הפלשתינית בחלקם במסווה של רועי צאן. לדבריו, הם אספו מידע מודיעיני על מחסומים בדרך לנגב, על מעצר פלשתינים ועל חשודים בשיתוף פעולה עם ישראל.

עוד סיפר אל עוקבי בחקירתו, כי הוא מונה על ידי גורם בכיר ברשות הפלשתינית לאסוף מודיעין ולהשפיע על ערביי ישראל בהקשר של הבחירות. הרשות ביקשה ממנו "לשכנע" ערבי שהיה מועמד לראשות הממשלה בישראל להסיר את מועמדותו עקב רצונה בניצחונו של מועמד אחר. יתכן כי מדובר בעזמי באשרה שהודיע על פרישתו מהמרוץ לראשות הממשלה. אל עוקבי נדרש גם להתערב במאבק בין מועמדים ערביים לכנסת ואף ניסה לשכנע אחד המועמדים להסיר את מועמדותו כדי לאפשר את נצחונו של ח"כ אחר.

