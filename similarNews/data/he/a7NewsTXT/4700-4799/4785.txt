

אחת מכל ארבע נשים בהריון עוברת התעללות במהלך ההריון - כך טען ד"ר פישר, מנהל המרכז לבריאות האשה, בכנס אלימות נגד נשים, שהתקיים במועצה האזורית גליל עליון.

לדברי ד"ר פישר, תקופת ההריון נחשבת לתקופה רומנטית, אולם הבעל מרגיש בה מקופח, מאחר שהאשה עסוקה יותר מדי בהריון. הוא אינו מסכים לקבל כעובדת חיים את התופעה. קיימת ירידה בכושרה ובפעילותה של האשה בכל תחומי החיים. לדבריו, האלימות שכיחה יותר במחצית השנייה של ההריון, שתוצאותיה לפעמים קטלניות לגבי האשה והעובר.

בכנס בו השתתפו רופאי משפחה ועובדים סוציאליים, המליץ ד"ר פישר על שורה של מצבים שחייבים לעורר חשד בקרב המטפלים בנשים בהריון:
ביקורים חוזרים בחדר מיון, התערבות מוגזמת של הבעל בעת ביקור אצל רופא, העדר מעקב הריון, דכאון בלתי מוסבר וכו' - חייבים לעורר אותנו לבדיקה מעמיקה יותר. ד"ר פישר הציע לחבריו הרופאים ואף המליץ להציע לכל אשה שיש חשד שהיא אשה מוכה, להכין תוכנית מילוט הכוללת מיזוודת מילוט ובתוכה כל האביזרים החיוניים.

חלק גדול מרופאי המשפחה לא השתלמו בנושאי אלימות ואינם יודעים לזהות, או נמנעים מלדווח, כדי להימנע מהסתבכויות במתן עדות בבתי משפט.

בכנס השתתפה גם עו"ד רחל סוכר, המשנה לפרקליטת המדינה, שאמרה כי בתי המשפט מטילים עונשים חמורים על תוקפים על פי חומרת האלימות, אולם אם האלימות היא על רקע אבטלה או תיסכול זמני, אין סיבה לעצור את התוקף.

ראש המועצה האזורית גליל עליון, אהרון ולנסי, הבטיח לקיים כנסים נוספים בנושאי אלימות כדי למגר את התופעה. "החינוך נגד אלימות צריך להתחיל כבר כאשר העובר ברחם אמו", אמר ולנסי.
