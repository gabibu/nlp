

מפגיני 'זו ארצנו' שמחו על המצב הבטחוני פונו בכוח על ידי המשטרה, משטרת ירושלים עצרה אתמול אחה"צ 16 מפגינים מתנועת "זו ארצנו" אשר ניסו לחסום את תנועת כלי הרכב בכביש ירושלים-תל אביב, ואת הכניסה לעיר ירושלים.

ראש תנועת זו ארצנו הסביר כי מטרת המחאה היא לעורר ולזעזע את הציבור מפני המשך מדיניות האיפוק של ממשלת ישראל שפירושה שצריך להתרגל למות, כלשונו.

בתחילה ניסו עשרות המפגינים לפרוץ לכביש ירושלים-תל אביב, באיזור שער הגיא, אך כוחות משטרה שהגיעו למקום פינו אותם בכוח. במהלך הפינוי עצרו 10 פעילים וביניהם גם את משה פייגלין, ראש התנועה.

זמן קצר לאחר מכן עשרות מפגינים נוספים חסמו את הכביש בכניסה לירושלים. כוחות משטרה פינו אותם בכוח כשמידי פעם המפגינים המפונים שבים ופורצים לכביש ומנסים לחסום אותו שוב.
המשטרה עצרה 6 מפגינים נוספים. יתר המפגינים פונו בכוח והכביש נפתח לתנועת כלי רכב. אחד מהפעילים שנכחו בהפגנה אמר כי במהלך הפינוי הוכו המפגינים על ידי השוטרים .

לדברי מנהיג "זו ארצנו", משה פייגלין, בשיחתו עם כתבנו קובי סלע, פעילי התנועה ואוהדיה עמדו בצמתים מרכזיים אחדים ברחבי הארץ במשך 65 דקות - דקה דומיה לזכרו של כל יהודי שנרצח מאז עלה שרון לשלטון.

"מניין הנרצחים עומד היום על 65", אמר פייגלין, "ורוב הישראלים אינם מודעים לכך". המטרה, לדבריו, היא לזעזע את דעת הקהל הישראלית לנוכח מדיניות האיפוק של שרון, ולפיה "אנחנו פשוט אמורים להתרגל למות", אמר פייגלין.

עוד אמר מנהיג "זו ארצנו" כי הוא משוכנע שהנהגים שייתקעו בפקקים יגלו הבנה לצעד זה של מחאה. יתירה מזאת, אמר פייגלין, "אם יש להם שכל בקודקודם, הם צריכים להיות מאושרים להצטרף אלינו". לצורך השוואה הוא הוסיף כי איש לא מחה על כך שהמשטרה סגרה כביש שלם כדי לאפשר לצבאו החמוש של חוסייני ללוותו לקבורה בתוך ירושלים.
