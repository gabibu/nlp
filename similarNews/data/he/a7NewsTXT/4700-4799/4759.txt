

מזכיר האו"ם קופי אנאן ממשיך בשיחותיו וייפגש היום עם שר החוץ שמעון פרס.

אתמול נפגש אנאן עם רה"מ אריאל שרון. בפגישה דרש רה"מ כי האו"ם יתערב יותר בנעשה בדרום לבנון. לדברי שרון, ההשפעה האיראנית בדרום לבנון גברה, והם הציבו בדרום לבנון יחידות המיועדות לשיגור קטיושות ורקטות.

בעניין הטענות של החיזבאללה על חוות שבעה, חזר אנאן על קביעת האו"ם כי שטח זה אינו חלק מלבנון. בפגישה העלה רה"מ שרון את נושא החיילים החטופים המוחזקים בידי החיזבאללה. אנאן הבטיח לעשות יותר למען שחרורם.

השניים דנו גם בהצעת ערפאת לקיים פגישה משולשת ברמאללה, בהשתתפות ערפאת, אנאן, ושר החוץ פרס. אנאן העביר לשרון את בקשת ערפאת, והדגיש כי חשוב לתת לערפאת תחושה שמתנהלים דיונים לא רק על הפסקת האש. שרון דחה את הבקשה והסביר כי קיום פגישה כזו תתפרש כאילו ישראל מוכנה לנהל מו"מ תחת אש.

אנאן גם ביקש שישראל תיישם את הצעדים הבאים הנדרשים ממנה למרות שהפלשתינים אינם מפסיקים את האש. שרון דחה גם בקשה זו.


