

בליל שבת הפלשתינים ירו פצצות מרגמה לעבר מוצב צה"ל ליד רפיח ולעבר מפקדת התיאום והקישור ליד חאן-יונס.

במשך השבת פתחו ערבים באש מנשק קל לעבר היישובים נווה דקלים וגדיד. ברפיח נורו יריות ונזרקו רימוני יד אל מוצב צה"ל.

ליד איתמר הושלך מטען חבלה אל כח צה"ל, ובנצרים נעצר מחבל פלשתיני שניסה לחדור למוצב צה"ל הסמוך, יריות היו גם ליד צומת איו"ש, ובכפר שוויקה בשומרון.

בכל האירועים לא היו נפגעים, מצה"ל נמסר כי הפלשתינים הם שיזמו את כל תקריות האש, וצה"ל השיב אש רק אם נשקפה סכנת חיים. בצה"ל אומרים כי אמנם יש ירידה במספר האירועים אך אין עדיין סימנים לשינוי מהותי, והם מחכים לראות מעצר של מחבלי החמאס והג'יהאד, פעולות לסיכול פיגועים, פגיעה בתשתיות הטרור, איסוף מרגמות, והפסקת ההסתה בכלי התקשורת הפלשתינים.

במוצ"ש נרגם באבנים אוטובוס של אגד שנסע מחדרה למרכז, כשעבר בכביש נחל עירון. לא היו נפגעים, ולא נגרם נזק לרכוש.


