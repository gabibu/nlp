

דליקת ענק משתוללת בסביבות קיבוץ מבוא חמה, שבדרום רמת הגולן.

הדליקה, שפרצה בהיקף קטן בשדה קוצים, ניצתה אתמול בלילה כתוצאה מירי זיקוקים בארוע שהתקיים בקרבת מקום והיא כובתה מיד, אך היום התלקחה מחדש.

בשעות הצהרים של יום ו' החלה הדליקה להתפשט בסיוע החום הכבד השורר על מורדות הגולן, לאיזורים נרחבים של מרעה וחורש טבעיים בדרום הרמה.

שישה צוותי כיבוי מתקשים בפעולותיהם בשל השטח הסלעי ושדות המוקשים הפזורים במרחב הבערה, ונמנע מהם להגיע אל מוקדי האש.

סמוך לשעה 12 בצהריים הצטרפו למלאכת הכיבוי ארבעה מטוסים קלים, אך עד כה לא הושגה שליטה בלהבות שכילו עד כה מאות דונמים של חורש טבעי ומרעה בור.
