

הרב ברוך שמעון שניאורסון, חבר מועצת גדולי התורה של אגודת ישראל וראש ישיבת "כוכב מיעקב-טשעבין", נפטר בשבת בצהרים בגיל 88.

הרב שניאורסון ז"ל נודע בעולם החרדי כתלמיד חכם מובהק שלימד אלפי תלמידים במשך עשרות שנים. את ישיבת "כוכב מיעקב-טשעבין" הקים לזכר חמיו הרב דב וינפלד מטשעבין.

גורמים מקורבים לחצר הרב סיפרו במוצאי שבת, כי הרב נודע בפיקחותו הרבה והתרחק מנושאים פוליטיים רבים שהיו שנויים במחלוקת. הם סיפרו כי בשל כך זכה להערצה רבה בקרב כל חלקי הציבור החרדי, ליטאים, חסידים וספרדים כאחד.

בשבועות האחרונים הידרדר מצב בריאותו ובשבת בצהרים נפטר בבית החולים הדסה עין כרם בירושלים.

הלווייתו של הרב ברוך שמעון שניאורסון יצאה במוצ"ש בשעות הלילה מישיבת "כוכב מיעקב" בירושלים להר המנוחות, שם נקבר.

