

מנכ"ל משרד התחבורה, סלמן בן ציון, מינה ועדה מקצועית בינמשרדית שתסווג מחדש את סוגי הטרקטורים והטרקטורונים הקיימים בארץ, ותקבע את סוגי הרשיונות הנדרשים לנסיעה בכלי רכב אלה.

לדברי בן ציון, לאחרונה פותחו דגמים חדשים של טרקטורים וטרקטורונים שאינם עונים על ההגדרות הקיימות כיום בתקנות, וכן יש צורך לעדכן את סיווג כלי הרכב ולהגדיר מחדש את התנאים הנדרשים לצורך נהיגה בהם.

הוועדה התבקשה לקבוע מחדש את ההגדרות הטכניות לטרקטור וטרקטורון ולהמליץ על סיווג אחר של התוצרים וסוגי הרשיונות הנדרשים להם. הוועדה גם תקבע דרישות חובה לנהיגה על כלי רכב אלה.

כמו כן תגבש הוועדה תוכנית לימוד חדשה שתתייחס להכשרת הנהג, הנדרשת ללימוד נהיגה על טרקטור וכן לבחינה המעשית ("טסט").

בראש הוועדה עומד חנניה אפנג'ר, רב בוחן ראשי של משרד התחבורה, ושותפים בה נציגים של משרד החקלאות, משטרת ישראל, המרכז החקלאי ומשרד האוצר. הוועדה התבקשה להגיש את המלצותיה עד ה-30 ביולי 2001.

