

לבנת: תקציב לרשתות החרדיות - בתנאי שילמדו מכסה מינימלית של שיעורי מתמטיקה.

החל משנת הלימודים הבאה, יתקצב משרד החינוך רק בתי ספר שיעמדו במכסה מינימלית שנקבעה ללימודי מקצועות מרכזיים כמו מתמטיקה, אנגלית ומדעים - כך הודיעה ביום ה' בצהריים שרת החינוך לימור ליבנת, במסיבת עיתונאים שקיימה בתל אביב.

השרה הציגה את המדיניות החדשה כמהפכנית. לפי מדיניות זו יחויבו, לראשונה בתולדות מדינת ישראל, בתי הספר מכל הזרמים לעמוד ב"תוכנית ליבה" משותפת של תכנים ושעות לימוד של מקצועות שנקבעו כמרכזיים.

תכנית הליבה של משרד החינוך, שתיושם בשלב ראשון בכיתות א-ו' של בתי הספר היסודיים, מגדירה מהם המקצועות שחובה על כל בית ספר ללמד, בין אם זה בית ספר ממלכתי יהודי, ערבי, ממלכתי דתי, או בית ספר של החינוך החרדי העצמאי. בנוסף, נקבע מה מספר שעות הלימוד המינימלי שחובה להשקיע בכל מקצוע.

השרה לבנת הודיעה, שבתי ספר שלא יקבלו את התכנית - לא יקבלו תקציב.

עם זאת היא מסרה, שבתי ספר ממעיין החינוך התורני המזוהה עם ש"ס, ומהחינוך העצמאי של אגודת ישראל, מחויבים לעמוד רק ב- 75% מתוכנית הליבה, אף שאם יעמדו בה, יקבלו 100% של התקציב.

לדברי שרת החינוך, התכנית, המבוססת לדבריה על ההגיון הבריא, באה לעולם רק לאחר שבג"צ חייב את המדינה, לפני כ- 3 שנים, לקבוע תוכנית שכזו, וזאת בעקבות עתירתו של ח"כ שינוי (אז) והשר בהווה, יוסף פריצקי.

מנכ"לית משרד החינוך רונית תירוש אמרה במסיבת העיתונאים, כי מטרת התוכנית להבטיח מכנה משותף בסיסי לכל התלמידים, בכל מסגרות החינוך והזרמים, לקדם יצירת ערכים משותפים, להגדיל את הלכידות החברתית ולצמצם את הפערים בחברה.

תכנית הליבה תיושם בהדרגה, במשך 5 שנים החל משנת הלימודים הבאה, ובמסגרתה יחויבו בתי הספר להביא את התלמידים לרף הישגים מינימלי, שייבחן במבחן ארצי באותם מקצועות שנקבעו כ"מקצועות הליבה". נוסף על כך, תחול על בתי הספר במסגרת התכנית מחויבות של קבלת תלמידים, בהתאם למדיניות האינטגרציה של משרד החינוך.

לדברי שרת החינוך, בירכה הסתדרות המורים על התכנית.
