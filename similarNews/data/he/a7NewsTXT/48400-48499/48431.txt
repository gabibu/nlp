

הרמטכ"ל, רב אלוף משה יעלון, החליט להעניק אות הערכה מיוחד לאלוף משנה אילן רמון ז"ל אשר נפל בעת מילוי תפקידו, כאסטרונאוט הישראלי הראשון, בהתרסקות החללית "קולומביה", ביום כ"ט בשבט התשס"ג, 1 בפברואר 2003.

בהחלטה נכתב כי : "אל"מ אילן רמון ז"ל הצטיין במהלך שירותו כטייס ומפקד. כטייס בצע מגוון משימות קרביות וכמפקד קרבי בחיל האוויר, ביצע תפקידי פיקוד ומטה מרכזיים - והכל ברוחו ובדרכו המיוחדת. במקצועיות, בצניעות, באומץ לב, תוך מתן דוגמא אישית ומנהיגות למופת. בשל כל אלה נבחר אילן לתפקיד טייס החלל הישראלי הראשון.

אות ההערכה מוענק לאל"מ אילן רמון ז"ל, על האופן שבו ייצג את מדינת ישראל ואת צה"ל, תוך הפגנת אהבה ונאמנות עד אין קץ למורשתו ולעמו. בחייו ובמותו שימש אילןן כנציג וכשגריר של העם בישראל ובתפוצות. אלוף משנה אילן רמון ז"ל ייזכר כקצין, כאיש מופת, פורץ דרך ובן נאמן לעמו ולארצו".
