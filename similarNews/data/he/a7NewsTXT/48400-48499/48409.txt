

ארה"ב הודיעה כי תעביר לסוכנות המזון של האו"ם 200 מיליון דולר במזומן למימון רכישת 324 אלף טונות מזון עבור עיראק, כמות שתספיק להאכיל 23 מיליון איש במשך כחודש.

אנדרו נטסיוס, מנהל בסוכנות האמריקנית לפיתוח בינלאומי אמר לכתבים, כי המזון יגיע לתושבי עיראק במהירות הרבה ביותר אם ייקנה באזור, ולא יישלח מארה"ב. נטסיוס הוסיף כי הכסף לקניית המזון נכלל בבקשת התקציב בסך 75 מיליארד דולר שהגיש נשיא ארה"ב ג'ורג' וו. בוש לקונגרס בשבוע שעבר במטרה לכסות את עלויות המלחמה נגד עיראק ושיקומה.
