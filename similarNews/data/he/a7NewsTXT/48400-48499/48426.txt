

רוי בלנט מראשי הסיעה הרפובליקנית ומקורבו של הנשיא בוש הצטרף לתום לנתוס מנהיג המיעוט הדמוקרטי בועדת החוץ של בית הנבחרים, והם פועלים לשינויה של תכנית "מפת הדרכים", כך כותב עקיבא אלדר בעתון "הארץ".

עפ"י הפרסום השניים מחתימים את חבריהם בבית הנבחרים וגם בסנט על מכתב הקובע כי ישראל צריכה להיות משוחררת עד להודעה חדשה מכל אחריות לשינוי המצב ביש"ע, כולל שיחרורה מהאחריות להקל על חייה היומיומיים של האוכלוסיה הערבית ברש"פ, ומהקפאת הישובים היהודיים.

לפני התקדמות כלשהי הם כותבים על הערבים למלא אחר שורה של תנאים: להפסיק את הטרור, להנהיג שקיפות במנהל הציבורי ולערוך שיפוץ יסודי במנגנוני הבטחון.

החותמים דורשים לשנות את ליבת מפת הדרכים: את קביעת לוח הזמנים ליציאת צה"ל מהרש"פ, להקמת מדינה פלשתינית ולקיום מו"מ להסכם הקבע. הללו יבוצעו רק על סמך "מבחני ביצוע" של ערביי הרש"פ. הם מתנגדים במכתב גם לכך שמרכיבי הקוורטט הם אלו שיפקחו על הביצוע.

עוד מציינת הכתבה כי בפעילות זו מעורבים אלפי פעילים של אייפא"ק הנמצאים בוושינגטון לרגל כינוסו השנתי של הארגון.
