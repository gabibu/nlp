

שר התעשייה, אהוד אולמרט, ביקש להפסיק לקנוס בעלי עסקים שעובדים בשבת. היועץ המשפטי לממשלה הסביר כי אין בסמכותו לשנות חוק או להקפיאו.

היועץ המשפטי לממשלה, אליקים רובינשטיין, שלח היום (חמישי) מכתב לשר התעשייה, המסחר והתעסוקה, אהוד אולמרט, בו הוא אוסר עליו להקפיא את עבודת הפקחים בשבת ולהמשיך לאכוף את חוק שעות העבודה והמנוחה. זאת בעקבות הוראה שנתן אולמרט בשבוע שעבר, לפיה תופסק עבודת פקחי השבת.

כזכור, השר אולמרט החליט להקפיא את פעילות פקחי השבת ובתגובה איימה המפד"ל להקפיא את השתתפותה בממשלה ואף לפרוש ממנה. גורמים בסביבת ראש הממשלה העריכו אז כי הם לא ייפרשו. ובשינוי אמרו כי "במפד"ל צריכים להבין שבממשלה איתנו לא תהיה כפייה דתית".

ח"כ שאול יהלום פנה אז ליועץ המשפטי לממשלה בדרישה להורות לשר התעשייה והמסחר, אהוד אולמרט, לבטל את ההחלטה על הפסקת פעולתם של פקחי השבת, ו"לאכוף מיידית את חוק השבת". בנוסף, הודיע יהלום כי יכנס ישיבה דחופה של חברי הוועדה בעקבות הודעת אולמרט. "הליכוד רוצה לחלק את מדינת ישראל לשניים. אלו שעושים חיים בשבת ואלו שצריכים לעבוד ולשרת אותם", אמר יהלום. "את היצירה הכי יפה של היהדות הליכוד מנסה לחסל".

היועץ המשפטי בדק את הנושא היטב וכתב לאולמרט, כי אין לדרג הפוליטי -ממשלתי סמכות להורות להקפיא את אכיפת החוק וכי שינוי החוק יכול להיעשות רק על ידי הכנסת. היועץ ציין במכתב, כי לפי לשון החוק "בימי המנוחה הקבועים (לעניינו שבת) לא יעבוד בעל בית מלאכה בבית מלאכתו, ולא בעל מפעל תעשייה במפעלו, ולא יסחר בעל חנות בחנותו", כאשר העובר על החוק צפוי לקנס כספי.

רובינשטיין ציין גם את החשיבות של החוק בהקשר הסוציאלי ובהקשר של צביונה של מדינת ישראל כמדינה יהודית.

תפקידם של הפקחים הוא לאכוף את "חוק השבת", ולחלק דו"חות לבעלי עסק שמפעילים אותו בשבת. לאחרונה נענה השר אולמרט לבקשת יו"ר שינוי, השר יוסף לפיד, להפסיק לשלוח את הפקחים בשבת
"מאחר שזאת היתה מדיניות של ש"ס, שכבר לא חברה בממשלה". אולמרט השיב ללפיד כי כבר השבת הפקחים לא ייצאו לחלק את הדו"חות.

מלשכת השר אולמרט נמסר בתגובה: "השר טרם קיבל החלטה בנוגע לפקחים והוא יגבש את עמדתו בזמן הקרוב".
