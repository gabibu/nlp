

רשת הטלוויזיה בלוויינים הקטארית אל ג'זירה, הודיעה הבוקר על הפסקת פעילות כתביה בעיראק, בעקבות החלטת השלטונות העיראקים לאסור את עבודתם של שני העיתונאים שלה במדינה.

עם זאת, ציינה הרשת כי תמשיך לשדר תמונות בשידור ישיר ומוקלטות. מלשכותיה בבגדאד, בצרה ומוסול.

עוד מסרה הרשת כי משרד ההסברה העיראקי הודיע לה כי הוא אוסר את המשך עבודתו של הכתב בבגדאד, דייר אל עומרי, ושכתב אחר, תייסיר עלוני, נתבקש לעזוב את עיראק מוקדם ככל האפשר. המשרד העיראקי לא ציין את הסיבה להחלטתו.

לאל ג'זירה יש שמונה צוותים בעיראק. כמו כן היא הרשת היחידה הנוכחת בבצרה.

מאז החלו הקרבות, הצילומים של אל-ג'זירה שודרו, עם הלוגו של הרשת, ברשתות בינלאומיות, בהן סי.אן.אן האמריקנית, ששלטונות עיראק אסרו על פעילותה בבגדאד.

אל-ג'זירה, הפועלת מאז 1996, מסרה ב-26 במארס כי אחוז הצפייה בשידוריה עלה 10% מאז החלה המלחמה. מספר הצופים ברשת הקטארית ברחבי העולם נאמד ביותר מ-40 מיליון.
