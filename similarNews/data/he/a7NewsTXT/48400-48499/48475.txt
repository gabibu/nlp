

הרבנים הראשיים לאו ובקשי דורון נפרדו בהתרגשות מעובדי הרבנות הראשית.

"אני לא חושש מאבטלה", כך אמר בחיוך הרב הראשי לישראל ישראל מאיר לאו, שמיום ה' נוספה לתוארו המילה "לשעבר".

הרב לאו והראשון לציון, הרב אליהו בקשי-דורון, נפרדו ביום ה' מעובדי הרבנות בראשית, עם סיום כהונתם בת עשר השנים. שני הרבנים היו מאד נרגשים מהמעמד והרב לאו אף נחנק מדמעות מספר פעמים כאשר נפרד מעובדיו.

הרב לאו העלה על נס את שיתוף הפעולה ההדוק והמלא עם הרב בקשי-דורון בכל שנות כהונתם. "אני שמח שאכזבנו את כל מי שציפה לנתק בינינו", אמר. הרב לאו ציין, כי בנוסף לפעילות השוטפת כרבנים ראשיים ודיינים הם עשו רבות לקידום השלום וההבנה ובגישור על הפערים בין הציבור הדתי לחילוני בישראל, שהתרחב במיוחד לאחר רצח רבין.

הרב לאו הביע תקווה שיורשיו בתפקיד יהיו בעלי ניסיון דייני, וזוהי ביקורת מרומזת שלו על כך שכמה מן המתמודדים לתפקידי הרבנים הראשיים הם ללא ניסיון כזה. "אני מאמין ומתפלל שהבאים אחרינו יהיו בעלי ניסיון ושיעור קומה בתחום הפסיקה והדיינות", אמר.

הרב לאו הבטיח להמשיך ולשרת את העם והמדינה "גם בלי התפקיד ובלי הכסא".

הרב הראשי לישראל הפורש, ישראל מאיר לאו, יגיש בקרוב פינת טלוויזיה בנושא יהדות.

הרב לאו סיפר כי נעתר לפניית הערוץ הראשון, ובשבוע הבא יתחיל בהקלטת הפינה. הצילומים יתקיימו ב"היכל שלמה" בירושלים, ובמסגרת הפינה יסביר הרב לאו מושגים בסיסיים ביהדות. "אל דאגה, אין מדובר במיסיונריות", הרגיע הרב לאו.
במקביל ישדר ערוץ הלווין החדש "תכלת" שיעורים מפיו של הרב לאו.

גם הרב בקשי-דורון שיבח את שיתוף הפעולה עם הרב לאו וגם הוא הביע תקווה שהרבנים החדשים יהיו ראויים לתפקיד ולאחריות. הרב בקשי-דורון ציין כי הם משאירים מאחוריהם רבנות ראשית מסודרת, מודרנית ומנגנון שיודע את מלאכתו. הוא הביע תקווה שכבודה של הרבנות ישמר גם בעתיד.

הרב בקשי-דורון אמר כי הם לא רוצים בהפרדת הדת מהמדינה "אבל כולנו בעד הפרדת הדת מהפוליטיקה". הוא הזכיר כי פנה לראש הממשלה בהצעה להפוך את הרבנות הראשית ליחידת סמך ממלכתית כך שתהיה רבנות של כולם.

הבחירות לרבנים הראשיים יתקיימו ביום ב' בעוד עשרה ימים וזאת בעקבות הפשרה שהושגה בשבוע שעבר בבג"צ.
