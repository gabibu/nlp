

הותר לפרסום כי שלשה ערבים ישראלים מכפר מנדא שהיו חברים בג'יהאד האיסלאמי תכננו לבצע פיגועי תופת באתרים באיזור חיפה והצפון.

הותר לפרסום כי שלשה ערבים ישראלים מכפר מנדא שהיו חברים בג'יהאד האיסלאמי תכננו לבצע פיגועי תופת באתרים באיזור חיפה והצפון.

שלשת המחבלים, מחמוד עבד חלים, בן 23, מוחמד חסין עבד אל חמיד, בן 22 ואברהים חסין עבד אל חמיד, בן 22 הם בני דודים תושבי הכפר מנדא הסמוך לנצרת.

השלשה נעצרו כבר ב17 במארס בעקבות מידע מודיעיני שהגיע לשירותי הבטחון.

על פי המידע , נוצר הקשר הראשוני עם הג'יהאד האיסלאמי באמצעות מחמוד עבדל חלים שנסע לפני כשלשה חודשים למכה, שם פגש את איש הג'יהאד האיסלאמי מעזה.

כאשר הגיע מחמוד עבד חלים לישראל הוא גוייס באופן רשמי לג'יהאד האיסלאמי והתבקש להקים חוליה שתבצע פיגועים בתחומי ישראל.

עבד חלים פנה לשני בני דודיו שנעתרו לבקשתו. בחקירתם סיפרו כי פנו לחבר נוסף אך הוא סירב לשתף עימם פעולה.

איש הג'יהאד פנה אל החוליה והורה להם להשיג רכב כדי שיוכלו להגיע לעזה שם יקבלו נשק ומטעני חבלה מהארגון.

חברי החוליה החלו בסריקת אתרים לביצוע פיגועי התופת. בין האתרים היו בתי קפה ומועדוני ריקודים בכרמל וגם קניון הקריון בקרית מוצקין, אולם אפשרות זו נפסלה בשל האבטחה בקניון.

חברי החוליה אמרו בחקירתם כי לולא נעצרו היו מוציאים לפועל את הפיגועים.

המחבלים נעצרו זמן קצר לפני שהוציאו לפועל את ההוראה לנסוע לעזה כדי לקבל שם את המטענים.

יש לציין כי גילוי זה בא רק יומיים לאחר חשיפת מעבדת הנפץ בכפר ג'לג'וליה.

