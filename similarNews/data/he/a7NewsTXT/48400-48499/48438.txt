

מקרה חמור ביותר של הצתת בית כנסת וספרי תורה בישראל. אלמונים הציתו ארון קודש שרפו ספרי תורה וכתבו כתובות נאצה נגד אשכנזים בבית כנסת ברחוב רוזנהיים בבני ברק.

מקרה חמור ביותר של הצתת בית כנסת וספרי תורה. לא באירופה אלא כאן בישראל. אלמונים הציתו ארון קודש שרפו ספרי תורה וכתבו כתובות נאצה נגד אשכנזים בבית כנסת ברחוב רוזנהיים בבני ברק.

מוקד האש היה ארון הקודש של בית הכנסת. האלמונים הציתו תחילה את ארון הקודש וככל הנראה לאחר שהציתו את הארון ריססו את כתובות הנאצה על קירות בית הכנסת.

שכנים שגרים בסמוך לבית הכנסת הבחינו בדליקה והזעיקו את מכבי האש.

כוחות גדולים של מכבי האש פרצו אל בית הכנסת שנמצא בקומה השניה בבנין והשתלטו על האש. הכבאים שהבחינו בכתובות הנאצה הזעיקו מיד את המשטרה.

על קירות בית הכנסת, המשתייך לתנועת צעירי אגודת ישראל, רוססו בספריי שחור כתובות נאצה , ביניהן: "כל האשכנזים לגיהנום", "אנחנו נתנקם בכם", "הכל בגלל הפאות".

בית הכנסת שעלה באש שייך לרב ניסים קרליץ אביו של ראש עירית בני ברק הרב מרדכי קרליץ.

המשטרה פתחה בחקירה.

לפי שעה לא ידוע מי עומד מאחורי ההצתה ומה היו מניעיו.

נשיא המדינה, משה קצב, פרסם הודעה לפיה הוא מוקיע ומגנה בחריפות את הצתת בית הכנסת ברחוב רוזנהיים בבני ברק, ואת תוכן כתובות הנאצה שרוססו על הקירות. הנשיא מציין, כי לא נסבול שבמדינת ישראל ישרפו ארון קודש שבו ספרי תורה ויכתבו כתובות נאצה. "שריפת ספרי תורה ובית כנסת מזעזעת כאשר היא מתרחשת במקומות אחרים בעולם ועל אחת כמה וכמה כשהיא מתרחשת בישראל".

הנשיא הביע תקווה כי משטרת מרחב דן תסיים במהירות את החקירה ותביא את המציתים לדין.

הרב מרדכי קרליץ, ראש עיריית בני ברק, וחברי מועצת העירייה הביעו זעזוע עמוק ושאט-נפש מהמעשה הנפשע והמחריד של שריפת חמישה ספרי תורה בבית הכנסת המרכזי של שכונת רמת אהרון שבבני ברק.

ביום חמישי, בשעה 4:25 לפנות בוקר נתקבלה הודעה בתחנת כיבוי אש בני ברק על דליקה שפרצה בהיכל הגדול של בית הכנסת המרכזי צא"י שבשכונת רמת אהרון. תוך כשלוש דקות הגיעו הכבאים למקום ולנגד עיניהם נתגלה מחזה מזעזע של שריפת ארון הקודש וכל חמשת ספרי התורה שבו, ובהם אחד שנותר מבית כנסת שנחרב בשואה.

מלבד הארון וספרי התורה נשרפו גם ספרי התפילה והלימוד שהיו בתחתית ארון הקודש, עמוד התפילה של שליח הציבור, ונפגע גם מושבו של רב השכונה נסים קרליץ.

בסמוך לארון הקודש גם נתגלו כתובות נאצה קשות.

לדברי מפקד תחנת כיבוי אש איגוד ערים בני ברק, טפסר מרדכי גוז, אין ספק שמדובר בהצתה, שכן מלבד כתובות הנאצה על הקירות הוברר שהדליקה היתה בגובה רצפת בית הכנסת. למקום הגיעו חוקרי משטרת מרחב דן ששלחו את שאריות החומרים וממצאים נוספים לבדיקה במעבדה של המטה הארצי של המשטרה.

ביום חמישי בבוקר, יום ראש חודש ניסן, לא התקיימו התפילות, כמידי יום ביומו, בהיכל המרכזי של בית הכנסת, אלא בבית הכנסת שבקומת הקרקע.

עוד נמסר מעיריית בני ברק כי ביום שישי, תתקיים הלוויה המונית של ספרי התורה בהשתתפותם של הרבנים ותושבי העיר.
