

שני מקרים נוספים של דלקת הריאות הקטלנית, המוכרת כתסמונת תעוקת הנשימה החריפה, התגלו בצרפת, אמר היום דובר שרותי הבריאות הממלכתיים.

שתי החולות הנוספות הגיעו מהאנוי לפריס באותו מטוס בו הגיע גם רופא בן 65, שעד כה נחשב לחולה היחיד בצרפת.

אחת משתי החולות החדשות היא דיילת אוויר המאושפזת בעיר מונפלייה. החולה השנייה התה בין נוסעי המטוס, ומאושפזת בבית החולים בשטרסבורג.

על פי דיווח אחרון מטעם ארגון הבריאות העולמי, לפחות 78 בני אדם מתו מדלקת הריאות הקטלנית, ויותר מ-2,200 מקרים מאושרים נרשמו בעשרים מדינות ברחבי העולם.
