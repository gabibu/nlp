

לאחר יותר מ 25 שנה אישר השלטון החדש באפגניסטן חוק המתיר לאזרחים להתאסף להפגנות.

החוק אושר לאחר שהפגנות אחדות כבר נערכו במדינה לאחר נפילת משטר הטליבאן.
ההפגנה הראשונה התקיימה לפני שבעה חודשים, כאשר סטודנטים באוניברסיטת קאבול דרשו מהממשלה להגדיל את הקצבות המזון. ארבעה מפגינים נהרגו אז בהתנגשויות בין הסטודנטים ובין כוחות המשטרה.

בכירים בממשל ואנשי רוח קידמו בברכה את החוק החדש, והעריכו כי מדובר בצעד יעיל לקראת הפיכת אפגניסטן לחברה דמוקרטית, אם כי הביעו חשש שייעשה בו שימוש לרעה במצב הנוכחי השורר במדינה.

"החופש להפגין נחוץ בחברה כדי לתת לאנשים את האומץ לבטא את דרישותיהם החוקיות, אולם הגופים האחראיים צריכים להיזהר שלא ייעשה בו שימוש לרעה על ידי ארגונים כגון הטליבאן", אמר סגן נשיא בית המשפט העליון פאזיל אחמד מאנאווי.

לראשונה אושר החוק ב 1964, בתקופת שלטונו של המלך זאהיר שאה. בתקופתו של המשטר הקומוניסטי הוא בוטל, ובמסגרתו אורגנו הפגנות אך ורק על ידי הממשל, בדרך כלל מול השגרירות ארה"ב בקאבול.

המלחמות הפנימיות בין המיליציות האיסלמיות, שהתחוללו לאחר עליית המוג'אהידין לשלטון ב 1992 לא אפשרו אכיפת חוקים כלל, ועם עליית ממשל הטליבאן ההפגנות נעשו בלתי-אפשריות לחלוטין.

חוקת 1964 מיושמת באפגניסטן בהתאם להסכם בון, אך חלקים של המדינה עדיין נשלטים בידי קבוצות של חמושים, ולפיכך ספק אם הפגנות שקטות יתאפשרו באזורים אלה.


