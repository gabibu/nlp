

בני העדה האתיופית הפגינו היום מול פרקליטות מחוז תל אביב במחאה על כתב ההגנה שהגישה הפרקליטות בו נכתבו ביטויים גזעניים כלפי אנשי העדה לטענתם. כך מדווח אתר NFC.

הם אף פנו ליועץ המשפטי לממשלה בדרישה כי תפוטר עו"ד אורלי מנצור פרקליטה בפרקליטות מחוז תל אביב שחתומה על כתב ההגנה.

כתב ההגנה שהוגש כמענה לתביעת נזיקין שהגישו הוריו של ילד אתיופי שלא התקבל לבית ספר, טען כי "בני העדה האתיופית הינם בעלי כשירויות לימודיות ירודות". עוד נטען בכתב ההגנה כי גם אחרי שנות שהייה רבות מצבם של תלמידים יוצאי אתיופיה אינו משתפר.

הפרקליטות פרסמה התנצלות בה ציינה כי לא היתה כוונה לפגוע בתובע או במי מאנשי העדה האתיופית, אך עו"ד יצחק דסא, מנכ"ל המרכז לסיוע משפטי ליוצאי אתיופיה, אמר כי אין די בהתנצלות וכי הם דורשים את פיטוריה של עורכת הדין "אנו רוצים שהפרקליטות תהיה נקייה מדיעות כאלה, תשקף את הציבור, לא תתנשא וקל וחומר לא תישא דברים גזעניים", אמר.
