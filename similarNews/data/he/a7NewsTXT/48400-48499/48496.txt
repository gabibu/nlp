

רגע לפני שטובעים באשפה - עובדי התברואה חוזרים לעבוד.

לאחר 4 ימים של שביתה, הודיעו ביום חמישי בערב עובדי הרשויות המקומיות, כי הם חוזרים זמנית לעבודה ומפנים את האשפה לפחות עד יום רביעי.
ההודעה הגיעה רגע לפני שגלי האשפה ברחובות הופכים בלתי נסבלים, רגע לפני שתל אביב מתחילה להראות כמו מזבלה עירונית.

ברחובות ההומים של מרכז תל אביב, בדיזנגוף, המלך ג'ורג' ובאלנבי, כבר הפכו ערמות האשפה למכשול של ממש בדרכם של הולכי הרגל.

ההסתדרות אומנם הודיעה ביום רביעי, כי תפנה אשפה משווקים וממקומות מרכזיים, אך בפועל לא היה להבטחה זו כיסוי בשטח. סביב שוק הכרמל ובמרכז מדרחוב נחלת בנימין הצטברו ערמות אשפה ענקיות, משבוע שלם של שביתה. ביום חם כמו שהיה ביום חמישי, הפך המטרד הסביבתי והתברואתי למפגע של ממש.

למכבי האש היה יום חמישי עמוס במיוחד. אזרחים שנמאס להם מהאשפה המתגלגלת ברחובות העלו באש פחים ומכולות אשפה ובשילוב עם החום הכבד נוצרו דליקות בכל רחבי הארץ.
דובר מכבי האש דיווח על קרוב ל-100 מקרי הצתת אשפה ביומיים האחרונים, והזהיר מפני הסכנה שבמעשה. ביום חמישי בצהריים כתוצאה משריפת אשפה התפשטה אש לעבר בניין מגורים ומכוניות ברחוב יהודה הלוי בתל אביב.

ביום שישי חוזרים עובדי העיריות לפנות את האשפה, ושוב אפשר יהיה לנשום אוויר נקי ברחובות.
