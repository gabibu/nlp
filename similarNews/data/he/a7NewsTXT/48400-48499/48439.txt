

בבלגיה ישתנה החוק שלפיו אפשר להעמיד לדין מנהיגים זרים על פשעי מלחמה. לפי השינוי, עתה, אם מדובר במי שאיננו אזרח בלגי יידרש אישור של תובע בכיר להגשת תביעה באשר לאירועים שהתרחשו מחוץ לבלגיה.

עיקר השינוי הוא כי האישור לקיים את המשפט בבלגיה עצמה יתקבל רק אם במדינות שבהן נעשו הפשעים אין משטר דמוקרטי או סיכוי לקיום משפט הוגן. במקרים אחרים יוכל משרד המשפטים בבריסל להפנות את התביעות לארצות המוצא של הנאשמים.

השינוי אושר בפרלמנט, וכי בימים הקרובים הוא יאושר בסנאט. אישור ההחלטה יביא להסרת תביעות רבות, וביניהן התביעה נגד ראש הממשלה שרון ונגד נשיא ארה"ב לשעבר בוש האב.

כזכור, לאחר שבית המשפט בבלגיה קבע כי הם רשאים להעמיד לדין את ראש הממשלה וקציני צה"ל בכירים החזירה ישראל את שגרירה בבלגיה יהודי קינר.

בתקופה האחרונה הזהירה ארה"ב את בלגיה מנקיטת הליכים משפטיים נגד בכירים אמריקניים הקשורים למלחמה בעירק. גם הניסיון להעמיד לדין את הנשיא בוש האב עורר את רוגזה של ארה"ב.
