

תחנת החלל הבינלאומית (ISS) עלולה להיסגר זמנית ב-2004, אם רוסיה לא תקבל "הקצבה משמעותית" ממדינות המערב, אמר ראש תכנית החלל הרוסית יורי קופטייב, ביום חמישי במוסקבה.

לדבריו, התקציב שהעניקה ממשלת רוסיה אינו מכסה את צרכי סוכנות החלל, כיוון שזו מספקת בעצמה את הצוותים והמטען, לאחר השעיית תוכניות החלל האמריקניות.

"מלבד כסף מהתקציב הפדרלי, אין לנו צורך בהשתתפות נוספת של המערב. אם לא יתקבל כסף, ניאלץ לסגור את התחנה באופן זמני", אמר קופטייב.

כיום מספקת רוסיה את התחבורה אל ומהתחנה, שעה שסוכנות החלל האמריקנית חוקרת את אסון התרסקות המעבורת קולומביה בפברואר.

לדברי קופטייב, השיחות עם הצד האמריקני בנושא הקצבות נוספות למימון התחנה, "נמשכות באופן סדיר, אך לא בקלות".

אחד הגורמים המסבכים את המצב הוא התנגדות רוסיה למלחמה בהנהגת ארה"ב נגד עיראק, אולם לדעת קופטייב, "לא סביר שתחנת החלל הבינלאומית תהיה בת ערובה של המצב הפוליטי".

רוסיה נחשבת לשותפה מובילה בפרויקט ISS בו משתתפות 19 מדינות, בעיקר בשל הספקת החללית וניסיונה הבלתי מוטל בספק בהפעלה וניהול של תחנות חלל.
