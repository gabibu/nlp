

שני מקרים נוספים של דלקת הריאות הלא-טיפוסית, המוכרת כתסמונת תעוקת הנשימה החריפה, התגלו בצרפת, כך אמר דובר שרותי הבריאות הממלכתיים של צרפת.

שתי החולות הנוספות הגיעו מהאנוי לפריס באותו מטוס בו הגיע גם רופא בן 65, שעד כה נחשב לחולה היחיד בצרפת.

אחת משתי החולות החדשות היא דיילת אוויר המאושפזת בעיר מונפלייה. החולה השנייה התה בין נוסעי המטוס, ומאושפזת בבית החולים בשטרסבורג.

על פי דיווח אחרון מטעם ארגון הבריאות העולמי, לפחות 78 בני אדם מתו מדלקת הריאות הקטלנית, ויותר מ-2,200 מקרים מאושרים נרשמו בעשרים מדינות ברחבי העולם.


משרד החוץ הורה להחזיר לישראל את בני משפחות הדיפלומטים בנציגות ישראל בהונג קונג, וזאת בשל חשש להידבקות בדלקת הריאות הקטלנית.

מדובר באשת ראש הנציגות, באשת הקב"ט וילדיהם. לרגל אירוע משפחתי שוהה בימים אלו ראש הנציגות אלי אבידר בארץ, ולא ברור אם ישוב להונג קונג, כפי שתכנן.

בבית חולים בילינסון מאושפז גבר בן 30 שחזר ביום ראשון מסינגפור. ישנו חשד כי חלה בדלקת הריאות הקטלנית (SARS). האיש סובל מחום ומקשיי נשימה קלים, והוא מאושפז בבידוד במחלקה פנימית בבית החולים.

לדברי מנהל המחלקה הפנימית במרכז הרפואי רבין ד"ר סילביו פיטליק, "אין כלי מעבדתי חד משמעי לאבחון של התסמונת, ולכן איננו יכולים לדעת האם האיש המאושפז אכן חלה במגפה הקטלנית, או שהוא רק סובל משפעת. בינתיים צריך להמתין שהחששות יופרכו לאחר שהאיש יבריא".

ביום רביעי המליצה אוסטרליה לכל אזרחיה לדחות כל נסיעה לא חיונית לסינגפור, לסין, להונג קונג, לוייטנאם ולקנדה. משרד החוץ בקנברה פרסם את ההמלצה לאחר שארגון הבריאות העולמי דיווח ביום שלישי על מקרה ראשון של המחלה באוסטרליה. מדובר באדם שאושפז בחודש שעבר בבית חולים בסדני והחלים.

בית ספר יוקרתי באוסטרליה ביקש מ 23 תלמידים ומשני מורים לא לשוב לבית הספר בעשרת הימים הקרובים, מחשש שנדבקו ב-SARS בביקור בהונג קונג.

התלמידים, חברי נבחרת הרגבי בבית הספר בסאות'פורת, בני פחות מ 14, אמורים לשוב ביום רביעי לאוסטרליה, לאחר שהשתתפו בתחרות רגבי בינלאומי במשך שבוע בהונג קונג, וזכו בה.

מנהל בית הספר ציין כי מצב בריאותם של התלמידים טוב וכי עליהם להישאר אצל הורים או אצל משפחות אומנות.

שוויץ אוסרת על 2500 סוחרים מדרום מזרח אסיה להגיע ליריד שעונים ויהלומים שייפתח מחר בבאזל. זאת, כדי למנוע הידבקות בדלקת הריאות האסייתית.

ביום רביעי קרא ארגון הבריאות העולמי לתיירים לא לנסוע להונג קונג ולמחוז גואנגדונג שבדרום סין, אזורים שבהם התגלו מאות חולים בדלקת הריאות הנגיפית הקטלנית.

זו האזהרה הראשונה שהארגון הבינלאומי פרסם אי פעם בשל סיבות בריאות. אזהרות קודמות התפרסמו בקשר למלחמות או לעימותים דומים.

אזהרת הארגון התפרסמה לאחר עלייה חדה במספר החולים והמתים בסין, בקנדה, בהונג קונג ובתאילנד, ובעקבות התפשטות המחלה באזורים נוספים בעולם.

מהסטטיסטיקות בעולם עולה כי ארבעה אחוזים מכלל החולים ב SARS מתים. השאר מחלימים, אך רבים מהם עלולים לפתח דלקת ריאות קשה הדורשת אשפוז במשך שבועות אחדים וטיפול בתרופות חזקות, העלולות בין השאר לגרום לפגמים בעוברים. רופאים מזהירים את הציבור ואומרים כי אל להן לנשים שהחלימו מהמחלה להיכנס להיריון במשך 6 חודשים. כ-2,300 בני-אדם חלו עד עתה ברחבי העולם במחלה, שמקורה היה ככל הנראה בגואנדונג בנובמבר.

22 אנשים נוספים חלו בקנדה בדלקת הריאות הנגיפית הקטלנית, כך הודיעו ביום רביעים בכירים בטורונטו וציינו, כי בכך עלה מספר החולים במדינה ל 151. עד לשניים באפריל מתו בקנדה ממחלה זו שישה בני-אדם.

ראש הממשלה ז'אן קרטיין קרא לאזרחים לשמור על השקט, והודיע כי מומחים אמריקנים יסייעו לעמיתיהם במחוז אונטריו, שבו בלבד נרשמו 124 חולים.

מאות קנדים הוכנסו להסגר, כולל המיקרוביולוג הראשי של המדינה דונאלד לואו, שהיה במגע עם עובדים בבית חולים, שהתברר מאוחר יותר כי חלו במחלה.

ביום רביעי הודיע משרד הבריאות של מדינת סאו-פאולו שבברזיל כי אובחן במדינה מקרה ראשון של SARS.

בהודעה נאמר כי החולה היא עיתונאית בריטית ששהתה לאחרונה במלאזיה לסיקור מירוץ הגראנד פרי.
שמה של האישה לא נמסר, וכן לא נמסר שמו של בית החולים בו אושפזה.
