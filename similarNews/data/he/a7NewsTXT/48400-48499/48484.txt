

דיילי אל-על יחבשו מסכות נשימה בכל טיסותיה מהמזרח והיא תציע מסכות גם לנוסעים שיתושאלו ויוגבר הפיקוח הבריאותי, בעקבות מגפת השפעת במזרח אסיה והחשש הכבד להתפשטות המחלה.

לדברי יצחק אמיתי, משנה למנכ"ל חברת אל על, לנוסעי החברה החוזרים מהמזרח תוצע אפשרות לחבוש מסיכות נשימה מתוך מלאי מסיכות חד פעמיות שיוחזק במטוס כציוד בסיסי לשירות נוסעי החברה.

בנוסף, צוותי השירות בטיסה יעטו מסיכות נשימה במהלך כל הטיסה חזרה מהיעדים הרלוונטיים.

אמיתי הוסיף, כי נוסעי החברה יתושאלו בתחנות הבידוק על מצבם הבריאותי.
"היה ויתברר כי הנוסע חש לא בטוב, או שישנו חשש סביר שבא במגע עם חולה אחר, תישקל הטסתו יחד עם רופא החברה וידווח מצבו הרפואי לשלטונות נמל התעופה המקומי".
ההנחיות הרלוונטיות הועברו בשלב זה לתחנות אל על בהונג קונג ובבייג'ין.
