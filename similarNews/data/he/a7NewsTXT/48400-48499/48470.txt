

הצבא האמריקני בוחן את האפשרות שטיל פטריוט אמריקני הוא שגרם ליירוט והתרסקות מטוס הקרב מסוג "הורנט" ביום רביעי בלילה, מסרו ביום חמישי מקורות בפנטגון.

"אנו בוחנים את כל האפשרויות", אמר בכיר אמריקני, כאשר נשאל על דיווחים לפיהם טיל פטריוט הוא שפגע ככל הנראה במטוס הקרב. עוד נרמז, כי הפטריוט שוגר למעשה כדי ליירט טילים עיראקים.

המקורות בפנטגון ציינו כי טרם הוסקו מסקנות לגבי התרסקות ה"הורנט", שתוכל להפוך לתקרית נוספת בנוסח "נפגעו מאש כוחותינו" במהלך שני השבועות של המלחמה בעיראק.
הכוחות האמריקנים עדיין מחפשים אחר הטיס ושרידי המטוס באיזור בו התרסק.
