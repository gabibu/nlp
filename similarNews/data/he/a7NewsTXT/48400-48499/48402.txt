

שר האוצר בנימין נתניהו החליט לדחות בשבוע את ההצבעה בכנסת על התוכנית הכלכלית, וזאת כדי למצות את המשא ומתן עם מנהיגי ההסתדרות. פערים גדולים עדיין מפרידים בין הצדדים.

שר האוצר בנימין נתניהו החליט היום (ד') בתום התייעצות עם ראשי משרדו לדחות בשבוע את הגשת תוכנית החירום הכלכלית לקריאה ראשונה בכנסת. לפיכך, הדיון וההצבעה בקריאה ראשונה יתקיימו במקום ב-7 באפריל ביום ב' ה-13 באפריל.

ממשרד האוצר נמסר כי ההחלטה התקבלה על מנת למצות כל סיכוי למשא ומתן עם ההסתדרות, זאת לאור חילוקי הדעות הגדולים ביניהם. הקריאות השנייה והשלישית ייערכו מיד לאחר חג הפסח, במטרה לסיים את הליך החקיקה כולו עד לסוף חודש אפריל, כפי שסוכם בממשלה.

ההסתדרות הודיעה שההשבתה הכללית של המשק תתחיל לאחר שהתוכנית תעבור בקריאה ראשונה בכנסת, ומשמעות הדבר שלאוצר ולהסתדרות יש כעת 10 ימים לקיים משא ומתן אינטנסיבי מבלי שהמשק כולו ישבות.

יצוין עם זאת, כי שביתת עובדי הרשויות המקומיות נמשכת, וכך גם עיצומי ארגוני המורים.
