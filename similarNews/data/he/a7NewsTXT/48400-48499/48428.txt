

שליש מאזרחי צרפת רוצים כי ארה"ב תובס במלחמה בעירק, כך התברר מסקר שערך העיתון "לה מונד".

מתוצאות הסקר עולה כי 78 אחוזים מכלל הצרפתים מתנגדים למלחמה, מתוכם 33 אחוזים אינם רוצים שארה"ב ובריטניה ינצחו, ועוד 25 אחוזים הודיעו במפורש כי הם מצדדים בסדאם חוסיין.

תוצאות אלה עוררו פוליטיקאים בפריס, שהזדרזו להזהיר את מתנגדי המלחמה לא למחות בתקיפות רבה מדי נגד ארה"ב.

בשל שתיקתו של הנשיא ז'אק שיראק, נעמד ראש הממשלה ז'אן-פייר ראפרין בראש אלה הקוראים לצרפתים לא לשכוח כי ארה"ב היא בעלת ברית של צרפת זה שנים רבות, בעוד שנשיא עירק סדאם חוסיין הוא רודן.

אתמול פרסם ז'אן-פרנסואה קופ, דוברו של ראש הממשלה, את האזהרה השלישית של הממשלה בתוך שלושה ימים, ובה נטען כי צרפת רוצה בתבוסתו של סדאם חוסיין.

צרפת חוששת כי עמדתה התקיפה נגד המלחמה, שגרמה מתחים בינה לבין ארה"ב, תגרום להחמרה במתח בינה לבין ארה"ב ובריטניה לאחר המלחמה.

"העובדה שאנחנו נגד המלחמה הזאת אינה אומרת שאנו רוצים כי הרודנות תנצח את
הדמוקרטיה", אמר רפארין . "אנו במחנה הדמוקרטי, והאמריקנים אינם אויבינו".

בפגישתו עם מנהיגי המפלגות בפרלמנט ביום שלישי חזר רפארין בהדגשה על אותו מסר, והוסיף: "חיוני לשמור על עירנות נגד כל הצורות של אנטי אמריקניות".

"אין לנו כל רחמים כלפי המשטר העירקי", אמר קופ לאחר ישיבת הקבינט השבועית אתמול. "ברור שאנו רוצים לראות את קץ משטרו של סדאם חוסיין".

לאחרונה צרפת צועדת על חבל דק בניסיונותיה להוביל את המאבק נגד המלחמה ולכפות על ארה"ב לעבוד יחד עם האו"ם, אולם בד בבד אין היא רוצה לשרוף את הגשרים עם וושינגטון.

בשבוע שעבר הוסיף שר החוץ הצרפתי דומיניק דה וילפן למבוכה, כשסירב בלונדון
להשיב תשובה ישירה על שאלה אם פאריס תומכת בארה"ב או בעירק. דוברו אמר לאחר מכן, כי צרפת הזדעזעה לראות כיצד התקשורת הבריטית תקפה את תשובתו של דה וילפן והדגיש כי ברור שצרפת רוצה שארה"ב ובריטניה ינצחו.
