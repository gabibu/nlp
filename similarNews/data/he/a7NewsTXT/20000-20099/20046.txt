

דברי ראש ממשלת צ'כיה מילוס זמאן, על כך שערפאת הוא כאדולף היטלר, עוררו את זעמם של שרי החוץ של האיחוד האירופי. השרים אמרו כי הם דוחים דברים אלה על הסף. "זה בלתי מקובל, ואנו מתנגדים להצהרות כאלה", אמר שר החוץ הספרדי ז'וזף פיקה לכתבים, בתום פגישה של שרי החוץ של האיחוד האירופי.

זמאן אמר לכתב עיתון "הארץ": "בזמנו, היטלר היה הטרוריסט הגדול בעולם. אז, לא היו קריאות לניהול משא ומתן איתו, כפי שהיום אסור לנהל שיחות עם טרוריסטים".


דיפלומטים גילו ששר החוץ הגרמני יושקה פישר הביע זעם על דבריו של המנהיג הצ'כי, והעלה את הפרשה בדיוני האיחוד האירופי על המזרח התיכון.

לא היה ברור עוד אם פישר והקנצלר הגרמני גרהארד שרדר יבטלו ביקור רישמי מתוכנן ברפובליקה הצ'כית, מסרו דיפלומטים.

כאשר נשאל זמאן אם הוא משווה את ערפאת להיטלר, אמר זמאן: "כמובן. לאמיתו של דבר, זה איננו תפקידי לשפוט את ערפאת, אבל כל אחד שתומך בטרור, כל אחד שרואה בטרור אמצעי לגיטימי, וכל אחד שמשתמש בטרור שגורם להריגתם של אנשים חפים מפשע, הוא טרוריסט בעיני. אותו דין חל על אלה המממנים את הטרור".
