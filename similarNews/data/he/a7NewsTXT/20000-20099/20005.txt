

שנת העשור לפטירתו של ראש הממשלה לשעבר מנחם בגין, תצוין בשורה ארוכה של אירועים בהשתתפות נשיא המדינה, ראש הממשלה, יו"ר הכנסת, שרים, חברי כנסת ואישי ציבור.

טקס פתיחת האירועים, המופקים בידי מרכז ההסברה ומרכז מורשת בגין, התקיים אתמול בבית הנשיא בירושלים במעמד נשיא המדינה משה קצב, ראש הממשלה אריאל שרון, יו"ר הכנסת אברהם בורג, נשיא בית המפשט העליון השופט אהרון ברק, הרבנים הראשיים, ראש העיר ירושלים אהוד אולמרט, שרים, חברי כנסת, נשיאים וראשי ממשלה לשעבר ואישי ציבור.

כמו כן הכנסת תקיים ישיבה מיוחדת לזכרו ביום 20.2.02, בשעה 11:00, במעמד נשיא המדינה. בישיבה ישאו דברים ראש הממשלה אריאל שרון, יו"ר הכנסת אברהם בורג ויו"ר האופוזיציה ח"כ יוסי שריד.

בנוסף תתקיים עצרת לציון 10 שנים לפטירתו ביום ראשון, 24.2.02, בשעה 18:00, בתיאטרון גשר (אולם נוגה) ביפו, במעמד ראש הממשלה, שרים, חברי כנסת ואישי ציבור. בעצרת תעלה מסכת המתארת את פועלו ומורשתו של מנחם בגין. בכניסה למקום תוצג תערוכת צילומים מחייו.

כמו כן יתקיים כינוס עיון בן שלושה ימים בנושא: "מנחם בגין - עשור לפטירתו", יתקיים בתאריכים 21-19 במארס בחיפה ובירושלים, בשיתוף בית הספר להיסטוריה של אוניברסיטת חיפה. הכינוס יעסוק בציוני דרך בחייו של בגין, מעמידתו בראש האצ"ל ועד לתקופת כהונתו כראש ממשלה.


