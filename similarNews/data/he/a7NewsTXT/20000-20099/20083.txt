

ראש הממשלה אריאל שרון לא הצליח לשכנע את סיעת "עם אחד" להישאר בקואליציה.
בתום פגישה שהתקיימה אתמול בכנסת בין שרון לבין השר לתיאום חברתי שמואל אביטל, ויו"ר ההסתדרות ח"כ עמיר פרץ הכריזו חברי "עם אחד" כי החלטתם לפרוש מהקואליציה סופית.
היום יכנס השר המתפטר מסיבת עיתונאים בקריית הפלדה בעכו, ובה יודיע על התפטרותו הקרובה מהממשלה. כזכור, ביקש שרון מאביטל לעכב את הודעתו, שאותה התכוון למסור בישיבת הממשלה ביום ראשון, עד לפגישה עמו. בפגישה העלו אביטל ופרץ שלושה נושאים: עדכון שכר המינימום, ביטול הקפאת קצבאות הביטוח הלאומי וביטול תוכנית הממשלה לשינוי חוק חברות כוח אדם. ראש הממשלה הודיע לאביטל ולפרץ כי כדי למנוע את הפיטורים הצפויים של אלפי עובדים בחברות כוח האדם יש בכוונתו לקיים דיון בממשלה בנושא זה. בשני הנושאים האחרים לא נתן ראש הממשלה תשובה חיובית לבכירי מפלגות אלה.

בתום הפגישה הודיע השר אביטל כי בדעתו להתפטר מהממשלה, אלא אם כן בשעות שנותרו עד להודעה הצפויה ייענה ראש הממשלה לתביעותיו.

נוסף על כך ש"ס הודיעה אתמול כי היא רואה את עצמה משוחררת מכל מחויבות קואליציונית, כך הודיע יו"ר סיעת ש"ס ח"כ יאיר פרץ בעקבות דבריו של יו"ר הקואליציה, ח"כ זאב בוים. בוים תקף בחריפות את ש"ס בעניין אופן הצבעתה בוועדת הכנסת נגד החוק המאפשר להדיח את יו"ר הכנסת ברוב של 61 חברים. עם זאת הדגיש ח"כ פרץ כי סיעת ש"ס עקבית בעמדתה נגד נסיעת יו"ר הכנסת אברהם בורג לרמאללה.
