

אתמול פורסם בערוץ 7 סיפור הנס הרפואי של שירה חזן. שירה נפצעה קשה בפיגוע בקרני שומרון.
שירה מתאוששת מהניתוח במחלקה לטיפול נמרץ, ובחדר הסמוך אליה מתאוששת גם חברתה מוריה זמיר מפציעתה. עם זאת הקירות אינם מהווים חציצה בפני ידידותן של הבנות, וכתבת ערוץ 7 עפרה לקס הביאה אתמול את סיפור התכתובת בין שתי החברות. את הרעיון לרומם את רוחן של הנערות באמצעות משלוח דרישת שלום הציע אחד מאנשי הצוות. למרות היותן מורדמות במרבית הזמן הן נענו. שירה כתבה: "מוריה, אני חושבת עלייך המון, ואני מקווה שנהיה ביחד במהרה באותו החדר. אוהבת, שירה", ומוריה השיבה לחברתה: "גם אני חושבת עלייך כל הזמן, ומבקשת סליחה אם את חושבת שזה קרה בגללי" אוהבת אותך מאד".

יצוין כי מוריה היא שהזמינה את חברתה שירה לאכול עמה פיצה במרכז המסחרי בקרני שומרון, שם אירע הפיצוץ.

כתבתנו דיווחה כי 18 מתוך 26 הפצועים מאושפזים עדיין בבתי החולים. בבית החולים "ביילינסון" מאושפזים ארבעה פצועים במצב קשה, שניים במצב בינוני ואחד קל. בבית החולים "השרון" מאושפזים 15 בינוני, ו 4 קל. ב"מאיר" בכפר סבא נותרו 3 פצועים: נער במצב קשה, המאושפז במחלקה לטיפול נמרץ, וגבר ונערה ומצב קל ובינוני. במרכז הרפואי לילדים שניידר מאושפזים 6. 3 בטיפול נמרץ, ומתוכם 2 במצב קריטי ו 3 במחלקה הכירורגית.

ראש מועצת קרני שומרון אודי ליברמן אמר לערוץ 7 כי במועצה פועלת מערכת החירום המטפלת בשלושה מעגלים. במשפחות הנרצחים, במשפחות הפצועים, וגם בקהילה, שספגה מכה כואבת בהירצח שני בני נוער. במועצה נפתח, לדבריו, מרכז המאפשר לאנשים לומר את אשר על לבם ובכל יום שולחת המועצה דף עדכון לתושבים. ליברמן אמר כי ממחר תעבור לשכתו אל המרכז המסחרי, ובמועצה מתוכננים אירועים שמחים להעלאת המורל לקראת פורים.
