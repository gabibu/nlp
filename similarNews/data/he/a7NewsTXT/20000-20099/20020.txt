

רבנים ורופאים מבית החולים הממשלתי בצפת יצאו בקריאה משותפת להוציא את הנפצים מהארסנל של המשחקים של פורים.

הרבנים קובעים, כי המתיר שימוש בנפצים בפורים חל עליו איסור דאוריתא של "אל תעמוד דם רעך". בעקבות אסונות שארעו לאחרונה ברחבי הארץ משימוש בנפצים לקראת חג הפורים, החליט רב בבית החולים הממשלתי בצפת, הרב דוד לחיאני, ליזום קריאה משותפת של רבנים, רופאים ואישי ציבור למנוע מילדים משחקים בחומרי נפץ מסוכנים.

בין המצטרפים לקריאה גם סגן מנהל בית החולים ד"ר קלין שפירא, שמסר כי הפגיעות הנגרמות מצעצועים מסוכנים אלה קשות ביותר. לדבריו, כל שנה הוא פוגש משפחות שלמות שמחת החג הושבתה אצלם בשל פציעות קשות שנגרמו לילדים מנפצים וזיקוקים בפורים.

הרב לחיאני סיפר כי הכין קובץ הלכות מיוחד לפורים בהן הוא מטיל את האחרית על ההורים לשמור על הילדים ולמנוע מהם לקנות נפצים, למורים קורא הרב לאסור על התלמידים שימוש בנפצים ולמוכרים קורא הרב לא לתת לכסף לערפל את עיניהם ושיקול דעתם.

הרב פנה לגבאי בתי הכנסת בצפון להודיע לציבור המתפללים כי חל איסור מוחלט להביא צעצועים מסוכנים בשעת קריאת המגילה או כל זמן אחר. לילדים קורא הרב - "פורים פיצוץ - בלי פיצוצים".
