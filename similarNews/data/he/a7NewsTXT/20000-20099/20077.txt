

במענה לתכנית "הפרדה חד צדדית", שפירושה נסיגת צה"ל מיש"ע לקווי 67', כהצעת השמאל, מציע ח"כ מיכאל איתן מהליכוד הצעת הפרדה משלו. לדבריו, תכניתו מציעה לגדר את הטרור. במקום לגדר את כוכב יאיר או לעטוף את ירושלים, צריך לגדר את שטחי A, ולהקיפם בחיץ בטחוני שלא יאפשר מעבר ללא רשות ובדיקה. "מי שיעבור ללא רשות יסתכן בירי", אומר איתן, והוא מוסיף: "אם כל 9 מחבלים מתוך 10 ייהרגו ליד הגדר, הם יפסיקו לנסות לעבור אותה". יוזמה זו, לדבריו, תשרת גם את מדיניות ההסברה של ישראל. הוא הוסיף כי את התכנית הוא בונה כבר חודשים אחדים, וכי היא זוכה לתמיכת חברי הליכוד.

איתן אמר כי הוא ביקש שסיעת הליכוד תקיים דיון בתכנית, ותקבל החלטות. לדבריו, אם הסיעה אינה מתכנסת היא הופכת עצמה ללא רלוונטית.

בישראל עוסקים חסידי תכניות ההפרדה למיניהן במיקום הגדרות, ובדרכים לחסום את דרכם של המחבלים לתוך "ישראל הקטנה", אך גם לערפאת, כך עולה ממאמרו של דני רובינשטיין בעיתון "הארץ", יש קושי מהותי עם ההפרדה. הערבים מתקשים בהגדרה בין מי למי יש צורך להפריד. זאת מאחר שערפאת אינו מקבל את הגדרתה של מדינת ישראל כמדינת היהודים. "אין מדובר בשאלה של הגדרות לשוניות גרידא, אלא במשהו חשוב הרבה יותר. הדבר משקף את הרתיעה הקבועה הקיימת אצל ערפאת, כמו אצל פלשתינים וערבים בכלל, מלהכיר ביהודים כבעלי לאום, ומתוך כך הם מונעים את עצמם גם מלהכיר במדינת ישראל כבמדינה לאומית יהודית. הדבר מתבטא גם במאמרו האחרון של ערפאת ב"ניו יורק טיימס", מציין רובינשטיין.
