

השר לתיאום חברתי, שמואל אביטל, הודיע היום בצהרים על התפטרותו מחברותו בממשלה, בשל אי עדכון חוק שכר מינימום ודחיית יישום חוק חברות כח האדם.

השר אביטל, ("עם אחד") בחר למסור את הודעת ההתפטרות בשערי קריית הפלדה הסגורים. "החלטתי להתפטר היום מהממשלה ולא לעשות שקר בנפשי ולהסכים לכל מיני סידורים ועיכובים ופטנטים המקובלים בפוליטיקה. אני רוצה להיות נאמן לדרך שלי - של "עם אחד".

"שני הנושאים - שכר המינימום ופגיעה בחוק חברות כוח האדם - הם דבר שמהווה הפרה בוטה של ההסכם הקואליציוני והסכמים צריכים לכבד", אמר אביטל.

השר המתפטר הוסיף, כי אם יחול שינוי דרמטי בשני נושאים אלה, הוא יישאר בממשלה.


