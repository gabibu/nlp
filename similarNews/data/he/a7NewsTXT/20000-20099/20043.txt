

קציר הדמים של "מלחמת אוסלו" הערב הוא שלושה ישראלים הרוגים בפיגוע ליד מחסום כיסופים, ושוטר בכביש מעלה אדומים.

בין שלושת הישראלים שנהרגו בכיסופים מתיישבת מגני טל. עוד נפצעו שני ישראלים באורח בינוני ועוד שלושה באורח קל.

מעט לפני השעה 19:00 הגיע המחבל לכביש שליד מחסום כיסופים שבכניסה לגוש קטיף. המחבל הגיע דרך ציר צדדי, כשהוא חמוש ברובה סער ובאפוד מלא ברימונים ובמטען, ופתח באש לעבר שיירת כלי רכב של אזרחים. מהירי נרצחה תושבת הגוש. המחבל המשיך לירות - ופגע גם במכוניות נוספות.

כוח סיוע שהגיע למקום החל לנהל חילופי אש עם המחבל, פגע בו והסתער עליו. לאחר שהמחבל נפגע ונפל לקרקע, התפוצץ מטען שהיה על גופו ופגע בחמישה ישראלים נוספים. שניים מהם נפגעו באורח אנוש ונפטרו מאוחר יותר מפצעיהם.

השלושה האחרים נפצעו באורח קל עד בינוני. כוחות ההצלה פינו את הנפגעים לבית החולים "סורוקה" בבאר שבע. המחבל נהרג בפיצוץ.

גדודי חללי אל-אקצא של הפתח', נטלו אחריות לפיגוע.

פיגוע נוסף היה קודם לכן בכביש מעלה אדומים. מחבל שהיה בדרכו לפיגוע הפעיל בשלט רחוק את המטען שברכבו והרג שוטר שעמד בסמוך לו. שוטר נוסף נפצע קלות.

האירוע התרחש במחסום א-זעים בדרך למעלה אדומים. המחבל שפניו כפי הנראה היו מיועדות לבצע פיגוע בירושלים נעצר על ידי השוטרים שחשדו ברכב. הוא החל להמלט, אך נתפס על ידי השוטרים. כשהתקרבו המחבל והשוטר בחזרה לרכב הפעיל המחבל את המטען.

שרון מקיים הערב בלשכתו דיון עם ראשי מערכת הביטחון עקב ההסלמה ביש"ע.
בדיון אמור שרון לבקש לשמוע הצעות חדשות מצה"ל על אמצעי פעולה נגד הטרור .

גורם בלשכת ראש הממשלה אמר כי ישראל תגיב על הפיגועים שהיו הערב, ואולם התגובה תהיה על פי הקוו המנחה שלא לגרום להסלמה נוספת במצב. הדבר נובע בין השאר מרצונה של וושינגטון לשמור על רגיעה יחסית לקראת אפשרות תקיפתה של עיראק.
