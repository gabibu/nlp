

על פי תחקיר של צה"ל, הנערך מאז הפיגוע, התפוצץ מתחת לגחון הטנק מטען חבלה עם לא פחות מ-80 ק"ג חומר נפץ מהסוג הקטלניים בעולם, שכמוהו ביקשו הפלשתינים להבריח גם בספינה "קארין A". חומר הנפץ הוטמן באדמה, ככל הנראה בתוך גליל מתכת של דוד שמש. מטען כזה, הגדול פי כמה מכל מוקש נגד טנקים בעולם, לא השאיר לטנק סיכוי לשרוד, וזאת בלא כל קשר לרמת מיגונו. מתכנניו של טנק המרכבה 3, והאחראים על הפרויקט בצה"ל ובמשרד הביטחון מגדירים אותו כממוגן ביותר בעולם.

בצה"ל מדגישים כי הטנק הוכיח את עצמו מבחינות אחדות שנלקחו בחשבון בתכנונו. ראשית- ראויה לציון העובדה כי למרות הפיצוץ הגדול ואף על פי שבבטנו היו עשרות פגזים בקוטר 120 מ"מ ומאות ליטרים של סולר לא עלה הטנק באש. זאת, בשל אופן אחסון הפגזים, ובשל מערכות לניתוק מהיר של מקורות הדלק והשמן במנוע משאר חלקי הטנק עומד הטנק בפיצוץ גדול ובחום הרב הנוצר בעת הפיצוץ. כך נמנע בפיגוע תהליך של פיצוץ שרשרת התחמושת והתלקחותה.

סיבה נוספת לכך שהטנק לא נשרף, דבר שאפשר מיד את פעולת חילוץ הנפגעים, היא העובדה כי מערכות צידוד הצריח והתותח בטנק הן חשמליות, להבדיל ממערכות הידראוליות בטנקי המרכבה המתקדמים פחות, וכן בטנקים אחרים בצה"ל, מערכות הפועלות בלחץ גבוה של שמן, הגורם התלקחות מהירה בעת פגיעה בטנק. ההסבה למערכות חשמליות נעשתה במחשבה תחילה, ולדעת גורמים צבאיים הוכיחה את יעילותה.

עם זאת, כפי הנראה אין די בכך שמתכננים את הטנק, ושממגנים אותו, אלא שגם תפיסת ההפעלה של הטנק צריכה להיות נכונה. מקורות צבאיים קבלו על כך שהתרגולות על הטנק הן קבועות ובלתי משתנות, וכי הן מבוצעות כל אימת שיש ירי של מחבלים על צה"ל או על אזרחים בציר קרני- נצרים.
הטנק של צה"ל, שהוזעק למקום בנוהל קבוע, נע בנתיב שבו נע פעמים רבות בעבר, באירועים דומים. ככל הנראה צפו המחבלים בתנועתו של הטנק בפעמים הקודמות, וכך הצליחו להטמין את המטען שפגע בטנק באפן מדויק.

