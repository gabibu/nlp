

פחות מחודשיים לאחר שהחליטה הממשלה לקצץ את מספר העובדים הזרים מ- 108 אלף ל 48 אלף, ושר העבודה שלמה בניזרי הודיע בחגיגיות כי "השמיים סגורים" להבאת עובדים זרים חדשים, נכנעה אתמול הממשלה ללחצם של החקלאים, וברוב של 17 נגד 7 החליטה להביא לארץ עוד 6,000 עובדים זרים מתאילנד, לצורך עבודה בחקלאות.

כזכור, במהלך השבוע שעבר הפגינו החקלאים בצמתים מרכזיים ברחבי הארץ בדרישה לאשר להם הבאת עובדים זרים נוספים לעבודה בשדות ובמטעים. לטענת החקלאים, רק העובדים מתאילנד מוכשרים לעסוק בחקלאות, ולכן אין הם יכולים לנצל את כוח האדם המצוי בארץ (עובדים זרים מרומניה או מסין) לעבודה אצלם., בשבוע שעבר פשטו שבעה צוותים של משרד העבודה והרווחה על משקי המושבים ברחבי הארץ במטרה למצוא עובדים זרים בלתי חוקיים ולעוצרם, אך החקלאים מנעו את כניסתם, והם חזרו בידיים ריקות.

שרי ש"ס, ובראשם השר שלמה בניזרי, שמשרדו מופקד על הנושא, הודיעו בתגובה להחלטת הממשלה כי לא יישמו אותה.

שר החקלאות שלום שמחון הגיב על הדברים, ואמר כי הממשלה הצילה את החקלאות. הוא הביע את תקוותו כי שרי ש"ס לא יממשו את איומם.

