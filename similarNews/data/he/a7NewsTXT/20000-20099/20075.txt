

גורם בלשכת ראש הממשלה אמר כי ישראל תגיב על הפיגועים שהיו הערב, ואולם התגובה תהיה על פי הקו המנחה, שלא לגרום הסלמה נוספת במצב. הדבר נובע בין השאר מרצונה של וושינגטון לשמור על רגיעה יחסית לקראת אפשרות תקיפתה של עיראק.

שר המשפטים וחבר הקבינט מאיר שטרית אמר אתמול כי המאבק בטרור הוא ארוך טווח, וכי אין להיכנס לייאוש. עם זאת ציין השר שיטרית כי אם המצב יימשך ויחריף, ייתכן ולא יהיה מנוס מפירוק הרש"פ.

סגן השר לבטחון הפנים גדעון עזרא אמר אמש כי על ישראל להגדיל את מספר העצורים הפלשתיניים ביש"ע: ''את כל האנשים שהם פוטנציאל לפיגוע צריך לשים במעצר מנהלי''.

הוא ציין כי הפיגועים אינם סכנה קיומית למדינת ישראל ככלל, אך הם סכנה קיומית לאזרחיה כפרטים.
אתמול נודע לערוץ 7 כי רה"מ ביקש מהאמריקנים לתת לישראל אור ירוק לפעולה נגד הפלשתינים. בפנייה לאמריקנים נאמר כי אין מדובר בפעולה לכיבוש כולל של שטחי יש"ע, אלא במבצע מצומצם יותר. בכיר בלשכת שרון טען כי בגלל קשייו הקואליציוניים שרון מנוע מלבצע פעולה מקפת נגד הרש"פ. הוא גם מתלונן כי שרי הליכוד אינם מעניקים לו גיבוי בישיבות הממשלה לפעולות נגד הפלשתינים. הם מגלים תקיפות בראיונות עיתונאיים, אמר הבכיר, אך שותקים כמו דגים בישיבות ממשלה חשובות.


