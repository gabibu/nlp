

נשיאות הכנסת אישרה היום להנחה על שולחן הכנסת את הצעת החוק לעידוד ההגירה למדינות ערב של יו"ר חרות, ח"כ מיכאל קליינר. אישור ההצעה עוכב בגין המלצה של היועצת המשפטית של הכנסת שביקשה לפסול אותה בטענה שמדובר בהצעה גזענית במהותה.

ע"פ הצעת החוק יוכל כל אזרח או תושב ישראלי המעוניין בהגירה למדינה ערבית להנות מסל הגירה כספי בדומה לסל קליטה, תמורת ויתור על אזרחותו הישראלית או זכות התושב שלו. בעקבות החלטת נשיאות הכנסת אומר יו"ר חרות, ח"כ מיכאל קליינר, כי מלכתחילה לא היה מקום לעכב את הצעתו שכן ההצעה מדברת על כל אזרח או תושב ללא הבדלי דת, גזע או לאום.

לדברי קליינר "להצעת החוק יש חשיבות ציבורית עצומה שכן היא מתמודדת חזיתית עם התופעה של אזרחים ותושבים שאינם מזדהים עם אופייה היהודי של המדינה ומעודדת אותם לצאת מן הארץ ולותר על אזרחותם. זה יותר מלגיטימי לפעול לחיזוק הרוב היהודי במדינת ישראל ע"י עידוד אזרחים עויינים לצאת מהארץ בהסכמה ותוך מתן תמריצים כספיים".

הצעת החוק היא חלק מתוכנית מדינית כוללת שתנועת חרות עתידה להציג בעתיד הקרוב, הוסיף קליינר.


