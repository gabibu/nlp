

רה"מ כינס הלילה בלשכתו בירושלים התייעצות בטחונית בהשתתפות שר הביטחון, בנימין בן אליעזר, קצינים בכירים וראשי זרועות הביטחון לדיון בהסלמה. אך קודם לדיון אמר שרון כי ישראל תמשיך לנקוט בכל הפעולות שנקטה עד כה נגד הטרור אם כי בהיקפים רבים יותר.

בדיון נבחנו גם אפשרויות להפעלת אמצעים נוספים על פי המלצת צה"ל. בישיבת סיעת הליכוד בכנסת ביום ב' בצהריים אמר שרון כי המאבק בטרור מורכב ולא קל "האויב לומד דברים וזה מחייב התאמות גם בצד שלנו".

גורמים מדיניים ציינו כי על אף ההבנה שיש בזירה הבינלאומית לצורך של ישראל לפעול נגד הטרור, ארה"ב מצפה שישראל לא תנקוט בצעדים חריפים מדי שעלולים לסכן את המאמץ החדש של המימשל האמריקני לגייס תמיכה ערבית לאפשרות של התקפה על עיראק.

סגן הנשיא ריצ'ארד צ'ייני יגיע למזה"ת באמצע חודש מרס לשם גיוס אותה תמיכה.
