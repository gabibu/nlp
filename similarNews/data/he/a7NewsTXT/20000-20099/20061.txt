

ראש הממשלה אריאל שרון לא הצליח לשכנע את סיעת עם אחד להישאר בקואליציה.

בתום פגישה שהתקיימה אתמול בכנסת בין שרון לבין השר לתאום חברתי, שמואל אביטל, ויו"ר ההסתדרות, ח"כ עמיר פרץ, לא הושגה הסכמה על הישארות "עם אחד" בקואליציה. . היום יכנס השר המתפטר מסיבת עתונאים בקרית הפלדה בעכו, בה יודיע על התפטרותו הקרובה מהממשלה.

כזכור, ביקש שרון מאביטל לעכב את הודעתו, שאותה התכוון למסור בישיבת הממשלה ביום א', עד לפגישה עימו. בפגישה העלו אביטל ופרץ שלושה נושאים: עידכון שכר המינימום, ביטול הקפאת קיצבאות הביטוח הלאומי וביטול תוכנית הממשלה לשינוי חוק חברות כוח אדם.

ראש הממשלה הודיע לאביטל ולפרץ כי יש בכוונתו לקיים דיון בממשלה בנושא חברות כוח אדם על מנת למנוע את הפיטורים הצפויים של אלפי עובדים בחברות כוח האדם. בשני הנושאים האחרים לא נתן ראש הממשלה תשובה חיובית לבכירי המפלגה.

בתום הפגישה הודיע השר אביטל כי בדעתו להתפטר מהממשלה, אלא אם בשעות שנותרו עד להודעה הצפויה ייענה ראש הממשלה לתביעותיו.
