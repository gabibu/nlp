

לראשונה זה 150 שנה נחשפו קטעים ארוכים של דופן החפיר שנחצב בימי הביניים מסביב לירושלים כמכשול הגנתי לעיר. הדופן התגלה במהלך עבודות קו פיתוח של מערכת הביוב, בכניסה למוזיאון רוקפלר במזרח ירושלים.

רשות העתיקות חשפה בכניסה למוזיאון, מקום מושבה של הנהלת הרשות, דופן סלע שיורד עד 6 מטרים מתחת לכביש. לדברי ג'ון זליגמן, ארכיאולוג מרחב ירושלים ברשות העתיקות, "החפיר נחצב בחלק הצפוני של ירושלים כדי להגן על העיר מתקיפה מהחלק הצפוני, החלש, של העיר".

הצלבנים, לדבריו, שניסו לכבוש את ירושלים ב- 15 ביולי שנת 1099, פרצו דרך מעבר בחפיר העובר בעמק בית זיתא, ממערב לשערי מוזיאון רוקפלר. החפירות עדיין נמשכות במקום, המהווה צומת תחבורה מרכזי בירושלים.


