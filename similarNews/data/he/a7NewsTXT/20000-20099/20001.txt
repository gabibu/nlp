

היום ייפגש ראש הממשלה אריאל שרון עם יו"ר סיעת "עם אחד" בכנסת עמיר פרץ. השניים ידונו בפרישתה הצפויה של הסיעה מן הקואליציה, לאחר שלדברי נציגיה, הפרה הממשלה את ההסכם הקואליציוני עימם בכך שהחליטה להקפיא את שכר המינימום בשנת 02'.

השר לעניינים חברתיים שמואל אביטל, נציג הסיעה בממשלה, הודיע לפני כשבוע על כוונתו להתפטר בישיבת הממשלה שהתקיימה אתמול. ראש הממשלה, לעומת זאת, ביקש מאביטל לדחות את התפטרותו ביום אחד, וזאת, כדי לאפשר לו להיפגש עם יו"ר הסיעה. ישיבה שהייתה אמורה להתקיים בשבוע שעבר, אך בוטלה עקב מחלתו של שרון. הפגישה, כאמור, תתקיים היום. שרון אמר בעניין זה כי: "מסיבות מובנות ישנה חשיבות רבה לקיומה של קואליציה רחבה ככל האפשר".

בתוך כך התבצרו אתמול עובדי מפעל "בגיר" בקרית גת במחאה על הכוונה לפטר 650 מתוך 1080 עובדים. במו"מ עם ההנהלה לא הגיעו הצדדים לכלל הסכמה, וזאת מפני שעמיר פרץ הורה לנציגי העובדים שלא לחתום על הסכם עם ההנהלה. לדבריו, סכם זה לא יביא להבראת המפעל אלא רק לפיטורים המוניים ולסגירת המפעל.

עובדי המפעל שובתים, והם יקבלו את משכורתם מקרן השביתה של ההסתדרות. לעומתם חזרו אתמול עובדי המוסד לביטוח לאומי לעבודה סדירה לאחר חמישה שבועות של עצומים. העובדים וההנהלה חתמו על הסכם עבודה חדש, והגיעו להסכמה בעניין אבטחת המוסדות.

בנושא תגבור כוח האדם טרם הגיעו העובדים וההנהלה לכלל הסכמה, והם החליטו לתת להנהלה ארכה של חודש כדי להסדירו.


