

האמריקנים עוקבים בדאגה אחר התערערות החוסן החברתי של החברה הישראלית מול הטרור המתמשך. זאת בעקבות מכתב סרבנים, ובעקבות הדיונים על הקדמת הבחירות, כך עולה מדיווח שהועבר לדרג המדיני בירושלים. בדיווח מגדירים האמריקנים את מכתב הסרבנים "נקודת מפנה בדעת הקהל הישראלית". בקרב גורמים בכירים בממשל מעורר המכתב דאגה מפני מה שהם הגדירו "סימנים של תחילת התפוררות החוסן החברתי של ישראל מול הטרור המתמשך"
נוסף על כך הגיבו האמריקנים על הדיון בהקדמת הבחירות לסוף השנה, דיון שעסוקים בו עכשיו בישראל. צעד זה, סבורים בוושינגטון, ישתק את ההנהגה הישראלית. "כולם יהיו עסוקים במאבקים פנימיים לקראת הבחירות", חוששים האמריקנים.

מדיווחים שהגיעו לירושלים עולה כי גם המנהיגות האירופית עוקבת אחרי מה שמכונה שם כ"שינוי בדעת הקהל בישראל: ירידת הפופולריות של ראש הממשלה אריאל שרון מזה ומכתב הקצינים הסרבנים והתמיכה שהוא זוכה לה מזה".

עוד מתברר כי מי ששואב עידוד רב מהסרבנים ומהדמורליזציה שמעורר השמאל בתקשורת הוא ערפאת, הסבור כי "מדובר בסימני התפוררות בחברה הישראלית".

בתגובה לנתוני הלשכה המרכזית לסטטיסטיקה המצביעים על ירידה דרסטית בעלייה לישראל
אמר אתמול יו"ר ועדת העלייה והקליטה ח"כ צבי הנדל מ"האיחוד הלאומי" כי "ערפאת מנצח". עוד אמר הנדל: "לצערי, בסיוע האקטיבי של השמאל הקיצוני מצליח ערפאת לאט ובעקביות להחליש את רוח העם. בקמפיין ההרסני של השמאל מתעודדת הרשות להמשיך בדרך הטרור הרצחני עד לבריחת ישראל משטחי יש"ע ללא הסכם, ערפאת יוצר דה מורליזציה בעם, מביא למצב כלכלי קשה, ובתוך כך גם מנחית מכת מוות לעלייה".

הנדל אמר כי במהלך שנת "מלחמת אוסלו" נרשמה ירידה של כ30% במספר העולים לעומת השנה הקודמת. עוד אומר הנדל כי "ראש הממשלה חייב לדעת שכל דחייה של חיסול הרש"פ ומיגור מלחמת הטרור תביא לנפילה נוספת במישור החברתי, הכלכלי, ובתוך כך גם בעלייה לישראל".
