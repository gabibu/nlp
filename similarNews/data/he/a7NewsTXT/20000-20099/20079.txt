

הקביעה שערפאת הוא כאדולף היטלר ימ"ש, שאותה השמיע ראש ממשלת צ'כיה מילוס זמאן, עוררה את זעמם של שרי החוץ באיחוד האירופי. את הדברים אמר זמאן לכתב עיתון "הארץ": "בזמנו, היה היטלר הטרוריסט הגדול בעולם, אך אז איש לא קרא לנהל משא ומתן אתו, כפי שהיום, בעצם, אסור לנהל שיחות עם טרוריסטים", אמר זמאן.

שרי החוץ של האיחוד אמרו כי הם דוחים דברים אלה על הסף. "זה בלתי מקובל, ואנו מתנגדים להצהרות כאלה", אמר שר החוץ הספרדי ז'וזף פיקה לכתבים בתום פגישה בין שרי החוץ של האיחוד האירופי.

דיפלומטים גילו ששר החוץ הגרמני יושקה פישר הביע זעם על דבריו של המנהיג הצ'כי, והעלה את הפרשה בדיוני האיחוד האירופי על המזרח התיכון. לא היה ברור עוד אם פישר והקנצלר הגרמני גרהארד שרדר יבטלו ביקור רשמי מתוכנן ברפובליקה הצ'כית, מסרו דיפלומטים.

כאשר נשאל זמאן אם הוא משווה את ערפאת למנהיג הנאצי, אמר זמאן: "כמובן. לאמיתו של דבר, זה איננו תפקידי לשפוט את ערפאת, אבל כל אחד שתומך בטרור, כל אחד שרואה בטרור אמצעי לגיטימי, וכל אחד שמשתמש בטרור, הגורם הריגתם של אנשים חפים מפשע, הוא טרוריסט בעיני. אותו דין חל על אלה המממנים את הטרור".
