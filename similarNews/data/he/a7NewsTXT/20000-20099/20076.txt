

הדרג המדיני והצבאי משקיע מאמצים רבים למנוע את הברחות הנשק של הרש"פ לתוך האוטונומיה וממנה. במסגרת המאמץ נלכדה אוניית הנשק "קארין A" במבצע של חיל הים, וכן, לאחר שהתברר כי ערפאת מבריח במטוסו האישי אמצעי לחימה שונים נהרס שדה התעופה בדהנייה.

לפני חודש וחצי אמר שרון במסיבת עיתונאים כי כדי לפתור סופית את הברחות הנשק דרך המנהרות ברפיח יש להרחיב את רצועת השטח שישראל שולטת עליו, וזאת בהסכמה עם הפלשתינים.

בד בבד עם ההשקעה בנסיונות לסגור את נתיבי ההברחה מתירה ישראל נתיב הברחה שבו משתמשים בכירי הרש"פ בהסכמת דרגים גבוהים. מדיווחיהם של חיילי מילואים המשרתים במחסומים בכניסות מרמאללה לירושלים עולה כי בכירי הרש"פ נהנים ממידה רבה של אמון מצד קצינים רמי דרג, והם זוכים לחסינות מפני חיפושים. רכביהם, כך עולה מהדיווח לערוץ 7, עוברים במחסומים בלא שום בדיקה. זאת גם כאשר החיילים במחסום חושדים כי ברכבים חבוי דבר מה. ההוראות שהם מקבלים הן לא לבדוק.

חזקי, תושב בנימין, סיפר לערוץ 7 כי אחיו, המוצב במחסום ה DCO, סיפר שהשבוע עבר סאיב עריקאת פעמיים במחסום. הוא התנגד לחיפושים ברכבו, ופיקוד החטיבה הנחה את החיילים במחסום לא לבדוק אצלו דבר מלבד את זהותו. לדברי החייל, לפני ימים אחדים עבר גם אבו עלא במחסום, וכשביקשו החיילים לבדוק את רכבו הוא התנגד. לפי תיאור החיילים הוא נראה "לחוץ", וכמי שיש לו מה להסתיר, אך גם במקרה זה קיבלו החיילים הנחיה לא לבדוק ולאפשר מעבר".
