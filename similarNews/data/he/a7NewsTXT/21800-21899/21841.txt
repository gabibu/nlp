

מזכ"ל האו"ם קופי אנאן הודיע במסיבת עיתונאים בניו יורק, כי בכוונתו לנסוע לביירות כדי להשתתף בוועידת הפסגה של מדינות הליגה הערבית, האמורה להתקיים ב-27-28 במארס.

אנאן ציין גם כי ההחלטה 1397, שהתקבלה במועצת הביטחון, מהווה "התקדמות נחשונית מצד מועצת הביטחון של האו"ם וחבריה".

"אני שמח על קבלת ההחלטה, וקורא לשני הצדדים להיענות לקריאה להפסקת אש מיידית ולשיתוף פעולה במטרה ליישם את מתווה טנט ואת המלצות דוח מיטשל, כדי להגיע להסדר מדיני", הוסיף אנאן.

המזכ"ל ציין כי ישמיע בפני משתתפי הפסגה את המסר שלו, אך ברור שזו קריאה לשלום. הוא הוסיף כי עדיין לא החליט אם לנצל את ההזדמנות ולבקר במדינות נוספות באיזור.
