

משלחת רשמית מטעם הכנסת תצא בקרוב לקונגרס האמריקאי לקדם את שחרורו של יהונתן פולארד.

בראש המשלחת יעמוד יו"ר הלובי למען פולארד, ח"כ מיכאל קליינר (חרות), ואיתו ייצאו ח"כ אופיר פינס (העבודה) וח"כ מיכאל איתן (הליכוד). יציאת המשלחת כמשלחת פורמאלית של הכנסת אושרה ע"י יו"ר הכנסת, אברהם בורג.

לפני כשבוע חזר ח"כ קליינר מביקור אצל יהונתן פולארד בכלאו בארה"ב. במהלך הביקור התברר כי עצומת חברי הכנסת שיזם ח"כ מיכאל איתן הקוראת לנשיא בוש לחון את פולארד, ועליה חתמו 110 חברי כנסת, מכה גלים בארה"ב ומעוררת עניין רב בקרב חברי הקונגרס. פולארד ביקש כי משלחת של חברי כנסת תצא לקונגרס האמריקאי ותעביר את העצומה לחברי הקונגרס באופן אישי. יו"ר הכנסת, כאמור, נעתר לפנייתו של קליינר להוציא משלחת כזו בשם הכנסת הכוללת חברי כנסת מימין ומשמאל, וחברי הכנסת פינס ואיתן שהיו פעילים בלובי למען פולארד, הביעו את הסכמתם להשתתף במשלחת. משרד החוץ כבר החל בהכנות לקראת הנסיעה.

