

הבית הלבן הודיע כי הוא מוטרד מאד מהפעולות הישראליות האחרונות, שעלו בחייהם של אזרחים פלשתינים, והזהיר כי הן עלולות לפגוע במאמציו של גנרל אנטוני זיני להשיג הפסקת אש.
"ישראל רשאית להגן על עצמה", אמר דובר הבית הלבן סקוט מקללן, אך ציין כי ממשל בוש מודאג ממספרם הרב של המחבלים הנהרגים.

במסיבת עיתונאים משותפת עם נשיא מצרים בשארם א-שייח' אמר סגן נשיא ארה"ב דיק צ'ייני כי ארה"ב תתאמץ לשים קץ למעשי האלימות בין ישראל לבין הפלשתינים. צ'ייני הוסיף כי ארה"ב ממשיכה להיות מחויבת לעזור לצדדים לשים קץ למעשי האלימות, אם כי הדגיש כי הישראלים והפלשתינים הם שצריכים לשאת באחריות לכך.

אתמול התפרסם באתר worldnetdaily כי ג'יימס וולש, מי שפעל במסגרת סוכנות הביטחון הלאומית בארה"ב כמנתח תקשורת בין הפלשתינים במזה"ת, פועל כדי לחשוף את ערפאת, ואת המידע שמסתיר הממשל האמריקני על מעשיו מפני הציבור האמריקני.

וולש יצא בקריאה להנרי קיסינג'ר, מי שכיהן כמזכיר המדינה, כדי שיחשוף את האמת על ערפאת. ערפאת נקלט בהאזנה של סוכנות הביטחון הלאומי כנותן את ההוראה למחבלי ספטמבר השחור לתקוף את השגרירות האמריקנית בחרטום שבסודאן בשנת 73'. אף על פי שהמידע נקלט, ושהועברה אזהרה היא לא הגיעה בזמן, ציין וולש, ועקב כך יצאה התקיפה לפועל. המחבלים לקחו את אנשי השגרירות כבני ערובה, ולמחרת התקיפה הם רצחו שניים מהדיפלומטים האמריקניים.

במשך שנים הושתקה הפרשה, ולפני שנה הפר וולש את שבועת הסודיות שלו כסוכן לשעבר בNSA כדי לדרוש מהממשל האמריקני לגלות לציבור את המידע המצוי בידיו על אחריותו של ערפאת לרצח הדיפלומטים. מצפוני הורה לי להפר את השבועה משום שנוכחתי לראות שהיחס האוהד של הממשל אל ערפאת נובע מהסתרת המידע על מעשיו, אמר וולש.

הוא פנה אז לחברי הוועדה ליחסי חוץ בסנט כדי שידרשו מהממשל להציג בפני הציבור את סרטי ההקלטה והתרשומת של החומר שהוקלט משיחותיו של עראפת, המוכיחים, לדבריו, את העובדה שערפאת הוא שנתן את ההוראה הישירה לתקיפה ולרצח. עם זאת כל הבקשות נתקלו בקיר של שתיקה, אומר וולש. הוא הוסיף כי ידוע לו שההקלטות קיימות כי "אני הייתי שותף לייצורן", אך עד עתה איש לא היה מוכן להודות בקיומן. "שתקתי כרבע מאה. לא אשתוק יותר", הבטיח.

עתה, לדבריו, החליט לפרסם את הסיפור ולפנות בקריאה פומבית להנרי קיסינג'ר כדי לחשוף את האמת. בפנייתו הפומבית לקיסינג'ר אומר וולש כי העובדה שהוא היה אחד משלושת האנשים שהאזין לתשדורות הפלשתיניות, והוא שהכין את הודעת האזהרה הדחופה שנשלחה לשגרירות בחרטום, מונעת את האפשרות לטעון שכל זה לא התרחש.

"במשך שנים", אומר וולש, "שתקתי בנוגע לפרשה אך לאחרונה התחילה לנקר בי השאלה מדוע הממשל פטר באופן מודע את ערפאת מאחריותו לרצח. מדוע הוא אינו נתבע לשאת בתוצאות מתן ההוראה לרצח".

וולש פונה לקיסינג'ר בשאלה מדוע לאחר שנים כה רבות הוא אינו מפרסם את האמת, מדוע כעולה מהדיווחים הוא אף נתן הוראה להשמיד או לסלק את כל התיעוד והמסמכים הקשורים לנושא ממחלקות המדינה והביטחון לאומי.

וולש אמר כי לדעתו חשיפת אחריותו ומעורבותו של ערפאת ברצח הייתה משנה את התמונה כלפי ישראל, וזאת מפני שהציבור האמריקני היה מתנגד מזמן להכריז עליו כ"פרטנר לשלום".


