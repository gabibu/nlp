

השר בני אלון הודיע הבוקר, לאחר פגישה שקיים עם נשיא המדינה משה קצב, כי בדעתו לפרוש מן הממשלה אלא אם כן יקבל התחייבות בכתב מראש הממשלה על כמה הבנות, וביניהם ביטול פורום המטבחון המצומצם. השר אלון ממתין לתשובת רה"מ בעוד שמכתבי ההתפטרות ושלו ושל השר ליברמן אמורים להיכנס לתוקף היום בשעה 12:00.

ח"כ צבי הנדל, ממפלגת "תקומה" [החברה בסיעת האיחוד הלאומי], אמר היום כי הוא וחברו למפלגה, ח"כ אורי אריאל, נחושים לפרוש מן הממשלה בעקבות הוויתורים האחרונים של רה"מ. הנדל אומר כי החלטת ראש הממשלה לפתוח במו"מ תחת אש, היא כניעה לטרור, ואי אפשר לדעת כיצד ינהג שרון כשיגיע זיני לאזור. רק אם יחליטו שרון למוטט את הרשות הפלשתינית תוכל הסיעה לחזור לממשלה.
אתמול בתכנית "בוקר ב-7" השמיע סגן השר לקליטה יולי אדלשטיין ביקורת על מהלך ההתפטרות. לדבריו, אף על פי שגם הוא סבור כי הוויתור על שבעת ימי השקט הוא טעות מדינית אסטרטגית, יש להמשיך ולהשפיע מבפנים, כי מדינת ישראל מצויה בזמן מלחמה, ועדיף, לדבריו, "להיות מתוסכל ולהשפיע מבפנים מאשר להיות אופוזיציה המבקרת את פעולות הממשלה בלי יכולת להשפיע".

אדלשטיין אמר כי יש לזכור את השינויים שחלו כשהחלה הממשלה לפעול. אז, לדבריו, כניסת צה"ל לשטחי A לוותה בסנסציה ובכותרות זועקות בתקשורת על חציית גבולות שטחי A. הפרשנים וה"מומחים" הסבירו אז, אמר אדלשטיין, כי אם צה"ל ייכנס לשטחי הרש"פ "יהיו מאות קורבנות, והמזרח התיכון יתלקח כולו". בסופו של דבר התברר שלא כך היה הדבר. עם זאת, ציין אדלשטיין, כי אם בעוד פרק זמן ייווכח לדעת כי השפעתו והשפעת חבריו בממשלה פוחתת, והמהלכים המדיניים מתקדמים לכיוונים מסוכנים, יסיקו גם הם מסקנות.

העיתונאי אורי דן, ממקורבי שרון, המשמש כתב של העיתון ניו יורק פוסט, ובעל טורים בעיתונות, אמר בערוץ 7 כי בצאתו של ליברמן מהממשלה הוא "העניק מתנה" לערפאת, וזאת משום שאחת ממטרותיו של ערפאת, לדבריו, היא לפרק את ממשלת האחדות, ובכך להחליש את ישראל. דן תמה על כך שדווקא כשנפתחה חזית חדשה, ונמשכת מלחמה עקבית ומוצלחת בערי הרש"פ, בחרו השרים להתפטר. "זה אחד המהלכים העצובים והלא נכונים", אמר דן, והפנה קריאה לציבור בוחרי ליברמן ואלון להפעיל עליהם לחץ לחזור בהם מהתפטרותם.


