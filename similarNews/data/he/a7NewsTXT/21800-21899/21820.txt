

נהגים המאזינים למוסיקה מהירה במכוניותיהם, עלולים להיות מעורבים בתאונות דרכים בשיעור גבוה פי 2 מאשר נהגים המאזינים למוסיקה שקטה ואיטית, אמר חוקר ישראלי.

מחקרים קודמים חשפו את הקשר בין מוסיקה בעוצמת קול גבוהה לנהיגה מסוכנת. החוקר וורן ברוצקי מאוניברסיטת בן גוריון בבאר שבע, תהה אם מוסיקה מהירה עלולה להשפיע על התנהגות הנהג. מימצאיו פורסמו השבוע בבטאון "ניו סיינטיסט".

ברוצקי בדק 28 סטודנטים על מכשיר הדמיית נהיגה. כל אחד מהנבחנים נהג ברחובות הווירטואליים של שיקאגו, כאשר הוא מאזין לסוגי מוסיקה שונים או נוהג ללא כל ליווי מוסיקלי. לכל אחד מהסטודנטים היו כ-7 שנות ניסיון בנהיגה.

ברוצקי בחר סיגנונות מוסיקליים שונים, החל מבלאדות שקטות ועד לשירים מהירים ביותר המנוגנים בדרך כלל במועדונים. קצב המוסיקה נע בין איטי, של כ-60 פעימות בדקה, למהיר, של 120 ויותר פעימות בדקה. כל סוגי המוסיקה נוגנו בווליום גבוה כדי להקצין את השפעותיהן.

ככל שהקצב הוגבר, גילה ברוצקי כי הנהגים מסתכנים יותר, מתעלים מאורות אדומים ברמזורים וגורמים ליותר תאונות. לדבריו, כאשר האזינו הנהגים למוסיקה מהירה, עלה שיעור ההסתכנות וההתעלמות מרמזורים פי 2, בהשוואה לשיעור בקרב נהגים שלא האזינו למוסיקה כלל. הנהגים שהאזינו למוסיקה מהירה גרמו למספר תאונות גבוה פי 2, לעומת הנהגים שהאזינו למוסיקה איטית.

לדברי ברוצקי, ההתנהגות במכשיר הדמיה אינה אמורה להיות מתורגמת להתנהגות על הכביש, אולם על הנהגים להיות מודעים לעובדה שבעקרון, קצב המוסיקה משפיע עליהם, ולבחור מוסיקה איטית, או להנמיך את עוצמת הקול, כדי שתשומת ליבם לא תוסח מהדרך.




