

"אני מתנגד לסרבנות כתופעה", כך אמר הערב האלוף (במיל.) עמי אילון, בכנס במרכז הבינתחומי הרצליה שדן בתופעת הסרבנות.

"חיילים אינם צריכים עו"ד צמוד, כטענת הורים רבים. הם צריכים מסד ערכים שיאפשר להם להחליט האם יתנוסס דגל שחור מעל הפקודה והאם ליבו של אדם סביר מחייב סירוב לה", כך אמר האלוף במיל. עמי אילון בכנס בנושא "חובת הציות, זכות הסירוב, גבולות הדמוקרטיה".

לתופעת הסרבנות כתופעה, אמר אילון כי הוא מתנגד באופן נחרץ וקטגורי. "לנו בני התמותה", אמר, "אין היכולת והזכות להחליט שהאמת שלנו היא האבסולוטית. זה מחייב כל חייל בכל נקודת זמן לשקול אם הפקודה שניתנה לו היא חוקית, בלתי חוקית או בלתי חוקית בעליל. השיקול צריך להיות נקודתי לאירוע מסויים ולא להתייחס להחלטת הממשלה אם להכנס לעזה או לעקור התנחלויות".
