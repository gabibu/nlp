

ככל שאנו מוותרים יותר אנו זוכים לבוז וללגלוג, כך אמר אתמול פרופ' רפי ישראלי, מזרחן באוניברסיטה העברית בירושלים, בקשר לוויתור על שבעת ימי השקט ולמחוות הנוספות שמבצעת הממשלה כלפי הפלשתינים. לדבריו, לישראל יש ניסיון המשתרע על פני "תשע השנים האומללות של אוסלו", כלשונו, תשע שנים של נסיונות לפתור את הבעיות באמצעות מחוות וויתורים. לדבריו, גם בימי רבין המנוח, כשערפאת החל זמן קצר אחרי חתימת ההסכם להצהיר כי פניו לג'יהאד על ישראל ולשחרור ירושלים, וגם כאשר החלו פיגועים כמו זה בבית ליד בשנת 94', פיגוע שבו נרצחו 21 ישראלים, פנתה ישראל לערפאת בבקשה לממש את מה שנחתם באוסלו. כבר אז, אומר ישראלי, הוא שיקר. הוא טען אז: "לא אנחנו שלחנו את המפגעים. השב"כ הישראלי עשה פרובוקציה כדי שתאשימו אותנו". עם פרטנר כזה הממשלה לא הייתה צריכה לדבר אז, אומר ישראלי. לדבריו, "הברוגז הראשון הוא הכי טוב", ובמקום לפעול בתקיפות כדי לעמוד על קיום ההסכמים ומימושם עצמה ישראל עין ואפשרה להבריח נשק ולהמשיך בפיגועים, וכך, אומר ישראלי, הגענו למצב הנוכחי. לדבריו, ככל שאנו מוותרים יותר אנו זוכים לבוז וללגלוג. בזמנו, מציין ישראלי, הפלשתינים השוו את ראש הממשלה דאז ברק ללימון ואמרו כי "אפשר לסחוט אותו כמה שרוצים". לדבריו, הם אכן עשו מה שהם רצו, כולל חטיפת חיילים, ארגון מהומות הרג ורצח, ובאותו הזמן ישראל ניהלה עמם שיחות בטאבה. ישראלי מציין כי ישראל אינה מבליטה מספיק את האמת שהערבים הם התוקפנים, והם שהחלו במלחמה. ישראל, לדבריו, נגררה למעגל אלימות שאין ממנו מוצא, ובה הם תוקפים את ישראל, ישראל מגיבה על ההתקפות, וחוזר חלילה. כך גם נשכח מי בכלל התחיל את מעגל ההתקפות. צריך להזכיר, אומר ישראלי, כי לפני פרוץ מלחמת אוסלו לפני יותר משנה וחצי לא היה מצור, לא היו כתרים ומחסומים, לא עצרו יולדות בדרכן ללדת, ולא היו כמעט חבלות. היו תקריות פה ושם. אבל עכשיו מדובר במלחמה של ממש. ישראלי הוסיף כי יש הבדל בצורת המלחמה שמשיבה ישראל לעומת המלחמה שהפלשתינים עורכים נגדה. הפלשתינים, לדבריו, לוחמים בישראל סכך שהם מנסים לעשות מקסימליזציה של פגיעות באמצעות שליחת מחבלים מתפוצצים או הטמנת מטענים במקום הימצאו של ריכוז אנשים מקרי וחף מפשע, והמטרה להרוג כמה שיותר יהודים.

ישראל, לעומת זאת, לדבריו, כשהיא מגיבה היא עושה מינימליזציה של נפגעים. צה"ל נכנס למטרה מסוימת ואף מסכן חיילים כדי לא להרוג סתם אנשים חפים מפשע. לכאורה, אומר ישראלי, יכלה ישראל להציב טנקים ותותחים ולהפגיז באופן קבוע את הערים של הפלשתינים מבלי שכף רגלו של חייל תדרוך שם. " כך היינו הורגים 30 אלף ליום, אבל אנחנו משתדלים להביא אנשים לחקירה ולהעמיד לדין את מי שאשם, ולא מתנהגים כמוהם, באופן ברברי".

ישראלי ציין כי ההסברה הישראלית אינה עושה די ואינה מדגישה את ההבדלים בינינו לבין הפלשתינים, וכך יוצא שבעולם ישראל והפלשתינים מצטיירים כמשוגעים "אלו מתנקמים ואלו מתנקמים". הדבר אינו נכון. ישראל אינה נוקמת אלא עונשת את הפושעים ומונעת טרור. ישראלי הוסיף כי ישראל מתנהגת בצורה הרבה יותר הומנית מארה"ב באפגניסטן.


