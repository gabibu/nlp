

על רקע הלוחמה ברמאללה נשמעו אתמול צלילים צורמים מישיבת הקבינט. חילופי דברים חריפים נשמעו בין ראש הממשלה לבין שר הביטחון. העימות פרץ לאחר שהתברר לחברי הקבינט שהשר בן אליעזר הורה לצה"ל לעצור את הפעולות ברמאללה, וזאת בסתירה להחלטה האחרונה של הקבינט.

שרון זעם על כך, וביקש לקיים הצבעה נוספת שתאשרר את ההחלטה לתקוף ברמאללה. בן אליעזר טען שעצם קיום ההצבעה מערער על סמכותו כמפקד הצבא. שרון עמד על חידוש הפעילות, ולכן קבע כי הנושא יובא להכרעת הקבינט. בשלב זה הזהיר בן אליעזר כי המשך המתקפה ברמאללה יכשיל את שליחות הגנרל האמריקני זיני. שר הביטחון איים כי אם יחליט הקבינט על חידוש הפעולות ברמאללה, תפרוש מפלגת העבודה לאלתר מהממשלה. במהלך הדיון הוא אף הטיל דופי בתפקודו של הרמטכ"ל שאול מופז, וגם ביעילות הפעולות הצבאיות ברמאללה. על הרמטכ"ל אמר בן אליעזר: "אתם כולכם מכירים את האיש הזה".

בתגובה על איום הפרישה של שר הביטחון אמר שרון: "תצאו, תצאו, אתם יודעים טוב מאוד מה יהיה בסוף". לבסוף יצאו השניים להתייעצות, ובסופה הוחלט כי מתקפת צה"ל ברמאללה תימשך, וזאת בלי אישור נוסף של הקבינט.

בהודעה רשמית נמסר מלשכת ראש הממשלה כי בתום הישיבה בין השניים התברר שאין ביניהם חילוקי דעות על המשך דרכי הפעולה.

אתמול נמסר כי שר הביטחון ממליץ על סגן הרמטכ"ל האלוף משה (בוגי) יעלון לתפקיד הרמטכ"ל, והוא ככל הנראה יחליף את שאול מופז. המלצת שר הביטחון היא על דעת ראש הממשלה. ההמלצה תועבר לוועדת המינויים הבכירים בראשות השופט גבריאל בך, ולאחר מכן תובא לאישור הממשלה. כהונתו של הרמטכ"ל רב אלוף שאול מופז מסתיימת ב-9 ביולי השנה.


