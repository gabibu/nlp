

ועדת הכספים של הכנסת אישרה אתמול העברות תקציביות בסך 11.4 מיליון  עבור פרויקטים של מפעלי מים בשורה של יישובים ביהודה ושומרון. מדובר ביישובים יצהר, קריית ארבע, נגוהות, איתמר ומערב בנימין. עיקר ההוצאה היא עבור החלפת צנרת שנפגעה לאחרונה ביישובים אלה עקב אירועי טרור.

עוד אושר סך 4.75 מיליון  להעברה ממשרד השיכון למשרד החקלאות בשל מימון, שיפוץ ואחזקה של בתים הנמצאים ביישובים הנתונים לטיפולה של החטיבה להתיישבות. עיקר ההוצאה מיועד לשיפוץ של קרוואנים ביישובים. לשתי ההעברות הללו: פרויקט מפעלי המים ושיפוץ הקראוונים התנגד נציג מר"צ, ח"כ מוסי רז, אולם רוב של 6 ח"כים מסיעות ש"ס, יהדות התורה והמפד"ל, תמך בהן. עוד אישרה הוועדה העברת סך של 120 מיליון  לשינויים בתקציב החטיבה להתיישבות כדי לאשר הלוואות ומענקים שניתנים על פי המלצתה של החטיבה למתיישבים ביו"ש למימון פעולות יצרניות. גם להחלטה זאת התנגד ח"כ רז, ואילו ח"כ יוסי פריצקי נמנע.


