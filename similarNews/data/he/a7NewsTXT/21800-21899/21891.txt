

אלפים רבים הגיעו אתמול לרחבת הכותל המערבי לתפילה ולאמירת תהילים.

הרבנות הראשית לישראל קיימה אתמול, ערב ר"ח ניסן, יום מיוחד לתפילה ולזעקה בעקבות המצב הבטחוני הקשה בארץ. בעצרת בכותל המערבי, בהשתתפות הרבנים הראשיים, נערכו תפילות מיוחדות ואמרו פרקי סליחות ותהילים.

במקביל לעצרת בכותל התקיימו תפילות מיוחדות גם בבתי הכנסת המקומיים ביישובים ובערים, וכותרתן הייתה הפסוק "לא יישמע עוד חמס בארצך, שוד ושבר בגבולייך".

הרב הראשי לישראל הראשון לציון הרב אליהו בקשי דורון אמר בערוץ 7 כי הסיבה לצורך בתענית ובתפילות הוא בשל החודש הקשה שעבר על עם ישראל, ובו פיגוע רדף פיגוע. לדבריו, עם ישראל יכול לבטל גזירות קשות מעל עם ישראל באמצעות תשובה ותפילה וצדקה שלפי חז"ל מעבירים את רוע הגזרה. ערב ר"ח ניסן, אמר הרב הראשי, מקובל במסורת ישראל כיום המתאים לסליחה ולכפרה ולכן נקבע כי ביום זה תיערכנה תפילות בכל רחבי תבל. הוא ציין כי במשך כל השבוע צלצלו יהודים מכל רחבי תבל וביקשו הדרכה איך להתפלל.

הוא הוסיף כי האוירה בארץ קשה ומתחוחה. אנשים נזהרים מפיגועים ונמצאים באוירת לוויות "או ששומעים עליהן או שהולכים אליהן", אמר והוסיף כי התפילה צריכה לפתוח פתח לתקוה ולהוות מקור של אמונה וביטחון בה'.

היום, ראש חודש ניסן, היום שבו נחנך המשכן ע"י עם ישראל במדבר, ייערך כמידי ראש חודש "סיבוב שערים" סביב הר הבית, מקום המקדש.


