

משרד הפנים יעניק ללודמילה רוז'יקוב, אמו של קצין צה"ל סגן גרמן רוז'יקוב, שנהרג אתמול בפיגוע בצפון, תעודת זהות ישראלית.

היום בבוקר הגיעה עדינה אגמון, מנהלת משרד הפנים במחוז הצפון, לביתה של לודמילה בקריית שמונה וסייעה לה במילוי טפסים לקבלת תעודת זהות ישראלית ואזרחות ישראלית.

האם קיבלה את פניה בבכי קורע לב וסיפרה לה, עד כמה אהב בנה, סגן גרמן רוז'יקוב, שנפל אתמול בקרב עם המחבלים ליד קיבוץ מצובה, את הצבא והמדינה. עם מלוי הטפסים וסיום התהליכים הפרוצדורלים, תוענק תעודת הזהות הישראלית לאם, מחר או בימים הקרובים.

סגן גרמן רוז'יקוב בן 25, עלה לארץ לפני מספר שנים בגפו, התגייס לצה"ל ושירת בחטיבת הנח"ל שנה וחצי. הוא החליט לשרת שנה וחצי נוספות, כדי להשלים את שרותו הצבאי ולהגיע לקצונה. הוא ראה את עתידו בצה"ל ועמד להתמנות בקרוב למ"פ בנח"ל. מזה תקופה ארוכה ניהל סגן רוז'יקוב מאבק לכך, שהמדינה תכיר באמו, שעלתה לפני כשנתיים לארץ, כיהודיה ותקבל אזרחות ישראלית.

לפני מספר ימים ניסחו השניים מכתב לראש הממשלה, בו הוא ביקש להעניק לאמו אזרחות ישראלית. סגן רוז'יקוב כתב במכתב: "האם אני, קצין בגדוד קרבי, צריך להיהרג כדי שאמא שלי תקבל אזרחות ישראלית?" נוסח המכתב מצמרר , לנוכח התקרית סמוך לקיבוץ מצובה במהלכה נהרג סגן רוז'יקוב, כאשר חיפה על מח"ט הגזרה המערבית בגבול לבנון, אל"מ דרור רופא בעת ההסתערות על המחבלים.

מועד הלווייתו של סגן רוז'יקוב טרם נקבע, מאחר ונציגי הסוכנות באוקראינה מתקשים לאתר את אביו, החי בעיירה הסמוכה לקייב, שכן אחרי שהודיעו לו על מות בנו נעלם האב ויתכן שהוא עושה את דרכו ארצה באופן עצמאי.


