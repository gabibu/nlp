

לצה"ל לא מוכרות נסיבות האירועים בהם נהרג העיתונאי האיטלקי רפאל צ'ירליו ונפצע גם צלם צרפתי באיזור רמאללה וצה"ל בודק את נסיבות האירועים. העיתונאי הצרפתי פונה בתיאום צה"ל לקבלת טיפול בבית חולים בארץ.

היום לפנות בוקר התקיימו חילופי אש באזור מחנה הפליטים כדורה, ומתחקיר ראשוני עולה, כי כוחות צה"ל לא זיהו אנשי תקשורת במקום. יש לציין כי רמאללה הוכרזה אמש כשטח צבאי סגור לאזרחים.

כל המידע שהתקבל עד-כה בנושא הינו ראשוני. לא ניתן בשלב זה, בשל היעדר פרטים, לקבוע מה היה מקור האש ממנו נפגעו העיתונאים והאם נפגעו מהאש של כוחות ישראלים או כוחות פלשתינים.

דובר צה"ל מבקש להדגיש כי כתבים הנכנסים למוקדי לחימה מסכנים עצמם ביודעין, בייחוד כאשר הדבר נעשה ללא תיאום מוקדם מול צה"ל.

צה"ל מביע צער עמוק על כל פגיעה באזרחים, ובכללם גם פגיעה באנשי תקשורת.

את הידיעה העביר דובר צה"ל.
