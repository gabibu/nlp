

היום יתקיים בתיאטרון רמת-גן כנס ארצי של "עמיתים ומשפיעים" - נוער ללא סמים. בכנס ישתתפו שרת החינוך, לימור לבנת, ראש עיריית רמת-גן, צבי בר, יו"ר ועדת הכנסת למאבק בסמים, ח"כ טאלב אלסאנע, יו"ר מועצת הרשות למלחמה בסמים, עו"ד יצחק הרצוג, וכ-400 אנשי חינוך ורווחה מכל הארץ העוסקים בנושא מניעת השימוש בסמים.

במסגרת פרוייקט "העמיתים", תכנית של משרד החינוך, מטפלים בני נוער במניעת השימוש בסמים. עיקרון התכנית הוא שמכל כיתה בגילאי 16-17 נבחרים שני תלמידים והם שאחראים ללמד את בני כיתתם כיצד להימנע משימוש בסמים. בשובם לבית הספר הם בונים בסיוע יועצות בתי הספר תכנית לימודים וכל אחד אחראי ללמדה "בכיתתו". העומד ביסוד התכנית הוא הנסיון לסייע בחיזוק חייהם הנורמטיביים של רוב התלמידים אשר אינם נוטלים סמים או מתמכרים לשתיה.

הוגי התכנית מצפים כי על ידי חיזוק נורמה חיובית זו בקרב רוב התלמידים, גם התלמידים המצויים בשוליים ומתלבטים ישאפו ל"התקבל" על ידי החברה הנורמטיבית הדוחה את השימוש בסמים וימנעו מהיגררות לכך.

