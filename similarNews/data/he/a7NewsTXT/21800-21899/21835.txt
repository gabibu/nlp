

שר הביטחון בנימין בן אליעזר הודיע אחר הצהרים על החלטתו להמליץ בפני הממשלה על מינויו של האלוף משה (בוגי) יעלון, סגן הרמטכ"ל, לתפקיד הרמטכ"ל הבא של צה"ל.

מלשכתו של בן אליעזר נמסר כי ההמלצה היא על דעת ראש הממשלה והיא תועבר לוועדה למינוי בכירים בראשות השופט בך.

הממשלה אמורה בקרוב לאשר את המינוי, שיועבר גם לדיון ואישור בוועדה למינויים בכירים בראשות השופט בדימוס של בית המשפט העליון גבריאל בך. האישור בממשלה פורמלי ויתבצע על סמך חוק יסוד הצבא.

אם יאושר המינוי, יהיה יעלון הרמטכ"ל ה-17 של צה"ל ויחליף בתפקיד את רב אלוף שאול מופז ב-9 ביולי 2002.

הבוקר שוחח בן אליעזר עם שאר המועמדים לתפקיד הרמטכ"ל- האלופים דן חלוץ, עמוס מלכא ועוזי דיין והודיע להם על החלטתו. טרם ידוע מי יחליף את יעלון בתפקיד סגן הרמטכ"ל. על פי הידוע מועמד האלוף דן חלוץ גם לתפקיד סגן הרמטכ"ל. כמו כן הועלה באחרונה גם שמו של אלוף פיקוד הצפון גבי אשכנזי למועמד לתפקיד.

כתב עתי"ם מציין, כי סגן הרמטכ"ל, משה יעלון, החליף בינואר 2000 את אלוף עוזי דיין בתפקיד סגן הרמטכ"ל, לקראת ההתמודדות בין שניהם על תפקיד הרמטכ"ל. היה זה צעד מקובל במטה הכללי, לאחר שרא"ל שאול מופז החליף בזמנו בתפקיד סגן הרמטכ"ל את האלוף דאז מתן וילנאי לקראת ההתמודדות ביניהם על התפקיד הנכסף. בסופו של דבר, כזכור, מינה ביולי 1998 שר הבטחון דאז, יצחק מרדכי, את שאול מופז לתפקיד הרמטכ"ל בצעד מעורר מחלוקת, אותו כינה וילנאי "מעשה נבלה".

יעלון עשה את שרותו הצבאי הסדיר בנח"ל המוצנח והשתתף במהלך מלחמת יום הכיפורים בקרבות בתעלה ובעיר סואץ, במסגרת שירותו כלוחם מילואים בחטיבת צנחנים.

לאחר המלחמה החליט לשוב לשירות קבע בצה"ל, והשלים קורס קצינים. בזמן מבצע ליטני, ב- 1978, פיקד על סיירת הצנחנים. בשנים 1979-1982 מילא תפקיד בסיירת מטכ"ל. ב- 1986, לאחר שהשלים תפקיד של מפקד גדוד צנחנים, סגן מפקד חטיבת הצנחנים הסדירה ולימודים מתקדמים במכללה לפיקוד ומטה בקימברלי באנגליה, מונה למפקד סיירת מטכ"ל.

בסוף שנות השמונים עבר יעלון הסבה לשריון ומונה למפקד חטיבת הצנחנים. בינואר 1992 מונה למפקד אוגדת איו"ש והועלה לדרגת תת אלוף. אחר כך כינן כמפקד בסיס האימונים צאלים. באוגוסט 1993, בצעד מפתיע, מונה לראש אמ"ן במקומו של האלוף אורי שגיא והועלה לתפקיד אלוף. במאי 1998 מונה לאלוף פיקוד המרכז. יעלון הוא בעל תואר ראשון במדעי החברה באוניברסיטת חיפה.

יעלון, בן 52 יליד קרית חיים, נשוי ואב לשלושה ומתגורר כיום בקיבוץ גרופית.
