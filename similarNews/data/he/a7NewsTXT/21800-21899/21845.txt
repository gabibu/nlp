

הבית הלבן הודיע כי הוא מוטרד מאד מהפעולות הישראליות האחרונות שעלו בחייהם של אזרחים פלשתינים, והזהיר כי הן עלולות לפגוע במאמציו של גנרל אנטוני זיני להשיג הפסקת אש.

"לישראל יש את הזכות להגן על עצמה", אמר דובר הבית הלבן סקוט מקללן. עם זאת הדגיש כי מימשל בוש מודאג ממספרם הרב של הפלשתינים הנהרגים.

סגן נשיא ארה"ב דיק צ'ייני אמר במסיבת עיתונאים משותפת עם נשיא מצרים בשארם א-שייח' כי ארה"ב תתאמץ לשים קץ למעשי האלימות בין ישראל לבין הפלשתינים.

"הגיעה השעה שהאלימות תגיע לקיצה", אמר צ'ייני והוסיף כי ארה"ב ממשיכה להיות מחוייבת לעזור לצדדים לשים קץ למעשי האלימות, אם כי הדגיש כי הישראלים והפלשתינים הם אלה שצריכים לשאת באחריות לכך.
