

ארה"ב תבצע מחר ניסוי נוסף (השישי במספר) של מעקב ויירוט, של ראש נפץ (טיל דמה), אמר ביום אתמול מקור בפנטגון.

הניסוי יבוצע בשמי האוקינוס השקט, במסגרת התוכנית השנויה במחלוקת של הגנה נגד טילים, לה מתנגדת בעיקר מוסקווה.

הניסוי הוא שלב נוסף בדרך להשגת יעדיו של הנשיא בוש, בהם, הקמת רשת הגנה מפני טילים בליסטיים שעלולים להיות משוגרים ממדינות "פורעות חוק" כגון צפון קוריאה, איראן או עיראק.

רוסיה, סין ומדינות נוספות, מתנגדות לתכנית ה"מגן נגד טילים" של ארה"ב, בטיעון כי הדבר מהווה הפרה של הסכמים קיימים לפיקוח על מערכות נשק ועלול להוביל למירוץ חימוש מחודש.

במהלך הניסוי ינסה "רכב חיסול" שישוגר מטבעת האלמוגים קוואג'ליין, להשמיד טיל דמה שישוגר מבסיס חיל האוויר ואנדנברג, במרחק של כ-7,525 ק"מ. יחד עם טיל הדמה ישוגרו גם שלושה בלוני ענק שישמשו כמטרות סרק. "רכב החיסול" אמור לבחור במטרה הנכונה (טיל הדמה) ולהשמידה בגובה של כ-230 ק"מ מעל פני האוקינוס, נאמר בהודעת הפנטגון. עוד צוין בהודעה כי זו הפעם הראשונה שעל הטיל המחסל "לבחור" במטרה, כיוון שעד כה שוגר בכל ניסוי טיל דמה בודד.

בכירים אמריקנים טענו כי ניסויי טילי ההגנה אינם מפרים את האמנה נגד טילים בליסטיים מ-1972 (ABM), שנחתמה בין ארה"ב לברית המועצות, ואשר אסרה על שני הצדדים פיתוח מערך הגנה לאומי נגד טילים.



