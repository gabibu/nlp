

מנכ"ל משרד הביטחון עמוס ירון חתם אתמול בבייג'ין על הסכם עם ממשלת סין, המסיים את משבר הפלקון בין שתי המדינות. בעקבות ביטול העסקה תשלם ישראל לסין פיצויים על סך 300 מיליון דולרים. עסקת הפלקון המקורית, שבמסגרתה הייתה אמורה ישראל לספק לסין מערכות מכ"ם מוטסות, הייתה אמורה להסתכם ב-250 מיליון דולרים.

כזכור, ביטלה ישראל את עסקת הפלקון עקב לחץ כבד מצד ארה"ב ואיום הקונגרס האמריקני לקצץ בחבילת הסיוע לישראל, אם תבצע את העסקה. שגרירת ישראל אז בסין אורה נמיר גילתה בזמנו כי ביטול עסקת הפלקון היה תנאי מוקדם של ממשל קלינטון לכינוס פסגת קמפ-דיוויד, ואהוד ברק נעתר לתנאי הזה.

