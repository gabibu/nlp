

כתבנו קובי פינקלר מדווח כי מחקירת האירוע בישוב נחליאל באיזור בנימין עולה כי שני מחבלים רעולי פנים הגיעו לבית חיצוני, קרוואן בישוב נחליאל. השניים הקישו על דלת הכניסה. האישה פתחה את הדלת ושני המחבלים פרצו פנימה, הדפו אותה ודקרו את בעלה. כתבנו מוסיף כי האיש, כבן 40, פונה במסוק לבית החולים תל השומר.

מבית החולים תל השומר נמסר כי מצבו מוגדר בינוני ויציב. הישראלי נדקר בבית החזה וככל הנראה אין סימנים לפגיעה באברים פנימיים.

כיתת הכוננות של הישוב הוקפצה. כוחות גדולים של משטרה וצבא הגיעו למקום. בסריקות שנערכו נמצאו עקבות שככל הנראה מצביעות על כך ששני המחבלים נמלטו מן המקום ובשעה זו מתבצעות סריקות של כוחות צבא בישוב ומחוצה לו כדי לוודא ששני המחבלים אינם נמצאים בתחומי הישוב.

תושבי הישוב נחליאל, המונה 43 משפחות, קיבלו הוראה להשאר ספונים בבתיהם ולכבות את האורות.
