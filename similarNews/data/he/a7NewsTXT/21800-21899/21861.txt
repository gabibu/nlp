

הרבנות הצבאית, הרבנות הראשית של קרית שמונה ואימו של חייל צה"ל גרמן רוז'קוב ז"ל שנהרג בפיגוע סמוך לקיבוץ מצובה, יאתרו מקום מוסכם לקבורתו בבית העלמין בקרית שמונה.

בעקבות הבעיות ההלכתיות שהתעוררו כתוצאה מכך שאמו של החייל, לודמילה, אינה יהודיה - הוחלט לאתר מקום קבורה מיוחד בתוך בית העלמין הצבאי בקרית שמונה. מחר יסיירו אנשי הרבנות הצבאית, הרבנות של קרית שמונה ואמו של החייל בבית העלמין הצבאי בקרית שמונה. שם יוחלט, רק בהסכמתה של האם על המקום המדוייק של הקבורה.

אנשי הרבנות הצבאית החליטו על פתרון הלכתי שלא יפגע ברגשות המשפחה. טרם נקבע מועד ההלוויה. בני המשפחה בישראל מחכים להגעתם של אביו וקרובי משפחה נוספים מקייב. רק אז ייקבעו סידורי ההלוויה.
