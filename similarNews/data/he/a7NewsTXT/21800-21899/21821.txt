

התנועה לאיכות השלטון עתרה היום לבג"ץ בדרישה להעביר את שר הפנים, אלי ישי, מתפקידו בשל סרובו לפעול בהתאם לפסיקת בג"ץ ולרשום כיהודים אנשים שעברו גיור קונסרווטיווי ורפורמי. העתירה מופנית נגד ראש הממשלה, אריאל שרון.

לדברי העותרים, סרובו המתמשך של השר לכבד את פסיקת בית המשפט והגושפנקא שנותן ראש הממשלה לפעולה זו ועצם העובדה שאינו מעביר את השר מתפקידו - יוצרת נזק עצום לשלטון החוק במדינת ישראל, היא מביאה לפגיעה קשה במערכת אכיפת החוק ובשל כך היא בלתי סבירה באופן קיצוני.

עוד טוענת התנועה לאיכות השלטן בעתירה: "המשך כהונתו של שר בממשלת ישראל, הפועל תוך הפרה בוטה של החלטת בית המשפט העליון, גוררת עמה אף הפרה קשה של החוק מצד כל שדרת אלפי עובדי הציבור הכפופים לשר ונאלצים לפעול שלא כדין בשל סרובו של השר לפעול בהתאם לפסיקת בג"ץ".

התובעת מבקשת מבית המשפט לקיים דיון דחוף בעתירה ולצמצם את הנזק הנמשך מהעדר פעולה על ידי שר הפנים, אלי ישי.

לפני כשבועיים פסק בג"ץ כי יש לרשום במירשם האוכלוסין כיהודים גם אנשים שעברו גיור קונסרווטיווי או רפורמי . שר הפנים, אלי ישי, אמר בהזדמנויות שונות לאחרונה כי הוא יסרב לרשום כפי שבג"ץ מחייב.
