

שלושה חיילי צה"ל נהרגו הבוקר ליד היישוב נצרים. החיילים היו בטנק מרכבה 3 שנפגע ממטען צד גדול שהניחו מחבלים, בעת שאיבטחו שיירה מנצרים למחסום קרני. שני חיילים נוספים נפצעו באורח קל-בינוני, חייל אחד שהיה בטנק וגשש שהלך לפניו. הפצועים פונו למרכז הרפואי "סורוקה" בבאר שבע.

כתבנו קובי פינקלר מוסר כי המטען רב העוצמה הופעל בשלט-רחק בידי מחבלים שהתמקמו מאחורי מסגד סמוך לכביש.

התושבים היהודיים בחבל עזה אומרים כי הפיגוע היום הוא עוד הוכחה לצורך בסילוק כל המבנים הפלשתינים מצידי הדרכים בחבל עזה, אשר משמשים מסתור למחבלים.


אמש חדרו שני מחבלים רעולי פנים ליישוב נחליאל שבחבל בנימין, והקישו על דלת הכניסה של אחד הקרוואנים המרוחקים. בעלת הבית פתחה את הדלת, ושני המחבלים פרצו פנימה. הם הדפו אותה הצידה והחלו לדקור את בעלה. האיש נפצע בבית החזה ובבטן והתמוטט. בשלב זה נמלטו המחבלים. צוות רפואי שהוזעק למקום העניק לבעל טיפול ראשוני והעביר אותו למנחת מסוקים. משם פינו אותו במסוק לבית החולים "שיבא" בתל השומר. כוחות הביטחון ערכו סריקות אחר המחבלים. על פי הערכתם, המחבלים הגיעו מאחד הכפרים במערב רמאללה. בנחליאל מתגוררות 43 משפחות, וזו היא הפעם הראשונה שבה מתרחש אירוע על רקע לאומני ביישוב. את הידיעה מסר כתבנו לענייני צבא קובי פינקלר.

בתוך כך המבצע הנרחב של צה"ל ברמאללה נערך גם אתמול. לאחר שזיהו כוחות צה"ל ברמאללה משאית שהובילה מרגמות קידם הצבא טנקים לאזור מרכז העיר וללשכתו של ערפאת. דובר צה"ל מסר כי הכוח ביצע ירי פגז טנק לעבר הרכב, ולאחר מכן יצא מהאזור שבו שהה. גם בשעות הערב נמשכו חילופי האש במרכז רמאללה בין חיילינו לבין מחבלים חמושים.

הלילה ירו המחבלים מכיוון בית ג'אלה לעבר שכונת גילה בירושלים. איש לא נפגע, אולם נגרם נזק לקיר של אחת הדירות.

לפנות ערב הותר לפרסום כי קצין צה"ל גיל בדיחי הי"ד מהיישוב נטף נהרג אתמול בפעילות צה"ל בשכונת א-טירה ברמאללה. בדיחי נפגע בראשו מכדור יחיד של צלף פלשתיני. חובשי צה"ל ומגן דוד אדום אומנם הצליחו לייצב את מצבו ולהעבירו אל בית החולים הדסה עין כרם, אולם לאחר כשעתיים הוא נפטר.

אתמול דווח כי חיילי צה"ל הצליחו להרוג את אבו פאדי, ממפקדי כוח 17. הוא היה קשור ישירות להתארגנויות של התנזים, ובפיקודו נרצחו מאז תחילת הפרעות לפחות חמישה עשר ישראלים.
בעלייה להר עיבל התגלה אתמול מטען חבלה. חבלנים פוצצו אותו.

מחבלים ירו אתמול אש צלפים מרמאללה לעבר היישוב פסגות. הכדורים פגעו בבניין המועצה. לא היו נפגעים בנפש. את הידיעה מסר כתבנו חגי הוברמן.

הבוקר שני ערבים נפצעו בפיגוע ירי שאירע בשעות הבוקר בשכונת ואדי ג'וז במזרח ירושלים. הירי בוצע ככל הנראה מהמארב על ידי אדם שמייד לאחר הירי נמלט מהמקום ברגל. היורה פתח באש לעבר רכב מסחרי שנשא לוחית זיהוי ישראלית, וככל הנראה סבר כי ברכב יושבים שני ישראלים. שני הערבים פונו לבית החולים "מוקסד" בירושלים.


