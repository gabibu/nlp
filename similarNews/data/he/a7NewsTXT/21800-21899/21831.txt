

סגן נשיא ארה"ב דיק צ'ייני, המסייר בימים אלו במדינות המזה"ת, אומר כי אחת ממטרות המלחמה בטרור של ארה"ב היא המאבק במחזיקים מצבורי נשק להשמדה המונית.

"אנשי אל-קאעידה מנסים לחבור זה לזה מחדש, אבל טיפלנו בהם בצורה חד-משמעית", אמר צ'ייני לכ-300 חיילים אמריקנים, אנשי כוח המשקיפים הבינלאומי בדרום חצי האי סיני.

"המלחמה תסתיים כאשר אנו ובעלי בריתנו נדע שנעשה צדק, צדק מלא, ושאף ממשלה או תנועת טרור לא יוכלו לאיים על השלום בעולם", אמר צ'ייני והוסיף כי "המטרה הבאה שלנו תהיה למנוע מהטרוריסטים ומהמשטרים התומכים בהם לאיים על אמריקה או על בעלי בריתנו בנשק להשמדה המונית. אנו לוקחים איומים אלה ברצינות רבה".
