

משרד הפנים יעניק ללודמילה רוז'יקוב, אמו של קצין צה"ל סגן גרמן רוז'יקוב הי"ד, שנהרג אתמול בפיגוע בצפון, תעודת זהות ישראלית.

הבוקר הגיעה עדינה אגמון, מנהלת משרד הפנים במחוז הצפון, לביתה של לודמילה בקריית שמונה וסייעה לה במילוי טפסים לקבלת תעודת זהות ישראלית ואזרחות ישראלית.

האם קיבלה את פניה בבכי קורע לב וסיפרה לה, עד כמה אהב בנה, סגן גרמן רוז'יקוב, שנפל אתמול בקרב עם המחבלים ליד קיבוץ מצובה, את הצבא ואת המדינה. עם מלוי הטפסים וסיום התהליכים הפרוצדורליים, תוענק תעודת הזהות הישראלית לאם בזמן הקרוב.

סגן גרמן רוז'יקוב בן 25, שעלה לארץ לפני שנים אחדות בגפו, התגייס לצה"ל ושירת בחטיבת הנח"ל שנה וחצי. הוא החליט לשרת שנה וחצי נוספות, כדי להגיע לקצונה, ועמד להתמנות בקרוב למ"פ בנח"ל. מזה תקופה ארוכה ניהל סגן רוז'יקוב מאבק במטרה שהמדינה תאפשר לאמו, שאינה יהודייה, לקבל אזרחות ישראלית. הוא אף ניסח מכתב לראש הממשלה, ובו ביקש להעניק לאמו אזרחות ישראלית. במכתב כתב "האם אני, קצין בגדוד קרבי, צריך להיהרג כדי שהאמה שלי תקבל אזרחות ישראלית?". אתמול אמר ח"כ יולי אדלשטיין, סגן השר לקליטת עלייה ממפלגת "ישראל בעלייה" כי יש לפתור את הבעיה של מתן אזרחות ישראלית להורי חיילים באמצעות חקיקה. לדבריו, אפשר לחוקק חוק ולפיו תושבי קבע של מדינת ישראל המשרתים שירות סדיר מלא, יקנו זכות עליה להוריהם. מדובר, לדבריו, בקטגוריה ספציפית ולא גדולה, ולכן אין חשש שהוא יפתח פתח לפריצה המונית בחקיקה.


