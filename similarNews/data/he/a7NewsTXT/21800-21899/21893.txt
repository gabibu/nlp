

ביומן הצהרים של ערוץ 7 דיווח כתבנו קובי סלע כי מבדיקה שערך עיתונאי צרפתי קלמנט ורינל, כתב משפטי בכיר בטלוויזיה הצרפתית, עולה כי סוכנות הידיעות הצרפתית הרשמית הEFP מדווחת באופן שיטתי דיווחים מוטים לצד הערבים.

לדברי ורינל, בניגוד לדעה הרווחת בישראל, לא כל העיתונאים הם נגד ישראל, אלא שהם תלויים במידע לא אמין המגיע בעיקר מאותה סוכנות ידיעות שלמעשה שולטת על רוב כלי התקשורת. לדבריו, לולא דרך הכתיבה של סוכנות התקשורת הצרפתית היו העיתונאים הצרפתים מאוזנים יותר. בדו"ח שחיבר ורינל, ושפורסם בירחון יוקרתי בצרפת הוא מציין כי סוכנות הידיעות מעדיפה את גרסת הפלשתינים לאירועים. דוגמא הממחישה את ההטיה מצויה בשימוש במילים המשפיעות על דעתו של הקורא. למשל בשנת 01' השתמשה הסוכנות הצרפתית במילה "קיצונים" רק כאשר התייחסה אל היהודים, הישראלים והמתיישבים. הפלשתינים לדידה היו תמיד "פעילים" "חברים בתנועה איסלמית" או סתם "חברי ארגון". אחת הדוגמאות הטובות ביותר לטענת ההטיה אומר ורינל היא ההתייחסות של הסוכנות לסיבה לפרוץ האלימות. הסוכנות, לדבריו, הסבירה וחזרה על כך שוב ושוב, כי הסיבה לפרוץ האלימות הייתה עלייתו של שרון להר הבית. אולם הסבריו של האחראי על ההסברה הפלשתינית, שקבע כי המלחמה החלה משום שהפלשתינים החליטו לתקוף, ובלי קשר לעליית שרון, לא העבירה סוכנות הידיעות לצרכניה.

יתירה מכך, ציין ורינל: הסוכנות מדווחת בהרחבה לטובת הפלשתינים, אך כאשר היא אינה מצליחה להסביר את התנהגותם בעניינים מסוימים היא אינה מדווחת עליהם כלל.

במענה להתקפה שהתקיפו אותו העיתונאים הפרו-פלשתיניים בצרפת בהאשימם אותו בהכנת דו"ח מוטה, בשל היותו יהודי תומך ישראל, אמר ורינל כי מי שמעיין בדו"ח יכול לראות את העבודה היסודית שהושקעה בו, והמדברת בעד עצמה. לדבריו, הוא השקיע זמן רב בקריאת דיווחים מהאזור, בעריכת מאזנים בין הדיווחים האמיתיים לבין אלו שדווחו בחוסר איזון, ו"רק לאחר לימוד יסודי של הענין אומר ורינל, גיבשתי את הדוח המדובר".

שר החוץ הצרפתי הובר ודרין תקף את ישראל בעיתון לה מונד ואמר כי צרפת וארה"ב "אשמות" למצב במזרח התיכון מפני שהן "קיבלו במשך זמן רב מדי את מדיניות ישראל". לדבריו, "כ-1,400 מתו באינתיפאדה והוכח כי המדיניות הזו שארה"ב גיבתה במשך תקופה ארוכה אינה פועלת".
ודרין אמר כי הגיע הזמן להפסיק להניח את האשמה לכשלון שיחות קמפ דייויד על כתפי ערפאת.


