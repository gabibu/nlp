

המפד"ל עמדה במשימתה "לשמור על הבית התנועתי", אומר יו"ר המפד"ל אפי איתם בשיחה לערוץ 7 . הוא מציין כי הדבר בולט לנוכח התרסקותן של מפלגות רבות כמו ש"ס, מר"ץ וישראל בעלייה. עוד אומר איתם כי בבואו למפלגה הציב לעצמו מטרה לערוך בדק בית ולשקם את התנועה, וכי בכך הוא מתכוון לעסוק מיד אחרי הבחירות. הבוחר, מוסיף איתם, אמר כי הוא מעוניין בממשלה לאומית ציונית ויהודית וכזו אפשר להקים במהירות.

בפני שרון, אומר איתם, עומדים לבחירה שני מסלולים: מסלול הגוש עם המפלגות הדתיות שמטרתן לשמור על הזהות היהודית של המדינה, ובמסלול השני מצויות המפלגות שמדגישות את המאבק נגד הקמת מדינה פלשתינית. המפד"ל, אומר איתם, היא ציר מרכזי בשני מסלולים אלו. עוד הוא אומר כי מפלגתו מתנגדת לפסילת אנשים ולמפלגות ולכן מתנגדת לפסילת ש"ס כמו גם לפסילת שינוי.

ח"כ שאול יהלום מהמפד"ל אומר כי המפד"ל צריכה להירתם למלחמה על הזהות היהודית של המדינה. הוא מוסיף כי כדי להקים ממשלת אחדות יש צורך שהליכוד ינהל מו"מ הגון ללא "תרגילים", וכי מצד שני על המפלגות עצמן להימנע מהעמדת תנאים כבדים בפני שרון, כי בכך יסתמו את הגולל על האפשרות להרכיב ממשלה ימנית. במצב כזה ייגרר העם לבחירות נוספות והפעם בהנהגתו של רה"מ שרון תשתתפנה מפלגות השמאל ושינוי. "המטרה להקים ממשלה מיד ולהוריד את רמת הדרישות", אומר יהלום.
