

סכסוך פרץ בין קמבודיה לתאילנד.

ביום חמישי פינתה תאילנד אזרחים ודיפלומטים מפנום פן בירת קמבודיה באמצעות שני מטוסי תובלה מדגם "הרקולס" של חיל האוויר של תאילנד. זאת לאחר לילה של מהומות נגד יעדים תאילנדים.

"יותר מ-600 אזרחים תאילנדים התייצבו בשעות הלילה בשדה התעופה הצבאי של העיר", מסר פקיד משרד החוץ בבנגקוק, שם הועלו באש דגלים קמבודים בתגובה למהומות.

האירועים בפנום פן מקורם כביכול בדבריה של שחקנית תאילנדית, שצוטטה באמרה כי מקדש אנגקור-ואט, החשוב ביותר בקמבודיה, שייך לתאילנד. השחקנית, סוואנה "קוב" קוניאינג, הכחישה את הטענה, וירדה בינתיים למחתרת.

בלילה כאמור יצאו המונים זועמים לרחובות פנום פן הציתו כלי רכב ואת שגרירות תאילנד, ותקפו בתי עסק וחברות בבעלות תאילנדית ואחרת, בהם "קמבודיה שינאוואטרה", חברת תקשורת שהקים ראש ממשלת תאילנד, תאקסין שינאוואטרה.

בשידור בטלוויזיה, אמר שינאוואטרה כי הקשרים בין שתי המדינות יימשכו, אך בדרג נמוך יותר, בעקבות הפגיעה ברכוש התאילנדי במדינה השכנה.

בתוך כך נמסר, כי תאילנד השעתה כל שיתוף פעולה טכנולוגי וכלכלי עם קמבודיה השכנה.

בהודעת משרד החוץ בבנגקוק נאמר, כי שלטונות קמבודיה לא עשו דבר כדי למנוע נזק כבוד לבתי עסק תאילנדים והצתתה של השגרירות בפנום פן, שנהרסה עד היסוד.
