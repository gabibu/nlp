

במסיבת עיתונאים בפנטגון, אמר רמספלד ששירותי הביון העירקיים חדרו לשורות הפקחים ומשבשים את עבודתם.

חדירה של סוכנים עירקיים לשורות פקחי הנשק של האו"ם עשויה להסביר מדוע מתקשים המומחים לערוך ביקורות או ראיונות פתע, כך אמר שר ההגנה האמריקני דונלד רמספלד.

במסיבת עיתונאים בפנטגון, אמר רמספלד בקצרה ששירותי הביון העירקיים חדרו לשורות הפקחים ומשבשים את עבודתם.

"הרי לכם מדינה גדולה, משטר עריץ המנסה לשלוט בכל, וכפי שהנכם יודעים, הפקחים התקשו להגיע למקומות בהם לא ציפו לביקורם", הטעים.

"הם התקשו מאוד לקיים שיחות לא מתוכננות עם אנשים שונים. מה הסיבה לכך? אחת האפשרויות היא חדירה של גורמים לא רצויים", הוסיף רמספלד.

עיראק פנתה ביום רביעי בדחיפות לאו"ם, וביקשה למנוע התקפה אמריקנית עליה.

שגריר עיראק באו"ם מוחמד אל-דורי פרסם הודעה רשמית, בה אמר כי ממשלתו של סדאם חוסיין ביקשה מהאו"ם להתייחס להגנה על עיראק כאל נושא הנתון לאחריותה.

אל-דורי התחייב גם להעניק שיתוף פעולה "פרו-אקטיבי" לפקחי האו"ם.


תמיכה אירופית נוספת בארה"ב
8 מנהיגים אירופים, מסתייגים מעמדותיהן של צרפת וגרמניה בכל הנוגע למשבר העיראקי, ומביעים תמיכה חד-משמעית בארה"ב, כך עולה ממכתב משותף אשר תוכנו התפרסם היום ב"טיימס" הלונדוני, ובעיתונים נוספים באירופה וארה"ב.

במכתבם, עליו חתומים מנהיגי בריטניה, איטליה, ספרד, פורטוגל, דנמרק, והמדינות המועמדות להצטרף לאיחוד האירופי -פולין, הונגריה וצ'כיה, נקראו חברות האיחוד האירופי לאחד את השורות ולעמוד על כך שעיראק תכבד את כל החלטות האו"ם שאלמלא כן עלולה אמינותו של האו"ם להפגע.

"אננו יכולים להרשות לעצמנו להתיר לעריץ להפר באופן שיטתי את החלטות הקהיליה הבינלאומית. אם ההחלטות לא יכובדו תאבד מועצת הבטחון של האו"ם מאמינותה והשלום העולמי יינזק", נאמר במכתב.

"כוחנו טמון באחדותנו", כתבו 8 המנהיגים האירופים בפנותם, בעקיפין, לקנצלר גרמניה גרהארד שרדר ולנשיא צרפת ז'אק שיראק, לאחר שהביעו התנגדות פומבית לנקיטה בפעולה צבאית נגד עיראק, והתריעו: "אל ליחסים בין שני צדי האוקיאנוס האטלנטי להינזק מנסיונותיו העקשניים של המשטר העיראקי לאיים על הבטחון העולמי".

8 המנהיגים האירופים עמדו על הצורך בעמידה נחרצת של כל מדינות האיחוד האירופי על כיבוד החלטת 1441 של מועצת הבטחון של האו"ם, המזהירה את עיראק מפני "ההשלכות החמורות" אם היא לא תשתף פעולה באופן מלא עם דרישות צוות הפקחים ותתפרק מהנשק להשמדה המונית.

"העברנו מסר ברור ותקיף, שאינו משתמע לשתי פנים ולפיו נסלק מהעולם את האיום שמציב הנשק להשמדה המונית של סדאם חוסיין. עלינו לעמוד מאוחדים על תביעתנו מהמשטר העיראקי להפרק מנשקו", הודגש במכתב המשותף, שהיה פרי יוזמתו של ראש ממשלת ספרד, חוסה מאריה אסנר.

יוזכר כי שר החוץ האמריקני קולין פאוול הודיע כי ארה"ב תציג בפני האו"ם ביום רביעי ה-5 בפברואר ראיות מוצקות על כך שעיראק עדיין מחזיקה בנשק השמדה המונית. ואולם, לאחר הצהרה זו אמר קנצלר גרמניה שרדר כי ארצו תמשיך לפעול למציאת פתרון של שלום למשבר, גם אם ארה"ב תציג ראיות חד-משמעיות נגד עיראק.
