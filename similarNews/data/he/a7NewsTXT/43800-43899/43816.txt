

צבא קמבודיה התפרס היום בפנום פן, כדי לדכא את ההפגנות הסוערות נגד תאילנד.

אלפי צעירים קמבודיים תקפו היום את שגרירות תאילנד בפנום פן והציתו אותה. הם גם העלו באש רבות ממכוניות השגרירות, הפכו מכוניות וגרמו להן נזק רב.

המהומות פרצו לאחר שבכלי התקשורת צוטטו דבריה של השחקנית התאילנדית סויאנאן קונגיינג, שאמרה לכאורה כי היא שונאת את קמבודיה משום שזו גנבה את מקדשי אנגקור-ואט מהעם התאילנדי. סויאנאן הכחישה כי אמרה דברים אלה, אך ללא הועיל.

ההפגנות החלו בתהלוכות מחאה של סטודנטים, שהפגינו ברחבי העיר ושרפו את דגל תאילנד ואת תמונתה של השחקנית ליד השגרירות. אחד הצעירים, סטודנט למשפטים, אמר לעיתונאים כי "אנחנו עורכים את ההפגנה משום שאנו שונאים את התאילנדים בתוך קמבודיה, ומשום שהתאילנדים פולשים לאיזור הגבול של קמבודיה".

יותר מ-1,000 בני-אדם הצטרפו למפגינים, וההמון נעשה תוקפני יותר ויותר ככל שחלפו השעות. המפגינים שרפו צמיגים והשליכו אבנים אל השגרירות התאילנדית, ואחדים מהם הצליחו לחדור לתחומה, לגנוב את הדגל התאילנדי ולהצית אותו.

השוטרים המועטים שהיו במקום לא הצליחו להשתלט על המתפרעים. מכוניות לכיבוי אש שהגיעו למקום נאלצו להסתלק לאחר פחות מ-10 דקות, משום שהמפגינים רגמו אותן באבנים. השוטרים ירו מספר יריות באוויר, אך המפגינים התעלמו מהם והציתו את הבניין.

שגריר תאילנד בפנום פן, שרואיין בטלוויזיה התאילנדית באמצעות טלפון, אמר כי הוא ושאר אנשי הסגל הצליחו להימלט מהבניין הבוער בכך שטיפסו מעל לגדר השגרירות.

המתפרעים לא חסו על בתי-עסק פרטיים או ציבוריים, שנחשדו כי הם בבעלות תאילנדית, בזזו אותם ואף הציתו אחדים מהם. צעירים רבים השתוללו ברחוב כשהם רכובים על אופנועים, צופרים בקולי קולות ומנופפים בדגלים קמבודיים.

המשטרה הקמבודית הודיעה, כי שוטרים אחדים נפצעו קל בתגרות, אך לא דווח על פציעות חמורות.

דליקות נראו גם ברחוב שבאחד הבניינים בו שוכנת חברת טלקומוניקציה השייכת לראש ממשלת תאילנד. הבניין נשרף כליל, וצעירים מתפרעים נראו כשהם משליכים מחשבים מבעד לחלונות.

ראש ממשלת תאילנד תאקסין שינאוואטרה הביע צער על הנזק שנגרם לשגרירות, ובשלב מסוים אף הציע לשלוח חיילים כדי לסייע לשלטונות קמבודיה להשיב את הסדר. בשידור רדיו הזהיר תאקסין כי הצבא התאילנדי יפעל "בעוד שעה" אם השלטונות הקמבודיים לא יצליחו להשתלט על המצב. לדבריו, הורה לאנשי קומנדו לעמוד במצב הכן בנמל התעופה של בנגקוק כדי "להגן על הריבונות התאילנדית" בשגרירות בפנום פן.

אולם פחות מחצי שעה לאחר מכן הודיע תאקסין, כי בוטל מצב הכוננות משום שהשלטונות בפנום פן הצליחו להשתלט על בניין השגרירות. הוא הוסיף כי שוחח עם ראש ממשלת קמבודיה הון סן שהתנצל על התקפת השגרירות, והבטיח לו כי יפעל להרגעת המצב.

תאקסין מסר שהורה לשגריר בפנום פן לשוב מיד לבנגקוק, וציין כי "מחר אשקול אם לסגור את השגרירות הקמבודית כאן ולשלוח את השגריר הקמבודי לביתו". הוא הורה גם לשר המסחר שלו, המבקר בקמבודיה, לבטל את כל פגישותיו עם בכירים קמבודיים ולשוב מיד לארצו.

דוברת חברת התעופה התאילנדית הודיעה, כי החברה השעתה מיד את טיסותיה לקמבודיה וממנה. לדבריה, החברה תסגור את משרדיה ותפסיק את הטיסות אל הבירה הקמבודית עד שהמצב יירגע.

ממשלת תאילנד הורתה לכל אזרחיה בקמבודיה לצאת מהמדינה ללא דיחוי ולשוב לארצם.
