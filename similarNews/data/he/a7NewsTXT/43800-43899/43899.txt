

צוות טנק "מרכבה" שיגר פגז לעבר חוליה של מחבלים שניסו לירות טילי קסאם לעבר יישובים ישראלים. בטול כרם הצליח כוח של מסתערבים של משמר הגבול לחסל שני מחבלים מבוקשים שביצעו פיגועי ירי רבים נגד ישראלים באזור.

טנק "מרכבה" של צה"ל פגע בחולייה של שלושה מחבלים שביקשו לירות טילי קסאם מפאתי בית חנון שבצפון מזרח רצועת עזה לעבר יישוב ישראלי בנגב.

הטנק זיהה את המחבלים ולידם משגרי הטילים בשטח פתוח וירה לעברם פגז.

זמן קצר לפני כן גילו כוחות צה"ל מטען רב עצמה במשקל של כ-60 ק"ג סמוך לעמדת צה"ל בקרבת היישוב נצרים. המטען נוטרל ע"י חבלנים.

כוח של מסתערבים שפעל בטול כרם הרג אחר הצהריים שני ערבים מבוקשים, מחבלי התנזים של הפתח'.

מקורות ערבים בטול כרם מסרו לסוכנות עתי"ם כי אחד ההרוגים, פאיז ג'אבר, היה מבוקש על ידי כוחות הביטחון בשל פעילות עוינת. בצה"ל אישרו מידע זה ומסרו כי ג'אבר היה מעורב בפיגועי ירי רבים על מטרות ישראליות באיזור טול כרם.

עוד נמסר מצה"ל כי כוח המסתערבים הרג את שני המבוקשים לאחר שסירבו להיענות להוראת הכוחות שצרו על בית בו היו וניסו להימלט. בעת הארוע נפתחה אש לעברם של חיילי צה"ל והושלכו בקבוקי תבערה. הכוחות השיבו אש.

במהלך חילופי האש לא דווח על נפגעים בקרב כוחות צה"ל ומשמר הגבול. במהלך הפעילות עצרו הכוחות עוד עשרה מבוקשים.

החזית העממית: נמשיך בפיגועים עד לשחרור של פלשתין כולה

החזית העממית לשחרור פלשתין קיבלה על עצמה את האחריות לפיגוע הירי שהיה אתמול בערב סמוך ליישוב עפרה, ובו נפצעו שלושה ישראלים.

בהודעה שפרסמה המפקדה כללית של הארגון בראשותו של אחמד ג'יבריל, נאמר כי "הארגון ימשיך בפיגועיו נגד ישראל עד לשחרור אדמת פלשתין כולה".

סוכנות עתי"ם מוסיפה, כי אחמד ג'יבריל שיגר בשבוע שעבר נציג של המפקדה הראשית לשיחות שהיו בקהיר בין ארגוני הטרור השונים, שם הועלה, ע"פ דרישת מצרים, נושא פסק זמן בפיגועים נגד ישראל.
