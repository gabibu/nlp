

צבא גרמניה הודיע היום על משלוח 128 טילי פטריוט לישראל. מדובר בציוד שעל פי הודעת ממשלת גרמניה, מוענק בהשאלה לשנתיים, במסגרת ההגנה על ישראל מפני מתקפה עיראקית.

בתחילת החודש הסכימה גרמניה להשאיל לישראל את הטילים, כדי לתגבר את מאגר הטילים האמריקנים של ישראל לקראת מלחמה אפשרית עם עיראק. טילי הפטריוט יכולים ליירט טילי אויב באוויר, לפני פגיעתם בקרקע. הפטריוט הוא טיל שאורכו 5.3 מטרים וקוטרו 40 ס"מ.

תחת שמירה הדוקה, הוטענו הטילים והציוד הנלווה אליהם על ספינת המשא הגרמנית "ברייק" בנמל נורדנהם שלחוף הים הצפוני.

דובר הצבא הגרמני אמר כי המשלוח מורכב מ-16 משגרים, שש משאיות גרירה, שתי עמדות פיקוח אש, מערכות מכ"מ וגנרטורים.

עוד אמר הדובר כי נציגים מישראל יהיו על הספינה. לדבריו, שבעה ישראלים הגיעו לגרמניה בשבוע שעבר, "כדי להתרגל לכיתוב הגרמני על לוחות הבקרה וכדומה".

אוניית המשא הגרמנית אמורה להפליג הלילה.

על פי הנתונים הגרמנים, יכול הפטריוט לפגוע במטרה המרוחקת כמאה ק"מ ממקום השיגור ותקרת פעולתו היא בגובה 30 ק"מ. כל משגר יכול להיטען בארבעה טילים.
הגרמנים מפעילים את טילי הפטריוט מאז 1989.

בתקופת מלחמת המפרץ (1991), שיגרו העיראקים 41 טילי סקאד לעבר ישראל. גירסה מתקדמת פחות של הפטריוט, הצליחה ליירט רק בודדים מהטילים העיראקים.

ברלין הבהירה חד משמעית כי טילי הפטריוט הם "נשק הגנה", כיוון שלא ניתן להשתמש בהם לצורך תקיפת מטרות. ההבהרה פורסמה לאחר ביקורת ציבורית שנמתחה על הגרמנים, ולפיה מערכות נשק אחרות שביקשה ישראל מגרמניה היו עלולות לשמש לצרכי פעולה נגד הפלשתינים. ממשלת גרמניה הודיעה כי לא תספק לישראל כל ציוד מלחמה אחר.
