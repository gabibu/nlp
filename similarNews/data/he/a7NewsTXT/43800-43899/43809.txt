

צעיר בן 25, תושב נהריה, ששימש מאבטח של בית פרטי בשכונת נוף-ים בהרצליה, בו התגוררו בשכירות שני גברים המוכרים למשטרה, נורה למוות אחר הצהריים.

סמוך לשעה 5 אחה"צ התקבל דיווח במשטרה על יריות ברחוב הפועל בנוף-ים. צוות מד"א שהגיע למקום טיפל במאבטח שנפצע באורח אנוש ומאוחר יותר קבע רופא מד"א את מותו.

מחקירה ראשונית עולה שרכב מסוג "טויוטה" בצבע לבן, המתין ככל הנראה סמוך לבית, וכאשר המאבטח פתח את שער הכניסה לרוכבי אופנוע, שהגיעו לביקור אצל מעסיקיו, כדי שיכנסו אל תוך מתחם הבית, החל הרכב לנסוע, ירה מספר יריות לעבר הבית ונמלט מן המקום. המאבטח נפצע באורח אנוש ומת מפצעיו זמן קצר אחר-כך.

שכנים סיפרו כי רק לפני כשבוע הגביהו שני הגברים המתגוררים בבית את החומה סביבו, ואף הוסיפו אמצעי אבטחה כגון מצלמות ואמצעי אבטחה נוספים.

המניע למעשה, לדברי גורמים במשטרה, הוא ככל הנראה, ניסיון חיסול חשבונות או איומים נגד שני הגברים המתגוררים בדירה, המוכרים למשטרה מתחום בתי הימורים והלוואות בשוק האפור.

החקירה הועברה לטיפול היחידה המרכזית בתל אביב.
