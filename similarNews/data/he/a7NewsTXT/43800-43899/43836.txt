

יו"ר העבודה הקודם ושר הביטחון לשעבר בנימין בן אליעזר מנה בראיון לערוץ ה2 את התנאים שבהם תהיה העבודה מוכנה להיכנס לממשלה ואמר: "אחרי ההתנסות שלנו עם אריק שרון, נטל ההוכחה נופל עליו: שיוכיח כי לא הכל דיבורים אלא גם מעשים. שמחר בבוקר ילך ויפנה 30 מאחזים". בן אליעזר אמר עוד כי יש להימנע מכניסה לממשלה ולהמתין כמה חודשים "כדי לבחון את הממשלה הזאת, ולראות איך היא מתנהגת. אחר כך נשקול", אמר.

נשיא התאחדות התעשיינים עודד טירה קרא למפלגת העבודה להצטרף לממשלת האחדות. רק ממשלת אחדות תוכל לבצע את הקיצוץ הנדרש בתקציב המדינה.
ראש עיריית ראשון לציון מאיר ניצן אומר כי העבודה נכשלה וכי יש להודות בכך. על מפלגת העבודה, לדעתו, להצטרף לממשלת אחדות.

לפני הבחירות מתח ניצן ביקורת על התכנית המדינית של מצנע כפי שהוצגה בפני ציבור הבוחרים תוך הבטחה כי העבודה תקבל "לפחות 30 מנדטים". ניצן אמר אז כי התכנית המדינית היא "סכנה לישראל". "תכנית כזאת", הסביר ניצן, "תביא את עם ישראל למלחמת חרמה. מבטיחים להוריד התנחלויות כי זה נשמע טוב בציבור, אבל לי הסיסמאות האלה 'עושות חררה'. המפלגה הולכת לכיוון בייליני". עוד אמר ניצן כי הוא חרד מהדרך המדינית של מצנע. לדעתו, דרך זו תביא להסלמה ביטחונית ולמלחמה: "אינני יריב של מצנע, ולא אויב שלו. אנו חברים, אך אינני חסיד שוטה. אני חרד לעתיד המדינה".

ניצן הכריז כי הוא אינו מופתע מתוצאות הבחירות. "הייתי שמח יותר לו התבדיתי. כשפואד היה יו"ר המפלגה אמרו לנו שאם נשיג 24 מנדטים יהיה בכך משום בושה, ועכשיו הורידו אותנו ל 19. לאנשים אין אומץ להגיד שנכשלנו".

ניצן הוסיף כי היה עדיף לו היה עמרם מצנע מפנה את מקומו לפני כן. כמו כן הגיב על דברי מצנע כי העם בחר את העבודה לאופוזיציה. "לאופוזיציה לא נבחרים, ועם 19 מנדטים אתה גם ככה באופוזיציה", אמר ניצן.
לדבריו, לטובת מדינת ישראל יש צורך לאומי להיכנס לממשלת אחדות והוא הוסיף כי רק עיוור אינו רואה את מצבה של המדינה.

הסופר אייל מגד אומר לערוץ 7 כי בבחירות אלו השמאל נענש. לדבריו, מדובר ב"יום כיפור" של הפוליטיקה. השמאל, שלא עשה חשבון נפש, נגזר דינו לשבט. לפני רעידת האדמה המליץ השמאל למנוע אותה באמצעות "הנוסחה הגואלת": אם נצא מהשטחים יהיה שלום. אבל הוכח שמדובר בנוסחה שקרית, ולמעשה, אומר מגד, הבחירות הצילו מאסון גדול שאליו הוליך השמאל, שבחר בהיצמדות לתוכנית המסתמכת על מציאות כוזבת. הבוחרים פעלו לפי יצר הקיום שבהם, ולכן לא בחרו בשמאל. מגד ציין כי בבחירות שוב הציע השמאל לבחירה, וללא בושה, את הקונספציה השקרית של אוסלו וגם את הדמויות שגרמו לחתימה על ההסכם. לעומת זאת, לדבריו, גם הימין לא הציג רעיונות יצירתיים או נבחרת מיוחדת, וגם לא אמר את האמת, שמדובר במלחמה שבה רוצים הערבים לסלק אותנו מכל הארץ ולא רק מיש"ע.

מגד הוסיף כי הוא מצפה מיו"ר שינוי להבחין כי מדובר בשעת חירום, שבה אין מחרימים. אנו בעיצומה של מלחמה עם אויב ערבי ולכן אין מקום להתנות את הכניסה לממשלה באי הכנסת הדתיים. מגד אומר כי אין זה ראוי שבשעת חירום זו מצנע יתנה תנאים. הדבר מעיד על כך שגם אחרי שעת המבחן הוא אינו עושה את חשבון הנפש.
