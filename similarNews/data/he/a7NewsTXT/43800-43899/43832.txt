

מנכ"ל משרד המשפטים אהרון אברמוביץ' החליט להשעות לשבועיים את הפרקליטה המדליפה עו"ד גלאט ברקוביץ'. הפרקליטה הודתה כי הדליפה לעיתון "הארץ" את המסמך בפרשת אריאל שרון - סיריל קרן.

בשימוע שנערך לה במשרד המשפטים ביקשה גלאט לצאת ל"חופשה מרצון", אך בקשתה נדחתה, והיא הושעתה.

מנכ"ל משרד המשפטים אברמוביץ' שלח מכתב תשובה לעו"ד יהושע רזניק המייצג את הפרקליטה בתשובה נכתב: "שקלתי היטב את הצעת מרשתך לצאת לחופשה במקום להיות מושעית, אך עקב חומרת המעשה שעשתה, ובגלל השלכותיו האפשריות על אמון הציבור הרחב בפרקליטות המדינה... החלטתי שלא לנקוט עניין זה על-פי בקשת מרשתך. יציאה לחופשה, גם אם היא נעשית בתנאים מגבילים, נובעת מהסכמה בין מעביד לעובד. בנסיבות המקרה שלפנינו, ועקב החשש הכבד לפגיעה חמורה באמון הציבור בפרקליטות המדינה, ראוי הוא כי הפעולה תהיה חד-צדדית מצד המעביד".

אברמוביץ' מסר לרזניק כי המשך עבודתה של גלאט-ברקוביץ' בפרקליטות עשוי להביא לפגיעה חמורה בשירות המדינה. "בנסיבות אלו, פגיעה אפשרית באמון הפרקליטות המדינה ובהתנהלותם של פרקליטי המדינה בכל הקשור בחומר רגיש הנמצא ברשותם, יש בו כדי לפגוע פגיעה חמורה בשירות המדינה, במשרד המשפטים ובפרקליטות המדינה", אמר המנכ"ל.

בתקופת ההשעיה יחליט היועץ המשפטי אם יוגש נגד גלאט כתב אישום, וזאת לאחר שצוות החקירה בראשות עו"ד ערן שנדר המליץ על הגשת כתב אישום על הפרת אמונים ועל שיבוש מהלכי חקירה ומשפט.
