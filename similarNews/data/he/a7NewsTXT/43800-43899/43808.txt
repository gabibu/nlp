

מנהלת חברת "קלונאייד", בריז'יט בואסלייה, הודיעה היום בבית משפט בפלורידה כי התינוקת, שלטענת החברה היא התינוקת המשובטת הראשונה בעולם, נמצאת בישראל ולא בארה"ב.

חברת "קלונאייד" מסרבת להציג את התינוקת, שנולדה בהתאם להודעה בדצמבר, ובואסלייה אמרה בבית משפט לענייני משפחה בפלורידה, כי היא עצמה ראתה רק קלטות וידיאו בהן מצולמת הילדה. לדבריה, 3 תינוקות משובטות נולדו מאז במדינות זרות אחרות.

חברת "קלונאייד" קשורה לכת הראלים, שנוסדה על ידי נהג המירוצים הצרפתי לשעבר קלוד וורילון, והדוגלת באמונה כי בני-האדם נוצרו על ידי חייזרים.

הטענות בדבר לידת התינוקת המשובטת התקבלו בספקנות ובאי-אמון. ביום שלישי ביקש נשיא ארה"ב ג'ורג' וו. בוש מהקונגרס להעביר חוק האוסר שיבוט.

מעורבות בית המשפט לענייני משפחה בפלורידה, בנושא השיבוט, החלה לבקשת עורך-דין המתנגד לשיבוט, והטוען כי יצירת אדם מלאכותי כזה מהווה "התעללות בילדים". עורך-הדין מבקש גם לקבל ראיות מדעיות לטענה כי התינוקת אכן משובטת.

השופט ג'ון פושיאנטה ביקש מבואסלייה ליצור קשר עם הוריה של "איב", כדי שבית המשפט יוכל לקבוע אם היא מקבלת טיפול רפואי מתאים.
