

כוחות גדולים של צה"ל נכנסו לחברון. חיילי צה"ל סורקים מבית לבית ומבצעים מעצרים. עד כה נעצרו 5 מבוקשים. אין נפגעים לכוחותינו.

כוחות גדולים של צה"ל הכוללים שריון , הנדסה עם כלים כבדים, וכוחות מיוחדים נכנסו לחברון. הכוחות לא נתקלו בהתנגדות.

חיילי צה"ל מבצעים סריקות נרחבות תוך שהם עוברים מבית לבית במספר שכונות בעיר. הדחפורים חוסמים את דרכי הגישה והטנקים המלווים את הכוחות משמשים להרתעה.

חיילי צהל פשטו על מספר מוסדות וערכו בהן סריקות וכמו כן סגרו תחנות טלויזיה ורדיו מקומיות,
דובר צה"ל מסר כי הסריקות בחברון באו עקב התרעות חמורות על פיגועי טרור האמורים לצאת מחברון וסביבתה.

מסוכנות קול רינה נמסר כי צה"ל מבצע איסוף נשק בעקבות גל הפיגועים שגבה 22 קרבנות באזור חברון.

בשעות הלילה דווח כי מצבו של הילד בן ה-10 שנפצע בפיגוע הירי שאירע בצומת בורקא שליד עופרה ממשיך להיות קשה. הוא הועבר ליחידה לטיפול נמרץ ילדים בבית החולים "הדסה עין-כרם" בירושלים. עפ"י הדיווח הוא מונשם. המבוגר שנורה נפצע קל בירכו ובמרפק, וקיבל טיפול בבית החולים.

אתמול בשעות אחר הצהרים הציבו שני מחבלים צלפים מארב ותקפו בירי מכונית ישראלית שחלפה באזור. כתבנו קובי פינקלר דיווח כי נהג הרכב נפצע פצעים בינוניים בחזהו, והפצוע השני, ילד בן 10, נפצע קשה בראשו.

ראש המועצה האזורית מטה בנימין פנחס ולרשטיין ציין כי באותו קטע כביש (200 מטר) אירעו בעבר מעל שישה אירועי ירי קשים, ובמהלכם נרצחו ישראלים ונפצעו. יצוין כי בחודשים האחרונים נרשמו אירועים אחדים בלבד של ירי ושל יידויי אבנים לעומת המצב בגזרות אחרות ביש"ע.

קודם לכן נפצע חייל צה"ל פצעים קלים מירי צלף באזור היישוב רפיח ים שבגוש קטיף. באזור מבוצעות עבודות לתחזוקת גדר המערכת המקיפה את גוש קטיף. הצלף הערבי ירה לעבר נגמ"ש צה"ל שחלף במקום. נמסר כי חילוצו של הפצוע התעכב לאחר שהערבים המשיכו לירות גם לעבר המחלצים. בסופו של דבר הצליחו המחלצים להגיע אליו, והוא פונה לביה"ח סורוקה.

ערבים פתחו באש לעבר כוח גולני בקאסבה של ג'נין. לא היו נפגעים, אך נזק נגרם לג'יפ צבאי.
מטען חבלה התגלה ליד המכללה האיסלמית בחברון. הוא פורק בידי חבלנים של צה"ל.
בין אורנית לאלקנה שבשומרון סוכל פיגוע. מטען חבלה רב עוצמה נחשף בין היישובים . נראה כי הוא היה אמור לפגוע בכוחות המאבטחים את האזור. חבלנים פוצצו את המטען באופן מבוקר. בחברון עצרו כוחות צה"ל צעיר ערבי החשוד במעורבות בפיגועים בחברון.

בחברון עצרו כוחות הביטחון מחבל בכיר מהתנזים, מונג'אר רגבי, הקשור בפיגועי ירי רבים שהיו באזור. את הידיעה העביר כתבנו קובי פינקלר.

כוח של צה"ל עצר את מוסא יוסוף קצין במשטרת הרש"פ בעיר רמאללה, כך טענו מקורות ערביים.
