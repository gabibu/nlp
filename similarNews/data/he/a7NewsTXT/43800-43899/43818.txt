

לפחות 11 אנשים נפצעו, 5 מהם קשה, בהתפוצצות שאירעה אחרי הצהריים בבית חרושת למוצרים פרמצבטיים בקינסטון שבצפון קרוליינה, שבעקבותיה פרצה דליקה אדירה.

עד לשעת מסירת הידיעה לא ברור אם היו מקרי מוות, אך מקורות בכירים בעיריה מסרו כי הם סבורים שמספר עובדים עדיין נמצאים באגף המערבי של המפעל וכי "אנחנו מנסים להוציא אותם משם".

סוכנות עתי"ם מוסרת, כי סיבת הפיצוץ עדיין אינה ידועה. אחד מתושבי הסביבה סיפר, כי שברי הריסות התעופפו באוויר וכי העצים מאחורי המפעל נשרפו גם הם.

11 פצועים נלקחו לבית החולים בקינסטון, חמישה מהם במצב אנוש. דוברת בית החולים מסרה, כי צפויים להגיע פצועים נוספים. בתי החולים הגדולים בצפון קרולינה התבקשו לשמור על כוננות לקראת הגעתם של פצועים נוספים.

לי אדוארדס, המתגורר במרחק של כ-150 מטר מהמפעל, סיפר כי מיכלי המים הענקיים של המפעל התפוצצו וכי המים שהיו בהם נזרקו לאוויר. "אני יכול לראות רק עשן שחור. כל השמים שחורים", אמר אדוארדס והוסיף: "הכל התפוצץ, כל הבניין נעלם ואף חלק ממנו לא שרד. ההדף מהפיצוץ הפיל אותי".

בשידורים טלוויזיוניים מקומיים נראו להבות ותמרות עשן מיתמרים מהבניין יותר משעתיים לאחר ההתפוצצות.

"ווסט פרמסוטיקל סרביסז" הוא מפעל המייצר מוצרים פרמצבטיים ופארא-רפואיים. באתר האינטרנט של החברה נאמר, כי במפעל בקינסטון מועסקים כ-225 עובדים המייצרים מזרקים ומחטי עירוי.

קינסטון שוכנת בחלק המזרחי-מרכזי של צפון קרולינה. יש בה כ-25,000 תושבים.

