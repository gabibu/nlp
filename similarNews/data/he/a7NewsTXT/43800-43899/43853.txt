

נשיא המדינה משה קצב סבור כי מדינת ישראל נמצאת במצב חירום בטחוני בשל איום הטרור הפלשתיני והדבר מחייב הקמת ממשלת אחדות לאומית.

הנשיא אמר את הדברים בשיחה עם כתבים לפני פגישה עם יו"ר ועדת הבחירות המרכזית השופט מיכאל חשין עימו הוא דן בנושא התחלת ההתייעצויות על הרכבת הממשלה.

הנשיא קצב מוסר כי הבעיות שעומדות על סדר היום מחייבים שיתוף פעולה של כל המנהיגים המובילים במערכת הפוליטית "שיקולים פוליטים הם רלונטים אבל לא ראשונים ולא צריכים להיות בעדיפות עליונה", אמר.

הנשיא מתכוון להתחיל בהתייעצויות עם ראשי המפלגות על הרכבת הממשלה בתחילת השבוע הבא ובכוונתו לעשות זאת מהר ככל האפשר, ובפחות משבועיים כפי שהחוק מתיר לו. "הבעיות שעל סדר היום מחייבות הרכבת ממשלה באופן המהיר ביותר שניתן", אמר הנשיא.

השופט חשין אמר כי בדו"ח הסיכום שלו על הבחירות ימליץ להקים ועדה משותפת של פוליטקאים ואנשי משפט שתבחן חלופות לחוק דרכי התעמולה שכבר אינו רלוונטי. לדעתו של השופט חשין, צריך לשנות או לבטל את החוק אבל בכל מקרה לא להשאיר חלל ריק אלא לקבוע עקרונות של הגינות ולאפשר גם למפלגות קטנות להחשף לתקשורת.

בישיבה שקיימו חברי האיחוד הלאומי הוחלט להמליץ בפני נשיא המדינה להטיל את הרכבת הממשלה על ראש המפלגה הגדולה ביותר של המחנה הלאומי אריאל שרון.

