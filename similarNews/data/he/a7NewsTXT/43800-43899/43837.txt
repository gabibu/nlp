

קבוצה של כמה עשרות מחברי האופוזיציה העיראקית הגיעו לבסיס צבאי בהונגריה, כדי להתחיל באימונים במטרה לסייע לצבא האמריקני במתקפה נגד עיראק.

דובר משרד ההגנה ההונגרי פטר מתיוש אמר לעיתונאים, כי המתנדבים העיראקיים הוטסו ישירות למחנה טאשאר שבדרום הונגריה. "זה לא יהיה המספר הסופי", הוסיף הדובר שסירב לומר כמה קבוצות כאלה עתידות להגיע.

ממשלת הונגריה העניקה לארה"ב רשות להשתמש בבסיס לאימונם של כ-3,000 מתנדבים עיראקים וערבים.

הגנרל האמריקני דיוויד ברנו, הממונה על תוכנית האימונים, אמר החודש לעיתונאים כי המתנדבים גויסו על ידי האופוזיציה העיראקית ברחבי העולם, וכי משרד ההגנה האמריקני יספק להם מדריכים וקציני קישור.

גם ארה"ב וגם הונגריה מדגישות, כי האימונים לא יהיו אימונים קרביים אלא רק הדרכה בנשק קל למטרות הגנה עצמית.

כמה מאות מדריכים אמריקניים כבר הוצבו בבסיס טאשאר, השוכן במרחק של כ-200 ק"מ מבודפשט.

האימונים אמורים להימשך כ-30 יום, שאחריהם יישלחו המתנדבים לבסיס ארעי, ולאחר מכן יישלחו לעיראק עם הכוחות הבינלאומיים, אם וכאשר אלה יפלשו לתוכה.
