

אולטימטומים ואיומים מצד ארה"ב-עיראק נמשכים.

שר החוץ האמריקני קולין פאוול הציע היום לסדאם חוסיין לסייע לו במציאת מקום מיקלט.

"אם יצא מהמדינה וייקח איתו אחדים מבני משפחתו ומהעילית השלטת, אני בטוח שננסה לעזור למצוא מקום לשם יוכלו ללכת", אמר פאוול במסיבת עיתונאים. "אין כל ספק כי זו תהיה אחת הדרכים למנוע מלחמה".

פאוול, שאמר דברים אלה לאחר פגישה עם שר החוץ הפקיסטני, סירב לומר אם סדאם ואנשיו יקבלו חסינות מפני תביעה בינלאומית, וציין כי עניין זה אינו נתון לשיקולה של ארה"ב.

"ארה"ב לבדה אינה צריכה להציע הגנה כזו. יהיה צורך בפורום נרחב יותר שישקול סוגיה זו", ציין. "לדעתי, זה היפותטי כל-כך כרגע, שמעניין לשוחח על כך, אך זה לא ממש רלוונטי".

מצדו הבטיח נשיא עיראק סדאם חוסיין הערב "לשבור את מפרקתה" של ארה"ב, והדגיש כי וושינגטון תשלם מחיר כבד אם תתקוף את עיראק.

"אם הם מאמינים באשליה שלהם, ברצון האלוהים, אמריקה תיפגע. אין זה מועיל לאינטרסים של העם האמריקני לסבול נזקים כאלה למוניטין שלהם ולכלכלתם מסביב לעולם", אמר סדאם בטלוויזיה הממלכתית העיראקית בדברו עם קבוצת קצינים רמי דרג.

"אם הם יבצעו את מעשה התוקפנות המרושע שעליו הם מדברים, מצבם יחמיר בהרבה גם במוניטין שלהם וגם בתוצאות החומריות", הדגיש.

"כשאנו מדברים כך אל האמריקנים, איננו חוששים מהרוע, אך אנו מנסים להימנע ממנו, להרחיק אותו, אך כשהרוע נחוש בדעתו - ברצון האלוהים, נשבור את מפרקתו בעיראק".

עיראק פנתה היום בדחיפות לאו"ם, וביקשה למנוע התקפה אמריקנית עליה.

שגריר עיראק באו"ם מוחמד אל-דורי פרסם הודעה רשמית, בה אמר כי ממשלתו של סדאם חוסיין ביקשה מהאו"ם להתייחס להגנה על עיראק כאל נושא הנתון לאחריותה.

אל-דורי התחייב גם להעניק שיתוף פעולה "פרו-אקטיבי" לפקחי האו"ם.
