

טורקיה מרכזת את "הארמיה השניה" שלה בגבול עם עיראק. אתמול דווח על תנועה ערה של כוחות צבאיים המובילים אספקת וציוד צבאי לכוחות הפרוסים לאורך הגבול בדרום מזרח המדינה, כך דיווחו עיתוני טורקיה היום.

דובר צבא טורקיה הבהיר עם זאת כי "מדובר בצעדי זהירות שאין לפרשם כאיום על עיראק".

יצויין, כי ממשלת טורקיה והפרלמנט הטורקי טרם קיבלו החלטה בדבר השתתפותם בהתקפה הצבאית האמריקנית הצפויה נגד עיראק, ואולם המועצה לבטחון לאומי של טורקיה (MGK) צפויה להתכנס ביום שישי לדיון מיוחד בדרישותיה של ארה"ב.

טורקיה היא המדינה המוסלמית היחידה החברה בנאט"ו שגבולה עם עירק משתרע על פני 330 ק"מ כולל אותם אזורים בצפון הנשלטים בידי פלגים כורדים המתנגדים למשטרו של סדאם.
