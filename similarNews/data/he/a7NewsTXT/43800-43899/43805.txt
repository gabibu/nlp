

ועדת המכרזים במשרדי הפנים והאוצר אישרו היום את בחירת חברת "היולט פקרד ישראל" (HP) כספק הזוכה במכרז מס' 81/01, כלומר, הנפקת תעודת הזהות החדשה המבוססת על כרטיס חכם.

בכך למעשה מגיע פרויקט הנפקת תעודת הזהות החדשה החכמה לאזרחי ישראל, לשלב המימוש. כפרויקט זה חברו משרד הפנים ומשרד האוצר על מנת לתת לכל אזרח זהות פיזית וזהות דיגיטלית בתעודה אחת.

ממשרד הפנים נמסר כי תעודת הזהות החדשה תיתן מענה למספר נושאים מרכזיים:

א. מניעת זיופים - התעודה החדשה תהיה עמידה יותר נגד ניסיונות זיוף, הן מצד גורמים עויינים ביטחונית והן מצד גורמים פליליים. הנזקים הביטחוניים והכלכליים והנגרמים עקב הזיופים הם עצומים כיום, והם שהניעו מלכתחילה את היציאה למכרז. מחשב רבה הושקעה באפיון הדרישות במכרז ואכן, בתעודה שנבחרה ישולבו אמצעי ביטחון רבים - חלקם נראים לעין וחלקם מוסווים - כך שניתן לזהותם רק באמצעות מכשור מיוחד או ציוד מעבדתי. הדבר ישפר בצורה משמעותית את איכות התעודה ואמינותה, ביחס למצב היום.

ב. מתן זהות דיגיטלית ואפשרות לחתימה דיגיטלית לכל אזרח - התעודה החדשה תהיה שימושית יותר עבור האזרח ותעניק לו זהות דיגיטלית. זהות כזו, תאפשר לממש שלב נוסף בפרויקט "ממשל זמין" - דהיינו, מתן שירותים מקוונים לציבור באמצעות מערכי המחשוב הממשלתיים, תוך שימוש בתעודה לביצוע הזדהות בטוחה של האזרח מול המערכות הממשלתיות, ומתן אפשרות לחתימה דיגיטלית (על-פי חוק חתימה אלקטורנית, התשס"א-2001). במימוש פרוייקט זה, תהפוך ישראל לאחת המדינות המתקדמות בעולם בתחום תיעוד לזיהוי ממוחשב, המתבסס על כרטיס חכם.

ג. הקמת קו ייצור לכרטיסים החכמים בישראל - דרישה ייחודית שהוצגה במכרז זה, היתה שעל הספק הזוכה להקים קו ייצור מושלם לכרטיסים החכמים הגולמיים בישראל. אכן, במסגרת הפרוייקט יוקם קו הייצור הייחודי בתחום ההיי-טק, אשר יאפשר ייצור כרטיסים חכמים לא רק לצורכי תעודת הזהות החדשה, אלא גם לצרכים אחרים בישראל - ואף לייצוא. זאת, כאשר המחירים הינם תחרותיים ביותר לעומת מחירים מתחרים בחו"ל. אין ספק שמדובר בפריצת דרך בייצור "כחול-לבן", בתחום שהוא בעל פוטנציאל גדול לעתיד, ואשר יכול לאפשר למדינת ישראל להפוך ל"מוקד ידע" עולמי.

ד. שימוש במערכת הפעלה "כחול-לבן" על גבי הכרטיס החכם - רכיב חשוב נוסף שהינו "כחול-לבן" הוא מערכת ההפעלה הממוחשבת של הכרטיס שהינה פרי פיתוח ישראלי. למרכיב זה יש, פרט לעידוד נוסף לתחום ההיי-טק, גם משמעות ביטחונית רבה.

ה. מחיר תחרותי - מחיר התעודה: כ-40 ש"ח לתעודה, כאשר מחיר זה יירד בכל שנה ב-3% התייעלות, עד לכדי כ-35.5 ש"ח לתעודה - בהתאם לתנאי המכרז וכפוף לאישור ועדת האגרות.

ו. הבטחת רכש גומלין על-ידי חברת HP - בהתאם לדרישות המכרז, על הספק הזוכה לבצע "רכש גומלין". נושא זה ימומש בתיאום עם הרשות לשיתוף פעולה תעשייתי במשרד התעשייה והמסחר.

משרד הפנים התחייב להנפיק לפחות 2.5 מיליון תעודות, במהלך חמש השנים הקרובות. עם זאת, ייעשה מאמץ להנפיק כמה שיותר תעודות בזמן קצר ככל האפשר. מנהל האוכלוסין במשרד הפנים ייערך בצורה מיוחדת לעניין זה.

נציגי משרד הפנים, משרד האוצר ומשטרת ישראל, אשר היו שותפים לבדיקת המכרז, ציינו את הרמה הגבוהה והתחרותית של ההצעות השונות שהוגשו למכרז, את מורכבותו ואת הבדיקה המקיפה שבוצעה לקביעת הספק הזוכה.

שר הפנים, אלי ישי, בירך את כל הגורמים שנטלו חלק והיו שותפים ומעורבים בהליך המכרז - משרד האוצר ובעיקר את אנשי המקצוע במשרד הפנים.

השר הוסיף, כי הוא רואה בסיום הליך המכרז שלב נוסף וחשוב בקידום מדינת ישראל אל עבר חזית הטכנולוגיה המתקדמת, אשר ישפר הן את רמת השירות של הממשלה לציבור והן את איכותה חיים של אזרחי מדינת ישראל.

השר ישי הבטיח כי ועדת ההיגוי הבין-משרדית, בראשות מנכ"ל המשרד מרדכי מרדכי, ילוו ויפקחו על יישום וביצוע הפרויקט ואנשי המקצוע במשרד יעשו הכל זירוז ההליכים ולמימושם, במטרה להבטיח את הצלחתו.

השר הביע תקווה כי גם הגופים האחרים, במיוחד משרד האוצר, יירתמו ויעשו הכל למימוש הפרויקט ובהקדם ככל שניתן.

