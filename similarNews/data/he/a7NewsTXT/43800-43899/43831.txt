

נאומו של הנשיא בוש לאומה האמריקנית ביום שלישי בלילה סבב בעיקר סביב הנושא העירקי. הנשיא הדגיש כי אם עירק לא תתפרק מנשקה הרי שהוא יוליך נגדה קואליציה של מדינות לעימות צבאי.

הנשיא האמריקני אמר כי בהמשך השבוע מתכננת ארה"ב להציג בפני מועצת הביטחון של האו"ם את תיק הראיות שגיבשה נגד עירק ונגד סדאם חוסיין.

12 השנים שכבר הענקנו לסדאם הן די והותר, אמר בוש, וכעת הגיע הזמן לפעול: "אנו מוכנים להתייעץ, אבל אם סדאם לא יתפרק מנשקו מרצון אנו נביא לגיבוש קואליציה ולמען ביטחוננו שלנו נתחיל במלחמה". עוד אמר בוש כי עירק לא סיפקה כל הוכחה לכך שהשמידה עשרות אלפי ליטרים של חומרי לחימה כימיים שהיו ברשותה.

דובר הבית הלבן ארי פליישר אומר כי עבודת הפקחים הגיעה לשלב האחרון.
אתמול הודיע משרד ההגנה האמריקני כי הוא מתחיל בגיוס 15 אלף חיילי מילואים. הללו יישלחו למפרץ לקראת המלחמה הצפויה נגד עירק.

קאנצלר גרמניה גרהארד שרדר העריך כי המשבר עם עירק לא ייפתר באמצעים דיפלומטיים. "המצב בעירק מדאיג אותי. אני חושש שלא נצליח למנוע את המלחמה".

ניסיון אמריקני נוסף לפתור את המשבר בדרכים דיפלומטיות נעשה מצדו של שר החוץ קולין פאוול. פאוול הציע לסדאם חוסיין סיוע במציאת מקום מקלט. "אם יצא מהמדינה וייקח אתו אחדים מבני משפחתו ומהעילית השלטת, אני בטוח שננסה לעזור להם למצוא מקום לשם יוכלו ללכת", אמר פאוול במסיבת עיתונאים. "אין כל ספק כי זו תהיה אחת הדרכים למנוע מלחמה".

פאוול אמר דברים אלה לאחר פגישה עם שר החוץ הפקיסטני, והוא סירב לומר אם סדאם ואנשיו יקבלו חסינות מפני תביעה בינלאומית. הוא ציין כי עניין זה אינו נתון לשיקולה של ארה"ב.

אתמול פורסם כי ארה"ב חושדת שגורמים עירקיים חדרו לצוות הפקחים של האו"ם וכי הם מקבלים התראות מוקדמות על האתרים שאותם מתכוונים הפקחים לפקוד. לטענת וושינגטון, הדבר מאפשר לעירקים להסתיר נשק בלתי-קונבנציונלי. לווייני ריגול של ארצות הברית קלטו שהעירקים מוציאים נשק מאתרים שעומדים להיבדק. לפיכך חוששים בממשל בוש להעביר חומר מודיעיני לפקחים, מחשש שזה יודלף. ראש צוות הפקחים דחה את טענות הממשל.

מסקר של תחנת הטלוויזיה C.B.S., שנערך לאחר הנאום לאומה של הנשיא בוש, עולה כי שיעור התמיכה במתקפה עלה ל 77%, גידול חד ומשמעותי של 10% תמיכה.
מסקרי דעת קהל, שנערכו מיד לאחר נאומו של הנשיא בוש, עולה כי אמריקנים רבים יותר תומכים בפעולה צבאית לסילוקו של סדאם חוסיין מהשלטון בעירק מאשר לפני הנאום.
