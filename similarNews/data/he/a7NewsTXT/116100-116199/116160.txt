

בשלושת החידושים הראשונים של שנת 2005 פונו מבתיהם 2000 משפחות שלא עמדו בתשלומי המשכנתא. כך דווח היום בועדת הכלכלה של הכנסת.

מדובר בגידול של 35% ביחס לתקופה המקבילה ב2004. את הנתונים מסר ח"כ אמנון כהן, יו"ר הועדה. הוא אמר כי התופעה הפכה למכת מדינה.

רן מלמד, המשנה למנכ"ל עמותת ידיד אמר, כי ארגונו מפיץ חוברת המיידעת את הלווים לגבי זכויותיהם אך הבנקים אינם משתפים פעולה בהפצתה. לדבריו, חוסר במידע הוא הבעייה הראשונה של החייבים.

כתבנו בכנסת אריאל כהנא מדווח כי נציגים אחרים של הארגונים החברתיים העידו כי נתקלו במקרים שבהם גובה ההחזר הגיע ל50 ואף ל 80 אחוזים מההכנסה החודשית.

עו"ד אורה פולג, נציגת בנק הפועלים, הגיבה ואמרה "כולם אוהבים לא לאהוב את הבנקים למרות שהם מציעים ללווים פעמיים ושלוש, הסדרי תשלומים נוחים יותר. הבנק הוא גוף כלכלי, שלווה כסף וצריך להחזיר כסף."בתשובה לטענות נציגי הדיירים טענה פולג כי "מדיניות הבנק היא שגובה ההחזר החודשי לא יעלה על רבע מההכנסה".

