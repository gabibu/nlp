

התאחדות התעשיינים צפון תסייע להקמת פארק תעשיות ליד הטכניון בחיפה, כך מסרה ליאורה בירנהק-מרקוס, יו"ר סניף התאחדות התעשיינים צפון.

בהתאחדות התעשיינים מציינים כי המגמה היא להפוך את האזור למוקד לפיתוח טכנולוגיות ולמרכז תעשייתי.

בירנהק מרקוס מעריכה, כי הפארק שיוקם יכלול כ-100 חברות והוא יספק תעסוקה לכ-5,000 עובדים. הפארק אמור לכלול חברות חדשות, מפעלים המבוססים על טכנולוגיות שפותחו בישראל ובטכניון, חברות בנות שזקוקות למחקר ופיתוח, מרכזי מחקר ופיתוח של חברות רב-לאומיות. בפארק אמורה לקום גם חממה טכנולוגית גדולה.

בהתאחדות התעשיינים מקווים שהקמת הפארק, שישמש כמרכז תעשייתי לטובת הפריפריה בצפון, תחזק את חיפה, אשר מעמדה ירד באופן יחסי בשנים האחרונות הן מבחינת משיכת ההשקעות והן מבחינת פיתוח אזורי תעשייה ותשתיות. "הפארק יצור גם מקורות תעסוקה שכל כך חסרים בחיפה לאותם סטודנטים שלומדים בטכניון בעיר ובגמר לימודיהם נוטשים אותה".
(ש)
