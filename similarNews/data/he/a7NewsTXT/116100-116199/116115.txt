

המשך הדיון במשפטו של החייל איציק קליינמן יתקיים ביום ג' הקרוב. קליינמן עומד לדין משמעתי בגין ראיון שבו השמיע את תחושותיו לגבי ההתנתקות, וששודר בתכנית "משאל חם". בתמונה: ניסים משעל, מגיש התכנית

פרקליטו של קליינמן, עו"ד שי גלילי, אומר לכתבתנו רותי אברהם כי בתחילת המשפט דרש החייל, עפ"י תדרוך משפטי שקיבל, להביא עדים מטעמו להוכיח את טענותיו. קצין השיפוט ניסה לסרב לדרישתו אך יועצת משפטית המלווה את המשפט אישרה כי החייל רשאי להזמין עדים.

כזכור קליינמן הואשם כי התראיין בעודו במדים לתקשורת, וחלקים מהראיון שודרו בתכנית 'משאל חם'. בראיון הביע קליינמן את תחושותיו לגבי ההתנתקות.

החייל טען כי הגיע לכנס פעילים של אנשי חב"ד בבני ברק וכי לא הספיק להחליף את מדיו. מדיו עוררו תשומת לב תקשורתית והוא כמשתתפים אחרים רואיין. צה"ל החליט להעמידו לדין בחשד להתבטאות בענין פוליטי כלובש מדים.

גלילי מסר כי אחת מטענות ההגנה מתייחסת לעובדה כי לא נעשתה כל התבטאות מצד קליינמן בעניין פוליטי או מדיני, אלא החייל ביטא תחושות אישיות בלבד. גלילי הוסיף כי קצינים רבים התראיינו ומתראיינים בפני גורמי תקשורת בכתבות שונות ביחס לתחושותיהם האישיות
"אנו נטען כי העמדתו לדין של מרשי ננקטה מתוך שיקולים פוליטיים, באופן בררני, רק משום אופי תחושותיו של מרשי", אמר גלילי.

בדיון ביום ג' צפויים להעיד 3 אנשי חב"ד, סא"ל ברקוביץ' וגם הכתב שראיין את קליינמן.
