

חיילים נוספים, לבד מאבי ביבר סירבו לבצע פעילות הקשורה להרס המבנים בשירת הים. "חיילים נוספים עמדו בצד בהפגנתיות, חלקם עם דמעות בעיניים". דתיה יצחקי מספרת לערוץ 7.

בשעות אלה מתברר כי לפעילות הרס המבנים בשירת הים התלוותה גם סרבנות של שנים עשר חיילים שהודיעו כי לא יבצעו פעולות של הרס בתי יהודים. בראיון ליומן הצהריים של ערוץ 7 אומרת דתיה יצחקי יו"ר מנהלת קל"ע (קליטה לישובי עזה) "אנו יודעים על חיילים נוספים שעמדו בצד בהפגנתיות, חלקם עם דמעות בעיניים. למרות הכאב לראות בתים שנהרסים- ראינו אתמול גם סימנים טובים".

על פי דיווחים נשפטו החיילים על ידי מפקדיהם ונזיפה נרשמה בתיקם האישי. על פי דיווח ב-Ynet החיילים אמרו שמפקדיהם שיקרו להם ולא סיפרו להם על ייעדי משימתם "אם היו אומרים לנו שהולכים להרוס בתים של יהודים היינו מסרבים כמו אבי ביבר", אומרים הלוחמים.

נזכיר כי במהלך הרס המבנים קרא ביבר, תושב תקוע, "יהודי לא מגרש יהודי" לעבר מפקדיו. המפקדים פרקו מעליו את נשקו והרחיקו אותו מהמקום כשהוא קורא "זה לא צדק... זה לא נכון... מכים שם יהודים... זה מה שקורה שם... אני מסרב..."

דתיה יצחקי אומרת ש"לחיילי ההנדסה הקרבית נאמר שהם הולכים למשימה אחרת, ופתאום הביאו אותם לאבטח את הטרקטורים שהרסו את המבנים. החייל שסירב, אבי ביבר, כשראה מה קורה, ואת כל האלימות- החליט לא לשתף פעולה".


בתגובה להרס עשרת המבנים עלו במהלך הלילה כחמישים צעירים ואיישו מחדש שתי נקודות במקום, המאחז החדש נקרא 'טל ים'. יצחקי, אמרה ליומן ערוץ 7 כי המבנים היו מיועדים לאכלוס בחודשים הקרובים על ידי מנהלת קל"ע, אך בשל האירועים, הוקדם איכלוסם להיום. "כרגע יש שם שתי נקודות מיושבות והמגמה היא להיאחז במקום, מדובר בנקודות חשובות. אנו מניחים שצה"ל ינסה לפזר משם את האנשים. גם המשטרה רצתה לפנות את תושבי המלון מעוז הים, וכיוון שגייסנו רבים לחזק את המתיישבים שם, הוחלט לבטל את הפינוי. לכן החליטו להרוס את המבנים הריקים. גם זה מראה כואב- כל בית שנהרס בא"י זה כואב. אנחנו מקווים שאנשים לא יוותרו, אנו זקוקים עכשיו להרבה כח אדם, גם למעוז ים וגם למאחז החדש טל ים. כל מי שיכול, קבוצות או משפחות להגיע לכאן, שיפנה למנהלת קל"ע. כשיהיו פה מספיק אנשים נעצור את התכנית".

היום קיימה מנהלת קל"ע מסיבת עיתונאים לשתי מטרות: "רצינו להראות שגם כשהצבא הורס- אנשים פה לא מוותרים. בנוסף רצינו להראות את אלימות השוטרים - בפינוי אתמול בלטה אלימות של קציני משטרת גוש קטיף וכן מפקד תחנת המשטרה, שהרביצו לנשים וילדים. שניים פונו באלונקות. לאחד היתה פריקת כתף. במסיבת העיתונאים דיברה אורה בנימין, שיש לה חשש לשבר ברגל בגלל המכות. צילמנו ותיעדנו את כל האלימות הקשה, ואנו רוצים שמעתה כל שוטר וחייל שמשתתף בהפגנה ידע שהוא אחראי למה שהוא עושה כי אנו מתעדים הכל ונגיש תביעות אישיות נגדם. אנחנו אומרים להם- אתם יכולים לסרב פקודה, ואם לא - תתנו את הדין. גם כתב ידיעות אחרונות, איציק סבן, חטף מכות מחיילים באירוע. קציני המשטרה היו הכי גרועים באלימות שלהם. לשמחתנו היה חייל אחד שסירב בפומבי וזה חשוב מאוד.

שמעוני: נרחיב את שירת הים לשטח שפונה אתמול

יו"ר מועצת חוף עזה, אבנר שמעוני, אומר כי לא ידע על כוונת צה"ל להרוס את המבנים בשירת הים. "הרס הבתים נבע מתפיסה מחשבתית שאם הבית יהרס אנשים לא יבואו לאכלס אותו. העיתוי, בדיוק בזמן ההלויות של השניים שנרצחו בהר חברון, מראה שזה פרס לטרור, זה חמור מאוד".

שמעוני אומר כי אין ספק שצה"ל לא ערוך למה שארע במקום. "היתה שם התלהטות יצרים גדולה שלא היתה צריכה לקרות, לכתחילה לא היה צריך להתסיס את השטח ולגרום לכל זה לקרות. המשטרה נהגה באלימות וגם זה לא היה צריך לקרות. נקודת השבר שלנו קיימת כבר זמן רב, בגלל התכנית הרובצת כגרזן על ראשנו. הפתיל שלנו קצר, העצבים חשופים, המתח קיים באויר. היה צריך לפעול בחכמה ובכלל לא לעשות את כל ההרס הזה. צר לי שצה"ל נרתם כקבלן משנה לפעולות הללו".

לגבי החייל שסירב, אבי ביבר, אומר שמעוני כי חייל שלא רוצה להשתתף בפעולה כזו אין סיבה להכריח אותו להשתתף, ועל צה"ל לדעת להתמודד איתו בחכמה. "צריך גם להודיע לחיילים לאיזו משימה הם הולכים. אני מאמין שבתקופה הקרובה ניחשף לעוד פעולות מסוג זה, רואים יותר ויותר תופעות סרבנות בזמן האחרון וככל שיקרב התאריך נראה יותר סרבנים".

שמעוני אומר שכתגובה להרס המבנים, יורחב שטח הישוב שירת הים, הגדר תוזז צפונה ושטח הישוב יכלול את השטח שנהרס אתמול.


