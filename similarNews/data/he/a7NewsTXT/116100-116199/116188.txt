

הנוער יודע מעט מאוד על מורשתו של אלי כהן", אומרת נדיה כהן, רעייתו של המרגל הישראלי בדמשק שהיום יצויינו 40 שנה לעלייתו לגרדום הסורי. "כנראה מיתוסים כאלה נשכחים וזה כואב לי", אמרה לערוץ 7.

הערב ייערך טקס לזכרו של אלי כהן הי"ד, במלאת 40 שנה להוצאתו להורג בסוריה. אלמנתו, נדיה כהן סיפרה לערוץ 7 על בעלה: "בלט אצלו הרצון לתורם למדינה בכל מחיר, וזה הביא אותו למצב שסיים את חייו ושילם מחיר יקר. הזכרון שלו חד וכואב".

כהן שלחה מכתב לנשיא סוריה בשאר אסאד בבקשה שיאפשר להעלות את עצמות בעלה לקבורה בישראל. "עד עכשיו לא קיבלנו שום תגובה. המילים היחידות ששמענו מאבא שלו היו ש'נדון בבוא העת'. כלומר כשנשב להסכם שלום עם סוריה. מעבר לזה לא קיבלנו שום מסר אחר. המדינה מרגיעה אותנו ומנסים לומר כל הזמן שהם עושים ככל יכולתם כדי להעלות את עצמותיו, מפנים אותנו לכל מיני אנשים, אבל העובדה היא שאלי עדיין שם ואנחנו פה. ולזה יש מחיר עם הרבה כאב".

כהן מציינת את האתר האחרון שהקים המוסד לזכר בעלה ובו רשימות אישיות שלו. "היה טקס מאוד מרגש, אנשים ליוו אותנו בהרבה רצון אהבה וחיבוק. הערב יהיה ערב גדול שמתחילתו ועד סופו ידובר על אלי. אנו מצפים פה גם שהגדולים יבואו ויבטיחו לנו שאלי יהיה בבית, במדינה למענה נלחם".

כהן מציינת כי הנוער יודע מעט מאוד על מורשתו של בעלה, מלבד אלו שמגיעים לביתה לשמוע עליו, או בהרצאות שהיא מעבירה בחוץ. "כנראה מיתוסים כאלה נשכחים וזה כואב לי. לימור לבנת הבטיחה לי שבספר ההיסטוריה החדש יוקדש מקום לאלי כהן. אני מקווה שיעמדו בזה והוא יוכנס לתכנית הלימודים בהרחבה".

