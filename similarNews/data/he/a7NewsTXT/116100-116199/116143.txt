

נחתמה הצהרת כוונות משותפת לגוש המרקוסור (ברזיל, ארגנטינה, אורוגוואי ופרגוואי) ולישראל לכניסה למו"מ להסכם סחר. הסכם זה ירחיב את האפשרויות העומדות בפני חברות ישראליות המעוניינות לייצא לדרום אמריקה.

בשבוע החולף נחתמה באסונסיון, פרגוואי, הצהרת כוונות משותפת לגוש המרקוסור (ברזיל, ארגנטינה, אורוגוואי ופרגוואי) ולישראל לכניסה למו"מ להסכם סחר. ההצהרה נחתמה במסגרת ישיבת פסגה של ראשי מדינות המרקוסור, מהצד הישראלי חתם על הצהרת הכוונות שגריר ישראל בארגנטינה, רפאל אלדד .

רונית קן, מנהלת המינהל לסחר חוץ בתמ"ת ציינה כי מדובר בפריצת דרך משמעותית משום שחתימה על ההסכם תרחיב מאוד את האפשרויות העומדות בפני חברות ישראליות המעוניינות לייצא לדרום אמריקה, וצפויה להביא לגידול ניכר ביצוא לגוש זה.

יצויין כי הצהרת הכוונות של מדינות גוש המרקוסור הינה תוצאה של מאמצים דיפלומטיים שנעשו בתקופה האחרונה על ידי שגרירויותינו במדינות אלו.

ממינהל סחר חוץ במשרד התמ"ת נמסר כי בנוסף להתקדמות בערוץ זה, מתנהלים מגעים בין ישראל לארגנטינה ובין ישראל לברזיל לחתימה על הסכמים להקמת קרנות מו"פ דו לאומיות. ד"ר אלי אופר, המדען הראשי במשרד התמ"ת, צפוי לבקר במדינות אלו עד סוף שנת 2005 לקידום נושא זה.

