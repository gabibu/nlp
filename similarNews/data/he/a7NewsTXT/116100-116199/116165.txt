

כשמאחוריה תלויה כרזת ענק 'הרפורמה בחינוך יוצאת לדרך' הכריזה שרת החינוך, לימור לבנת, במסיבת עיתונאים על תחילת יישומה החד צדדי של תכנית הרפורמה במערכת החינוך. "בוקר של בשורה" הגדירה לבנת את האירוע.

השרה לבנת ציינה את הרוב לו זכתה הרפורמה המתוכננת בקרב חברי הממשלה. כזכור ההצעה התקבלה ברוב של 20 משרי הממשלה.

לבנת הבהירה כי בשלב זה תמומש התכנית בכשלושים רשויות מקומיות. הרשויות בהם תתקיים הרפורמה מצויות ב"פריסה רחבה בעלת חתך דמוגרפי מייצג ועם עדיפות לישובים בפריפריה. בשלב הבא מתכננת השרה לבנת להרחיב את היקף הרשויות שיטלו חלק ביישום תכניתה. לשם כך יבוצעו שיחות תיאום עם מנכ"לי משרד ראש הממשלה ומשרד האוצר.

עלות יישום תכנית לבנת-דברת תהיה כ-11 מיליארד שקלים.

כאמור, השרה רואה במהלך "בשורה". היא הבהירה שעיקרה של בשורת תכניתה היא "השקעה שצריכה להתחיל מלמטה. ילדים מגיעים לכיתות הביניים כאשר אינם יודעים מה הם קוראים. צריך להשקיע את עיקר המאמץ בכיתות הנמוכות ובגיל הרך"

על פי הרפורמות לא יכללו כיתות א'-ב', יותר מ-20 תלמידים בכל כיתה. כך "נוודא שכל ילד בכיתות א'-ב' יקבל את המקסימום ויצא מכיתה א' כשהוא יודע לקרוא ולכתוב, כאשר הוא מחזיק במיומנות היסוד", אמרה השרה.

במהלך מסיבת העיתונאים התייחס מנכ"ל משרד ראש הממשלה, עו"ד אילן כהן, להתנגדות המורים ליישום הרפורמות וקרא למורים לשוב למו"מ מול אנשי משרד החינוך. "הדרך היחידה היא להידבר", אמר.
(ש)
