

עמותת "פנים - להתחדשות יהודית", המזוהה עם הזרם הקונסרבטיבי מנחה בתי ספר כיצד להעביר לרשותם תקציבים המיועדים לחינוך ליהדות אע"פ שאינם מלמדים יהדות.

במסמך שהגיע לידי ערוץ 7 נאמר "על מנת לקבל תקציב תגבור לימודי יהדות אנחנו ממליצים לתת לחלק מהשיעורים שמות חדשים המתאימים לתבחיני משרד החינוך. יודגש: איננו ממליצים לשנות את התכנים אלא רק את שמותיהם במערכת בדרך שתתאים יותר לתבחיני משרד החינוך".

כתבנו בכנסת אריאל כהנא מדווח כי המסמך מופנה לחטיבת הביניים דה שליט. האדם החתום על כתיבתו הוא לביא הייציג. הייציג מגיש לבית הספר המדובר שורת המלצות מעשיות כיצד למסור למשרד החינוך דיווח מטעה כדי לקבל את התקציבים. כך למשל תחת הכותרת "תפילה" ממליצה העמותה לקיים "סיכום של השבוע החולף", "שירה בציבור", פעילות כלל בית ספרית או דיון על ערכים יהודים וחגי ישראל.

הייציג אף עורך חישוב לפיו התקצוב שיעביר משרד החינוך עבור ה"תפילה" הוא 4779 ש"ח. בהמשך הוא מסביר במפורש כיצד להטעות את המערכת:"כיצד לבצע זאת? הוספת שעה 1 במערכת לכלל תלמידי ביה"ס בשם 'שחרית'".

ויש המלצות נוספות: "את שיעורי ההסטוריה מומלץ לכנות מעתה 'היסטוריה יהודית'. את שיעורי החינוך מומלץ מעתה לכנות 'חינוך לערכים יהודיים'. את לימודי ארץ ישראל מומלץ לכנות 'ארץ התנ"ך'. סה"כ 4.5 שעות שבועיות שהן 33,242 ש"ח".

במסמך המלצות נוספות לעקוף את ולהגמיש את תבחיני משרד החינוך. עלותן הכספית מסתכמת ביותר ממאה ועשרה אלף ש"ח. כדי שמשרד החינוך לא יגלה את התרמית כותב מחברו הנחיה נוספת:"שימו לב: משרד החינוך שולח מפקחים לכל בית ספר שאושרו לו תקציבים מתקציב תגבור לימודי יהדות. לפיכך, חשוב ביותר (בהדגשה) ששמות השיעורים יופיעו במערכת השעות בשם המותאם לתבחינים".

מנכ"ל עמותת פנים, חיים יפה, אומר בתגובה לידיעה כי "יש אנשים רבים בישראל שעבורם שירה בציבור או הקראת קטעי שירה המתייחסים לנושאים אקטואליים הם בגדר תפילה", ולטענתו לא מדובר בהטעיה. עם זאת , יפה מודה כי הנושא נתון בויכוח בין עמותת "פנים" לבין משרד החינוך וכי הוא לא הצליח לשכנע את המשרד בעמדתו.

יפה מציין כי העמותה בראשה הוא עומד לא משתייכת לזרם הקונסרבטיבי.
