

מטוס הנחשון נחת אתמול בבסיס חיל האוויר בלוד בטקס חגיגי במעמד שר הביטחון, שאול מופז, הרמטכ"ל, רב-אלוף דן חלוץ, ומפקד חיל האוויר, האלוף אליעזר שקדי. בתמונה: המטוס החדש

מטוס הנחשון, תוצרת חברת "גאלפסטרים" בארה"ב, אשר ישמש את חיל האוויר למשימות תובלה ומודיעין, מהווה קפיצת מדרגה למערך איסוף המודיעין, הבקרה והתובלה.

העסקה למכירת המטוס נחתמה בנובמבר 2001 בין חברת "אלתא" הישראלית לבין חברת "גאלפסטרים", וכללה רכישת מטוסים שיאיישו את טייסת הנחשון בבסיס לוד. מוטת כנפיו של המטוס מגיעה עד כ-30 מטרים, והוא מתנשא לגובה 8 מטרים. מהירותו המירבית היא כ-0.8 מאך- מהירות הרחוקה רק מעט ממהירות הקול. דגם המטוס הוא אמריקאי, ובעל מערכות ישראליות תוצרת חברת "אלתא" ומערכות ייעודיות שפותחו בחיל האוויר הישראלי וייחודיות רק לו. עובדה זו מעניקה לישראל יתרון טכנולוגי גדול. המטוס שנקלט היום בטקס, הוא הראשון בחיל האוויר הישראלי.

מטוס הנחשון, המשמש למשימות תובלה, תדלוק ומודיעין, בעל נתוני טיסה מרשימים ביותר בדגש על טווחי טיסה וזמני שהייה באוויר. המערכות הייעודיות במטוסים החדשים הינן תוצאה של שיתוף פעולה הדוק בין חיל האוויר לתעשיות הביטחוניות הישראליות.

פרוייקט הנחשון טומן בחובו הצטיידות בשני סוגי מטוסים האחד ישמש למשימות איסוף מודיעין סיגינטי, והוא זה שנקלט בימים אלה בארץ. המטוס השני ישמש למשימות בקרה אווירית והוא יגיע לארץ בהמשך. המטוסים החדשים מהווים קפיצת מדרגה ותגבור משמעותי למערך איסוף המודיעין והבקרה בחיל האוויר.
