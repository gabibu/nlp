

שיתוף פעולה מיוחד של תנועת "עליה" ומד"א הביא לצירופם של מתנדבים יהודים מחוץ לארץ לשורות מד"א. דרך ההתנדבות במד"א אמורים להכיר העולים הפוטנציאלים את ההווי הארץ ישראלי ולהתרשם מהחיים בישראל.



"תכנית חו"ל" של מד"א מיועדת לצעירים יהודים מהתפוצות שמבקרים בארץ במסגרת פעילותה של תנועת "עליה", במשך שהותם בארץ הם עוברים קורס עזרה ראשונה בשפתם המכשיר אותם להתנדבות במד"א ולאחר הקורס מפוזרים בתחנות מד"א ברחבי הארץ לתחילת פעילותם ההתנדבותית.

חווית השירות במד"א, כך מקווים בתנועת "עלייה", תגדיל את המוטיבציה אצל הצעירים מחו"ל לבקר שוב ושוב בארץ ולהמשיך בהתנדבות לתקופות נוספות, חלקם אף עשוי לעלות לארץ ואם אפשר, גם למשוך אחריו בני משפחה וחברים נוספים. כך גם תורם מד"א למפעל העלייה החשוב ולקירוב לבבות בין יהודים שונים מרחבי העולם ובין מד"א בארץ לידידיו בחו"ל שיצרף אליו את הצעירים שעברו את הקורס בישראל עם שובם לארצם.

הפרויקט המשותף של מד"א ושל תנועת "עליה" קרוי ע"ש הרכז הראשון של הפרויקט יוחאי פורת הי"ד, שנרצח בפיגוע ירי לפני שלש שנים בעת מילוי תפקידו כמתנדב באמבולנס.

כתבנו עודד שטרן מציין כי 11 מתנדבים מארה"ב, צרפת, אנגליה וקנדה סיימו את הקורס הראשון שהעביר הפארמדיק אלון בסקר והם אלה שצפויים להדריך את המחזור הבא המונה לא פחות מ-120 חניכים מרחבי הגלובוס. כך לפי ציפיות מד"א.
