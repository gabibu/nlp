

מאת: קובי פינקלר

מים לכל דורש...

בסוף השבוע שעבר, כמעט בלי לשים לב עברנו את היום הארוך ביותר בשנה. מה זה אומר לגבינו? שעכשיו כבר קיץ לכל דבר. הלחות במישור החוף כבר מורגשת היטב, מי הים כבר הגיעו ל26 מעלות וכולם מחפשים אחר מקור מים כדי לפוש בו מעט מחום היום. כדי לתת מרגוע לגוף ולנפש אנו עולים למרומי רמת הגולן לשני מעיינות שעדיין פתוחים לקהל הרחב. פשוט לשבת בצל עצי התאנה, לחוש בקרירות האויר, לאכול משהו בחניון המוסדר בסמוך לשני המעיינות, קצת לטייל, לראות נוף ומה עוד צריך הבן אדם?

המעיין הראשון שאליו נלך הוא עין פיק. אל המקום נגיע מכביש רמת מגשימים - כפר חרוב כביש 98 . דרך סלולה ומשובשת, אך עבירה לכל רכב, מסתעפת צפונה כ-200 מטרים ממערב לצומת הכביש המוביל לקיבוץ מיצר . נוסעים בדרך כ  50 מטרים עד שמגיעים לשלט עץ של קק"ל "אפיק - שביל טיול".

הסיור מתחיל ברחבה מרוצפת אבן, הצופה על נופי הכנרת, הרי הגליל ואפיקו של נחל עין גב. הנוף מרהיב ובפנינו מתגלה כל אזור הטיול: נחל עין גב, סוסיתא, הכנרת, תל סורג ויישובי דרום רמת הגולן הסמוכים. נמצא כאן שילוב די נדיר של צומח מדברי עם צומח ים תיכוני, ואולי אף צבאים , אם יואילו אלו לצאת ממקום מחבואם.

הקרן קימת לישראל הסדירה במקום שביל מדרגות היורד אל מתחת לחופת תאנים מקסימה, החוסמת את אור השמש, ממש כמו בג'ונגל אפריקאי. בתחתית גרם המדרגות בצד שמאל, נמצאת שוקת קטנה שאליה מזרזפים מי מעיין קטן. זה המקום המתאים ביותר לפיקניק קטן. כשממשיכים בטיול, שיטוט קצר יגלה במעלה הפלג מערה קטנטנה שבה נובעים המים.

אפשר לחזור ברכב בדרך שבה הגענו, או לערוך טיול בשביל קצר ( כחצי שעה ), החוצה את נחל עין גב צפונה ושב לרחבת הכניסה .

ואחרי חצי שעה של חום הקיץ, נקפוץ באזור למעיין נוסף. לא הרחק משם ביער מבוא חמה   1250 דונם של יער מעורב (אורנים, ברושים אקליפטוסים, אילות אוזררים וכו' ) נמצא עין תאופיק.

הכניסה ליער ולמעיין מצומת צמח לכיוון חמת גדר. כשלושה ק"מ לפני חמת גדר פונים שמאלה לכביש מס' 98 לכיוון כפר חרוב. עפ"י השילוט, נפנה שמאלה ולאחר כ   100 מטר נפנה ימינה לעין תאופיק.

מי המעיין ב"עין תאופיק" זורמים בתעלות בכל ימות השנה. במקום בריכת שכשוך ומרפסת תצפית חדשה המשקיפה על הכנרת, עמק הכינורות, יער שוויץ וטבריה. במקום חניון חדש הכולל פינות ישיבה וצל, וכן פינות למנגל.

ניתן גם ליהנות מדרך נופית היקפית ( עשויה כורכר) ביער מבוא חמה. הדרך מתחילה בכניסה ליער (כמתואר לעיל) ומסתיימת בכביש מס' 98 (מעט צפונית לכניסה). הדרך עבירה לרכבים פרטיים ואורכה כ- 6 ק"מ.


וגם לבעלי רכב 4X4, ניתן טיפ. ניתן לנסוע דרך הר שולחן לתל קציר (עפ"י השילוט המכוון לתל קציר). אורך הדרך כ   4 ק"מ.
