

פעילי יד לאחים הוכו על ידי אנשי כת כשיצאו מפגישה בה ביקשו לשכנע חברי ועד הבית בנתניה להפסיק שיעור מטעם אנשי הכת במקום. המשטרה שהגיעה למקום פתחה בחקירה.

המידע הבדוק שהגיע אל האגף למאבק במיסיון של יד לאחים הצביע על רחוב מוצקין 9 בנתניה כמוקד שבו, באחת הדירות בבניין, מתקיים שיעור מיסיונרי קבוע. בהתאם למתכונת פעילות קבועה של הארגון, נשלח זוג פעילים לקיים פגישה עם חברי ועד הבית בניסיון לשכנעם לבטל את הפעילות המיסיונרית במקום.

הפעילים קבעו פגישה עם חברי ועד הבית ופרשו בפניהם את האמת המסתתרת מאחורי השיעורים האינטנסיביים המתקיימים במקום על-ידי כת עדי ה' היינו העברת יהודים על דתם.

הפגישה הסתיימה כשחברי ועד הבית אמרו לזוג הפעילים כי הם מבקשים לשקול את הדברים בטרם יגבשו את עמדתם. על פי עדות אנשי יד לאחים בשלב זה ציפתה לשניים הפתעה... בפתח הבניין ארבו להם איש הכת המתגורר בבניין וחברו כשמצלמות בידיהם. השניים התלחשו ביניהם בשפה הרוסית. האורבים לא ידעו שהפעילים מבינים רוסית. "מטרתם הייתה להנציח את תמונת הפעילים ולהפיצה בין מרכזי המיסיון בצירוף האזהרה שלא לקשור עמם כל מגע".

משביקשו שני הפעילים להסתתר מפני המצלמה, התנפל על אחד הפעילים אחד מאנשי הכת. הדף אותו אל אחד השיחים שבין הבניין לשפת הכביש, בניסיון למנוע ממנו לחמוק מעדשת המצלמה. בשלב זה מיהר חברו של הפעיל להזעיק למקום משטרה. במקום נוצרה מהומה ושכנים רבים מיהרו לצאת מבתיהם.

השוטרים שחשו למקום עוד הספיקו לראות את אחד מאנשי הכת כשהוא רץ לעבר צמד פעילי 'יד לאחים' בעוד הוא מנסה לצלמם בכוח. השוטרים נטלו את פרטי המכים. צמד פעילי יד לאחים מצדם מיהרו להגיש תלונה על שניהם בגין רדיפה, איומים ושימוש בכוח. "המשטרה מצדה מסרה לפעילים כי אין זו הפעם הראשונה בה מוגשת תלונה למשטרה על המיסיונר", אומרים בארגון.

באשר להמשך השיעורים בבניין, בעקבות התקרית האלימה, הודיעו חברי ועד הבית ליד לאחים כי השיעור לא יתקיים עוד.
(ש)
