

לקראת כינוס מרכז הליכוד בעוד כשבוע וחצי מנסים מקורבי ראש הממשלה לסכל החלטה השוללת הקמת מדינה פלשתינית.

עיתון "הארץ" דיווח כי אנשי שרון, וביניהם השר רובי ריבלין, מבקשים להגיע להצעת החלטה מוסכמת, שלא תסתור את הצהרות ראש הממשלה כי הוא מצדד בכינון מדינה פלשתינית.
על פי הצעתם יחליט המרכז שסוגיית המדינה הפלשתינית איננה רלוונטית כעת, ולכן אין צורך לדון בה.

את כינוס המרכז יזמו חברי "הפורום לשמירת ערכי הליכוד" במרכז הליכוד. כ-800 מחברי המרכז נאלצו לחתום על תביעה לכנס את המרכז, וזאת מפני שנתקלו בהתנגדותו של ראש הממשלה לכינוס זה.
ראש הממשלה ידע שכינוסו של המרכז נועד לטרפד את האפשרות כי הליכוד יתמוך בהקמת מדינה פלשתינית.

ח"כ אלי כהן אמור לנהל את כינוס המרכז, ובזמנו הוא אמר כי יש צורך בדיון ובקבלת ההחלטה שלפיה לא תיכון מדינה פלשתינית ממערב לירדן, לאחר שהצהרת ראש הממשלה גרמה לכך שבארץ ובחו"ל החלו חושבים כי הליכוד ויתר על מצעו היסודי, ולפיו זכותו של עם ישראל על ארץ ישראל אינה ניתנת לערעור.
החלטת המרכז נועדה לתת גב מוצק לליכוד ולעומד בראשו, ראש הממשלה, כדי לעמוד מול לחצים מבית ומחוץ, המעוניינים לגרום לעם היהודי לוותר על הישגיו, אמר כהן.

משה פייגלין, מהחטיבה למנהיגות יהודית בליכוד, אמר בתגובה כי "במהלך פעילותנו להכנת כינוס המרכז נוכחנו לדעת מעבר לכל ספק שרוב רובם של חברי המרכז שוללים מכל וכל הקמת מדינה פלשתינית. יחד עם זאת, אין לי מושג באלו "תרגילים" רה"מ שרון עלול להשתמש כדי לנסות לטשטש את דעתם האמיתית של חברי הליכוד ונציגיהם במרכז".

פייגלין הוסיף כי מנסיונותיו של שרון לסכל קבלת החלטה הדוחה הקמת מדינה פלשתינית מוכיחים את חשיבותו של הדיון והחלטה שתתקבל בעקבותיו, וגם את העובדה שהצהרות התמיכה בהקמת מדינה פלשתינית שאותן השמיע שרון, לא היו הצהרות בעלמא, כפי שנטען בעבר.

לדבריו, מאחורי הצהרות אלו עומדת כוונה עם השלכות מעשיות. "אחרת", מציין פייגלין, שרון לא היה משקיע מאמץ גדול כל כך לקבלת ניסוח זה או אחר".
