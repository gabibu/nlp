

טייסים בחברות מסחריות ביקשו מהקונגרס האמריקני להרשות להם להחזיק נשק בתא הטייס כדי לאפשר להם להתגונן במקרה של איום טרור.

יותר מ-44,000 חתימות כבר נאספו בעצומה של "איגוד טייסי מטוסי הנוסעים" (ALPA) למען החזקת נשק בתאי הטייסים שתוגש לנשיא ג'ורג' וו. בוש.

"התקדמנו מאוד מאז ה-11 בספטמבר לשיפור הבטיחות במטוסים, אך עדיין אין לנו אמצעים להגן על מקום העבודה שלנו", אמר הקברניט סטיבן לאקי, האחראי על הבטיחות ב-ALPA, בדיון בתת-ועדת התחבורה של בית הנבחרים.

נציין כי מימשל בוש הביע את התנגדותו להחזקת נשק חם והעדיף עד עתה לנקוט אמצעים להגברת הביטחון במטוסים: שיפור הבדיקות לפני העליה למטוסים, חיזוק דלתות תא הטייס ונוכחות "מרשלי תעופה" לבושי אזרחית וחמושים במטוסים.
