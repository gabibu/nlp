

ששת המבוקשים, וביניהם רוצחיו של השר זאבי הי"ד, שהתבצרו עם ערפאת במוקטעה ברמאללה, הועברו אמש בידי נציגים בריטים ואמריקנים למתקן כליאה ביריחו. לאחר שהועברו המחבלים לידי הנציגים הזרים, הסירו כוחות צה"ל את המצור מעל לשכתו של ערפאת והשלימו את נסיגתם מהעיר רמאללה.

ברמאללה, כך דווח, ערכו תושבים רבים חגיגות לאחר נסיגת צה"ל מהעיר בלילה. כמו כן דווח כי לאחר שהוסר המצור התראיין ערפאת אצל עיתונאים שהגיעו לאזורנו מרחבי העולם.

גורמי ביטחון ישראליים העריכו כי לאחר "חגיגות השחרור" של ערפאת עלול להתפתח קרב ירושה בקרב אלו שסבורים כי הם יכולים להחליף את ערפאת.
הגורמים גם ציינו כי במוסדות הרש"פ שוררת דמורליזציה, בגלל העובדה שרבים מאנשי זרועות הביטחון נהרגו או נעצרו בידי ישראל.

מבצע "חומת מגן" חשף את התופעות השליליות ברחוב הערבי, כגון שידול נערים לביצוע פיגועי התאבדות, חיסול אכזרי של מי שנחשד בשיתוף פעולה עם ישראל ברחובות הערים, סכסוכים בין משפחות על רקע פלילי ושחיתות שפשתה ברש"פ, כמו זו שהייתה בעת חלוקת הסיוע ההומניטרי שהועבר אל הרש"פ ברכבת אווירית ממדינות ערב. "בשטחי הרשות לא היה רעב, אך נוצר מחסור במוצרי יסוד ובקמח", אמרו גורמים בצה"ל.

בהעדר נתונים מוסמכים וכלים למדידה מעריכים בצה"ל כי התוצר הלאומי לנפש ברש"פ צנח בחזרה לכ-600 דולר לשנה. לפני תחילת מלחמת אוסלו התוצר הלאומי לנפש היה כ-1200 דולר לשנה.

בג"צ ידון הבוקר בעתירה הדחופה שהגישה עמותת "צדק תרדוף", התובעת להעמיד את ערפאת לדין בישראל. לטענת העמותה ערפאת הוא פושע מלחמה, והשיקולים המשפטיים והענייניים מחייבים להעמידו לדין. "יש להתעלם מנימוקים מדיניים והסברתיים השוללים צעד שכזה", אומרים העותרים.

העמותה פנתה בעבר ליועץ המשפטי בדרישה שיורה להעמיד את ערפאת לדין, אולם נענתה בשלילה.

לאחר היציאה מרמאללה, נכנסו כוחות צה"ל לעיר טול כרם, והטילו בה עוצר. הכוחות עצרו ערבים אחדים החשודים במעורבות בפיגועים. בעיר לא נתקלו חיילינו בהתנגדות משמעותית.

צה"ל פעל הלילה גם באזור שכם ועצר שלושה פעילי תנזים וחמאס. בכפר ביתא עצר כוח מג"ב ערבי החשוד במעורבות בפיגועים, שבביתו נמצא נשק.
