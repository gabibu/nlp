

גורמים בשב"כ אומרים כי ראש התנזים, מרואן ברגותי, החל לשתף בימים האחרונים פעולה עם חוקריו ובין השאר מפליל בעדותו את ערפאת.

גורמי בטחון מסרו כי ראש הפתח' ביו"ש ברגותי הודה בחקירתו בשב"כ כי היה מעורב בהכוונת פיגועי טרור שבהם נרצחו ונפצעו עשרות ישראלים.

לדברי גורמי הביטחון, ברגותי גם קשר בחקירתו את ערפאת, למימון מחבלי תנזים שביצעו פיגועים נגד ישראלים. הוא סיפר שכמזכ"ל הפתח' היה עליו לדאוג לסיוע כספי למחבלי הארגון, לצורך רכישת אמצעי לחימה וביצוע הפעילות הצבאית. כל מחבל שביקש סיוע, היה חייב למלא בקשה מפורטת; ברגותי היה חותם עליה ומוסיף את המלצתו ומעביר את הבקשה לערפאת. ברגותי ציין כי כל סכום   ולו הקטן ביותר   דרש את אישורו של ערפאת עצמו. לאחר אישורו של ערפאת הכסף היה מועבר בהוראתו של מזכיר הועד המרכזי של הפתח, חכם בלעאווי.

במערכת הביטחון מציינים כי גם עצורים בכירים נוספים, שהיו פקודיו של ברגותי, הפלילו אותו במעורבות בפיגועים. המדובר, בין היתר, בנאסר עוויס, ראש הזרוע הצבאית של הפתח' בשומרון, שהודה באחריות לפיגועי תופת רבים בישראל; באחמד ברגותי, עוזרו האישי של מרוואן ברגותי, שהודה כי שילח באופן אישי מתאבדים לישראל; ובנאסר אבו חמיד, מבכירי גדודי חללי אל אקצה, שהיה מעורב בפיגועים רבים.

גורמי הביטחון אומרים כי בחקירתו של אבו חמיד הוא מסר גם שמחסני כוח 17 שימשו לאחסון מטעני חבלה ששימשו לפיגועים. פעילים נוספים שהיו כפופים לאבו חמיד סיפרו שאנשי כוח 17 עסקו בהכנת מטענים באופן קבוע וסיפקו אותם למחבלי הפתח' לצורך פיגועים.
