

"ועדת הבדיקה של האו"ם היא ניסיון ערבי 'להתלבש' על חיילי צה"ל ולהאשימם ב'הריגה ובשחיטה' של 3,000 ערבים במחנה הפליטים בג'נין. לאמיתו של דבר במחנה הפליטים נהרגו 3 ילדים 4 נשים ו-51 מחבלים. אנחנו יודעים את זהותם, את שמותיהם, ואלו מדים הם לבשו", כך אמר אתמול שר הביטחון במהלך סיור ברצועת עזה.

הוא ציין כי הוא אינו מכיר צבא הלוחם באופן הומני כמו צה"ל. "13 מבנינו נהרגו באותו מתחם של 70 על 70, וזאת מפני שהלכו מבית לבית, ומקיר לקיר", אמר שר הביטחון.

המקורות הערביים שינו מן הקצה אל הקצה את גרסתם באשר למספר ההרוגים הערביים במחנה הפליטים בג'נין. אותם מקורות אמרו לעיתון "וושינגטון טיימס" האמריקני כי מניין ההרוגים מסתכם בחמישים ושישה הרוגים בלבד, ולא ב 500 הרוגים ויותר, כפי שהפיצו בתחילה. כתבנו קובי פינקלר מוסר כי גם על פי ממצאי צה"ל נהרגו בג'נין כחמישים ערבים, אולם רק שבעה מתוכם היו אזרחים.

שניאור אלפסי, חייל מילואים שנלחם בג'נין, אמר לערוץ 7 כי "הטבח" היחידי שהיה הוא זה שביצעו המתאבדים במלון פארק בנתניה בליל הסדר, ושבעקבותיו הוא גויס בצו 8 כדי להילחם במסגרת מבצע "חומת מגן" בג'נין.

אלפסי סיפר כי בניגוד לסיפורים על "מעשיהם האיומים" של חיילי צה"ל במחנה ניסה צה"ל ללא הרף לקרוא לאוכלוסייה באמצעות מערכת כריזה, ולשדל את תושבי המחנה לצאת מבתיהם ולעזוב את המקום למשך ימים אחדים, עד שהמחנה יטוהר מהמחבלים.

החיילים, לדבריו, גם צוידו במשקפות וחויבו לסרוק בדקדקנות את שטח הלחימה כדי לאתר את מקורות הירי, והכל כדי שלא יירו לעבר אנשים בלתי מזוינים. אלפסי סיפר כי בניגוד ליחסו של צה"ל ונסיונותיו לשמור על חייה של האוכלוסיה, המחבלים נהגו אחרת לגמרי. לדבריו, באחד הימים צה"ל הכריז כי מי שיצא וידיו מורמות לא ייפגע. הגיעה לדבריו קבוצה כזו, של נשים וילדים, ומתוכה פתחו מחבלים באש לעבר החיילים.

אתמול דיווח כתבנו עוזי ברוך על מכתבם של 18 הורים שכולים שבניהם נהרגו בקרבות בג'נין. במכתבם, "מכתב מלב קרוע", הם הביעו את מחאתם ואת כאבם לנוכח ההאשמות שהוטחו בחיילי צה"ל בכל הקשור ללחימה בג'נין. הם אף הביעו זעזוע מההשוואה בין פעולת צה"ל לבין מה שאירע בשואה.

עוד הביעו המשפחות השכולות את מחאתן ואת כאבן נוכח ההתבטאויות שנשמעו לאחרונה שיש בהן תמיכה בתופעת הסרבנות ובנסיונות נואלים לערוך השוואה בין אירועי מבצע חומת מגן הצודק לבין נוראות השואה. "גילויים אלו מזעזעים ומקוממים אותנו ומכתימים את זכר בנינו", נכתב.

אחת מהחותמות על המכתב היא פנינה יסקוב, אלמנתו של רס"ר אבנר יסקוב, שאמרה לערוץ 7 כי היא רצתה להביע את כעסה וכאבה.

בשיחתה היא פנתה אל "זמרת המלחמות" יפה ירקוני שהשוותה בין מעשי חיילי צה"ל בג'נין למעשי הנאצים בשואה, ואמרה:
"בעלי המסכן לא היה נאצי", הוא לא סחב פלשתינים תמימים אל בורות המוות. הוא גם לא דחף פלשתינים תמימים אל תאי הגזים, הוא גם לא ניפץ ראשי תינוקות בקיר. בעלי הלך להגן עלינו, ואם לגברת ירקוני מזכיר מבצע חומת מגן את השואה, כדאי שתיזכר תחילה במלחמת השחרור. במלחמה זו עשה צה"ל דברים קשים יותר, ובכל זאת יפה ירקוני שרה אז ללוחמים", דברי פנינה יסקוב.
