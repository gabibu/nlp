

צה"ל החל להצטייד בפיתוח ישראלי בשם "בנגלייט", שתפקידו למנוע פגיעה בחיילים מאש "ידידותית". המתקן הקרוי גם "גשש ירי" מצוי כבר בשימושם של חיילי היחידות ללוחמה בטרור, שפעלו במבצע "חומת מגן".

המתקן, פרי המצאתו של המעצב התעשייתי פרי אמיתי, הוא בגודל של קופסת סיגריות, והוא רגיש לתנודות באוויר בעוצמה מסוימת. כך הוא מבחין בין קולות ירי הבאים מסוגים שונים של כלי נשק. "גשש הירי" מבחין בין קולות ירי של רובה סער קלצ'ניקוב לבין רובה סער אם 16.

המתקן מדליק באופן אוטומטי "נצנץ", הממוקם בצד האחורי של קסדות הלוחמים, וכך חבריהם ללחימה יכולים לזהות את עמיתיהם בעת פעילות מבצעית. עם זאת מתחקור לוחמים בעקבות אסונות קודמים התברר כי בלהט הקרב שכחו החיילים להפעיל את ה"נצנץ".

