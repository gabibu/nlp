

בראיון לרשת ABC אמר ראש הממשלה אריאל שרון כי בפגישתו הבאה עם הנשיא ג'ורג' בוש יציג לו תוכנית שלום חדשה והצעה להקמת איזור חיץ בין ישראל הריבונית לבין שטחי יהודה ושומרון. "אציג תוכנית רצינית, אולי הרצינית ביותר שהוצגה עד עתה, כיצד להגיע לשלום במזרח התיכון, כיצד להגיע לשלום בינינו לבין הפלשתינים", אמר רה"מ שרון בתוכנית "נייטליין" ששודרה ביום רביעי בלילה.

רה"מ שרון גילה כי בכוונתו להקים איזור חיץ מסביב לישראל הריבונית, כדי "למנוע את חדירת הטרוריסטים ללב המדינה", אך הודה כי תוכניתו עלולה להיות יקרה וציין כי יבקש סיוע כספי מארה"ב.

בהמשך הראיון התווה רה"מ שרון את הפרטים לתוכנית, הקוראת להצבת חיילים בחלק מיהודה ושומרון, יחד עם גדרות, חפירות והקמת שערים בטחוניים למעבר מכוניות. "נציב שם את כל הציוד הטכני הדרוש כדי לבדוק אם הם ישאו חומרי נפץ, נשק ודברים כאלה".

עם זאת ציין רה"מ שרון כי ימשיך להורות לצבא להיכנס ולצאת מערים הפלשתיניות כדי להילחם בטרור. "אם יימשכו פעולות הטרור הנוראות האלה, ישראל תצטרך לעשות משהו דומה למה שעשתה. אנחנו לא ניתן שיסחטו אותנו באמצעות טרור".

רה"מ שרון ייצא במוצאי שבת לארצות הברית והוא צפוי להיפגש גם עם בכירים נוספים בממשל ובקונגרס. גם שרת החינוך לימור לבנת תצטרף לביקורו של ראש הממשלה.

בתוך כך, בקונגרס בוושינגטון תועלה היום הצעת החלטה להכיר בכל שטחי יהודה ושומרון כחלק ממדינת ישראל.

מנהיג הרוב הרפובליקני בסנאט, ריצ'רד ארמי, הביע היום תמיכה בסיפוח יהודה שומרון ועזה לישראל ובביצוע של טרנספר לפלשתינים המצויים כעת בשטח.

ארמי אמר כי לישראל אסור למסור שטחים לפלשתינים וכי יתמוך בסיפוח השטחים ובביצוע טרנספר, מכיוון שהפלשתינים אינם ראויים לקבלת השטח.

בראיון לטלוויזיה מקומית בארצות הברית הסביר ארמי, כי לישראל באו יהודים מכל התפוצות להקים את מולדתם וגם הפלשתינים יוכלו לעשות דבר דומה. ארמי הוסיף כי ארצות הברית תסייע לפלשתינים לעבור לאחת ממדינות ערב שבה תוקם המולדת הפלשתינית.
כאמור, הערב ידון הקונגרס האמריקני בהצעת החוק לסיפוח יהודה ושומרון למדינת ישראל.
