

באנדרטת הנ"ד שליד קיבוץ ייט"ב בבקעת הירדן התקיימה אתמול האזכרה השנתית לחללי אסון המסוק בבקעת הירדן שהתרחש לפני 25 שנים, ובו נספו 54 חיילי צנחנים וצוות אוויר.

באזכרה השתתפו בני המשפחות השכולות, חברים לנשק מפלוגת מאי 1976 בגדוד 890, נציגי חילות הצנחנים והאוויר ותלמידי בית הספר ע"ש ה-נ"ד ביישוב מעלה אפרים.

כתב עתי"ם מוסר, כי חלק מהמשפחות השכולות קבלו על התעלמות התקשורת מהאסון, לעומת תשומת הלב הרבה הניתנת לאסון המסוקים שאירע בשאר יישוב, על גבול לבנון. צויינה גם העובדה כי זו לראשונה השתתף שר בממשלה באזכרה. השר צחי הנגבי, שהיה חייל בצנחנים בזמן האסון, שוחח עם המשפחות, אך לא נשא דברים באירוע.

באזכרה נמסר כי רועים ועוברי אורח מנסים מעת לעת לפגוע באנדרטה, הנמצאת בסמוך לשטח A מצפון ליריחו, אך המועצה האיזורית והקק"ל דואגות לשמור על שלמותה ולתקן את הנזקים.
