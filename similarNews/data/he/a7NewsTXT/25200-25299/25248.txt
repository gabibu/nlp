

צוות הבדיקה שנתמנה לאיתור חשבונות של קורבנות השואה בבנקים שפעלו בישראל בתקופה שקדמה להקמת המדינה יוצאים היום לבריטניה לשם חיפוש המסמכים המצויים בארכיון המדינה הבריטי ובידי בנק ברקליס דיסקונט באנגליה ולשם עיון בהם.

כתב עתי"ם מוסר, כי צוות הבדיקה החל לפני כחמישה חודשים את עבודתו ובמסגרת זאת, הועלתה סברה כי יתכן וקיימים מסמכים הקשורים לנושא הבדיקה, אשר הועברו ללונדון עם תום המנדט הבריטי בארץ ישראל. מסמכים אלה עשויים להשלים את הבדיקה המתבצעת בימים אלה, בכל הקשור לאיתור חשבונות קורבנות השואה והשבה לבעלים או ליורשים.

יו"ר ועדת החקירה הפרלמנטרית ח"כ קולט אביטל אמרה כי "חשוב להגיע לכל פיסת מידע על מנת שהאמת תצא לאור, וכדי שהצדק ייעשה ויראה".
