

לקראת יציאת ראש הממשלה שרון לוושינגטון מתכנס היום בבוקר המטבחון המורחב.
מקורות מדיניים מוסרים כי שרון יציג בפני בוש תכנית שלום חדשה ושונה מקודמותיה. נמסר כי שרון יסביר את תפיסתו באשר לכינוס ועידה אזורית במטרה ליישב את הסכסוך עם הערבים ולהגיע לשלום עם מדינות ערב.

שרון אמור להיפגש גם עם בכירים נוספים בממשל ובקונגרס. גם שרת החינוך לימור לבנת תצטרף למסעו של ראש הממשלה.

העיתונאי אורי דן, העתיד להתלוות גם הוא לפמליית ראש הממשלה בביקורו בארה"ב, אמר אתמול לערוץ 7 כי ביקורו זה של שרון הוא בעל חשיבות מכרעת.

בדבריו הגיב דן על הצלת ערפאת בידי ארה"ב. לדבריו, אף על פי שזוהי הפעם השנייה שאמריקה מצילה את ערפאת מידי ישראל, פעם אחת בבירות לפני 20 שנה, וגם עתה ברמאללה, חל שינוי מהותי.

בוש, בניגוד לרייגן בשנת 82 בלבנון, יודע היטב מיהו ערפאת, והוא רואה אותו "בצבעים טבעיים". ארה"ב יודעת היטב, בדיוק כפי ששרון יודע, וכפי שבגין בזמנו ידע כבר לפני 20 שנה, כי אי אפשר להגיע עם ערפאת להסכם שלום.

עוד אמר דן כי ערפאת, בנסיונו לטפול על ישראל את האשמה על שריפת כנסיית המולד, מזכיר את פעלו של היטלר, שעמד מאחורי שריפת הרייכסטאג בברלין בשנות ה 30, ויצר מצג שווא שבעזרתו ניסה להטיל את האשמה בעניין זה על יריביו.

דובר הבית הלבן ארי פליישר אמר אתמול כי הנשיא בוש אינו מוכן עדיין להיפגש עם ערפאת, משום שערפאת עדיין לא זכה באמונו, אך, לדבריו: "הנשיא ימשיך לפגוש את ראש הממשלה שרון ומנהיגים ערבים רבים", הוסיף פליישר.

בתשובה לשאלה על האפשרות לשובו של שר החוץ קולין פאוול למזרח התיכון, ענה הדובר: "לא נתקבלה כל החלטה בסוגיה זו".
