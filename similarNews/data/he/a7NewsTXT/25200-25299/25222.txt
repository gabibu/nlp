

הרמטכ"ל המיועד משה (בוגי) יעלון החליט למנות לתפקיד דובר צה"ל את רות ירון.
כיום משמש רון כיתרי בתפקיד, וכבר באוקטובר 01' הוא ביקש לשוב לתפקידו הקודם כמנכ"ל בית הספר הריאלי בחיפה.

רות ירון, המשמשת כיום כמדריכה הראשית במכללה לביטחון לאומי, שירתה בשגרירות ישראל בוושינגטון בתקופת מלחמת המפרץ. במסגרת תפקידיה האחרים במשרד החוץ היא שימשה כמנהלת מחלקת ירדן.

ירון, בוגרת האוניברסיטה העברית בירושלים בחוג למדעי המדינה, ובעלת תואר שני במדעי המדינה ובביטחון לאומי מאוניברסיטת חיפה. כיום היא משלימה לימודי תואר שלישי.

ועוד בנושאי תקשורת וביטחון. בוועדת חוק ומשפט בכנסת דנו אתמול בנחיצותה של הצעת חוק להגנה על צנעת הפרט בתקשורת.

יוזם ההצעה ח"כ יובל שטייניץ אמר כי הזכות לצנעת הפרט היא זכות בסיסית, והצעתו באה למנוע פרסום תמונות של נפגעים בפעולות טרור, תאונות דרכים או כל אירוע אחר, המאפשרות זיהוי אדם שנקלע למצב אינטימי קשה.

נשיא מועצת העיתונות הפרופסור מרדכי קרמניצר התנגד להצעת החוק. לדבריו, חוק הגנת הפרטיות וכללי האתיקה של העיתונות כבר מטפלים לנושאים אלה.

יו"ר ועדת החוקה אופיר פינס אמר כי יש לשמור על האיזון הראוי בין חופש העיתונות לבין צנעת הפרט. העובדה שצילומים "מוכרים" עיתונים אינה מעניקה זכות להביא בפני הציבור צילומים של נפגעים במצבים אינטימיים קשים. "יש להוסיף לכך את העובדה שמערכת ההסברה הפלשתינית אינה מתחשבת בצנעת הפרט, והיא מביאה בפני העולם תמונות קשות".

עם זאת ולאור התנגדות לחקיקה מצד רבית הגורמים הודיע ח"כ פינס כי לא השתכנע בנחיצות החוק ולפיכך לא יקדם בשלב זה את הצעתו.
