

אתמול יצא ערפאת מלשכתו ברמאללה, והמון ערבי הריע לו. לעיתונאים אמר ערפאת כי בקרוב הוא יבוא לג'נין, שאותה הוא מכנה "ג'נין-גרד". בצאת מלשכתו האשים ערפאת את ישראל בביצוע מעשי זוועה וכינה את חיילי צה"ל נאצים.

נשיא המדינה משה קצב אמר אתמול כי אם ערפאת יצא לחוץ-לארץ ויהיו כאן פיגועים, ישראל לא תאפשר את שובו. הנשיא אמר זאת בהסתמך על דברים שאמר לו אתמול ראש הממשלה.

ארגון החמאס הודיע אתמול כי בכוונתו לבצע פיגועים נוספים "בימים הקרובים ובשבועות הקרובים".
"ההתנגדות עדיין איתנה", אמר עבד אל עזיז רנטיסי בראיון לבי.בי.סי.

רנטיסי גינה את ההסכם שאיפשר את הסרת המצור מעל לשכת ערפאת. לטענתו "בכך ויתר ערפאת על בדל ריבונותו האחרון" .

צבי יחזקאלי, הכתב לענייני ערבים של ערוץ 10, אמר לערוץ 7 כי בשלב זה הפופולריות של ערפאת עלתה, וזאת מפני שבעיני עמו הוא עבר את "מסלול המכשולים" שכל ערבי מהרש"פ עובר, כגון את תלאות המעבר במחסומים, ואת הקשיים הכרוכים בהסגרים. יחד עם זאת, מציין יחזקאלי, התושבים הפלשתינים רואים בו סמל וסמל בלבד, ולא מנהיג שיש בידו לתת להם פתרונות לעתיד.

יחזקאלי ציין כי האופוזיציה הערבית רואה בהעברת ששת המבוקשים מעשה של הפקרה. לדבריו, במשך כל השעות שבהן שידרו רשתות הטלוויזיה של המדינות הערביות את הוצאת רוצחי השר זאבי הי"ד, העלתה רשת אל ג'זירה את אנשי החזית העממית לשידור, והם תקפו את הרש"פ בצורה חסרת תקדים.

יחזקאלי הוסיף כי יש לקחת בחשבון שאחד מרוצחיו של השר זאבי הי"ד הוא מנהיג החזית העממית אחמד סעדאת. החזית העממית הוא הארגון השני בחשיבותו אחרי הפתח', ואחמד סעדאת הוא האיש השני בחשיבותו באש"ף. את כליאתם ביריחו תירצה הרש"פ, אומר יחזקאלי, כמצב של אין ברירה וכבחירה ברע במיעוטו. הנה בסופו של דבר האנשים נותרו כלואים במקום שבו יש ריבונות פלשתינית.

