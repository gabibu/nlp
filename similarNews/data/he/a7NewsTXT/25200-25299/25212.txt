

אמש עצר כוח צה"ל מכונית ובה 5 מחבלים שהיו בדרכם לבצע פיגוע. המחבלים נלכדו צפונית לצומת גוש קטיף. בתא המטען של מכונית נמצאו פצצות מרגמה, שתי חגורות נפץ, שמשקל כל אחת מהן כ-30 ק"ג, ומטען נוסף שהכיל גם הוא חומר נפץ.

כוח מג"ב נטרל את המטענים והמחבלים הועברו לחקירת השב"כ.

בביקור שערכו שר הביטחון וצמרת משרדו בצפון חבל עזה אתמול שיבח השר את פעילות צה"ל באזור. "הרושם המוטעה כאילו שורר שקט ברצועה הוא פרי עמלם של מפקדי וחיילי צה"ל", אמר בן אליעזר.

השר צפה מתצפית ליד היישוב אלי סיני לעבר המקום שבו מנסים מחבלים מידי ערב לחדור ולפגוע ביישובים. לדבריו, על השקט יש להודות לחיילי צה"ל ומפקדיו. הוא ציין כי רק בחודש האחרון סוכלו בצפון חבל עזה 14 נסיונות חדירה ליישובים.

גורמים בכירים בפיקוד דרום העריכו כי ערביי רצועת עזה יגבירו את נסיונותיהם לפגוע במתיישבים ובחיילי צה"ל וכן את נסיונותיהם לפתח אמצעי לחימה ויכולות אנטי טנקיות.

בפיקוד דרום חוששים כי הערבים ברצועת עזה ישתמשו בתקופה הקרובה כב"פסק הזמן" להתארגנות לקראת מה שמכנים "הסיבוב הבא" במעגל האלימות ברצועת עזה. המקורות הדגישו כי חלה באחרונה עלייה משמעותית בנסיונות ההברחה של אמצעי לחימה מגבול מצרים, וזאת אף על פי שצה"ל חשף באחרונה 9 מנהרות מתחת לגבול ישראל מצרים בדרום רצועת עזה, ששימשו להברחת נשק.

"תשתית הטרור בעזה לא נפגעה, והיא חזקה יותר מהתשתית ביהודה ושומרון", אמרו גורמים צבאיים, והוסיפו כי תשתית אמצעי הלחימה, אמצעי הייצור של מטעני חבלה והתשתית "האנושית" ברצועה משוכללת יותר מזו שביו"ש.

תת אלוף ישראל זיו, מפקד אוגדת עזה, אמר אתמול בסיור ברצועה כי צה"ל יעשה הכל כדי להשאיר את אזור התעשייה ארז פתוח, וזאת למרות אירועי החבלה האחרונים. לדברי תא"ל זיו, מחבלי החמאס והג'יהאד האיסלאמי מבקשים להמשיך ולפגוע באזור התעשייה ובתפקודו ומאיימים יום יום על פועלים לא להגיע לעבודה במקום, וזאת כדי לשבש את שיתוף הפעולה בין ישראל לערבים.

לאחר הפיגוע הקשה באלי סיני לפני חודשים אחדים, שבמהלכו נרצחו שני ישראלים, הוחלט בצה"ל לבנות גדר אלקטרונית, שתתריע מפני כניסת מחבלים למה שנקרא בצה"ל "תוחמת צפונית", מושג המתאר את יישובי צפון רצועת עזה. לדברי תא"ל זיו, אורכה של הגדר יהיה 11 ק"מ, ובנייתה תסתיים בתוך 6 עד 8 חודשים.

לדברי זיו, פעילות המחבלים ברצועה אינטנסיבית מאוד, והם מנסים לחפש כל דרך, אמצעי או שיטה לבצע ברצועת עזה פיגוע בעל תהודה חזקה.
