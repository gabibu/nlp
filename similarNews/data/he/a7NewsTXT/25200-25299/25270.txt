

בכינוס חירום שנערך הערב בנהריה החליטו ראשי יישובי קו העימות כי אם עד תחילת השבוע הבא לא תחזור בה הממשלה מכוונתה לקצץ בהטבות במס הכנסה הניתנות לתושבי קו העימות בצפון, יפעילו ראשי הישובים את צופרי האזעקה בכל ישובי קו העימות בצפון, והתושבים יירדו למקלטים.

בכינוס השתתפו ראשי פורום ישובי קו העימות, חברי מרכזי המפלגות וכן חברי הכנסת מיכאל איתן, עמיר פרץ, דוד אזולאי, ישראל כץ, סגן השר יצחק ועקנין. החברים במרכזי המפלגות גם איימו, כי יקשו על חברי כנסת שיתמכו בקיצוץ להיבחר מחדש לכנסת.

"התושבים יירדו ביום שני למקלטים, אך הפעם לא בשל איום החיזבאללה אלא בשל איום הממשלה", אמר יו"ר פורום ישובי קו העימות בצפון וראש עיריית מעלות תרשיחא, שלמה בוחבוט.
