

מזכ"ל האו"ם קופי ענאן הודיע אתמול על פיזור ועדת הבדיקה שמינה לפני שבוע, וזאת לאור סירובה של ישראל לקבלה. לאחר שארה"ב הודיעה כי תטיל וטו על הצעתה של סוריה לנקוט אמצעים נגד ישראל הוצע כי מועצת הביטחון תביע צער על החלטתה של ישראל שלא לשתף פעולה עם הצוות. עוד ייאמר בהחלטה כי מועצת הביטחון תקרא לענאן לספק למועצה מידע מדויק על האירועים בג'נין, כאשר יימצא כזה.

במכתב שמסר המזכ"ל ענאן שלשום לנציגי 15 החברות במועצת הביטחון, הוא כתב כי מאחר שלא התאפשרה בדיקה, ימשיך "צל גדול" לרחף מעל האירועים בג'נין.

סרט, שצולם בידי מזל"ט (מטוס זעיר ללא טייס), ושהוצג בפני עיתונאים במהלך תדרוך לכתבים שנערך אתמול במשרד החוץ, מפזר מעט מה"צל הגדול", כלשונו של ענאן. בסרט חושף צה"ל צילומים של הלוויה "מפוברקת" שעשו ערביי הרש"פ במחנה הפליטים בג'נין. הצילומים נעשו ב-28 באפריל בשעה 7 בבוקר מהאוויר. בסרט הצילום נראית בבירור קבוצה קטנה של אנשים הנושאת אלונקה ועליה "מת", שדקות אחדות קודם לכן נראה הולך. ה"מת" נעטף בבד ירוק, כמנהג המוסלמים.

הקבוצה החלה ללכת לכיוון בית הקברות ולפתע נפל ה"מת" מהאלונקה. "מסע ההלוויה" נמשך, ולקבוצה הצטרפו עוד כמה אנשים, וכן נראה מישהו המצלם אותה במצלמת וידאו. לפתע נפל ה"מת" שוב מהאלונקה, וכנראה שחלק מ"מלוויו" לא ידעו כי מדובר במתחזה. בצילום הם נראים בורחים בבהלה מ"המת" שקם לתחייה.

אל"מ מירי אייזן מאגף המודיעין של צה"ל ציינה כי ההלוויה נערכה כדי להגדיל את הרושם על מספר
הנפגעים כביכול, שהיו לערבים במקום, לקראת בואה של ועדת הבדיקה של האו"ם.

לדבריה הצילומים הללו נקלטו במקרה בידי צה"ל וכי ידוע לצה"ל על מקרים דומים נוספים, אולם אין לפי-שעה צילומים שלהם.

עוד מסרה אל"מ מירי אייזן כי בפעולת צה"ל במחנה הפליטים בג'נין נהרסו 130 מבנים מתוך 1,545 מבנים במחנה הפליטים ו-4,000 בעיר ג'נין כולה. למבנים נוספים נגרם נזק.

