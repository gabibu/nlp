

שופטת בית המשפט המחוזי בתל אביב ורדה אלשיך נענתה היום לבקשת היועץ המשפטי לממשלה והורתה על מינוי כונס הנכסים הרשמי, שלמה שחר, למפרק זמני של הבנק למסחר .

זאת לאור בקשת פירוק שהוגשה על ידי עורכת דין גלי מיארה מפרקליטות מחוז תל אביב (אזרחי), על דעת בנק ישראל וכונס הנכסים הרשמי.

ב-26 באפריל הורה המפקח על הבנקים כי החל מאותו יום ולמשך 10 ימים לא יקיים הבנק את התחייבויותיו שמועד קיומם חל באותה תקופה או קודם לכן. תקופת השעייה זו מסתיימת ביום ראשון ה-5 במאי ובמהלכה שערי הבנק סגורים ולא ניתן לתת צו לפירוק הבנק אלא על פי בקשת היועץ המשפטי לממשלה או בהסכמתו.
