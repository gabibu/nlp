

בקונגרס בוושינגטון הועלתה ביום חמישי בלילה הצעת החלטה להכיר בכל שטחי יהודה ושומרון כחלק ממדינת ישראל. מנהיג הרוב הרפובליקני בסנאט ריצ'רד ארמי הביע תמיכה בסיפוח יהודה שומרון ועזה לישראל, ובביצוע של טרנספר לערבים המצויים כעת בשטח. ארמי אמר כי לישראל אסור למסור את השטח לערביי הרש"פ, וכי הוא יתמוך בסיפוחו לישראל ובביצוע טרנספר, וזאת מכיוון שהערבים, לדבריו, אינם ראויים לקבל את השטח.

בבית הלבן נלחצו מאוד מכוונת בית הנבחרים להעביר הצעת חוק פרו-ישראלי מובהק, והנשיא בוש הפעיל לחץ כבד על הנציגים למתן את הצעות.

בסופו של דבר קיבל הסנאט ברוב מוחץ (94 בעד ו-2 נגד) החלטה המביעה תמיכה בישראל, "הנמצאת", לדברי הסנאטורים, "בחזית המלחמה בטרור". תום דאשל, מנהיג הרוב בסנאט, דמוקרט מדרום דקוטה, אמר כי חשוב שהסנאט יקבל החלטה ברורה המביעה תמיכה בישראל. נשיא ארה"ב ג'ורג' בוש ביקש מהקונגרס, כאמור, שלא להעמיד להצבעה את ההחלטה, בנימוק כי המצב במזרח התיכון רגיש מדי, וכי החלטות שכאלה, גם אם הן אולי בלתי מחייבות, עלולות לפגוע ב"יוזמות השלום" של ארה"ב. בתגובה אמרו צירי הקונגרס כי הם ערים לדאגתו של הנשיא, אך הם מעוניינים להביע תמיכה בישראל, במיוחד לאור מלחמתה של ארה"ב בטרור, ולאחר פיגועי הטרור של 11 בספטמבר.

ביום רביעי נמנע דובר הבית הלבן ארי פליישר מלקרוא לבית הנבחרים ולצירי הקונגרס והסנאט להשעות את ההצבעות, באומרו כי "הנשיא בוש מבין כי לקונגרס יש הזכות להביע את דעותיו שלו".
בראיון לטלוויזיה מקומית בארצות הברית הסביר מנהיג הרוב הרפובליקני ארמי כי לישראל באו יהודים מכל התפוצות להקים את מולדתם, וכי גם הפלשתינים יוכלו לעשות דבר דומה, אך במקום אחר. ארמי הוסיף כי ארצות הברית תסייע לערביי הרש"פ לעבור לאחת ממדינות ערב שבה תוקם המולדת הפלשתינית.

בתגובה על ידיעה זו אמר יו"ר "מולדת" ח"כ בני אלון: "מדהים לראות שהקונגרס והסנאט מבינים שצריך לספח את יהודה ושומרון לישראל וכן שצריך לטרנספר ערבים חזרה לארצותיהם, בו בזמן שראש הממשלה ושר החוץ מנהלים מדיניות כניעה לטרוריסט ערפאת הבלתי מבודד, והרלבנטי מאוד".
ח"כ אלון אמר כי במטרה להביא שלום לאזור הוא מקיים לאחרונה פגישות רבות עם חברי סנאט וקונגרס בעניין תוכנית הטרנספר.

יורם אטינגר, לשעבר ציר בשגרירות בוושיגנטון ומומחה לענייני ממשל האמריקאי, הסביר את משמעות הצעות החוק בקונגרס באומרו: "94 מתוך 100 סנאטורים אמרו לממשל 'אין לכם מנדט להפעיל לחצים על ישראל'. אפשר גם לומר ש-352 מתוך 435 חברי בית הנבחרים אמרו למחלקת המדינה 'המדיניות שלך לא מקובלת עלינו'. הממשל כנראה ימשיך לאיים או לנסות ללחוץ. אך בלי הקונגרס בארה"ב אי אפשר לממש את האיומים האלו".
