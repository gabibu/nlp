

מרדכי ברנס ממבשרת-ציון, העובד כמדריך טיולי ג'יפים במדבר יהודה, עתר ביום ד' לבג"צ נגד צה"ל.

לדבריו, אלוף פיקוד מרכז הורה לציבור שלא לטייל באזור מדבר יהודה, יהודה ושומרון ואזור בקעת הירדן, ובכך פגע פגיעה אנושה בפרנסתו. לדבריו, זוהי פגיעה בחופש העיסוק שלו, ויש לפצותו ממש כפי שזה נעשה בצפון הארץ כאשר נפגעת שם התיירות בשל מצב ביטחוני.

בעתירה כתב ברנס כי רכש רכבי שטח, השקיע בפרסום ויצר לעצמו קהל מטיילים קבוע. הודעות צה"ל מנעו ממנו להוציא לפועל את הטיולים בשטח. עוד כתב ברנס כי אלמלא הודעות צה"ל ולמרות המצב העותר היה יכול להמשיך בעיסוקו ולפרנס את משפחתו גם במספר מצומצם של משתתפים בטיולים.

לחלופין, מבקש העותר מבג"צ שיקבע כי מצוק ההעתקים הנמצא בין צומת אלמוג לבין עין גדי - הוא שמורת טבע שבתוכה אפשר לטייל, בשל ריחוקו משטחי הרש"פ: "האזור בטוח יחסית שכן הוא מבודד על ידי מדבר יהודה, אזור שבו אוכלוסיית בדואים דלילה, והוא יוצר חיץ גיאוגרפי ודמוגרפי בין שטחי ישראל לבין האזורים המאוכלסים בפלשתינים".
