

בג"צ דחה אמש את עתירתם של הח"כים הערביים מוחמד בראקה ואחמד טיבי ושל מושל בית לחם, שדרשו להכניס מזון למתבצרים במתחם הכנסייה בבית לחם. שופטי בג"צ קבעו כי בשל האישור שצה"ל נותן לאזרחים לצאת מהמתחם כדי לקבל אוכל וגם מאפשר להם לחזור בחזרה, הוא אינו עובר על חוקי המשפט הבינלאומי.

אמש ניסתה קבוצה של אזרחים זרים מארה"ב ומאירופה לפרוץ למתחם הכנסייה. חיילים המוצבים באזור הצליחו למנוע את כניסתם של כעשרה מהם, אך עשרה אחרים פלשו למתחם הכנסייה.
חסן עבד רבו, מראשי הפתח באזור בית לחם, אמר לאתר ynet כי הפריצה לכנסייה הייתה "מבצע מתוכנן היטב", ולדבריו, הוא נועד להכניס מזון וממתקים. הוא ציין כי משיחות עם המבוקשים המתבצרים עולה כי הפעולה העלתה מאוד את המוראל שלהם.

אש פרצה אתמול באחד ממגדלי הכנסייה בשעה שבין המחבלים החמושים לבין חיילי צה"ל התנהלו חילופי אש. ערפאת האשים אתמול את ישראל כי היא שהציתה את האש בכנסייה.

קצין בכיר בצוות המו"מ אמר אמש כי "הסיבה העיקרית שמונעת את יציאת הכמרים ועובדי הכנסייה מהמתחם היא רצונם של כל אחד מהפלגים הדתיים במקום לשמור על נוכחות, כדי לא לאבד את החזקה על הכנסייה".

בצה"ל אף העריכו כי ערבים נוספים, שאינם נמנים עם המבוקשים והממשיכים לשהות במתחם, עושים זאת מפני שהמחבלים איימו עליהם כי מי שייצא ייחשב כמשתף פעולה.

בקשר למצב בכנסיית המולד אמרה אתמול אל"מ מירי אייזן מאגף המודיעין של צה"ל כי בכנסייה נותרו עשרות אחדות של מבוקשים, שמקצתם "עם דם על הידיים".

