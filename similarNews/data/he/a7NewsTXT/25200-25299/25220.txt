

ראש ארגון צדקה מוסלמי נעצר ביום ג' בשיקאגו, בחשד למסירת עדות שקר ובקשרים עם ארגון אל-קאעידה של עוסאמה בן לאדן קשרים שנרקמו זה יותר מעשר שנים, כך מסר מקור משפטי אמריקני.

הבולשת הפדרלית האף.בי.איי. עצרה את אנעם ארנאות, בן 39, בביתו בפרברי שיקאגו. מלשכת התובע הפדרלי של שיקאגו נמסר כי הוא מואשם במסירת מידע כוזב לשלטונות המשפט הפדראליים על קשריו עם ארגוני טרור בינלאומיים. האיש, אזרח אמריקני יליד סוריה, הובא מאוחר יותר בפני שופט פדרלי. הוא צפוי לעשר שנות מאסר ולקנס של 500,000 דולר.

הקרן שבראשה עמד הייתה אחת מארגוני צדקה שפעילותן הופסקה אשתקד בעקבות החלטת השלטונות האמריקניים, בחשד כי שימשו למימון משטרי טרור איסלמים.

בינואר ניסה ארנאות לפתוח בהליכים משפטיים נגד שר המשפטים ג'ון אשקרופט, כדי להביא לביטול הצעד הזה נגד הקרנות. בהודעת לשכת התובע נאמר עוד כי ארנאות מסר עדות שקר כשאמר שידיו נקיות, בעוד הקרן שבראשותו סיפקה זה שנים תמיכה לוגיסטית ופיננסית לארגון אל-קאעידה.

במסמך, המשתרע על פני 35 עמודים, ציין התובע כי הקרן קיימה מגעים עם ממדוח סלים, מעוזריו הקרובים של בין לאדן. במסמך מוזכרים גם מגעים בין הקרן לבין אנשים שניסו להשיג נשק כימי וגרעיני מטעם אל-קאעידה.

"על פי עדות של אדם המקורב לאל-קאעידה והמשתף פעולה עם שלטונות המשפט, הקרן סיפקה לארגון שאל-קאעידה תמיכה לוגיסטית, כולל פעולות פיננסיות למימון פעולותיו", נאמר בהודעת האף.בי.איי.
