

צוות הבדיקה שמונה כדי לאתר חשבונות של קורבנות השואה בבנקים שפעלו בישראל בתקופה שקדמה להקמת המדינה יצא אתמול לבריטניה. הצוות מתעתד לחפש מסמכים המצויים בארכיון המדינה הבריטי ובידי בנק ברקליס דיסקונט באנגליה, ולעיין בהם.

צוות הבדיקה החל את עבודתו לפני כחמישה חודשים, והעלה את הסברה כי ייתכן שעם תום המנדט הבריטי בארץ ישראל הועברו ללונדון מסמכים הקשורים לנושא הבדיקה. מסמכים אלה עשויים להשלים את הבדיקה המתבצעת בימים אלה בכל הקשור לאיתור חשבונותיהם של קורבנות השואה והשבתם לבעלים או ליורשים.

יו"ר ועדת החקירה הפרלמנטרית ח"כ קולט אביטל אמרה כי " כדי שהאמת תצא לאור, וכדי שהצדק ייראה וגם ייעשה חשוב להגיע לכל פיסת מידע".

