

בערוץ 7 דווח אתמול כי בנורבגיה נמנע מאוניית מכולה של חברת אגרסקו, המשווקת מוצרים חקלאיים, לפרוק את הסחורה שעל סיפונה.

בנצי שני, לשעבר כתב אתר האינטרנט של ערוץ 7 והיום שליח באוסלו, אמר כי התקשורת, ולא הממשלה בנורווגיה, מובילה מסע חרם כלכלי נגד ישראל. אל התקשורת חברו, לדבריו, ארגוניים פרטיים כמו איגוד עובדי ההובלה שהודיעו כי לא יאפשרו הובלה פריקה והעמסה של סחורות מישראל.

התקשורת בנורבגיה, לדבריו, היא אנטי ישראלית וכל מי שתלוי בתקשורת, בפרסום ובחשיפה, בעיקר הפוליטיקאים מהשמאל, משתפים פעולה עם מסע החרם. שני הסביר כי החרמת איגוד עובדי ההובלה כוללת את כל השלבים: החל מפריקת הסחורה מהאונייה ועד להצבת המוצר על המדף.

לדבריו, רשתות השיווק, ובעיקר אלו המשווקות ירקות, הודיעו אף הן כי הן מחרימות את ישראל, והן סימנו על גבי ירקות כי הם תוצרת ישראל. שני סיפר כי היה לרשתות השיווק מלאי של תפוחי אדמה שלא רצו להשליך, ולכן הם סימנו אותם, מתוך כוונה להותיר את ההחלטה בידי הקונה. אך במקרים רבים אמר שני הקונים החליטו לרכוש את הסחורה דווקא משום שסומנה כי הגיעה מישראל.

חבר ועדת החוץ והביטחון של הכנסת מיכאל איתן פנה ליו"ר הוועדה ח"כ דוד מגן בדרישה לדון בתהליך בידודה של ישראל בזירה הבינלאומית, ובמיוחד באירופה.

ח"כ איתן השתתף בשבוע שעבר בדיוני מועצת אירופה בשטרסבורג, שבהן התקבלו החלטות קשות נגד ישראל, והוא אמר כי למגמה זו יש השלכות קשות על חופש הפעולה המדיני של ישראל וכן על יחסי הכלכלה והמסחר שלה עם ארצות חוץ.

ח"כ איתן הציע שוועדת החוץ והביטחון תגבש תוכנית פעולה להתמודד עם התופעה.
