

שר המשפטים מאיר שטרית אמר אתמול כי מדינת ישראל לא תכיר בשפיטתם בידי הרש"פ של מזכ"ל החזית העממית אחמד סעדאת, והאחראי למימון אוניית הנשק קארין A פואד שובאקי.

לדברי השר שטרית, הרש"פ מתנהגת כארגון טרור: "אין שם דין ואין שם צדק, וגזרי הדין מתבצעים שם מיד כשהנאשמים יוצאים מהאולם: הם נורים בראשיהם, נגררים כפותים ברחובות ונתלים על עמודי חשמל", אמר שר המשפטים.
שטרית הוסיף כי ישראל העבירה לערפאת רשימה של למעלה מ-100 מבוקשים שערפאת היה יכול למנוע את מותם לו הסגירם לישראל. בישראל, אמר שטרית, הם היו נשפטים ונכלאים ולא מוצאים להורג בצורת סיכול ממוקד או חיסול.
ישראל, לדברי השר שטרית, נאלצה להביא את הדין לשטחי הרש"פ, משום שהמבוקשים לא הוסגרו.
השר שטרית הוסיף כי עתה נבדקת סוגיית העמדתו לדין של ברגותי. בין השאר נבחנת המסגרת שבה יישפט, והיא מותנית במיקומם של רוב פשעיו: אם הם בוצעו בתחומי מדינת ישראל הוא יעמוד, לדבריו, לדין פלילי בבית משפט אזרחי.
על עניין ועדת הבדיקה של האו"ם אמר השר שטרית: "האו"ם הוא גוף חשוד בעינינו מלכתחילה, וזאת בשל שיתוף הפעולה של אנשיו עם אנשי החיזבאללה, כאשר חיילינו נחטפו בלבנון".
לדבריו, "עם כל הכבוד למועצת הביטחון, אין אנו נתינים של האו"ם ולא פקידים של האו"ם, וכפי שאמר מנחם בגין, מדינת ישראל איננה מדינה של ואסאלים ולא רפובליקת בננות, ובידיה כל הזכות החוקית האינהרנטית (שמטבעה הפנימי) להגן על עצמה" .

