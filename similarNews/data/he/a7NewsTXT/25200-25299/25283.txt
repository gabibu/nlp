

ביום ד' פרסם אתר האינטרנט של ערוץ 7 את תגובותיהם של אנשי ימין על נסיונותיו של רה"מ שרון למנוע החלטה במרכז הליכוד נגד הקמת מדינה פלשתינית. לכתבתנו רותי אברהם נמסר כי גורמים בקרב התנועות החוץ פרלמנטריות הביעו את זעמם על דיווח שפורסם באתר האינטרנט ערוץ 7, ולפיו "אנשי החצר", כלשונם, של שרון: השר ריבלין והשרה לבני מנסים לשכנע את מרכז הליכוד שלא לקבל החלטה הדוחה הקמת מדינה פלשתינית, וזאת בטענה   תואנה כי "העניין אינו רלוונטי".

הגורמים מסרו לכתבתנו כי אם המרכז לא יצטרף להחלטת הלשכה נגד הקמת מדינה פלשתינית יקרא המחנה הלאומי לעריכת בחירות.

ביום חמישי מסר אביעד ויסולי, יו"ר קבוצת "זהות יהודית", המונה מאות חברי ליכוד מכל הארץ, כי השר רובי ריבלין הודיע על תמיכתו בהצעת ההחלטה במרכז הליכוד שיתכנס ב 12 במאי, ולפיה לא תיכון מדינה פלשתינית ממערב לירדן.

ויסולי דיווח כי קבוצת "זהות יהודית" פנתה לחברי הכנסת ולשרים מטעם הליכוד ודרשה כי יודיעו להם אם הם תומכים בהצעת ההחלטה. בתגובה השיב ריבלין: "כאיש ארץ ישראל השלמה אין לי צורך לענות על שאלתך. הצבעתי במרכז הליכוד אינה מוטלת בספק".

בתגובה לדברי ריבלין אמר ויסולי לערוץ 7: "אנו סבורים כי החלטה חד-משמעית של גוף גדול וחשוב כמרכז הליכוד תחזק מאד את עמדתה של ממשלת ישראל מול הלחצים הבינלאומיים הכבדים המופעלים עלינו בימים קשים אלה. התייצבות מאוחדת של מרכז הליכוד נגד כינון מדינה פלשתינית בשטחי ארץ ישראל תסייע לראש הממשלה ולשריה להדוף את המתקפות הדיפלומטיות של האו"ם, ושל מדינות ערב ושותפותיהן, המבקשות להביא לכינונה של מדינה כזו, ולנסיגת ישראל ל"גבולות אושוויץ", כלשונו.

החלטה ברורה, השוללת מדינה ריבונית נוספת בשטחי ארץ ישראל, תעקר את הלחצים על ישראל בנושא זה, הן מצד מדינות ידידותיות כארה"ב והן מצד מדינות העוינות אותנו, מי יותר ומי פחות. החלטה זו גם תעודד את הקהילות היהודיות ברחבי העולם בעמידתן מול ההתקפות האנטישמיות על מוסדותיהן, ותחזק אותן. מרכז הליכוד יסמן קו אדום ברור, שיבהיר לכל העולם כי רוב הציבור במדינת ישראל מתנגד לכינונה של מדינה פלשתינית ממערב לירדן, מדינה אשר תהיה חממה לטרור ותסכן את בטחונה ואולי אף את עצם קיומה של מדינת ישראל ".
