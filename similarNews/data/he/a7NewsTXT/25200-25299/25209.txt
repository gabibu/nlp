

שופט חוקר בעיר ביין שבמערב שוויץ, פתח אתמול בחקירה בעקבות חשד כי מנהיג מפלגת הימין הקיצוני של שוויץ, יורג שראר, הביע תמיכה בדברי ז'אן מארי לה פן מנהיג הימין הקיצוני בצרפת שאמר כי"תאי הגזים לא היו אלא פרט בהיסטוריה של מלחמת העולם השניה".

השופט החוקר, אנדרי-רובר ניקו, אמר לסוכנות הידיעות השוויצרית כי בכוונתו לערוך בדיקה ראשונית ולקבוע אם אכן נאמרו הדברים. "לאחר שייקבע מה אמר שראר, יועבר התיק לפרקליטות אשר תחליט האם לפתוח בהליכים משפטים נגדו".

שראר שנשאל ביום שני שעבר, בראיון לרדיו השוויצי, האם הוא מחזיק בדעתו של ז'אן מארי לה פן, השיב: שאכן זהו "פרט בהיסטוריה. זה ברור, אך היו גם מעשי רצח אחרים נגד עמים נוספים".

יצויין, כי ז'אן מארי לה פן הורשע בזמנו על ידי בית משפט צרפתי, ונקנס ב-100 אלף פרנקים צרפתים (כ-15 אלף דולר).

אתמול הופנתה השאלה שוב לשראר והוא אמר לעתון "ג'ורנל דו ז'ורא", כי "מדובר בפרק קשה בהיסטוריה של היהודים, אך בהקשר הכללי של מלחמת העולם השניה, מדובר בפרט".

שראר טען בתגובה לשאלת העיתונות השוויצית בשפה הגרמנית כי "לא הבין את שאלת העיתונאית הצרפתיה, בשל קו הטלפון המשובש".
