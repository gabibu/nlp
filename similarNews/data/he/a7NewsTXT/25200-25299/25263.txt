

מזכ"ל האו"ם, קופי ענאן, הודיע הבוקר על פיזור וועדת הבדיקה שמינה לפני שבוע, וזאת לאור סירובה של ישראל לקבלה. לאחר שארה"ב הודיעה כי תטיל וטו על הצעתה של סוריה לנקוט אמצעים כנגד ישראל הוצע כי מועצת הביטחון תביע צער על החלטתה של ישראל שלא לשתף פעולה עם הצוות. עוד ייאמר בהחלטה כי מועצת הבטחון תקרא לענאן לספק למועצה מידע מדוייק על האירועים בג'נין, כאשר יימצא כזה.

במכתב שמסר המזכ"ל ענאן אתמול לנציגי 15 החברות במועצת הביטחון, הוא כתב כי מאחר שלא התאפשרה בדיקה, ימשיך "צל גדול" לרחף מעל האירועים בג'נין.

סרט שצולם על ידי מטוס זעיר ללא טייס והוצג בפני עיתונאים במהלך תדרוך לכתבים שנערך היום במשרד החוץ, מפזר מעט מה"צל הגדול", כלשונו של ענאן. בסרט חושף צה"ל צילומים של הלוויה "מפוברקת" שנעשתה על-ידי ערביי הרש"פ במחנה הפליטים בג'נין.

הצילומים נעשו ב-28 באפריל בשעה 7 בבוקר מהאוויר. בסרט הצילום נראית בבירור קבוצה קטנה של אנשים הנושאת אלונקה ועליה "מת" שדקות ספורות קודם לכן נראה הולך. ה"מת" נעטף בבד ירוק כמנהג המוסלמים. הקבוצה החלה ללכת לכיוון בית הקברות ולפתע "המת" נפל מהאלונקה. "מסע ההלוויה" המשיך ולקבוצה הצטרפו עוד כמה אנשים וכן נראה מישהו המצלם אותה במצלמת וידאו. לפתע, נפל "המת" שוב מהאלונקה וכנראה שחלק מ"מלוויו" לא ידע כי מדובר במתחזה. בצילום הם נראים בורחים מתוך בהלה.

אל"מ מירי אייזן מאגף המודיעין של צה"ל ציינה כי ההלוויה נערכה כדי להגדיל את מספר הנפגעים כביכול, שהיו לערבים במקום לקראת בואה של ועדת הבדיקה של האו"ם.

לדבריה הצילומים הללו נקלטו במקרה על-ידי צה"ל וכי ידוע לצה"ל על מקרים דומים נוספים, אולם אין לפי-שעה צילומים שלהם.

עוד מסר אל"מ מירי אייזן, כי בפעולת צה"ל במחנה הפליטים בג'נין נהרסו 130 מבנים מתוך 1,545 מבנים במחנה הפליטים ו-4,000 בעיר ג'נין כולה. למבנים נוספים נגרם נזק.
