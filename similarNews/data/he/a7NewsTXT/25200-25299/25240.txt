

שר המשפטים מאיר שטרית אמר כי מדינת ישראל לא תכיר בשפיטתם של מזכ"ל החזית העממית אחמד סעדאת והאחראי למימון אונית הנשק "קארין אי" פואד שובאקי, על ידי הרשות הפלשתינית.

השר שטרית הוסיף כי הרשות מתנהגת כאירגון טרור "אין שם דין ואין שם צדק וגזרי הדין ניתנים שם מיד כשהנאשמים יוצאים מהאולם - הם נורים בראשם, ניגררים כפותים ברחובות ונתלים על עמודי חשמל".

השר שטרית התייחס לסוגיית העמדתו לדין של מפקד מחבלי התנזים מרואן בארגותי ואמר כי בימים אלה נבדקת הסוגייה, האם להעמידו לדין במסגרת אזרחית או במסגרת צבאית. השר אמר כי הדבר תלוי, היכן ביצע את רוב פשעיו: אם בוצעו בתחומי ישראל - הוא יעמוד לדין פלילי במסגרת אזרחית ואם פשעיו בוצעו מחוץ לישראל, הוא יועמד לדין במסגרת צבאית.
