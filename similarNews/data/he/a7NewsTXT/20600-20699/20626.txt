

אברהם פיש בן 44, ואהרון גורוב בן 46 הובאו אתמול למנוחות בבית העלמין בכפר עציון. השניים נרצחו בפיגוע ירי שבוצע מן המארב על מכוניתם כשנסעו אל היישוב נוקדים שבגוש עציון.

תמרה ליפשיץ, בתו של פיש, ישבה במכונית שהותקפה מאחור עם בתה בת ה-5, ואתמול היא סיפרה על תחושותיה באירוע ולאחריו.

"בהתחלה חשבתי שזה מטר גדול של אבנים, אבל אחר כך הבנתי שאלו יריות, ושאבא שלי נפטר".
תמרה, שנפגעה מקליע בבטנה, והייתה בחודש התשיעי להריונה, הסבירה כי ידעה מה מצבה, אולם חשבה שהתינוקת שהיא נושאת ברחמה נפטרה: "אילו לא הייתי בהריון לא הייתי יכולה לדבר כאן היום. ההריון הציל אותי משום שהרחם הוא שריר שמגן על האיברים הפנימיים, ומכיוון שהוא שריר, הוא גם הצליח לבלום את תנועתו של הקליע ולמנוע ממנו לחדור עמוק יותר אל תוך גופי". ליפשיץ הגיעה לבית החולים, שם הכניסו אותה לניתוח קיסרי דחוף ויילדו אותה. התינוקת יצאה בריאה ושלמה, וגם, לדברי הרופאים, בשלה מבחינה התפתחותית.

ליפשיץ אמרה כי כעת תצטרך למצוא שם לתינוקת, שם "שיזכיר את השם של אבא שלי". היא הוסיפה עוד כי בתה בת ה-5 חגגה ביום הפיגוע את יום הולדתה החמישי, "וכך, באותו תאריך נולדו לי שתי בנות, ואבי נפטר".

בתוך כך נמסר כי מצבו של מרדכי סטרוק, הנער שנפצע בפיגוע הירי ליד היישוב כרמל בערב פורים יציב. קליע חדר דרך גבו לבית החזה, "ובנס לא פגע באיברים פנימיים ו'רק' שפשף את הריאה ושבר צלע בגופו", אמרה אמו אורית סטרוק. היא שיבחה את נהגת הרכב, שבה נסע בנה, על כך שהצליחה לחמוק מן הרכב היורה, ולא אפשרה למחבלים לעקוף את רכבה, וכך, ככל הנראה, הצילה את חייה ואת חיי הנער.


