

גד רג'ואן, בן 34 תושב שכונת רחביה בירושלים, שנרצח ע"י פועל ערבי הבוקר באיזור התעשייה עטרות, הובא למנוחות בצהריים בהר המנוחות בגבעת שאול בירושלים. גד הותיר אחריו אשה ובת בגיל 7.

מאות בני משפחה, חברים, אנשי ציבור ופוליטיקאים ליוו אותו בדרכו האחרונה לקבורה. בין המלווים ניתן היה לראות את השרים צחי הנגבי, רובי ריבלין, דני נוה, ציפי ליבני, ח"כ נעמי בלומנטל וראש עיריית ירושלים אהוד אולמרט, ורבים אחרים.

בשל חגיגות הפורים לא נהוג להשמיע הספדים, ולכן לא נאמרו דברי הספד למעט אחותו הגדולה של גד רג'ואן, מיכל לובלינד.

רג'ואן, אחד ממנהלי מפעל התבלינים "בשקביץ" בעטרות, נרצח ע"י פועל ערבי שעבד במפעל כ-3 שנים .הבוקר נכנס הפועל וירה בראשו של רג'ואן שתי יריות והרגו.

גד רג'ואן השתייך למשפחת רג'ואן, משפחה ידועה ושורשית בירושלים, שבבעלותה נכסי נדל"ן רבים, משרד נסיעות ומפעל לתבלינים, שבין מוצריו הידועים קפה.

אילן רומן, ראש מנהלת אזור התעשייה עטרות, סיפר כי מדובר בבחור צעיר, תעשיין בנשמתו, חרוץ, איש נעים הליכות. לדבריו, מדובר באדם עם איכפתיות בלתי נגמרת ורצון לסייע לאחרים ללא לאות.

מפעל בשקביץ נמצא בעטרות שנים רבות. לדברי רומן, מדובר במפעל מצליח, המהווה גורם כלכלי יציב באיזור ומפרנס מאות משפחות. רומן אמר כי לצערו, לא ניתן למצוא עובד יהודי אחד בקווי הייצור. "כנראה זה לא מכובד מספיק", אמר ולכן נאלצים בעלי המפעלים להעסיק ערבים, הסביר.
