

כוחות הביטחון הלבנוניים החלו היום במבצע השמדתם של שדות פרג בעמק הבקעא.

כ-100 פקידים בכירים מהמשרד למאבק בסמים הגיעו לאיזור עם טרקטורים, כשהם נעזרים בחיילים, והשמידו כ-1200 דונם שבהם גידלו פרגים לייצור אופיום.

הפקידים ביקשו שיתוף פעולה מצד האיכרים המקומיים, שרבים מהם התחילו בשבוע שעבר לבער את השדות על חשבונם, משום שחששו מפעולה משפטית מצד השלטונות, לאחר שב-25 בנובמבר הזהיר שר הפנים מישל מור מפני שתילה חדשה של זרעי פרג.


