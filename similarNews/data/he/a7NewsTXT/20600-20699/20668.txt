

בתום טקס לציון מלאות עשור לכינון היחסים הדיפלומטים בין ישראל לבין סין שהתקיים בבית הנשיא בירושלים אמר שגריר סין בישראל, פאן ג'אן לין, כי פרשת ה"פאלקון" גרמה נזק לקשרים בין שתי המדינות וציין כי המשבר טרם הסתיים.

שגריר סין בישראל אמר כי הפרשה פגעה ברגשות העם הסיני ומנהיגיו ופגעה במוניטין של ישראל, לא רק בסין אלא בעולם כולו. "ישראל צריכה לנקוט בצעדים לתיקון הנזקים", אמר השגריר והוסיף כי "בימים אלה מתנהל מו"מ בין שתי המדינות לפתרון המשבר".

כזכור, ישראל התחייבה למכור לסין 3 מערכות "פלקאון" למטוסי ביון, אך חזרה בה בשל לחץ אמריקני. בעקבות ביטול העסקה, דרשה סין לקבל פיצוי של יותר ממיליארד דולר, אך במחצית פברואר דווחו כלי התקשורת הישראלים כי מנכ"ל משרד הבטחון עמוס ירון חתם על מזכר הבנות ולפיו תפצה ישראל את סין בכ-350 מיליון דולר.
