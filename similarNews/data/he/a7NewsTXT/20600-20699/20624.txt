

משפחתה של אמאל מחמוד, דרוזית מצפון הארץ, עתרה אתמול לבג"צ בבקשה להורות למדינה לשחררה ממעצר לאחר שהואשמה במגע עם סוכן סורי. השופטת דורית בייניש דחתה את העתירה, וקבעה כי מדובר בפרשה חמורה, וכי שחרור החשודה לביתה יהיה בו משום סכנה לציבור.
מחמוד מואשמת שסייעה לאחיה החי בסוריה להעביר אמצעי לחימה לישראל. מדובר בחמישה מטעני חבלה רבי עוצמה, ובחמישה רימוני יד.

על פי כתב האישום נענתה החשודה לבקשת אחיה לאתר אנשים בישראל, כדי להפעילם נגד המדינה. מחמוד פנתה לאדם אחד שסירב, ולאדם נוסף שהסכים. האיש סייע להעביר מסוריה לישראל שישה שקים, שהכילו מטעני חבלה ורימונים.

הנאשמת, שלא הבריחה את אמצעי הלחימה בעצמה, אלא שימשה מתווכת, טוענת כי לא ידעה שמדובר במטענים רבי עוצמה, וחשבה שמדובר במשהו "אולי מסוכן, אולי בטחוני".
במהלך הדיון בבג"צ התברר כי מחמוד מכנה את עצמה "לאומנית סורית".
בפרשה מעורבים עוד שני אנשים, שעל פרטיהם מוטל צו איסור פרסום.


