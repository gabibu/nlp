

נס פורים היה אתמול לתושבי חיפה כאשר השוטרת לימור פופיולב, ומתנדב המשמר האזרחי אלכס שרייבר תפסו מחבל שהיה בדרכו לבצע פיגוע ירי בעיר. הדבר אירע סמוך לשעה 12:30 ליד כיכר פריס, באזור העיר התחתית, מקום שבו משוטטים שוהים בלתי חוקיים רבים. השניים הבחינו בקבוצה של ערבים, ולפתע ראו שאחד מן הבחורים שראה אותם, מתנתק במהירות מן החבורה.

שרייבר סיפר: "ביקשנו ממנו לעצור כדי לבדוק אותו, אך הוא לא הגיב. צעקתי לו: עצור, משטרה! אך הוא שוב לא הגיב, והחל לרוץ. דלקנו אחריו והשגנו אותו. סובבתי את פניו וביקשתי ממנו תעודת זהות. הוא גמגם וגילה סימני עצבנות. שאלתי אותו מאיפה הוא, ואז הוא ענה לי שהוא מג'נין. כשאמר לי זאת אמרתי לו: 'אתה עצור על שהייה בלתי חוקית' והתחלתי לשים אזיקים על ידיו. בעת המעצר שמתי לב שיש לו תיק כחול על כתפו הימנית. ניסיתי לבודד את התיק ממנו, כי לא ידעתי מה הוא מכיל. כופפתי את גופו של המחבל כלפי מטה, כי התיק נתפס בין הידיים בשל האזיקים".

"כשהתיק נגע ברצפה שמעתי קול מתכתי. באותו רגע הבנתי כי ייתכן שמדובר בנשק או במטען חבלה. נפלתי על החשוד, דחפתי אותו לכיוון הרצפה, ואחר כך אני והשוטרת לימור הרחקנו לו את כפות הידיים מגופו כדי שהוא לא יוכל להפעיל מטען חבלה, אם יש עליו, ובאמצעות אולר שהיה ברשותנו פתחנו את רצועות התיק כדי לבודדו. כשפתחנו את התיק הבחנתי במחסנית של קלצ'ניקוב. ברגע זה הבנתי שאכן מדובר כנראה במחבל, ובמקביל העבירה השוטרת הודעה בקשר לניידות".

מקור בטחוני אמר אתמול כי בתיק נמצא רובה קלצ'ניקוב עם מחסנית ב"הכנס" וכדור בקנה, וכן שתי מחסניות. אנשי הביטחון לקחו את המחבל למבנה סמוך, שם הופשט, כדי לוודא שאין עליו חגורת נפץ.
בעקבות ידיעות על מחבל נוסף שהיה במקום והצליח להימלט סגרה המשטרה את כל הכניסות לחיפה וביצעה סריקות במשך שעות אחדות. בסביבות השעה 15:00 נודע כי ככל הנראה הערבי שנמלט מן המקום היה שוהה בלתי חוקי, וכי למחבל שנתפס לא היו שותפים. אז נפתחו הדרכים לתנועה.

השוטרת פופיולב סיכמה את האירוע, ואמרה כי לא חשבה שהיא מסכנת את עצמה:"באותו רגע אתה רוצה לעשות את העבודה על הצד הטוב ביותר, ואתה לא חושב שאתה עומד להיפגע".


