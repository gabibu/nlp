

שייקה אמיגה מבעלי מפעל "שייקה אגזוזים", באזור התעשיה עטרות, אומר כי "נטישת עטרות תביא אותנו לנטוש את ירושלים ואת הבית".

לאמיגה טענות קשות נגד עיריית ירושלים ונגד הממשלה על אזלת היד בכל הנוגע לטיפול באיזור התעשייה עטרות. "מנהיגי ישראל ישנים והאויב כבר בשער מחפש לרצוח אותנו בכל מקום", אמר אמיגה והוסיף כי "הבריחה מלבנון שברק חשב שהיא טובה הביאה לאינתיפאדה והדיבורים על נטישת עטרות יביאו אותנו לנטוש את ירושלים. האויב רואה שבכל מקום שהוא נלחם אנו נוטשים והוא יוצא נשכר וכך בעצם הם מנצחים בטרור".

לאמיגה טענות קשות נגד עיריית ירושלים, שלדבריו לא עושה הנחות בתשלומי הארנונה. לדבריו, מחירי הארנונה נמצאים "בשמים", כמו שמשלמים במרכז העיר ו"זה פשע כי אין לקוחות", לדבריו. הוצאות האבטחה גבוהות וכך גם הסעת פועלים. בעיה נוספת היא פועלים שלא רוצים לעבוד באזור מתוך פחד.

כתבת עתי"ם מוסרת, כי לאמיגה גם כעס גדול כלפי אלה המדברים על נטישת עטרות. לדבריו, ההתנכלות לעובדי עטרות התחילה כשהוחלט לא לנסוע בצומת א-רם ולסלול כביש עוקף המאריך את הדרך. לדבריו, זו כניעה לטרור, ופחדם של אנשי המקום ומעלה שמחה בלב הערבים.

"אנחנו נלחמים על עטרות, כל אלה שנשארו. מלחמה זו מסמלת את המלחמה על הבית" אמר אמיגה והסביר כי אם יעזבו ישראלים את עטרות ישארו רק נווה יעקב ופיסגת זאב ואז הערבים יגיעו גם לשם.
