

"אחרי חקירה הצליח המודיעין הלבנוני לחשוף רשת ריגול למען האויב הישראלי, ולעצור את החשודים בהשתתפות בה", הודיעו אתמול מצבא לבנון. בהודעה נטען כי החוליה שריגלה תשע שנים לטובת ישראל מונה שלושה גברים אמידים:

עימאד חוסיין בן 43, מוחמד עבדול עזיז אבי מלחם בן 45, וראדוון חליל אל חאג' בן 38, שהם מנכ"ל בית חולים, סגן מנהל סניף בנק ואיש עסקים. הלבנונים טוענים כי השלושה נפגשו עם קציני ביון ישראליים והעבירו להם ידיעות על עמדות צבאות סוריה ולבנון, ופרטים על החיזבאללה. מידע נוסף שסיפקו נגע למוסדות כלכליים בלבנון, ולאישים פוליטיים שם.

השלושה, כך נמסר, הודו במעשה, ויובאו לדין בבית משפט צבאי בלבנון.

יצוין כי בשנה שעברה עצר צבא לבנון 12 בני אדם בחשד כי ריגלו לטובת ישראל, ופרשנים לענייני ערבים טוענים כי הכרזה כזו מביאה יוקרה לצבא לבנון, וכי לכן אפשר בהחלט להטיל ספק בנכונותן של ידיעות מסוג זה.


