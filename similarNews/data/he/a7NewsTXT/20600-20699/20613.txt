

בבית משפט השלום בנצרת, בהרכב של שלושה שופטים ייפתח הבוקר משפטו של חבר הכנסת עזמי בשארה המואשם על פי תקנות שעת חירום בעידוד ותמיכה בטרור.

המדינה טוענת כי דברים שאמר בשארה בסוריה בקיץ שעבר ובאום אל פאחם שנה לפני כן הם בבחינת קריאות להרחבת ההתנגדות הפלשתינית. עוד נאמר בכתב האישום כי בשארה הזדהה עם ארגון חיזבאללה ועם המאבק נגד ה"כיבוש".

מ"קול ישראל" נמסר כי תומכיו של בשארה מתכוונים להפוך את הדיון למשפט פוליטי. ארגון עדאללה המייצג את בשארה הזמין נציגים של ארגוני זכויות אדם לשמש משקיפים ואמש באו שבעה נציגים מן הפרלמנט האירופי ומארגוני זכויות אדם באירופה. בנצרת נועדו אמש כמאה עורכי דין וטענו כי משפטו של בשארה הוא נגד ההנהגה הפוליטית של ערביי ישראל.


