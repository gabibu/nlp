

עודד המאירי, יו"ר הרשות לפיתוח הגליל, ושמואל ריפמן, יו"ר הרשות לפיתוח הנגב, שלחו מכתב לראש הממשלה אריאל שרון, בו ביקשו את התערבותו במניעת גיבושה של הצעה להוציא את הנגב והגליל ממפת עדיפות לאומית. ראשי הפורום דורשים להיפגש עם רה"מ ללא דיחוי, לפני שהנושא יובא לדיון בממשלה.

כתב עתי"ם מוסר, כי בשבוע שעבר התכנס לראשונה בירושלים פורום ראשי הרשויות בנגב ובגליל. לכנס הגיעו 70 ראשי רשוית ואישי ציבור מכל רחבי הארץ. "אין אנו מבקשים תוספת תקציב, אלא שמירה על עקרון של מתן עדיפות לאומית לגליל ולנגב. בתוכנית המוצעת בוטל העקרון שהנחה עד כה את כל משרדי הממשלה, לפיו נתנה עדיפות לאזורים גיאוגרפיים של הגליל והנגב", כתבו המאירי וריפמן, והדגישו כי הם מתנגדים בעיקר להצעת חוק לעידוד השקעות הון המוציאה 90 אחוז מאזורי התעשייה בגליל ובנגב ממפת העדיפות הלאומית".
