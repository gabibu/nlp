

נגיד בנק ישראל הדוקטור דוד קליין הודיע ביום שני על העלאת הריבית ב-0.6%. החלטתו גררה ביקורת קשה מצד שר האוצר ואנשי משרדו אשר התוו לפני כחודשיים תכנית כלכלית משותפת עם בנק ישראל.

שלום אמר אתמול כי בעוד הממשלה יישמה את חלקה במהלך הכלכלי, בנק ישראל לא עשה כן: "אני לא חושב שדווקא כאשר יש ניצנים של התאוששות צריך לבוא ולעשות את השינוי. זה איתות לא נכון לסקטור העסקי", אמר השר, והוסיף כי היה עדיף לו היה קליין מוריד לפני חודשיים את הריבית בשיעור נמוך מ-2%, ולא היה מעלה שוב את הריבית.

גם מנכ"ל משרד האוצר אהוד מראני מתח אתמול ביקורת על הנגיד ואמר כי קליין מתייחס רק לנתון האינפלציה במשק ושומר עליה באדיקות שלא יגדל שיעורה, אולם יש להסתכל על מכלול הגורמים המרכיבים את כלכלת המשק הישראלי, ולא על גורם אחד בלבד, אמר.

קליין דחה את הביקורת שנמתחה עליו, ורמז כי גם בעתיד יעשה שיקולים מקצועיים בלבד בקביעת גובה הריבית, וזאת על פי הערכות האינפלציה של בנק ישראל ולא על פי לחצים פוליטיים: "מי שמצפה שהריבית תשתנה תמיד באותו כיוון מתעלם מהעובדה שהמציאות משתנה וכי אי אפשר לקיים את המהלך הזה בצורה מסודרת עד כדי כך. הזיג-זג במקרה הזה משרת את המטרה, והיא שמירה על יציבות המחירים במשק", אמר.

יצוין כי ביום שני גרמה הודעתו של הנגיד לייסוף של 1.2% בשקל.

בתוך כך הודיע אתמול שר האוצר כי הוא מקים ועדה חדשה לבחינת נושא הרפורמה במס. שלום הסביר כי הצורך בהקמת הוועדה נובע מעובדה שמסקנותיהן של הוועדות הקודמות שדנו בנושא לא היו ברות ביצוע.

עוד הסביר שלום כי הוועדה מוסמכת לדון בכל עניין, לרבות במס על הבורסה. הוא עצמו סירב לומר דברים על הנושא.

בראש הוועדה יעמוד יאיר רבינוביץ', נציב מס הכנסה לשעבר, ובכתב המינוי שלו נאמר כי יושם דגש על דרכים להפחתת נטל המס על הכנסות מעבודה, שינויים במערכת מיסוי ההון, שינויים בהסדרי המיסוי החלים על תושבי ישראל בחו"ל ועל תושבי חו"ל בישראל, אפשרויות להרחבת בסיס המס וצמצום פטורים, וכן הצעות לשינויים מנהליים במערכות המיסוי השונות.


