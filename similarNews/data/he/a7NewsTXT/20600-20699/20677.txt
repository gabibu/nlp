

"הסיוע של ארה"ב, גרמניה ומדינות נוספות באירופה לרשות הפלשתינית בכסף מזומן מעשיר את ראשי הרשות אישית ומעמיק את השחיתות ברשות הפלשתינית", כך אמר היום מתאם הפעולות ביש"ע, האלוף עמוס גלעד.

כתב עתי"ם מוסר כי האלוף גלעד אמר את הדברים בשיחה עם לוחמים יהודים ותיקים במלחמות העולם שבאו לסיור הזדהות בישראל מארה"ב, אוסטרליה, בריטניה ומדינות נוספות ברחבי העולם.

האלוף גלעד נקב, לדברי נוכחים בהרצאה, בשמו של סגנו של ערפאת, אבו עלא, אשר לדבריו, "בנה בית נופש באחת מערי הרש"פ בעלות של מיליון וחצי דולר. הדבר מעורר את רוגזם של פלשתינים רבים ברשות הכורעים תחת נטל כלכלי כבד ורואים את השחיתות של בכירים פלשתינים", אמר.

לדברי האלוף גלעד, הסיוע בכסף מזומן לרשות הפלשתינית משמש לא אחת לרכישת נשק במקום להשקעות בתשתית האזרחית בשטחי הרשות.
