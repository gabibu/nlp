

פרסום הצעה סעודית להכיר במדינת ישראל תמורת נסיגה לקווי 67' עורר תגובות נלהבות אצל נציגים של האיחוד האירופי ושל השמאל בישראל.

לעומתם, דוברי הממשל בוושינגטון אומרים כי הדרך היחידה למנוע הידרדרות המצב הוא המתווה של מיטשל.

חוג הפרופ' לחוסן מדיני וכלכלי אומר כי "יש מקום ליוזמה סעודית: הסעודים עשירים בשטחים ובדולרים, ויש בכוחם להציע פתרון למצוקתם של מיליוני בני-אדם ש'פליטותם' אומנותם, או לפחות אומנותם של מנהיגיהם, המנציחים את מצוקתם".

עוד מוסיף חוג הפרופ' כי "לבעיה אזורית דרוש פתרון אזורי. לכך יכולים לשמש משאביה האדירים של סעודיה. גם מצרים יכולה לסייע: מתן אפשרות לערביי חבל עזה להתפשט למרחבי סיני, ובכך להקל את הצפיפות בעזה. וגם אירופה יכולה להשתתף בפתרון כזה, במקום לממן את רשות הטרור הפלשתינאית ואת תומכיה בישראל".

חוג הפרופ' קורא לראש הממשלה "להעמיד במבחן את הסעודים, המצרים והאירופאים ולדרוש מהם רצון כן ויוזמה מציאותית, במקום אחיזת עיניים".

את דברי חוג הפרופ' הביא יו"ר החוג ד"ר רון בריימן.


