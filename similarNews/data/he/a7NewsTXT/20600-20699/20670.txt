

שגריר האיחוד האירופי בישראל ג'יאנקארלו שוואלארד הבהיר הערב כי "ועדת כללי המקור" של האיחוד האירופי שהתכנסה אתמול בבריסל לא קיבלה שום החלטות חדשות בנוגע להטלת מכסים על מוצרים שמקורם במפעלים מעבר ל"קו הירוק".

בהודעת הבהרה שפירסם שוואלארד נאמר כי בחודש נובמבר אשתקד פירסמה הנציבות האירופית הודעת אזהרה ליבואנים אירופיים, ולפיה עליהם לגבות פקדון על יבוא סחורות שמקורן במפעלים שמעבר ל"קו הירוק" מחשש שבעתיד יוטל עליהן מכס.

לדברי שוואלארד, מטרת המיפגש אתמול בבריסל הייתה חילופי מידע אודות יישום אותה המלצה. בפגישה דווח שכל מדינות האיחוד האירופי העבירו הנחיות בהתאם לשלטונות המכס בכל מדינה וכבר הוחל בגביית הפקדון. עוד נאמר כי כאשר יתעורר ספק באשר למקורו של מוצר כלשהו, שלטונות המכס האירופיים יבקשו הבהרות מהמכס הישראלי.
