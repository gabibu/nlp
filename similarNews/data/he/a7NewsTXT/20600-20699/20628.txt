

רשם העמותות במשרד הפנים הגיש לפני מספר ימים לבית המשפט המחוזי בתל-אביב בקשת פירוק לחברת קדישא בתל-אביב, כך הותר אתמול לפרסום.

בתוך כך הגיש רשם העמותות, עו"ד עמירם בוגט, בקשה למינוי דחוף של מפרק זמני לעמותה. אתמול בערב תפסו פקידי משרד הפנים מסמכים במשרדי העמותה.

בבקשה נטען כי מוסדות עמותת חברא קדישא בתל-אביב אינם מתפקדים וקיימים אי-סדרים כספיים, שהביאו לגרעון של מאות מיליוני שקלים בפעילותה. בין היתר טוען רשם העמותות כי חלקות קבר נשמרות למקורבים, משכורות עתק מחולקות לבכירים וקיים חשד למעשים פלילים בכמה מפעילויות העמותה. התוצאה מכל אי הסדרים, לדברי הרשם, היא שיבוש בסדרי הקבורה בת"א.

מנכ"ל העמותה, ישעיהו ישי, טוען בתגובה, כי הבקשות הוגשו ממניעים זרים וכי רשם העמותות מתעלם מהעובדה, שלאחרונה צומצם גירעון חברא קדישא ב-70 מיליון שקל. לדברי ישי הנהלת החשבונות של החברה נעשית תחת פיקוח רואה חשבון מקצועי ואמין ובפיקוח משרד הדתות.

גירעון העמותה בדצמבר 1999 עמד על 267 מיליון שקל. לטענת רשם העמותות, תוכניות ההבראה אינן מתבצעות.

הדיון בבקשות הפירוק יידונו במעמד שני הצדדים ב-4 במרס.

