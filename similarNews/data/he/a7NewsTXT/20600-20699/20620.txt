

מנתוני משרד התחבורה, שהוגשו אתמול לשר הממונה אפרים סנה עולה כי בחמישה עשר החודשים הראשונים של מלחמת אוסלו [מאז חלפו חודשיים נוספים] נגרם לענף התחבורה בארץ נזק של כ- 2.2 מיליארד שקלים. הנפגע העיקרי מן המלחמה הוא ענף התעופה שניזוק בכ-1.165 מיליארד שקלים.

הנזק נגרם בעיקר בשל הירידה החדה בתיירות הנכנסת למדינה. כתוצאה מכך רשמו חברות התעופה הישראליות אל- על, ארקיע וישראייר הפסדים כבדים.

בתחום התחבורה היבשתית הנפגעים העיקריים הם המוניות והאוטובוסים שנועדו לתיירים, שגם הם ספגו באופן ישיר את הירידה החדה בהיקף התיירות הנכנסת. הנזק בענף זה נאמד בכ 250 מיליון שקלים.

גם חברות "אגד" ו"דן" רשמו הפסדים, ואליהם הצטרפה "רכבת ישראל", שרשמה ירידה במספר הנוסעים ועלייה בהוצאות הביטחון. מקומו של תחום הספנות לא נפקד בעניין זה, וזאת עקב ירידה במספר ההובלות, והוזלת דמי ההובלה של המטענים.

נוסיף כי בדו"ח שהוגש לסנה הייתה התייחסות לנזקים הישירים בלבד, ולא נלקחו בחשבון נזקים עקיפים שמביא עמו המצב, לדוגמה אובדן שעות עבודה שנגרם כתוצאה מהצבת מחסומים, וסגירת כניסות לערים או יציאות מהן.


