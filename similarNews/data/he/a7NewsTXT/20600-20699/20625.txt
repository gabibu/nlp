

בערים רמלה ולוד קיימת בעיה חריפה של פשיעה, סחר בסמים ובנייה בלתי חוקית, המאיימת על שלטון החוק, פוגעת בביטחון האישי, ומביאה להגירה מהעיר של האוכלוסיות מהשכבות הסוציו-אקונומיות הגבוהות, כך מסביר יו"ר סיעת "חרות" ח"כ מיכאל קליינר בהצעת חוק חדשה שהניח על שולחן הכנסת. קליינר מוסיף כי :"ההגירה השלילית הזאת יוצרת כדור שלג של הידרדרות במצב הערים, ירידה בהכנסה מארנונה, דרישה גוברת לשירותי רווחה והגדלת הגרעונות של העיריות".

הצעת החוק, שמציעה הקלות במס הכנסה לתושבי הערים הללו, היא צעד ראשון לחיזוק הרוב היהודי ברמלה ובלוד. על פי הצעת החוק, יזכו התושבים לזיכוי של 10% בשנה ממס ההכנסה, ואם ההכנסה הופקה בגבולות המוניציפליים של לוד ורמלה יעמוד שיעור הזיכוי השנתי ממס על 25%. הזיכוי לא יחול על הכנסה מנכס כגון השכרת דירה.

אלי סער, מועמד "חרות" לראשות העיר לוד, הוא שפנה לח"כ קליינר בבקשה לפעול במישור החקיקתי כדי לסייע לעיר, והוא בירך על יוזמת החקיקה, ואמר כי זהו צעד ראשון לבלימת ההגירה השלילית של יהודים מלוד. לדברי סער, אין שום הצדקה לכך שיישובים עשירים כדוגמת עומר, להבים ומיתר, הנמצאים בנגב, יזכו להטבות ממס, ואילו לוד ורמלה, הסובלות ממצוקה של ממש, ושתושביהן היהודים עוזבים אותן בגין איכות החיים הירודה, לא יזכו לשום תמריץ שימשוך אוכלוסייה חזקה וישפר את מצבן.
בימים הקרובים סער מתכוון לפנות לראש עיריית רמלה יואל לביא כדי לפעול עמו במשותף לקידום החקיקה, שתסייע רבות לערים לוד ורמלה. סער אומר כי חיזוק שתי הערים הללו הוא צורך לאומי.


