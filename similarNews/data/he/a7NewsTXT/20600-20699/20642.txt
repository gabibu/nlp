

עמותת "מנוחה נכונה" פנתה לשרה ציפי ליבני, יו"ר ועדת השרים לענייני קבורה, בבקשה דחופה להבטיח את זכויות הקבורה האזרחית בגוש דן. בעקבות פניית רשם העמותות לבית המשפט ובקשתו למנות מפרק לחברה קדישא בתל אביב, מזכירה עמותת "מנוחה נכונה" כי חברת קדישא תל אביב מחזיקה בידיה שלא כחוק קרקעות שיועדו לקבורה אזרחית.

לדברי ד"ר צבי פלטיאל מ"מ יו"ר "מנוחה נכונה ישראל" התעלמה החברה קדישא תל אביב מהחלטות הממשלה בעניין ונמנעה מלהעביר את השטחים ל"מנוחה נכונה תל אביב", על פי החלטת הממשלה יש להקצות קרקע לקבורה אזרחית חלופית בכל בית עלמין חדש ובכל הרחבה של בית עלמין קיים. "הגיע הזמן לעצור את ביזוי כבוד הנפטרים וחללי צה"ל על ידי קבורה שאינה לרצונם או רצון משפחתם".

עמותת "מנוחה נכונה ישראל" היא עמותת גג של עמותות מקומיות הפועלות למימוש חוק הקבורה האזרחית חלופית שהתקבל בשנת 1996.
