

תחת הכותרת "סיכום שנה מאדר לאדר", במלאת שנה לכהונת שרת החינוך לימור לבנת, מסרה השרה כי חלה עלייה של כ-3% במספר התלמידים הזכאים לתעודת בגרות בשנת הלימודים האחרונה תשס"א.

על פי הנתונים של משרד החינוך 43.7% מכלל התלמידים עברו את בחינות הבגרות בהצלחה. זאת לעומת 40.8% בשנת הלימודים הקודמת.

לבנת אמרה כי בעקבות קיומן של בחינות מועד ב' באנגלית ובמתימטיקה, שני המקצועות המכשילים ביותר - חלה עלייה בשיעור 1.5% במספר התלמידים הזכאים מ-42.2% ל-43.7% . "כל אדם בישראל זכאי להגיע לתעודת בגרות ואנו נמשיך ונפעל כדי שאף ילד בישראל לא ישאר מאחור", כך אמרה השרה והוסיפה כי על פי חזונה בתוך עשור יהיה אחוז הזכאים לתעודת בגרות 100% . "השאיפה שלי היא לשכנע את אותם ציבורים וקבוצות כמו הציבור החרדי לדחוף את הצעירים לכך".
