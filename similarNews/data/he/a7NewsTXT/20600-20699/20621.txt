

שר החוץ שמעון פרס, העושה בצרפת, ערך אתמול מסיבת עיתונאים עם מארחו נשיא צרפת ז'אק שיראק. השניים הודיעו כי צרפת אינה מדינה אנטישמית: "אין כל התפרצות של אנטישמיות בצרפת", אמר שיראק, ופרס הוסיף כי הוא בטוח שצרפת אינה אנטישמית. לדבריו, היא מעולם לא הייתה כזו וגם בהווה אין בה אנטישמיות.

הרב אברהם קופר, סגן מנהל מרכז ויזנטאל, ארגון העוקב אחר תופעות אנטישמיות בעולם, דחה את ההכחשות האלו. "אין לנציגים צרפתים בעיה לגנות את לה-פאן ואת הפעולות האנטישמיות של הימין הקיצוני, אך הם מסרבים בעקביות לגנות באופן פומבי למעלה מ-300 פעולות אנטישמיות נגד יהודי צרפת, שנעשו בהשראת שייח'ים מוסלמים קיצונים", אמר קופר. "לפני שבוע נשא נשיא שיראק נאום בחירות בפרבר של פריז, פחות מ-200 מטר ממקום שבו תקפה כנופיה ערבית אוטובוס שהסיע ילדים יהודים. נושא הנאום היה 'חוסר ביטחון', אך לאירוע לא הוזמן אף מנהיג יהודי, והנשיא התעלם בנאומו מהפגיעות ביהודים", הוסיף קופר.

השר פרס אמר עוד כי מנהיגי הקהילה היהודית בצרפת, שאתם נפגש ביום שלישי, אמרו לו אותם דברים.

לעומת זאת באתר האינטרנט של ה"ניו יורק טיימס" דווח אתמול כי הוועד המייצג של הארגונים היהודיים בצרפת הכין רשימה של יותר מ-350 תקריות אנטישמיות שנרשמו בצרפת בחודשים האחרונים. בין התקריות פעולות ונדליזם, איומים בכתב, ותקיפות גופניות.

נשיא צרפת אמר כי הוא זועזע קשות מהצהרותיהם של בכירים ישראלים בנושא העלייה באנטישמיות בצרפת, וציין כי "אין כל הוכחה שתבסס את תוכנן של הצהרות אלה".

נזכיר כי מספר שרים, כולל ראש הממשלה אריאל שרון, הביעו באחרונה את דאגתם ממה שתואר בפיהם כ"עלייה מדאיגה ברמת האנטישמיות בצרפת".

בתוך כך הביע שיראק תמיכה בתכנית פרס- אבו עלא, ואף אמר כי יוזמת הנסיך הסעודי להציע הכרה של מדינות ערב בישראל תמורת נסיגה מלאה לקווי 67' היא יוזמה חשובה. גם פרס הביע את תמיכתו ביוזמה, וזאת על אף "חילוקי דעות בעמדות הפתיחה", כהגדרתו.

נציין כי גם שרון וערפאת הביעו תמיכה ביוזמה, מה שגרם לשליח האיחוד האירופי חוויאר סולנה לצאת בדחיפות לערב הסעודית להיוועד עם הנסיך היוזם.


