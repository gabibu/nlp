

היום יחגגו הערים המוקפות חומה את חג הפורים במקרא מגילה, במשתה ובשמחה.

אתמול חגגו את חג הפורים ברחבי הארץ, ובערים שונות התקיימו מצעדי "עדלאידע" ססגוניים. בחולון השתתפו כ- 120 אלף איש במצעד הפורימי, מספר שהיה שיא חסר תקדים.

תחת אבטחה כבדה ובצל אירועי הירי ההולכים ומתגברים בימים האחרונים קיימו אתמול תושבי חברון את המצעד המסורתי.

נועם ארנון, דובר היישוב היהודי, סיפר לכתבתנו כי מאות אנשים השתתפו במצעד. הוא התחיל בתל- רומיידה, עבר דרך בית הדסה, והגיע עד מערת המכפלה. בצד התחפושות המסורתיות (אסתר המלכה) ותחפושות מודרניות (הארי פוטר) בלטה דמותו של פרס, על ידיו אזיקים, ועליו מודבקת הדבקית: "פושעי אוסלו לדין".

על הערים שבהן ביטלו את מצעדי התחפושות בעקבות המצב אמר ארנון: "זה מצער מאוד לשמוע על הביטולים הללו, משום שזהו סוג של ניצחון לטרור". הוא הוסיף כי "דווקא בימים אלה חשוב לקיים את חגיגות הפורים כסדרן, לא רק כדי להוכיח לטרור שאין הוא מכניע אותנו ואינו מנצח אותנו, אלא גם כדי להעלות את המורל של האזרחים בכל רחבי הארץ".

