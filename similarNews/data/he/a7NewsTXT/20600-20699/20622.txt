

רס"ל גלית ארביב, שנפטרה מפצעיה אתמול לפנות בוקר, הובאה למנוחות בבית העלמין בנשר. ארביב הסתערה על המחבל בנווה יעקב כדי להשתלט עליו ולמנוע רצח אזרחים. היא נפצעה פצעים אנושים ופונתה לבית החולים, אולם המאמצים להצילה עלו בתוהו. השוטרת, בת 21 במותה, התנדבה לשירות קרבי במג"ב. היא סיימה את שירותה לפני כחצי שנה בהצטיינות יתרה והתגייסה לשירות קבע במשטרת ישראל, שם שימשה כשוטרת סיור. את קורס הסיור, שהשלימה לפני מספר שבועות, סיימה גלית בציונים גבוהים במיוחד.

שירז נחמני, חברתה של גלית, סיפרה אתמול על ארביב: "מה שהכי בולט אצלה שהיא באמת הייתה טיפוס קרבי. היא מאוד אהבה את המשטרה, ומאוד רצתה להילחם. אני זוכרת שראיתי אותה לפני חודשים אחדים, עוד לפני שהתגייסה למשטרה הכחולה. היא אמרה שכיף לה, ושהיא אוהבת את מה שהיא עושה. אמנם זה שירות קצת קשה, כי אי אפשר בו לחזור הרבה הביתה, אבל היא נהנתה מכל רגע. מאוד התאים לה ללכת למג"ב כי היא הייתה טיפוס קרבי. כבר בכיתה י"ב היא מאוד התלהבה מרעיון הקרביות, ואמרה כי היא מצטרפת למג"ב, ובשמחה רבה". ארביב הותירה אחריה הורים ואח, תלמיד תיכון.


