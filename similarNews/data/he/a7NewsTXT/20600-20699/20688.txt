

זלמן שובל לשעבר שגריר ישראל בארה"ב ויועץ לרה"מ בענינים מדיניים אמר לערוץ 7 כי לדעתו מדובר בתרגיל יחסי ציבור שנוקטת סעודיה, כשעיניה נשואות לשיפור מעמדה בארה"ב לאחר פיגועי ה- 11 בספטמבר. לדבריו, אחרי הפיגועים בארה"ב התברר כי מרבית הטרוריסטים הם סעודים וכי רוב המימון של "אל קעיאדה"- ארגון המחבלים של בין לאדן מגיע אף הוא מסעודיה.

ההצעה הסעודית, אמר שובל, נולדה בשיחה שהתקיימה בין העיתונאי תום פרידמן לבין יורש העצר הסעודי. כשהתברר שהיא זוכה לאהדה ברחבי העולם החלו גם הסעודים להתייחס אליה ברצינות . עם זאת, ציין שובל הממשל האמריקני הוא הממשל פרגמטי ולא כזה "שקל לבלבל לו את המוח", ולכן בוש ודוברו פליישר הגיבו תגובה מינורית, האומרת כי הם שמחים על היוזמה אך ממשיכים לדבוק במתווה מיטשל וטנט.

דוברו של בוש אף התייחס לתכנית הסעודית באמרו שמציאות והתכנית רחוקות אחת מהשניה. שובל הוסיף כי רה"מ שרון ושר החוץ פרס נהגו נכון כשהודיעו שהם מוכנים לבחון את ההצעה.
