

מזכ"ל תנועת המושבים, איתן בן דוד: קריסת רשת "קלאבמרקט" מצביעה על הכשל המהותי בכלכלה חופשית ללא פיקוח ממשלתי מינימלי

חובות רשת קלאבמרקט לחקלאים מסתכמים בעשרות מיליוני שקלים, כך מעריכים בתנועת המושבים. מדובר בפירות וירקות שסופקו לרשת בתקופה האחרונה וטרם התקבל התשלום עבורם. החקלאים, כמו גם הספקים האחרים, נחשבים כנושים בלתי מובטחים. עבור רובם מדובר במכה כלכלית קשה, במיוחד עקב המשבר הקשה הפוקד את ענפי הפירות והירקות והמחירים הנמוכים בשוק.

מזכ"ל תנועת המושבים, איתן בן דוד, מסר שקריסת רשת קלאבמרקט מצביעה על הכשל המהותי בכלכלה חופשית ללא פיקוח ממשלתי מינימלי. חסידי הכלכלה החופשית מטיפים כל העת שזו השיטה להבטיח את רווחת הכלל. במקרה הזה ירדו לטמיון מאות מיליוני שקלים ונגרם נזק כלכלי לאלפי אנשים ובסופו של דבר ישא בכך הציבור כולו.

בן דוד אמר שרשת קלאבמרקט תפקדה עבור החקלאים כסיטונאי, בהעדר שוק סיטונאי משוכלל. משרד החקלאות ומועצת הצמחים אמונים בתוקף תפקידם על פיקוח על הסיטונאים בישראל, בדיקת איתנותם הפיננסית ולקיחת בטחונות על מנת להבטיח את כספי החקלאים. קריסת הרשת היא כשלון של מערכת הפיקוח על הסיטונאים החקלאיים ומפליא שלא שומעים מילה בנושא זה מפיו של שר החקלאות.

לדברי מזכ"ל תנועת המושבים, בחודשים האחרונים ארעו מספר מקרים של קריסת סיטונאים כשהם הותירו מאחוריהם חובות כבדים. זהו אמנם המקרה הקשה ביותר אך לא היחיד. הקריסות החוזרות ונשנות מצביעות על הצורך הדחוף בהקמת שוק סיטונאי מפוקח, שאליו תנותב התוצרת החקלאית וממנו תשלח לרשתות השיווק, לשווקים ולחנויות הירקות. בלי מערכת כזו, החקלאים ששולחים את תוצרתם מדי בוקר ממשיכים לסכן את כספם.


