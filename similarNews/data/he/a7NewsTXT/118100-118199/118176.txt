

חילול שבת המוני בקרב לוחמי הצנחנים, שהופעלו לאייש את מחסומי צה"ל בצפון הנגב: לוחמי פלוגת ההנדסה של טירוני הצנחנים הוסעו, באישור הרבצ"ר, בשבת למחסומים בצפון הנגב, שנועדו למנוע מעבר אזרחים לרצועה.

חילול שבת המוני בקרב לוחמי הצנחנים, שהופעלו לאייש את מחסומי צה"ל בצפון הנגב: לוחמי פלוגת ההנדסה של טירוני הצנחנים הוסעו בשבת למחסומים בצפון הנגב, שנועדו למנוע מעבר אזרחים לרצועה.

כתבנו חגי הוברמן מוסר כי החיילים הוקפצו ביום שישי לקיבוץ סעד, ושוכנו שם באולם הספורט. בליל שבת הם התארחו אצל חברי הקיבוץ. אתמול, במהלך השבת, קיבלו החיילים פקודה לעלות על כלי הרכב, ולנסוע לאייש את המחסומים. זאת למרות שלא מדובר בפעולה הכרוכה בפיקוח נפש, או בהצלת חיי אדם.

הדבר עורר התמרמרות רבה בקרב החיילים, בעיקר שומרי המצוות שבקירבם. הם גם התלוננו כי לא היה איתם שום רב צבאי, שניתן יהיה לברר איתו האם הפעולה חיונית. החיילים אמרו גם כי נאלצו לעבור על איסור טילטול, בהיותם בשטח פתוח על הכבישים הראשיים, מחוץ לעירוב.

לחיילים נמסר, כי הם מחליפים את לוחמי גבעתי, שהועברו לפעילות התקפית ברצועה (שעדיין לא בוצעה).

כמה קצינים ניסו לברר האם קיים אישור של הרב הצבאי הראשי לפעולה. התברר כי הרב הצבאי הראשי, הרב וייס, אכן אישר את הפעולה על פי הנחיית הרמטכ"ל, לאחר לבטים כבדים. לרב הצבאי נמסר, כי קיים מידע מודיעיני ש"אנשי ימין חילוניים מתכוונים לחתוך את גדרות הרצועה כדי להגיע לגוש-קטיף", ועל כן מדובר בפיקוח נפש, כיוון שמעשה כזה יסכן הן את האנשים עצמם, והן את תושבי הנגב שיהיו חשופים לחדירות מחבלים. בעקבות מידע זה קיבל הרב הצבאי הראשי את החלטתו.

קצינים בכירים מסרו לכתבנו, כי המידע היה מצוץ מן האצבע. לא היתה שום כוונה של איזשהו גורם ימין חילוני לחתוך את הגדרות עובדה שבסופו של דבר לא בוצע שום צעד כזה והמידע הומצא כדי לקבל את אישור הרב הצבאי הראשי. בשלב מסויים אף נשקל במטכ"ל להפעיל את המעגל החמישי של המחסומים, מאיזור יד-מרדכי, דבר שהיה מחייב תיגבור נוסף של חיילים.

בתשובה לפניית כתבינו נמסר מדובר צה"ל, כי "צה"ל מחוייב בשמירה על קדושת השבת, ובכל מקרה של פעילות חריגה בשבת הדבר העשה בתיאום עם הרב בצבאי הראשי. במקום שלא יהיה חשש לחיי אדם ואו לא יהיה צורך מבצעי לא יהיה חילול".

הרבנים הראשים לישראל לשעבר, הרב אברהם שפירא והרב מרדכי אליהו פרסמו בסוף השבוע פסק הלכה לחיילי צה"ל וכוחות הבטחון וזהו לשונו : "היות ועל פי ההלכה אין לסייע לדבר עבירה, הרינו להודיע כי אין להשתתף בחסימת כביש גוש קטיף בפני יהודים וכל שכן שחס וחלילה אין לחלל שבת למטרה זו".
