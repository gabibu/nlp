

במוצאי שבת ניסו שוב מתיישבים ופעילי ימין לנסות ולפרוץ את המצור על גוש קטיף, מבפנים ומבחוץ. אחד החיילים הודיע כי הוא מסרב להמשיך ולחסום את הכביש והצטרף למפגינים.

תושבים מגוש קטיף ניסו גם במוצאי שבת לפרוץ את המצור שהוטל בשבוע שעבר על הגוש. מאות תושבים ותומכיהם הגיעו הלילה לאזור קיבוץ כיסופים בו מוצב מחסום הבודק את הנכנסים לגוש קטיף. התושבים סירבו להזדהות ובמקום התפתחו עימותים.

במעבר יצרו החיילים חיץ אנושי של מאות חיילים העומדים זה לצד זה ואינם מאפשרים בגופם להיכנס לתוככי שטחי חבל עזה. אתר קטיף.נט מדווח כי אחד החיילים הודיע כי הוא מסרב להמשיך ולחסום את הכביש, ורץ לעבר מאות המפגינים. תושבים המפגינים במקום, מחאו לו כפים, חיבקו אותו ועודדו אותו.

המפגינים מדווחים כי השוטרים מפליאים את מכותיהם ושניים מהמפגינים נפצעו ונזקקו לטיפול רפואי. דווח כי אחד המפגינים נמצא במצב של חוסר הכרה.

ביום שישי הותקף תושב נווה דקלים ע"י שוטר לאחר שנסע לכיוון נצרים כדי להביא ציוד לחייל קרוב משפחה. כפי שדיווחנו, התושב הותקף באלימות לאחר שהעליל עליו השוטר כי פרץ מחסום. לאחר שהותקף נלקח לתחנת ארז עם ילדיו.

ביום שישי נפגשו נציגי מועצת יש"ע ואנשי ועד יישובי גוש קטיף, וכן ההנהגה הרוחנית של תושבי גוש קטיף במאהל ההתחברות שהוקם במחסום כיסופים. מתוך מטרה לגבש את הצעדים לקראת המצעד הגדול 'לעזרת אחינו הגיבורים' שצפוי להתחיל ביום שני הקרוב.

ראשי מועצת יש"ע קראו לכל תושבי מדינת ישראל להשתתף בצעדת יום הפקודה שתתקיים ביום שני. הצעדה תצא מנתיבות לכיוון גוש קטיף ותימשך שלושה ימים.

ראש מועצת יש"ע, בנצי ליברמן, אמר במסיבת עיתונאים שהתקיימה במאהל ההתחברות הסמוך למעבר כיסופים: "לא נפעיל כוח ואלימות. מדובר בצעדה עממית, מוסרית ודמוקרטית שמטרתה להחזיר את הנושא להכרעת העם".
