

זעם בגוש קטיף: תושב נווה דקלים נסע לכיוון נצרים כדי להביא ציוד לחייל קרוב משפחה ונחסם בנחל עוז. הוא הותקף באלימות ע"י שוטר שהעליל עליו כי פרץ מחסום. לאחר שהותקף נלקח לתחנת ארז עם ילדיו.

תושב נוה דקלים שבגוש קטיף נעצר אחר הצהריים לאחר שניסה, לטענת המשטרה, לפרוץ במכוניתו את מחסומי המשטרה בנחל עוז. דובר מועצה אזורית חוף עזה, ערן שטרנברג, מדווח כי בגוש שורר זעם רב על התעללות המשטרה בתושב, בו בזמן שנופלים פצצות מרגמה סביב ביתו. לדבריו, התושב נסע מנווה דקלים לכיוון נצרים כדי להביא ציוד לחייל קרוב משפחה ונחסם בנחל עוז. הוא הותקף באלימות ע"י שוטר שהעליל עליו כי פרץ מחסום. לאחר שהותקף נלקח לתחנת ארז עם ילדיו שהיו עימו באוטו. המשטרה טוענת בין היתר כי התושב ניסה לדרוס שוטר.

ואולם בניגוד לטענת המשטרה הגיעו לידי ערוץ 7 עדויות של אנשים אחרים השוללים מכל וכל את גירסת המשטרה. אלדד הלוי, שישב לידו במכונית כטרמפיסט, סיפר לערוץ 7: "כשהגענו למחסום ביקש השוטר לכבות מנוע והוא סירב בגלל שהיה מזגן באוטו. לאחר זמן השוטר הכניס לו מכות למרות שישב במכוניתו וילדיו יושבים מאחורה ובוכים". בנוגע לטענת המשטרה שפרץ התושב מחסום, סיפר הלוי כי "באחד המחסומים כנראה סימן שוטר מג"ב איזה סימן לא ברור בידו אך התושב המשיך כי לא היה לו ברור שזה היה מכוון אליו".

צבי פרידמן, שנכח אף הוא בקרבת מקום, העיד: "במחסום ניגש אלינו שוטר ושאל בצורה מאוד לא נעימה 'מי אתם ומה אתם?', פאום הוא רץ אחרי מכונית שהייתה מאחורי וניסה לפתוח בכוח את הדלת. שמעתי את הנהג שאומר לו 'אין לך לפתוח רשות את הדלת' אבל לשוטר לא היה זמן ופרץ את הדלת, גער מעל הבחור תוך שהוא השכיב אותו על המושב ומנסה לכבות את הרכב. מאותו רגע הפליא את מכותיו. בהיסטריה אדירה פרצו בבכי בנותיו שיצאו מהמכונית ולא הצלחנו להרגיען".

"השוטר משך אותו בבגדים והנהג בפנים בתוך הרכב ניסה להתגונן תוך שהחזיק בהגה. חיילים צעירים שהיו במחסום, רעדו ממה שראו. הם ניסו להרגיע בעוד שהושטר הפעיל ברוטליות אלימה קשה. הם גם לא נתנו לצלם בטענה שזה שטח צבאי למרות שזה היה מחוץ למחסום".

לאחר מכן, סיפר פרידמן, אמר השוטר לחיילים שיהיו עדים לאירוע. "איך שהוא הסתלק- שמעתי שהם היו בהלם כמוני. הוא לא תקף שוטר אלא בסך הכל התגונן".
