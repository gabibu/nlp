

עיריית יבנה החליטה להעניק שמות ל- 4 כיכרות תנועה בעיר: כיכר ע"ש השר רחבעם זאבי (גנדי) ז"ל, "כיכר התאומים" לזכר הנספים באסון הפיגועים במגדלי התאומים בארה"ב, "כיכר הניצחון" לציון נצחון בעלות הברית על גרמניה הנאצית ו"כיכר אגוז" לזכר הנספים בספינת אגוז.

ראש העיר, צבי גוב-ארי ומועצת העיר קיבלו את המלצת ועדת השמות העירונית.

הוועדה החליטה כי כיכר התנועה בצומת שד' זבוטינסקי- רח' האגוז תקרא "כיכר האגוז" לזכר הנספים באסון טביעת ספינת אגוז בשנת 1961 שהייתה בדרכה לישראל כשעל סיפונה 44 מעפילים. הכיכר בצומת שד' זבוטינסקי- רח' הנורית תקרא "כיכר הניצחון" לציון 60 שנה לנצחון בעלות הברית על גרמניה הנאצית, הכיכר בצומת שד' זבוטינסקי- רח' האלון תקרא ע"ש השר והאלוף (במיל.) רחבעם זאבי (גנדי) ז"ל שנרצח ע"י מתנקש בחודש אוקטובר 2001, הכיכר בצומת שד' ז'בוטינסקי- רח' הנופר (בתכנון) תקרא "כיכר התאומים" לזכר הנספים באסון מגדלי התאומים בארה"ב שנספו בפיגועי ה-11 בספטמבר 2001 בעקבות קריסת שני המגדלים לאחר שטרוריסטים איסלאמיים ריסקו עליהם שני מטוסים.

ראש העיר אמר במהלך ישיבת המועצה שנערכה ביום חמישי כי לקראת בינוי השכונות החדשות תדון ועדת השמות העירונית במתן שמות לרחובות החדשים. ראש העיר אמר כי יתמוך בקריאת שמות מתחומי ההיסטוריה החדשה של עם ישראל, שמות לוחמים וחטיבות, מנהיגים, משוררים, אנשי רוח, ספרות וכו'.

