

הממונה על ההגבלים העסקיים בדיון המסכם של ועדת הכספים על הרפורמה בשוק ההון: השארת חלק מהקופות והקרנות בידי הבנקים - פיצול הסיכוי לתחרות בשוק ההון לשם חלוקת מתנות

הממונה על ההגבלים העסקיים, דרור שטרום, הופיע אתמול בדיון המסכם של ועדת הכספים בנושא הרפורמה בשוק ההון ושלל בהתייחסות מפורטת ומנומקת את טענות הבנקים כי יש להשאיר בידיהם חלק מהקופות והקרנות. לדברי שטרום השארת חלק משוק הקופות והקרנות בידי כל בנק תביא לכך שהמערכת הבנקאית בכללותה תשלוט על שוק הקופות והקרנות ובכך יחוסל כל סיכוי לשוק אשראי חוץ בנקאי מפותח ועצמאי שיהווה תחרות ממשית לאשראי הבנקאי.

שטרום תקף את הפשרות המועלות בהקשר זה ואמר: הופיעו כאן בפני הועדה כל ראשי הועדות שניסו להכניס רפורמות בשוק ההון, מדוד ברודט ועד פרופ' בן בסט שהסבירו במילים מפורשות שכל ניסיון להתפשר ולהשאיר בידי הבנקים חלק מהקופות והקרנות לא הביאו לשיפור תחרותי ועכשיו מעלים מהאוב את אותן הצעות כושלות כדי לחלק מתנות לקבוצות לחץ. פשרות אלו הן בדיוק מה שנאמר על בית הבורבון: "לא שכחו דבר ולא למדו דבר".

הממונה התייחס לשתי הנקודות העיקריות העולות מדיוני ועדת הכספים ברפורמה בשוק ההון: הצורך בעידוד התחרות מצד הבנקים הקטנים וסוגיית כניסת הבנקים לביטוח. הממונה הסביר כי הוא מסכים כי יש לעודד את הבנקים הקטנים ולתת להם יתרונות אלא שפתרונות אלא צריכים להיות תחרותיים ולא אנטי תחרותיים. השארת הקופות והקרנות במכירה הנעשית תוך ניגוד עניינים היא אנטי תחרותית. בנק מזרחי והבנק הבינלאומי לא יבטלו עמלות ללקוחותיהם בגלל שיתנו להם למכור קופות וקרנות בניגודי עניינים. הטענה כאילו זה מה שיגרום לתחרות היא זריית חול בעיניי הכנסת והועדה.

שטרום הציע לוועדה חלופות תחרותיות לעידוד הבנקים הקטנים והבינוניים: להעביר את מכירת הקרנות והקופות למדרגות המבוססות על ירידה בנתח השוק הכולל של כל בנק כאשר המכירה תתחיל בבנקים שנתחי השוק שלהם הם הגדולים ביותר - פועלים ולאומי, ורק לקראת סוף התקופה תגיע לבנקים הקטנים.

שטרום ציין בהקשר זה כי אם תרצה הועדה להעניק יתרון לבנקים הקטנים היא יכולה לתת להם עוד שנתיים שלוש למכירת הקופות ואולם בסוף הדרך חייבים להגיע למצב בו לבנקים יש אפס קופות וקרנות בידיהם.

אשר לכניסת הבנקים לביטוח אמר שטרום כי הוא מבין את החששות המלווים את פתיחת השער לבנקים להיכנס לשיווק ביטוחים ואמר כי הפתרון לחשש זה אינו "טריקת הדלת" בפני הבנקים אלא התניית כניסתם בשיפור תחרותי שיתרחש תחילה בענף הבנקאות וכן הציע לדרג את הכניסה כך שלבנקים הקטנים יותר לשווק ביטוח קודם לכן.

שטרום אמר כי "כל מי שמדבר על הצורך לתת הגנת ינוקא לבנקים המתעוררים חייב לזכור כי הגנת ינוקא חייבת להגביר באופן ישיר את התחרות. השארת קופות וקרנות בידי כלל הבנקים אינה ברת תחרות ואינה הגנת ינוקא אלא סוף הרפורמה בשוק ההון. צריך לזכור, כשניתנה הגנת ינוקא
בשוק התקשורת ובתחבורה הציבורית למשל זו ניתנה תמיד לזמן מוגבל. לכן, יש לתת יתרון לבנקים הקטנים לאורך תקופת המכירה. זה לגיטימי, אך להשאיר אצלם את הקופות והקרנות אינו לגיטימי".

