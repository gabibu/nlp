

מפקד פיקוד המרכז, האלוף יאיר נווה, החליט להעביר מתפקידי לחימה קצין ושלושה לוחמים מיחידה מובחרת אשר סירבו לצאת למשימה מחשש לחייהם. הקצין, מפקד הצוות, יורחק מתפקידו וישוחרר לאלתר מצה"ל.

בתאריך ה-23 בנובמבר 2005 נדרש כוח של יחידה מובחרת לפעילות מבצעית בגזרת צפון השומרון. טרם היציאה למשימה פנו קצין ושלושה לוחמים מן היחידה למפקד הכוח ואמרו כי אינם מוכנים לצאת למשימה, מאחר והם חוששים לחייהם, זאת בעקבות פעילות קודמת שבוצעה תחת אש תוך סיכון רב, לטענתם. יתר הלוחמים יצאו למשימה כנדרש.

לאחר שימוע שנערך למפקד הצוות והמשך התחקיר עם מפקדי היחידה, החליט מפקד פיקוד המרכז, האלוף יאיר נוה, כי שלושת החיילים יועברו מתפקידי לחימה להמשך שירות בתפקידי מנהלה מחוץ ליחידה. בעניין מפקד הצוות, החליט האלוף כי הוא יורחק מתפקידו וישוחרר לאלתר.

מדובר צה"ל נמסר כי היחידה ממשיכה את פעילותה המבצעית כרגיל.

