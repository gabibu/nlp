

ההסתדרות הפסיקה הבוקר את שירותי הכבאות בתחנת בני-ברק עקב אי-תשלום שכר הכבאים. 45 כבאים בתחנת בני-ברק לא קיבלו את משכורת אוקטובר וכמו-כן נמסרה להם הודעה שלא יקבלו את שכר נובמבר האמור להיות משולם מחר.

כבאי תחנת בני ברק מספקים שירותי כיבוי בבני-ברק, גבעת שמואל, קריית אונו, אור יהודה, ורמת אפעל. הכבאים יתנו שירותי כיבוי רק במקרים של סכנת נפשות או פגיעה משמעותית ברכוש.

במכתב ששיגר היום, גיל בר-טל, מנהל חטיבת עובדי הרשויות המקומיות בהסתדרות המעו"ף, לדב בייגל, יו"ר איגוד ערים לכבאות בני-ברק הוא כותב שהכבאים חיים במצב של הלנת שכר מתמשכת ועיכוב בתשלום לעיתים משך תקופה ארוכה וסופגים נזקים כבדים עקב כך. זאת בניגוד לכל דין, הוראות של ביה"ד הארצי לעבודה, ולחובתו הבסיסית של המעסיק לשלם מלוא שכר העובד במועדו.

בר-טל מוסיף כי "רשויות מקומיות החברות באיגוד- בני ברק, גבעת שמואל, קריית אונו, אור יהודה ורמת אפעל- לא מעבירות את חלקן בתקציב שירותי הכבאות לאיגוד". בר-טל כותב גם כי ההפרשות לקופות הגמל, קרנות הפנסיה וקרנות ההשתלמות של העובדים לא מועברים במועד במשך חודשים כשישה חודשים. "ניקוי השכר הכבאים ואי-העברת הסכומים שנוכו ליעדם", קובע בר-טל, "מהווים עבירה פלילית".

בר-טל אף מאיים כי אם לא ישולם שכר העובדים תוך 24 שעות תאלץ ההסתדרות להמשיך בצעדים הארגוניים, לרבות סגירת תחנת המשנה באור יהודה והפסקת פעילויות נוספות עד כדי הפסקת עבודה כללית בגין אי תשלום שכר העובדים.
