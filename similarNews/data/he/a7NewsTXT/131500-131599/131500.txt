

בכיר בגדודי אל-אקצה מגלה כי הרש"פ הסכימה לקלוט בשורות 'כוחות הביטחון' 2,500 מחבלי גדודי אל-אקצה. פלגי ה'פתח' עוסקים באיחוד הכוחות ובביסוס 'אמנת כבוד' המציבה את ה'מאבק המזוין' כאסטרטגית-על.


מאת יונתן דחוח הלוי

בכיר בגדודי אל-אקצה מגלה, כי הרשות הפלשתינית הסכימה לקלוט בשורות 'כוחות הביטחון' הפלשתיניים 2,500 מחבלי גדודי אל-אקצה. הללו מחזקים את כוחם הפוליטי כקבוצת כוח בתוך ה'פתח' לקראת הבחירות לפרלמנט הפלשתיני בינואר 2006.

אחד ממפקדי גדודי חללי אל-אקצה, השייך לארגון ה'פתח', ח'אלד אל-ג'עברי, מגלה בראיון עיתונאי, כי הרשות הפלשתינית הסכימה לקלוט בשורות 'כוחות הביטחון' 2,500 מחבלים בגדודי אל-אקצה במחוזות רצועת עזה. ההסכמה עם הרשות הפלשתינית הושגה לאחר מו"מ ארוך ובו נקבע, כי המחבלים יבחרו מכל הפלגים של ה'פתח' ובכללם פלוגות אבו ריש וכי תינתן עדיפות לפצועים ול"מקרים הומניטאריים". בחודשים האחרונים גייסו כוחות הביטחון הפלשתיניים בשטחי הרש"פ ביו"ש מחבלי גדודי אל-אקצה ובעיקר בצפון השומרון.

גיוסם נועד לחזק את הרשות הפלשתינית נוכח האתגר שמציב לה ארגון החמאס ולקראת המערכה מולו בבחירות הקרובות לפרלמנט (ינואר 2006). בהקשר זה ציין ג'עברי, כי בקרב פלגי ה'פתח' החמושים נמשכת ה'הידברות' לשם "איחוד הכוחות" על בסיס של 'אמנת כבוד' המציבה את
"ההתנגדות" (המינוח הפלשתיני ל"מאבק המזוין") כאסטרטגית-על עד ל"שחרור שאר האדמות הפלשתינית בגדה המערבית ובירושלים הכבושה".

ההתארגנות 'הפוליטית' של גדודי חללי אל-אקצה כקבוצת כוח חזקה בתוך שורות ה'פתח' שמה לה למטרה להדיח את מנהיגי "הדור הישן" של הארגון ולהעמיד במקומם את נציגי "הדור החדש" המזוהה עם הגדודים ויעדיהם. בשבוע שעבר השיגו הגדודים הישגים משמעותיים בבחירות המקדימות במסגרת ה'פתח' במספר מחוזות, ובראשם בחירה ברוב קולות משמעותי של רב המחבלים מפקד התנזים מרוואן ברגותי, המרצה עונש של 5 מאסרי עולם בכלא ישראלי.

בניגוד ל'פתח' המחזק את הקשר והזיקה לרשות הפלשתינית כ'מפלגת' השלטון, ממשיך החמאס במגמת הבידול המציגה 'אלטרנטיבה שלטונית' כוללת. החמאס דחה השבוע מכל וכל את השמועות לפיהן הסכים כביכול לשילוב מחבלי גדודי עיז א-דין אלקסאם בקרב 'כוחות הביטחון' הפלשתיניים. לחמאס תנאים מקדימים לכך ובראשם עריכת הבחירות לפרלמנט הפלשתיני והקמת צבא פלשתיני לאומי המבוסס על עקרון המאבק המזוין עם ישראל. לחמאס אינטרס לשמר את הזרוע הצבאית שלו גם על מנת להרתיע את הרשות הפלשתינית מפני ניסיון לפגוע בהישגיו הפוליטיים בדרכו לנסות להשתלט על השלטון הפלשתיני.
