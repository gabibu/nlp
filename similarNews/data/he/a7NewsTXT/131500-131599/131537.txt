

המרכז לפלורליזם יהודי עתר הבוקר לבג"ץ בדרישה להכיר בגיורים רפורמיים וקונסרווטיוויים שנעשו בישראל לצורך הכרה במתגיירים כעולים לפי חוק השבות.

אנשי המרכז אומרים כי בעתירתם הם דורשים לבטל את המונופול האורתודוקסי על גיורים הנעשים בישראל.

שבע העתירות הוגשו באמצעות עו"ד ניקול מאור (סנטר) נגד שר הפנים, בשמם של שבעה מתגיירים שעברו את הליכי הגיור שלהם בתנועה הרפורמית בישראל. העותרים דורשים לשנות את פרשנות המונח "יהודי" בחוק השבות, כך שגם מי שעבר גיור במסגרת לא-אורתודוקסית בישראל יוכר כ"יהודי" לצורך חוק זה.

העותרים טוענים כי פרשנותו של המונח "התגייר" כוללת גם הליכי גיור לא אורתודוקסיים שנערכו בקהילות יהודיות מוכרות הן בחו"ל והן בישראל. לדבריהם, למדינה אין מקור חקיקתי המקנה לה את הסמכות להימנע מגיורים לא אורתודוקסיים הנערכים בישראל, וכי מדיניות המדינה מהווה אפליה אסורה בין הזרמים השונים של היהדות.

לפני שבעה חודשים פסק הרכב מורחב של 11 שופטי בג"ץ, ברוב של שבעה נגד ארבעה, כי "גיורי קפיצה" של מתגיירים שלמדו לקראת גיורם בישראל, ואת הליך הגיור עצמו ערכו בקהילות יהודיות מכל הזרמים בחו"ל - יוכרו לעניין חוק השבות. אך הדגישו כי על הגיור להיערך ב"קהילה יהודית מוכרת", כדי למנוע "ניצול לרעה של הזכות לעלות לישראל", כך דווח ב"הארץ".

פסק הדין עומד בניגוד לעמדת המדינה, שדרשה לקבוע כי "גיורי קפיצה" יוכרו רק אם המתגייר "הסתפח לקהילה המגיירת" בחו"ל למשך פרק-זמן משמעותי.

