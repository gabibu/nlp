

יו"ר ועדת הכספים, ח"כ יעקב ליצמן, תבע מכונס הנכסים הראשי להימנע מהעברת בית החולים ביקור חולים בירושלים לידי יזם פרטי שמתכוון ככל הנראה לרכוש את השטח למטרות נדל"ן.

יו"ר ועדת הכספים של הכנסת, ח"כ יעקב ליצמן, תבע מכונס הנכסים הראשי, עו"ד שלמה שחר, להימנע מהעברת בית החולים ביקור חולים בירושלים לידי יזם פרטי שמתכוון ככל הנראה לרכוש את השטח למטרות נדל"ן ובמקום זאת להעביר לתקופה של שנה את בית החולים לידי הנהלת בית החולים הדסה בירושלים.

ח"כ ליצמן הציע זאת בעקבות כשלון כונס הנכסים למצוא פתרון לשערוריית אי תשלום הפנסיה של גימלאי בית החולים ביקור חולים. לדברי ח"כ ליצמן הוא שוחח עם שר האוצר אהוד אולמרט על עתידו של בית החולים והזמין אותו לדיון מסכם בנושא בישיבת הועדה יחד עם שר הבריאות דני נווה. הדיון יתקיים לאחר שובו של השר אולמרט מחו"ל.

גילוי זה בעניין בית החולים ביקור חולים נמסר בעקבות דרישתו של ח"כ חיים אורון לזמן את שני השרים לגיבוש פתרון עבור הפנסיונרים. עו"ד אופיר רונן, המייצג את העובדים, מסר, כי נדרש סכום של 248 מיליון  כדי להתמודד בסוגיית תשלום הגימלה ל-270 הפנסיונרים יחד עם 270 עובדי בית החולים. המנהל בפועל של "ביקור חולים", ברי בן ציון, הציע שלא לגבש פתרון לטווח קצר.
