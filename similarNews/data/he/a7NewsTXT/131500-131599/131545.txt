


ממשלת המיעוט הקנדית, בהנהגת המפלגה הליברלית, נפלה הלילה בהצבעת אי אמון בפרלמנט. בעקבות כן צפויות להיערך בחירות חדשות ב   23 בינואר.

177 חברי פרלמנט תמכו בהצעת האי האמון מול 133 שהתנגדו.

שלוש מפלגות האופוזיציה הקנדיות, התופסות את רוב מושבי הפרלמנט, הצביעו נגד ממשלת המיעוט של ראש הממשלה, פול מרטין.

התומכים בהצעה טענו כי למרטין אין יותר הסמכות המוסרית להנהיג את המדינה בעקבות שערוריית שחיתות במפלגתו.

העניין החל בעקבות חשיפת אי סדרים בשימוש בכספים שיועדו לתוכנית לאיחוד לאומי בקוויבק. אומנם חקירה ראשונית זיכתה את מרטין אך האשימה חברים בכירים במפלגתו בהסטת מיליוני דולרים מתקציב התוכנית.

ההחלטה על הגשת אי אמון הגיעה לאחר שמרטין סירב להיענות לדרישה לפזר את הפרלמנט בינואר ולהקדים את הבחירות לפברואר.

בפגישה עם המושל הכללי, מישאל ז'אן, נציגה של מלכת בריטניה אליזבת'. צפוי מרטין לבקש אישור לפיזור הפרלמנט בן ה- 308 מושבים.

מרטין, שממשלתו החזיקה מעמד 17 חודשים בלבד בשלטון, ימשיך להנהיג את המדינה עד לקיומן של הבחירות בינואר.
