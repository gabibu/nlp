

שלי יחימוביץ' תתמודד על מקום ברשימת העבודה. במועצת יש"ע משוכנעים שהצטרפותה דרדרה את אמון הציבור בתקשורת הישראלית לאחר שכנראה ניהלה יחימוביץ' מו"מ להצטרפות ל'עבודה' כמעט תוך כדי ראיון עם עמיר פרץ.

העיתונאית שלי יחימוביץ' הודיעה כי היא פורשת מהתקשורת ועוברת לזירה הפוליטית. יחימוביץ' הגיעה לבית מפלגת העבודה ושם הודיעה רשמית על התפקדותה למפלגת העבודה וכוונתה להתמודד בבחירות הפנימיות במפלגה על מקום בכנסת הבאה.

יחימוביץ', אשת הערוץ השני של הטלוויזיה וגלי צה"ל קיבלה את ההצעה למעבר לפוליטיקה מיושב ראש העבודה, חבר הכנסת עמיר פרץ. פרץ פנה באחרונה ליחימוביץ', ולדבריה, שכנע אותה בכך שטען כי בכוונתו לממש את כל אותם עקרונות בהם דגלה נמרצות בשנים האחרונות מעל הבימות התקשורתיות השונות בהן הופיעה.

לדבריה, שאלה את פרץ אם לא ראוי שתקדם את תפיסת עולמה מכיסאה כאשת תקשורת בכירה, אולם פרץ שיכנע אותה כי תוכל להוות גורם משמעותי יותר אם תפעל מתוך הזירה הפרלמנטארית לקידום תפיסותיה התואמות את אלה שלו.

כתבנו שמעון כהן מדווח כי במכתב נוקב ששיגר ליו"ר מועצת הרשות השניה לטלוויזיה ולרדיו, נורית דאבוש, תוקף יו"ר מועצ יש"ע בנצי ליברמן את מהלכה האחרון של יחימוביץ'. ליברמן כותב לדאבוש: "זה זמן רב שנשמעות טענות אודות הטייתם הפוליטית של עיתונאים בכירים, העושים שימוש בבמה ובמקרופון הניתן להם כדי לקדם סדר יום פוליטי... בוקר יצא המרצע מהשק. שלי יחימוביץ', מבכירי העיתונאים הישראלים מבצעת צעד פומבי וחד משמעי לתוככי מפלגה פוליטית ללא תקופת צינון וללא שמץ של מבוכה".

עוד כותב ליברמן: "יחימוביץ' הועסקה בחברת החדשות של הערוץ השני מזה שנים ארוכות, בהן נשמעו שוב ושוב קולות המוחים נגד ניצולה של יחימוביץ' את מעמדה לצרכים פוליטיים, דוגמת יציאת צה"ל מדרום לבנון. תחושת הבטן רק הולכת וגדלה כאשר שבים וצופים בריאיון שערכה יחימוביץ' בתוכנית 'פגוש את העיתונות' עם יו"ר מפלגת העבודה, עמיר פרץ, שבועיים בלבד לפני שהפכה לחלק מרשימתו. הראיון היה נינוח, ויש שהגדירו זאת "מתחנף", נעדר שאלות נוקבות, המאפיינות את סגנונה המיוחד בדרך כלל של יחימוביץ', ולפרץ ניתנה במה נרחבת כמעט ללא הפרעות, במה שאינה ניתנת בדרך כלל למועמדים פוליטיים. מעבר לכך, נראה שהמשא ומתן על הצטרפותה למפלגה התנהל במקביל ותוך כדי עבודתה השוטפת ואף היה בעיצומו בעת קיום הראיון".

"שנים ארוכות ידענו והתרענו כי רבים בתקשורת משרתים את אג'נדת השמאל ומדיניות ההרס והחורבן בדמות תכנית ההתנתקות, אך לא שיערנו שיכול להגיע יום בו זה ייעשה באופן כל כך גלוי. אין ספק כי לאחר שגברת יחימוביץ' החליטה להוריד את מסיכת ה"אובייקטיביות לכאורה" ולגלות את פניה האמיתיות, יחול פיחות במעמד העיתונאי בישראל ואמון הציבור בעיתונאים יילך וייכחד", כותב ליברמן.

(ש)
