

מול בית המשפט העליון ומשרד החוץ מתקיימת החל מהיום שביתת שבת של עקורי גוש קטיף וצפון השומרון ותומכיהם במחאה על הפקרתם על ידי ראש הממשלה ואנשיו. "למה לא קם אומן שיקרא קריאה לממשלה?", שואלים המפגינים.

מול בית המשפט העליון ומשרד החוץ מתקיימת החל מהיום שביתת שבת של עקורי גוש קטיף וצפון השומרון ותומכיהם במחאה על הפקרתם על ידי ראש הממשלה ואנשיו.

"אנחנו מוחים בצורה חד משמעית נגד האטימות של ראש הממשלה ולהקתו שידעו לזרוק את האנשים מבתיהם באכזריות ובנחישות, והציבור שב שברגע שיזרקו אותם הכול יסתדר, אבל כעת, ארבעה חודשים אחרי עדיין אין פתרון והמצב ממש קטסטרופאלי", אומר צביקה סלונים, ממארגני שביתת השבת, ליומן הצהרים של ערוץ 7.

כבעל רקע רב כמטפל נפשי באנשים ובני נוער במצוקה אומר סלונים כי להערכתו הפצע שנפער בעקירת הישובים יטיל את השפעתו בעשר השנים הקרובות. לדבריו "בתי המלון סוגרים על העקורים כבתי כלא, יש ילדים רבים שמגלים סימני מצוקה ומופרעות, למרות שמעולם לא היו להם תופעות כאלה. זוגות צעירים ומשפחות מתפרקות. יש כאן מורסה ופצע פתוח שיכול להימשך המון שנים ככתם על החברה הישראלית".

סלונים מסביר את דרישתם מהממשלה לקיים מערכת של רווחה שתטפל במצוקת בני הנוער. כך גם טיפול נאות בסוגיות החינוך והמגורים הנאותים למשפחות העקורים. כמו כן מציין סלונים את סוגית המכולות ש"נזרקו עם הציוד שבהם לאיזשהו מקום בלי שיודעים אפילו איפה, וכשמגלים איפה צריך לשלם כסף כדי להעביר אותם למקום אחר שיהיה נגיש יותר. המון ציוד נהרס".

סלונים תוהה היכן הציבור הישראלי שיקים זעקה על גורל העקורים. "למה לא קם אומן אחד שיקרא קריאה לממשלה? למה בתיאטרונים לא עצרו אפילו הצגה אחת, לא הדליקו את האור ואמרו שזה כמחאה וכדרישה שהממשלה תטפל בנו? איפה יהודי כמו אסא כשר שזועקים על כל עניין אחר?"

את שביתת השבת מתכוונים המארגנים להמשיך עד שיראו התייחסות רצינית לבעיותיהם מצד הממשלה "ושלא יטפלו בכל מיני קשקושים".

סלונים קורא לתומכים להגיע לרחבה שליד בית המשפט העליון שבירושלים ולהצטרף למחאה, אם כשובתים ואם כתומכים.

להאזנה לראיון לחץ כאן
