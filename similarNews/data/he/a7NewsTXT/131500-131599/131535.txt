

במספר שיחות טלפון יכולים אנשי שרון להורות לתומכיהם, שעודם בעלי זכות בחירה בליכוד, להצביע ולהשפיע על הרכב המפלגה וזהות העומד בראשה. הצמרת מקרינה בטחון ושאננות מאיומי "הסוס הטרויאני" הפוליטי שבליכוד.

ראש הממשלה שרון אמנם עזב את מפלגתו, הליכוד, הוא ואנשיו גם דואגים לתקוף מעת לעת את מפלגת העבר של שרון ואת הנהגתה. למרות כל אלה מסתבר שלראש המשמלה ואנשיו יש כוח משמעותי ביותר במרכז הליכוד, כוח שיוכל להכריע באשר למבנה הרשימה לכנסת וקביעת העומד בראשה. מדובר במאות חברי מרכז ליכוד שלכאורה עזבו את המפלגה, אבל בהוראה טלפונית אחת של אי מי מאנשי ראש הממשלה יכולים לממש את זכותם להצביע בבחירות הפנימיות לליכוד ולהכריע גורלות באשר לעתידם של בכיר הליכוד ועתידה של המפלגה כולה.

בכוחם של מתפקדי הליכוד שנשטו את התנועה לטובת ראש הממשלה שרון, יהיה ליצור רשימת מומלצים, המכונה 'רשימת חיסול', ובמידה ויצביעו באופן גורף יוכלו לקבוע את רשימת הליכוד כרשימה אטרקטיבית פחות מבחינת הבוחר הישראלי, ולהציב בראשה את המועמד הנוח מבחינתו של ראש הממשלה.

בדיקה שערך כתבנו שמעון כהן אצל מספר בכירי ליכוד מעלה ניסיונות מצידם להציג בטחון ושאננות לנוכח האיום הפוליטי המרחף מעל מפלגתם. לא מעטים אומרים שהם מאמינים באמינותם של חברי מרכז הליכוד ודאגתם הכנה לעתיד המדינה מבלי לפגוע בליכוד. ספק אם תקוותם תוכיח את עצמה במבחן התוצאה של קלפיות מרכז הליכוד.


מלשכתו של המועמד לראשות הליכוד בנימין נתניהו נמסר לכתבנו שמעון כהן כי אכן מדובר בבעיה שמטרידה את בכירי המפלגה אולם עד כה לא גובשה תכנית להתמודדות איתה.

מועמד נוסף לראשות הליכוד, משה פייגלין, מבקש גם הוא להקרין רוגע לנוכח תרחיש ההתערבות של אנשי שרון בעיצוב רשימת הליכוד, ואומר: "להערכתי מדובר בסערה בכוס מים. אני לא רואה איך זה יתבצע. הרי כל שיחת טלפון שכזו מצידו של עמרי שרון או גורם אחר לפעילים בליכוד תוקלט תתועד ותיחשף". להערכת פייגלין "אנשי שרון המזוהים איתו לא יטריחו עצמם בכלל לקלפיות". עם זאת אמר פייגלין שלטעמו באם גובש מידע ברור לגבי חבר ליכוד שהתבטא בפומבי כאחד מאנשיו של שרון הרי שיש להוציאו מרשימת בעלי זכות הבחירה. לבד ממהלך זה לא נראה שיש פתרון סביר לבעיה.

כתבנו מזכיר כי בתגובה לשאלה זו אמר בשבוע שעבר שר החוץ סילבן שלום, המתמודד על ראשות המפלגה, ליומן הצהרים של ערוץ 7 כי אינו חושש מתסריט זה שכן "לא מדובר באנשי שרון שאם כן היו עוברים יחד איתו למפלגתו החדשה", אלא באנשים שתמכו בשרון בהתמודדותו מול נתניהו אך אינם תומכים בו עוד כעת.

יושב ראש וועדת החוץ והבטחון, חבר הכנסת יובל שטייניץ אומר לכתבנו כי הוא אינו חושש מאפשרות לפגיעת אנשי שרון באופן מגמתי בליכוד. "החששות מוגזמים. חברי מרכז הליכוד הם פטריוטים של המדינה ולא ירצו לפגוע בליכוד". שטייניץ נזכר במקרים מהעבר בהם למרות שמעולם הוא לא תמך בעמדותיו המדיניות של ראש הממשלה, תמכו בו ראשי סניפים וראשי ערים שהוגדרו כתומכי שרון. כמו כן אומר שטייניץ כי להערכתו לא ידרשו אנשי שרון מתומכיהם בליכוד להשפיע בבחירות הפנימיות, כפי שבעבר "הרוב הגדול לא קיבל הוראות בעבר". שטייניץ מחזק את תחושתו שלא תהיה פגיעה ברשימת הליכוד על ידי אנשי שרון וקובע: "אני אומר זאת מתוך ידיעה ולא מתוך הערכה בלבד   כמו בעבר גם כעת, אנשי שרון ישקלו באופן ענייני את אופן יצירת רשימת הליכוד לכנסת".

עוד הוסיף שטייניץ ואמר שחששו שלו מתמקד באפשרות שאנשי שרון יעשו מאמץ להעביר לשורות מפלגתם אי מי מהמועמדים לראשות המפלגה שלא יבחר. "אני צופה ששרון, בערמומיותו ינסה לפתות חברי כנסת שכאלה". לטעמו מהלך שכזה עלול להיות פגיעה מוראלית קשה לאנשי הליכוד.

יושב ראש וועדת החוקה של הכנסת, חבר הכנסת מיכאל איתן נשמע מודאג בתרחיש ההתערבות של אנשי שרון בנעשה בליכוד ואומר ש"אי אפשר לעשות דבר כדי למנוע תופעה שכזו". לשאלת כתבנו אם ראוי להקים ועדה מסדרת שתפתור באופן חד פעמי את הבעיה המסתמנת, אומר חבר הכנסת איתן שהליכוד הוא תנועה דמוקרטית ואינו רואה אפשרות לשינוי משמעותי כל כך באופן קביעת רשימתה לכנסת. עם זאת מקווה ומאמין איתן שמהלך כזה של אנשי שרון לא יצלח שכן לדבריו "אנשים במרכז הליכוד הם לא רובוטים. מהלך שכזה אולי ישפיע על מאתיים או שלוש מאות מאנשי המרכז. זה בטל בין שלושת אלפי החברים".

חבר הכנסת אהוד יתום גם הוא מבקש להציג ארשת רגועה ואומר: "אנחנו סומכים על מתפקדי הליכוד שטובת המדינה חשובה להם". עם זאת מסכים יתום שקיים חשש שכזה אולם "אין לנו ברירה ואנחנו לוקחים את הסיכון".

חברת הכנסת איוב קרא מקרין גם הוא שאננות, ואומר לכתבנו ש"אנחנו מאמינים שכשראש הנחש כבר איננו, הגוף כבר לא יוכל להזיק..." עם זאת אמר שהוא כחברי כנסת נוספים בליכוד מודעים לבעיה ודנים כיצד להתמודד איתה.

גם מסביבתו של חבר הכנסת גלעד ארדן נמסר כי הם "מודעים לבעייתיות ובקרבו ידונו בכך בסיעה".

חברת הכנסת נעמי בלומנטל אומרת שהא למעמדה שלה אינה חוששת שכן כמי שהייתה נאמנה לעקרונותיה לא אכזבה את תומכיה והיא משוכנעת שגם הם לא יאכזבו אותה, וכבעבר, למרות לחצים רבים שיש עליהם, יתמכו בה. באשר לגורלה של המפלגה עצמה אומרת בלומנטל כי היא "מאמינה וסומכת שמי שנשאר בליכוד לא נשאר כדי לפגוע בתנועה".

כתבנו מציין כי אחדים מחברי הכנסת של הליכוד, ובהם גם מצמרת הרשימה, העדיפו שלא להתייחס לשאלה, והגיבו ב"אין תגובה".

ממזכירות הליכוד נמסר כי אין אפשרות להתמודד עם מי שאינו מתבטא בפומבי בתמיכתו לשרון, ואולם מי שיביע דעה באופן פומבי הרי שקיים מנגנון אותו הקים מועמד נוסף לראשות המפלגה, השר ישראל כץ בתפקידו כיו"ר מזכירות הליכוד. מנגנון זה מאפשר להוציא משורות המתפקדים ובעלי זכות ההצבעה כל מי שיביע תמיכה במפלגות אחרות.

כתבנו מציין כי מחר יקיימו בכירי הליכוד ישיבה ובה צפויה לעלות הסוגיה ואופני ההתמודדות עימה.
(ש)
