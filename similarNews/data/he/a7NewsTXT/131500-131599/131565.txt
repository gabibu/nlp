

גופי שמאל טענו לפני ימים אחדים כי מתנחלים עקרו עצי זית של ערביי האזור, דבריו של אגרונום מומחה מעלים חשד שמדובר בעלילה מבוימת היטב. מועצת יש"ע דורשת חקירה מהירה לבירור התעלומה: מי עומד מאחורי העקירה.

יו"ר מועצת יש"ע, בנצי ליברמן, דורש מהשר לביטחון פנים, גדעון עזרא, למצות את החקירה בעניין מטע הזיתים בכפר סאלם באופן יסודי ומהיר על מנת להגיע לזהותם האמיתי של הפורעים. ליברמן פנה לעזרא בעקבות דבריו של האגרונום משה רפואה מהישוב מוצא.

לדברי האגרונום אופן כריתת גזעי הזיתים מעיד כי הפעולה נעשתה באופן מבוקר, כנהוג מדי כמה שנים. רפואה אומר שכריתה שכזו נעשית על מנת לחזק את העצים אחת למספר שנים, וניתן להניח כי הפעולה נעשתה דווקא השנה בשל יבול הזיתים המצומצם השנה. בשנה שכזו מנצלים בעלי עצי הזית את התקופה לדילול העצים.

אופן הכריתה, כך עולה מהתמונות שצולמו ופורסמו בתקשורת, מוכיח כי מי שכרת את העצים עשה זאת בגובה המתבקש כדי שלא לפגוע בעצים. אין עץ שנעקר במלואו, אלא אך ורק בוצעה כריתה בחלקיו העליונים, מעשה התואם את מגמות הדילול התקופתי, מבאר רפואה.

עוד אומר רפואה כי בתקופה זו נוהגים הערבים, בעלי העצים לישון במהלך הלילה בשדה על מנת לנצל את כל שעות האור למסיק. כיוון שכך תמוה לשמוע שלא היה איש בשדות בשעת עקירת העצים על ידי ה"מתנחלים", כביכול. האישום נגד העוקרים מתייחס לשטח גדול של עשרות דונמים בה בשעה שקיימת רק עדות אחת לגבי המעשים, למרות שכאמור, אמורים היו כפריים רבים להיות נוכחים במקום במהלך הלילה כולו. במועצת יש"ע רואים גם את העובדה זו כמעוררת שאלות וספקות לגבי מהימנות הגרסה הערבית.

להערכת מועצת יש"ע בהחלט יתכן שצילומי הגזעים הכרותים בוימו על ידי גורמי שמאל בעלי אינטרס להכפיש את מתיישבי אלון מורה והסביבה. בשיחה עם כתבינו אלקנה פרל ושמעון כהן אומרת דוברת המועצה אמילי עמרוסי כי התנהלות התקשורת בפרשה תמוהה גם היא. לדבריה, אלה מיהרו לצלם תמונות בודדות שנשלחו למערכות החדשות מבלי לברר את הנתונים לאשורם בביקור בשטח.

עוד אומרת עמרוסי כי גם אופייה של עדות ערביי הכפרים מעוררת חשד שמדובר בעדות מתואמת עם גורמים בעלי אינטרס. בעדותם תיארו הערבים תיאור של שני "מתנחלים טיפוסיים מדי", כהגדרתה, שביצעו לכאורה את המעשה. יצוין כי לבד מעדות זו מסרבים ערביי הכפרים באזור לשתף פעולה עם המשטרה וחוקריה.

יו"ר מועצת יש"ע בנצי ליברמן מספר כי פנה לאמצעי תקשורת שונים אולם אלה ביכרו להתעלם מהחשדות המתרבים אודות שיבוש הנתונים והעדות הכוזבת לכאורה שהציגו הערבים בפרשה.

עוד אמר ליברמן כי "אנחנו מאמינים לתושבי האזור היהודיים דיברנו עם אנשי המצפים ומאמין להם לגמרי כולם מכחישים מכל וכל מעורבות באירוע ויש כאן פשוט עלילה במדינת ישראל שנת 2005".

ליברמן הודיע כי הוא מגנה כל פעולה אלימה ובכללה פגיעה ברכוש, אך הפעם, כמו בפעם הקודמת בכפר סאלם, מדובר ללא ספק בפרובוקציה פלשתינית בשיתוף גורמי השמאל הקיצוני. "ישנם סימני שאלה רבים מדי הן בזירה, הן בנסיבות והן באופן החקירה", אמר ליברמן.

יצוין כי עד כה לא התקבלה תגובת השר לבטחון פנים לפניית ליברמן.
(ש)
