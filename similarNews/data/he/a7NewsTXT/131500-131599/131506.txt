

בז ציידים מאולף, דורס נדיר שעל פי כל הסימנים נמלט מבעליו, נמצא בסוף השבוע באזור החולה ע"י נדב ישראלי, איש מרכז הצפרות של החברה להגנת הטבע.

כתבנו קובי פינקלר מוסר שלגופו של הבז היו עדיין מחוברים שרידי ציוד בזיארות מקצועי (רצועה מיוחדת והתקן על נוצת זנב להתקנת משדר). צוות מרכז הצפרות, בראשות יואב פרלמן ונדב ישראלי, בדק את הבז, טיבע אותו ושיחררו חזרה לטבע.

דן אלון, מנהל מרכז הצפרות של החברה להגנת הטבע אומר שבז הציידים נדיר מאוד בארץ "בכל שנה חורפים כאן רק 5-2 פרטים ממין זה. למרבה הצער, הרוב המוחלט של הפרטים הצעירים ממין זה, כ-90 אחוז (!), ניצודים מדי שנה למטרות בזיארות, זוהי תופעה פסולה הנפוצה מאוד במדינות השכנות לנו, שאנו מקווים שתיעלם ותעבור מהעולם. אחת למספר שנים אנו מוצאים גם פרט מאולף שהצליח להימלט, כמו זה שהגיע לעמק החולה ולשמחתנו נמצא במצב טוב יחסית. אנו שבים ומבקשים מכל מי שיודע על דורסים המוחזקים בשבי לדווח מיידית לרשות הטבע והגנים". אומר אלון.

הבז האובד מופתע מההתעניינות הכללית סביבו
