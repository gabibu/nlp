

הקרן העולמית לחקר סוכרת נעורים (JDRF) בשיתוף עם קרןD Cure הישראלית, יעניקו 6 מיליון דולר
עבור מחקרים בתחום סוכרת נעורים בישראל.


לראשונה בישראל, הקרן העולמית לחקר סוכרת נעורים (JDRF), יחד עם קרן D Cure, הציגו תכנית לשלוש שנים בהן יעניקו במשותף מימון של 6 מיליון דולר עבור מחקרים בתחום סוכרת מסוג 1, סוכרת נעורים, סוכרת שתלויה באינסולין, בישראל.

JDRF בשיתוף קרן D Cure, שמטרתה לגייס כספים להגדלת מימון המחקרים ושיתופי הפעולה על מנת למצוא מרפא לסוכרת, יעניקו מענק כספי למחקרים בישראל, בתחום סוכרת הנעורים, מחקרים למניעת סוכרת, חקר תאי הגזע (תאי ביטא) ורפואה רגנרטיבית - חידוש פעילות תאי הביטא שבלבלב.

פרופ' איתמר רז, נשיא D Cure ויו"ר המועצה הלאומית לסוכרת, מציין את התרומה המשמעותית לחוקרי הסוכרת בישראל: "לראשונה בישראל ובעולם, יגובשו תכניות מחקר שתשננה את תרבות המחקר בישראל ובעולם. התכנית אותה משיקות היום הקרנות, תביא לשיתוף פעולה מחקרי בין כל האוניברסיטאות והמכונים המובילים במחקר הסוכרת בישראל, ותמשוך כוחות גם מתחומי מחקר נוספים הנושקים לתחום הסוכרת. הדבר יעמיד את ישראל במקום הראשון ובמרכז המחקר לריפוי סוכרת בעולם".

שולמית נוס, יו"ר האגודה לסוכרת נעורים בישראל, מברכת על שיתוף הפעולה הראשון מסוגו, למען קידום מחקר הסוכרת בישראל: "אנו כהורים לילדים החולים בסוכרת נעורים, סוכרת שתלויה באינסולין, מייחלים ליום בו יימצא לילדינו המרפא! שילוב כוחות בינלאומי זה, בין הקרן העולמית (JDRF), אותה אנו מייצגים בישראל ובין D Cure, נוטע בנו תקווה חדשה כי המרפא לילדינו בוא יבוא".

המיזם המשותף מזמין את החוקרים בישראל להגיש בקשות לקבלת מענקי המחקר (RFA). המימון הכספי עבור המחקרים יוענק לחוקרים הנמצאים בישראל בלבד, אולם יהיה ניתן לתת מענקים גם עבור חוקרים בחו"ל המשתפים פעולה עם חוקרים בישראל. כל המחקרים שימומנו ע"י התכנית יארכו שלוש שנים או פחות, וקצב ההתקדמות של כל מחקר ייבחן אחת לשנה. בסיום תקופת שלוש השנים תינתן הערכה לתכנית כולה.


האגודה לסוכרת נעורים בישראל הוקמה בשנת 1981 על ידי קבוצת הורים לילדים החולים בסוכרת נעורים, במטרה לפעול לשיפור איכות חייהם של הילדים ולקדם את המחקר הרפואי למען מציאת מרפא למחלה ולסיבוכיה. סוכרת יכולה להופיע אצל כל אחד בכל זמן, זוהי מחלה חשוכת מרפא, בעלת סיכונים ממשיים, אשר מצריכה טיפול לכל החיים. בישראל בשנות האלפיים חיים כ-20,000 חולי סוכרת נעורים, אשר חייהם תלויים על חוד המחט, כאשר המספר גדל מדי שנה. כרגע אין עדיין מרפא לסוכרת.

