

לקטינה, תושבת השומרון, העצורה בכלא תרצה, הגיעה תשובת הנהלת הכלא לבקשתה ונקבע כי לא תתאפשר לה חופשה על מנת להגיע לחתונת אחותה שתתקיים היום.

כזכור, הקטינה שנעצרה באירועי ההתנתקות מסרבת להישפט בפני בית המשפט הישראלי בהיותו מנוגד לחוקי ההלכה, וזו הסיבה המרכזית להמשך ישיבתה במעצר מזה חודשים ארוכים. בארגון "חננו" אומרים שרשויות הכלא מנצלות את העובדה שהיא איננה מכירה בסמכות בית המשפט ולכן אין מי שמגן עליה. "הרי לאח ממדרגה ראשונה אין שום סיבה שלא יתנו לעציר לצאת עם ליווי", הסבירו.

בקשתה ליציאה לחתונה נשלחה במוצאי שבת למנהלת הכלא, ובה נכתב: "ביום ג הקרוב מתחתנת אחותי יסכה בע"ה ולאחר מכן ייערכו לזוג במשך שבעה ימים סעודות שבע ברכות במקומות שונים בארץ ישראל ואני דורשת שתשחררו אותי מייד. למעלה משלושה חודשים אתם מחזיקים אותי בכוח בבית הסוהר בניגוד גמור להוראתו של בית דין יהודי אשר פניתי אליו, כידוע לכם.

התנהגותכם אלי כמערכת, אל נערה בת 16.5 היא אכזרית ביותר ולא נותר בה שום סממן יהודי, כי כידוע אמצעי הזיהוי של היהודים הוא ביישנים, רחמנים וגומלי חסדים.

חתונתה של אחותי באמת חשובה לי מאוד, אבל אני מודיעה לכם שאם לא תאפשרו לי לצאת אליה או כאסירה לחופשה לצורך חתונת אחותה או כאדם חופשי מהגבלות או התחייבות כל שהן למערכת המשפט הלא יהודית שלכן- לא אצא.

אינני יודעת כמה כוחות עוד ייתן לי הקב"ה מולכם ואיני "דון קישוטית" אבל מקווה שלמען המדינה היהודית שעומדת לקום כאן - ייתן לי הקב"ה עוד כוח עמידה".

כאמור, הקטינה, שנעצרה על רקע התנגדותה לתוכנית גירוש תושבי גוש קטיף וצפון השומרון, שלחה את המכתב במוצאי שבת וזמן קצר לאחר מכן הוכנסה יחד עם שלוש בנות נוספות בנות 15 לבידוד בתואנה שהסתכלו על חברותיהן המפגינות למענן מחוץ לכלא. כמו כן, נמסר כי הנהלת הכלא שללה מהן את הטלפונים. אתמול בצהריים הוצאו הבנות מהבידוד חזרה לתאיהן.

אנשי 'חוננו' המסייעים לעצורי, ומשפחות עצורי ההתנתקות, אומרים כי גם לאסירים חמורים ניתנת חופשה לחתונות קרובי משפחה מדרג זה של אחים, אולם מסיבותיה שלה העדיפה הנהלת הכלא להתעמר בעצירה קטינה מטעמי נקמנות.

