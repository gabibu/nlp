

כ-100,000 איש בילו בירושלים בסוף השבוע האחרון ונהנו מהאירועים שאירגנה רשות התיירות בעיריית ירושלים   "חמשושלים".

כ-100,000 איש בילו בירושלים בסוף השבוע האחרון ונהנו מהאירועים שאירגנה רשות התיירות בעיריית ירושלים   "חמשושלים" במסגרתם נפתחו כ-20 אתרי תרבות ותיירות בעיר ללא תשלום מהשעה 20:00 ועד 01:00 בימי חמישי, והתקיימו בהם אירועים מרכזיים מיוחדים וכ-60 מסעדות ובתי קפה העניקו הנחות והטבות בזמן שלהקות מוסיקליות עוברות ברחובות. כתבנו קובי פינקלר מוסר שביום שישי התקיימו שווקים שונים וסיורים מודרכים ללא תשלום. אירועי חמשושלים ייתקיימו גם בשני סופי השבוע הבאים: 1 בדצמבר ו-8 בדצמבר 2005

האתרים בהם נרשמה תנועת מבקרים גדולה ביותר, במהלך סוף השבוע הראשון של החמשושלים הם: מוזיאון ישראל , מוזיאון המדע מוזיאון מגדל דוד, מרכז מורשת בגין, מוזיאון יהדות איטליה, מוזיאון ארצות המקרא , מעלית הזמן, האוטובוס העברי המזמר, מנהרות הכותל, אתרי הרובע היהודי ועיר דוד, שוק האיכרים (כ-5,000 איש )והסיורים שהתקיימו בסוף השבוע על ידי רשות התיירות.

במוזיאון ישראל ביקרו בחמישי בלילה למעלה מ-2,200 איש, למוזיאון ארצות המקרא הגיעו עד חצות כאלף איש, מספר דומה של מבקרים הגיע גם למוזיאון המדע למוזיאון יהדות איטליה. למעלית הזמן הגיעו כ- 540 מבקרים ולמוזיאון האסלאם כ-400. על פי נתוני המוזיאונים למעלה ממחצית המבקרים הגיעו מחוץ לירושלים. באתרי העיר העתיקה נרשמו כ- 5,000 ביקורים.

בסיורי החינם של רשות התיירות בעירית ירושלים השתתפו במהלך סוף השבוע למעלה מ-1,500 איש ובאתרי הבילוי: המסעדות ובתי הקפה נהנו כחמישים אלף בליינים וסועדים.

יו"ר התאחדות מלונות ירושלים, מר פול מילויצקי מסר כי אחוזי התפוסה במלונות העיר הגיעו בסוף השבוע הראשון לקמפיין חמשושלים לכ-90 אחוזים ולסוף השבוע הקרוב, נותרו חדרים בודדים במלונות השונים.

בין האירועים המרכזיים של השבוע (1.12): במוזיאון מגדל דוד "משחקים עם ההסטוריה"   מפגש מרתק עם דמויות תיאטרליות מן העבר בחדרי המצודה (22:00). משם מוזמנים המבקרים להמשיך לסיורים בשאר אתרי הרובע היהודי, מודרכים או עצמאים.
במוזיאון המדע- ''INTIMACY HUNTERS'', בשעות 21:30, 22:30 ו-23:30
מופע מחול בשילוב מולטימדיה שזכה לשבחים וביקורות נלהבות ברחבי העולם.

במעלית הזמן - יחולקו כרטיסי הכניסה החל מהשעה 19:00 על בסיס כל הקודם זוכה. למנהרות הכותל ולמרכז מורשת בגין יש לתאם כניסה והרשמה מראש. כל האירועים מיועדים ליחידים בלבד ולא במסגרת קבוצות.
