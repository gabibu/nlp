

בראיון לעיתון מרוקני הדגיש ראש הממשלה שרון, "באופן שאינו משתמע לשני פנים", כי הוא נכון להכיר במדינה פלשתינית "וללכת רחוק מאוד" אם יושג שקט וביטחון.

מאת: יהונתן דחוח הלוי

בראיון לעיתון המרוקני "לה אקונומיסט" אומר ראש הממשלה, אריאל שרון כי הוא נכון להכיר במדינה פלשתינית, וזו לדבריו תהפוך למוחשית יותר ויותר ככל שתיפסק האלימות. בהקשר זה אמר שרון כי אם ימומשו שני התנאים שהציב בדבר שקט וביטחון הוא יהיה "מוכן ללכת רחוק מאוד", ברומזו לויתורים משמעותיים במו"מ.

הוא שלל את האפשרות שישראל תחזור לגבולות 67 אך ציין, כי יהיה פתוח לכל הצעה שתעלה ובכלל זה חילופי שטחים שישביעו את רצון שני הצדדים.

בסוגיית ירושלים אמר שרון כי "השכונות הגובלות בירושלים, הנמצאות מחוץ לתחומי עיריית ירושלים ובהן חיים פלשתינים יחזרו בהסדר כולל למדינת פלשתין, שכן אין לנו עניין בסיפוח שלהם".

הדברים המפורשים של שרון מעלים כי הוא מאמץ למעשה את המפה ששרטט יוסי ביילין בהסכם ז'נווה למעט בסוגיית ירושלים. הם מצטרפים לאמירותיו בשבועות האחרונים אודות "שמירה על גושי ההתיישבות".

מבחינת התוואי הסופי של גדר ההפרדה, ומשיחות סגורות של שרון עם אנשיו עולה כי מדובר באריאל, במעלה אדומים ובחלק מגוש עציון, בלא יישובי הלוויון המקיפים אותם. שלושת הגושים האלה כוללים כעשרה אחוזים בלבד משטחי יהודה ושומרון. עבורם, כך מתברר כעת, מסכים שרון למסור שטחים חלופיים משטחי ישראל הריבונית.
(בהכנת הכתבה השתתף כתבנו חגי הוברמן).

