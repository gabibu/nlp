

מחבלים ירו חמש רקטות קאסם אשר התפוצצו במושב שובה שבנגב המערב. שתי תושבות לקו בחרדה כתוצאה מן ההתפוצצויות. מוקדם יותר ירו פצצת מרגמה שהתפוצצה בשטח של הרש"פ. תותחי צה"ל ירו בתגובה לעבר מרחבי השיגור.

מחבלים ירו אחר הצהרים חמש רקטות קסאם לעבר הנגב המערבי ושתים מהן התפוצצו במושב שובה. אחת הרקטות התפוצצה בחצר בית וגרמה לנזק קל והשניה התפוצצה בשטח פתוח. כתבנו משה פריאל מוסר כי כתוצאה מן ההתפוצצויות לקו שתי נשים מן המושב בחרדה וטופלו במקום. על רקטות הקסאם נכתב המספר 101, שמה של יחידת הקומנדו שהוקמה ב-1953 בידי ראש הממשלה, אריאל שרון. מוקדם יותר ירו מחבלים פצצת מרגמה אשר ככל הנראה התפוצצה בשטח של הרש"פ סמוך לאזור התעשייה 'ארז' הישן. לא דווח על נפגעים.

בתגובה לירי פגזי המרגמה ורקטות הקסאם ירו תותחי צה"ל לעבר מרחבי שיגור הרקטות.

יש לציין כי מדובר ביום השלישי ברציפות בו יורים המחבלים רקטות קסאם לעבר יישובים ישראליים בנגב המערבי. אתמול נפצע אדם אחד באורח קל בהתפוצצות שתי רקטות קסאם בשטח פתוח סמוך ליישוב כרמיה שבאזור זיקים. רקטת קסאם נוספת נורתה לעבר חממות היישוב נתיב העשרה.

ח"כ ישי: ההתנתקות היא שלט - תן זכות קדימה לקסאם ולטרור
בעקבות ירי רקטות הקסאם לעבר ישובי הנגב המערבי אומר יו"ר ש"ס, ח"כ אלי ישי, כי נפילת הקסאם היום ממחישה כי תכנית התנתקות היא שלט "תן זכות קדימה לקסאם ולטרור".

לדברי ישי: "אשר יגורנו בא לנו, כמו שאמר הרב יוסף שליט"א, לאן שנברח מהקסאם, הקסאם ירדוף אותנו. תכנית הבריחה החד צדדית גרמה לכך שהקסאם יכרסם בנו בשיטת הסלאמי, כל יום פרוסה נוספת, כל יום קסאם עמוק יותר לתוך ישראל".
