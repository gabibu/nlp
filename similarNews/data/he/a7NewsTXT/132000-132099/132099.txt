

בעקבות התגברות ירי הקסאם לעבר יישובי הדרום, העביר שר הביטחון שאול מופז הוראה לראשי הצבא לשוב למדיניות החיסולים על מנת לקטוע את הירי שאתמול הגיע סמוך לנתיבות. בכירים בצה"ל: נראה שניסינו כבר הכל.

שר הביטחון שאול מופז הודיע לראשי הצבא כי יש לחזור למדיניות חיסול ראשי הטרור. זאת על מנת לחדול את ירי רקטות הקסאם לעבר יישובי הדרום. את מופז וראשי מערכת הביטחון מטריד הירי שהלך והתרחב בימים האחרונים עד לפאתי נתיבות.

נזכיר כי בתגובה לירי חמש רקטות לעבר המושב שובה ירו תותחי צה"ל לעבר מוקדים מהם על פי ההערכה נורתו הרקטות. במושב שובה, כזכור, לקו שתי נשים בהתקף חרדה בעקבות הירי.

מופז הורה לראשי הצבא כי בכלל יעדי החיסולים מצויים מבחינתו יצרני קסאמים וחוליות השיגור.

עם זאת מציין כתבנו כי בכיר במערכת הביטחון התבטא בימים האחרונים כאומר שהמגבלות שהטילה המערכת המדינית על צה"ל מותירה אותו כמעט ללא מענה נוסף לבעיית הרקטות המשוגרות מרצועת עזה. הבכיר אומר כי ירי תותחים ואף חיסולי מחבלים נוסו כבר בעבר אך לא הועילו למיגור התופעה המדאיגה.

ערן שטרנברג, דובר מועצת חוף עזה לשעבר אומר בתגובה להחלטת מופז כי : "מופז כמובן הנחה את צה"ל, שכבר הפעיל בעבר מטוסים וסוללות תותחים, להגיב ב"אמצעים חריפים", מן הסתם הכוונה לתוספת פפריקה או סחוג... כמובן שכל הירי שמבוצע הוא ירי נדל"ן לשטחים פתוחים, חלילה שלא יפגע ב"בחירות" המתקרבות ברשות. כנראה ש"פירות ההתנתקות" האמיתיים עוד לפנינו".
(ש)
