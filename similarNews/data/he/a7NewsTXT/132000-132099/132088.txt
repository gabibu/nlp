

ח"כ בנימין נתניהו אמר היום כי על ישראל לנקוט פעולה "נועזת ואמיצה" כדי לסכל את תוכניות ההתחמשות הגרעינית של איראן בדומה לפעולה שיזם ראש הממשלה לשעבר, מנחם בגין, בעיראק.

"האיום האיראני הוא איום על עצם קיומה של ישראל מצד מדינה שהצהירה שכוונתה להשמיד את ישראל ומטפחת ללא לאות את מכשיר ההשמדה. ולכן, צריך להבין שאסור לאפשר לאיראן לפתח איום גריעני על ישראל", כך אמר היום ראש הממשלה לשעבר ואחד המועמדים לראשות הליכוד, ח"כ בנימין נתניהו.

לדבריו, תקיפת מתקני הגרעין האיראניים היא צו קיומי. "אני אמשיך במדיניות זו את מורשת מנחם בגין שלא נתן למדינה שכנה של איראן, עיראק, לפתח איום כזה על ישראל ובפעולה נועזת ואמיצה. אני מאמין שזה מה שישראל צריכה לעשות", אמר.

איראן: הצהרות המנהיגים הישראלים מעידות על כעס וחוסר אונים
"אם הם יעשו טעות טפשית נגד איראן, תגובתה הקשה של איראן תהיה הרסנית ונחרצת"- כך מאיים דובר משרד החוץ באיראן בתגובה להתבטאויות ולאיומים שהשמיעו באחרונה בכירים בישראל לגבי הגרעין. באיראן אומרים כי הולכת ופוקעת סבלנותם כלפי מדינות המערב המנסות לשכנע את טהראן לוותר על תוכנית הגרעין שלה.

לדברי הדובר האיראני, ההצהרות של המנהיגים הישראלים מעידים על כעס ועל חוסר אונים, כיוון שאינם יכולים להוציא לפועל את תוכניותיהם. "ההצהרות בימים האחרונים של מנהיגי 'הישות הציונית' נגד איראן נועדו לגייס את הקהילה הבינלאומית למתקפה נגד איראן".
