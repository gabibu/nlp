

במסיבת עיתונאים משותפת לשרון ופרס, שנערכה היום אמר שרון כי "שמעון יוכל למלא כל תפקיד ולא משנה באיזה תפקיד יבחר, הוא יהיה שותף מלא לעשייה". ח"כ דני יתום בתגובה: מדובר בהפיכת הפוליטיקה לכדורגל.

ראש הממשלה, אריאל שרון פתח את מסיבת העיתונאים ואמר כי "אני שמח להודיע לכם ששמעון פרס החליט להצטרף אלינו לקדימה. כל תנועה בעולם, כל גוף היה מתברך באדם כמו שמעון, באיש עם חזון שכזה. אני בטוח שיחד נעשה עוד הרבה דברים. אני רוצה להדגיש שמדובר בשותפות אמיתית".

"הצעתי לשמעון פרס לבחור באיזה תפקיד שהוא ירצה בו. שמעון יכול למלא כל תפקיד בהצלחה רבה ואני רוצה לומר שלא משנה באיזה תפקיד יבחר שמעון, ברור לחלוטין שהוא יהיה שותף מלא ומרכזי לתהליך המדיני ובנוסף לכך ימשיך לעסוק בעניין פיתוח הנגב והגליל והפיתוח הכלכלי של עזה", אמר שרון.

ח"כ שמעון פרס, אמר בנאומו כי "אני מרגיש כי אני מצטרף לשותפות גדולה וחשובה. אני עושה את זה בהכרה מלאה, מתוך תחושת חובה וגם מתוך תחושת זכות. עצוב לי להפטר מהעבר אבל אני שמח להצטרף לתקווה חדשה".

"מה שעומד לנגד עיני זה ראיית ההזדמנות הגדולה וגם האתגר הגדול שעומדים לפנינו. אני מבין שאחרי היציאה מרצועת עזה, שראש הממשלה עמד בראשה, וגם אז הייתי בעד ממשלת אחדות לאומית וחשבתי שצריך להיכנס ללא תנאים, אני חושב שזו היתה החלטה הנכונה וגם מילאה את התקווה שהיתה לי. חוץ מהיכולת והצורך להמשיך בתהליך השלום ולא לעשות הפסקות, אסור לתת לכוחות שליליים והרסניים להיכנס בפסק הזמן הזה אלא להמשיך בתנופה פרי יוזמתנו ופרי השקפתנו בשותפות גדולה ואמיתית גם עם הצד השני", אמר פרס.

פרס הוסיף כי "לא הייתי סולח לעצמי אילולא הייתי נותן את ידי למהלך הזה שבראשו עומד היום אריק שרון, מתוך תירוצים מפלגתיים או מתוך תירוצים של נוחיות או אי נוחיות. המסגרות התיישנו, המצב השתנה וצריך להתייחס למצב הזה. אינני מרגיש שום צורך לבקש מחילה מאף אחד כמו שאין לי שום נטיה להאשים אף אחד. הבעיה היא לא חלוקת אשראי, הבעיה היא נסיעה עם שותף ועל כן הנסיעה המשותפת הזו הביאה אותי למצב הזה ואני מקוה שמה שאנחנו אומרים ייתן תקווה למליוני אזרחי ישראל".

דני יתום: חבירת פרס לשרון - הפיכת הפוליטיקה לכדורגל
בתגובה למסיבת העיתונאים של ראש הממשלה, אריאל שרון, ושמעון פרס אומר ח"כ דני יתום ממפלגת העבודה כי "חבירתו של פרס לשרון הופכת את הפוליטיקה למגרש כדורגל בו במקום נאמנות לקבוצה יש אינטרסים אחרים".

"אני קורא ליו"ר המפלגה, עמיר פרץ, לפעול לעצירת זרם הנוטשים את המפלגה ולחזק את חוסנה הפרסונלי", אמר.

היישוב נווה דקלים עדיין קיים באתר מפלגת 'קדימה'
מישהו במפלגת 'קדימה' ככל הנראה לא שמע על עקירת גוש קטיף וצפון השומרון עליה אחראי מייסד וראש המפלגה, אריאל שרון. באתר האינטרנט של המפלגה רשום היישוב נווה דקלים כאילו הוא עדיין קיים על המפה. הטעות מופיעה בדף הבית (הזמני) של המפלגה במקום בו מתבקשים המצטרפים אליה לציין את היישוב שבו הם גרים. רשימת היישובים המופיעה שם חלקית וכוללת רק חלק קטן מהיישובים בארץ. אחד מהם הוא "נווה דקלים". שמות יישובים אחרים מהגוש אינם מופיעים ברשימה.
