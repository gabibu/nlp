

מו"ל 'הארץ' עמוס שוקן אומר כי המדור בעיתון בו דיווחים יומיים על הנעשה עם עקורי גוש קטיף עוסק בהיבט האישי של אנשים שחייהם השתנו בעקבות ההתנתקות וכי יש חשיבות להביא את המידע לציבור.

מו"ל הארץ, עמוס שוקן, אומר בראיון לכתבנו אריאל כהנא כי המדור בעיתונו בו דיווחים יומיים על הנעשה עם עקורי גוש קטיף עוסק בהיבט האישי של אנשים שחייהם השתנו בעקבות ההתנתקות וכי יש חשיבות להביא את המידע לציבור. בנוסף עוסק המדור בהיבט הלאומי. "המדינה שנוהלה במשך שנים על ידי מועצת יש"ע חזרה לניהול ממשלה ריבונית", אמר שוקן. והוסיף כי צעד ההתנתקות עליו דובר במשך שנים, בוצע בסופו של דבר ו'הארץ תמך בכך תמיכה נחרצת ועקבית', כשהיו אחרים שהתנגדו.

לדברי שוקן חשוב להתבונן ב'טלטלה' שגרמה ההתנתקות לאנשים ואיך הם רואים את העתיד. שוקן מסתייג מהאמירה כי "עולמם חרב עליהם" זה מרחיק לכת לדבריו "כולם חיים ועושים תכניות לעתיד יש להם משפחות שנראות מרשימות. ברור שיש בעיות לא פשוטות של פרנסה וחברה של אנשים שנותקו מקהילותיהם. של התערערות סדרי החיים. אבל אני קורא פה ושם שאנשים שאומרים שהבטחון לדידם השתפר והם מסתכלים קדימה ומאמינים שיהיה בסדר". בסך הכל מוסיף שוקן, אנשים אלה הם חלק מאיתנו, עברו טלטלה גדולה ועתה מענין לדווח מה קורה איתם.

שוקן מתבקש להתייחס גם למאמר מערכת שהתפרסם ביום רביעי ובו נטען כי מתנחלים ממאחזים אחראים לגדיעת עצי זית של פלשתינים. נכתב בו: "במאחזים הבלתי-חוקיים, שממשלת ישראל נמנעת מלפרק, מתגוררים פורעי חוק, שמלבד השתלטות על אדמות לא להם, נוהגים לפגוע בגופם, ברכושם ובמטעיהם של שכניהם הפלשתינאים, בהנחה שיד החוק קצרה מלטפל בהם".

בתגובה לשאלת כתבנו האם הוא, כתושב מאחז, צריך להסביר שמעולם לא הרים על ערבי ענה שוקן כי מי שהחליט על כתיבת מאמר זה הסתמך על דיווחים בעתונים על דברים שקרו והוא כתב אותם. ברור שלא כל תושב מאחז יוצא בבוקר ואומר קודם כל אעקור עץ זית של פלשתינים. "אני לא תמיד מזדהה עם מה שכתוב במאמרי המערכת של הארץ. כשהארץ כתב מאמר נגד הטייסים הסרבנים, אני כתבתי מאמר חתום שבכל זאת גילה הבנה למצוקה שנקלעו אליה ובעקבותיה למסקנה שהגיעו. במקרה זה איני הכתב שדיווח על המידע אבל בהנחה שהמידע כפי שדווח נכון, אני חושב שהמאמר בסדר גמור", דברי שוקן.

"איני מבין את הדיון הזה ואיני רוצה לקיים אותו כי אתה אומר לי שמה שנכתב בעתונות שמתנחלים פגעו בעצי זית של פלשתינים, היא לא נכונה. מי שרוצה שיתבע את עלבונו ויקבל תשובה. אין לי סיבה לחשוב שהמידע לא נכון", אמר.

להאזנה לראיון
