

אלפי מתנדבי יד שרה תורמים לחברה בישראל מיליון שעות בשנה השווים לסך כולל של 300 מיליון דולר ימי אישפוז, כך עולה מחישובים שנערכו לקראת יום המתנדב הבינלאומי שיחול מחר.

אלפי מתנדבי יד שרה תורמים לחברה בישראל מיליון שעות בשנה השווים לסך כולל של 300 מיליון דולר ימי אישפוז, כך עולה מחישובים שנערכו לקראת יום המתנדב הבינלאומי שיחול מחר. עוד עולה מן החישובים כי לו נדרשה יד שרה לשלם משכורות עבור פעילות המתנדבים היא היתה משלמת כ- 30 מיליון ש"ח   43% מתקציבה השנתי.

ביד שרה מתנדבים כ- 6,000 מתנדבים מכל מגזרי האוכלוסייה ביותר מ- 100 סניפים ברחבי הארץ. המתנדבים ביד שרה באים מכל תחומי הפעילות: בעלי מקצועות חופשיים, בעלי מקצועות טכנולוגיים, עובדי סיעוד ושיקום, אנשי משק ואחזקה, אנשי חינוך, עובדי כפיים ועוד. בשנה האחרונה סייעו מתנדבי יד שרה ל- 380,000 איש.

החיסכון הכלכלי בפעילות המתנדבים גבוהה הרבה יותר. כך לדוגמא חוסכים 80 המתנדבים בבית המלאכה יותר מ- 1,800,000 ש"ח בתיקונם של אלפי המכשירים המושאלים ביד שרה. על פי מדדים של המכון לפריון העבודה והייצור חוסכים מתנדבי יד שרה לקופת המדינה בכל שנה יותר מ- 300 מיליון דולר בימי אשפוז.

ביד שרה מתנדבים בעלי דתות שונות (יהודים, מוסלמים, נוצרים, צ'רקסים) ובכל הגילים, החל מילדים בני 7 המסייעים להוריהם להשאיל ציוד רפואי בסניף הביתי ועד מתנדבים מבוגרים בשנות ה- 90 לחייהם.

מיכל יגל, מנהלת יחידת ההתנדבות ביד שרה, מדגישה שהמתנדבים הם לב ליבה של יד שרה. "המתנדבים ביד שרה ממלאים תפקידים בכל דרגות הניהול והם שותפים בתהליך קבלת ההחלטות בארגון. המתנדבים מהווים משאב לפעילות, ליצירתיות ולהעלאת רעיונות לפיתוח שירותים. הפעילות ביד שרה מאוד מגוונת, כך שאנו יכולים להתאים את סוג הפעילות לפי כישוריו ורצונו של המתנדב", היא מסבירה.

יד שרה גם מפעילה את המכון לפיתוח וחקר ההתנדבות בישראל. חברי המכון עוסקים בהדרכה, ייעוץ ובמחקר ובפיתוח כלים מקצועיים בתחומי ניהול והפעלת מתנדבים. "הרבה ארגונים פנו אלינו בבקשה לסיוע בהפעלת מתנדבים והחלטנו לפתח כלים מעשיים בצורה שיטתית ולחלוק את הידע הרב שהצטבר ביד שרה עם ארגוני התנדבות נוספים", מספרת מרגלית גולדשטיין, רכזת המכון.
