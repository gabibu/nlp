

עזיבתם של אהוד ברק ושמעון פרס את העבודה תאפשר לעמיר פרץ לבסס את מנהיגותו במפלגה ולכן אין צורך להצטער על כך , אומר ח"כ לשעבר מהעבודה עו"ד חגי מירום.

מירום אומר לכתבנו אריאל כהנא כי אחד האחראים לכשלונו של עמרם מצנע בעבודה היה פרס "שמעון פרס הפריע לו לייצר מנהיגות, יצר 'זמזום' מתמשך כמספר 2 או כנשיא מפלגה, ושקד כל הזמן שיהיו עיתונאים שיעשו סקרים כמה הוא היה מביא ואיזה נצחון הוא היה מביא בבחירות". היה טוב מוסיף מירום, אם שמעון פרס היה מקבל שהוא לא ניצח ולא צריך לדרוש דרישות מיוחדות במינן וכמו חבר מפלגה נאמן וכמו דמוקרט אמיתי, המפסיד הולך עם המנצח. "אבל במבנה הנפשי שלו זה לא מתקבל על הדעת שיקרה. שמעון פרס סבור שהוא אמנם הפסיד אבל זה לא צריך להפסיק לו את מנהיגותו על המפלגה. טוב שהוא הלך. הוא לא יודע לנצח וגם לא יודע להפסיד".

טוב שגם ברק עוזב, מוסיף מירום, "אהוד ברק עסק באלימות ממש בהשמצה ובפגיעה בעמיר פרץ לכל אורך הקמפיין ביניהם. גם כאשר פרש וחבר לפרס, הדיבורים שלו על 'מפקד אנוסים', 'מפקד ארגזים' ומושחתות של ההסתדרות ו'עם אחד' היו בוטים וחריפים. הם כללו את שליחתו של עורך הדין אלדד יניב אל המשטרה להגיש תלונות, ואל השופטת לספר סיפורים. הוא עסק בכך בכל כך בוטות שקשה מאד להסכים לעבוד איתו במשותף, אבל עמיר אמר: 'עזבו, נמחל ונמשיך'. אך כאשר אהוד ברק בא ואמר לו: אני לא מוכן לשיתוף פעולה איתי כמו עם כל אחד אחר. אני רוצה זכויות מיוחדות במינן. שיהיה פה ברור שאני מספר 2 במפלגה ושיהיה ברור שמועמדויות לשרים בכירים מתחילות ממני. את זה עמיר פרץ לא יכול היה לעכל ולתת כי עמי איילון הוא מועמד חשוב מאד ורציני לתפקיד שר בטחון. גם אבישי ברוורמן הוא אדם בעל שיעור קומה ובעל זכויות ותכונות טרומיות שאין כל כך לאדם אחר. למה עכשיו לבוא ולמכור את הנשמה של עמיר פרץ בידי אהוד ברק?"

ברק לדבריו דרש שעמיר פרץ יגבש ואף יודיע מהי השותפות המוצעת וכאשר דובר על הפרמטרים של השותפות המוצעת "ברור היה שאהוד ברק אינו רואה עצמו עומד בשורה אחת או בקומה אחת עם כל אלו שהוזכרו. זה דבר שעמיר פרץ לא יכול היה לתת ללא שיגרום נזק לאנשים אלה שמאד רצינו שיבואו אלינו".

על חברי הכנסת המכנים עצמם 'הנהגה ותיקה' כדני יתום וקולט אביטל, שהשמיעו היום איומים כי יפרשו וילכו לקדימה משום ש'פרץ אינו משתף אותם', אומר מירום כי הם אינם 'הנהגה ותיקה' - 'דני יתום נכנס לפני קדנציה, וקולט אביטל נמצאת שתי קדנציות', יתירה מכך 'אלו שטוענים כי הם נמצאים ברשימות חיסול הם אלו שמצבם בקרב המתפקדים בכי רע'.

נכון שעזיבתם של אנשים בעלי שיעור קומה כמו ראשי ממשלה לשעבר אינה מוסיפה בריאות ובטווח הקצר אינה מוסיפה רייטינג אומר מירום, אבל צריך לראות לטווח רחוק. "עמיר פרץ צריך לבסס את מנהיגותו וחייב לסמן לכולם שהוא אינו הולך להיות עוד מצנע ושיש לו תפיסה משלו. מי שרוצה לתבוע על מצחו של פרץ אות קין של דיקטטור עושה זאת, ובכל זאת בשיקול הדעת של מינוסים ופלוסים שינבעו מהמצב, אני חושב שהוא לא טעה שלא נתן לפרס שריון או נשיאות מפלגה למרות שאלו היו מסייעים בטווח הקצר בסקרים. בטווח הארוך נתינה זו היתה 'מורחת' אותו על הקרשים. הוא גם לא טעה בכך שלא הציע לאהוד ברק את מה שדרש זה לא מגיע לברק וגם לא טוב למצטרפים הבולטים האחרים".

"נדמה לי שצריך אומץ ומנהיגות לא להתרגש מכך שאנשים זזים הצידה", מסכם מירום.

להאזנה לראיון
