

משרד המשפטים מפרסם לעיון הציבור ולתגובתו את תזכיר החוק החדש לנושא המסחר באינטרנט - "חוק מסחר אלקטרוני". מדובר בחוק שנועד לתת מענה חקיקתי להתגברות הסחר באמצעות האינטרנט.



כתבתנו רותי אברהם מוסרת כי בתזכיר החוק הגדרות לגבי מהות מסמך אלקטרוני והאפשרות לכריתת חוזים אלקטרוניים וביצוע פעולות משפטיות אלקטרוניות. פרק מיוחד בחוק המוצע מוקדש לסוגית האחריות בנזיקין של ספקי שירותי האינטרנט, לסוגיהם השונים. החוק מגדיר בין היתר את התנאים שבהם לספקים אלה יהיה פטור מאחריות בנזיקין.

תזכיר החוק קובע את עקרונותיו של הליך ה  "הודעה והסרה", המהווה חלק מן התנאים למתן פטור מאחריות בנזיקין לספק שירותי אירוח (ספקים המארחים בחוות השירותים שלהם אתרי אינטרנט בתשלום, או אתרי אינטרנט המאפשרים פרסום מידע שנכתב על ידי אחר באתר שלהם, לרבות טוקבקים בעיתונים מקוונים).

בתזכיר נכתב כי "במקרה שבו ספק שירותי האירוח פועל בהתאם לצעדים המפורטים בהליך, ובהתקיים שאר התנאים, הוא יהיה זכאי לפטור מאחריות בנזיקין כלפי מי שטוען שתוכן שחובר על ידי צד שלישי מהווה עוולה כלפיו, והדבר לא ייחשב כהפרת חוזה כלפי מחבר התוכן, אם קיים חוזה בין הצדדים".

בחוק התייחסות לדיני חוזים, נזיקין, הגנת הצרכן והגנה על הפרטיות, וגם לחקיקה מקבילה בעולם שכן לפתרונות המשפטיים המתגבשים בנושא בישראל יש השלכות בינלאומיות.

את החוק הכינה ועדה שבראשה עמדה המשנה ליועץ המשפטי לממשלה (אזרחי) לשעבר טנה שפניץ, וכן נציגי משרדי ממשלה: משרד המשפטים, משרד התמ"ת, משרד התקשורת, משרד האוצר, משרד המדע התרבות והספורט, משרד הביטחון. כמו כן נטלו חלק נציגי בנק ישראל וגורמים ממשלתיים אחרים. התזכיר אושר בשבוע שעבר על ידי שרת המשפטים לבני ועתה כאמור הוא מתפרסם לעיון הציבור והערותיו.

חוק המסחר באתר משרד המשפטים: www.justice.gov.il

