

חבר הכנסת עוזי לנדאו הודיע בצהרים על פרישתו מהמירוץ להנהגת הליכוד. לנדאו קרא לשאר המועמדים לחבור אליו ולהתלכד סביב מועמדותו של חבר הכנסת בנימין נתניהו

אתמול עוד הכחישו אנשיו של חבר הכנסת עוזי לנדאו את המידע אודות כוונותיו לפרוש מהמירוץ לראשות הליכוד, אולם בצהרים, באיחור מה בשל הפיגוע בנתניה כינס לנדאו מסיבת עיתונאים בה הודיע על פרישתו מהמירוץ.

כזכור, אתמול, בתשובה לשאלת כתבתנו רותי אברהמי נמסר מלשכת לנדאו שהוא אינו מתכוון לפרוש מן המירוץ. "הדיווח חוטא לאמר", אמרו אנשי לנדאו בהתייחס לדיווחים בערוץ 10 על הפרישה הצפויה, "לא היה ולא נברא", אמרו.

כתבנו בכנסת אריאל כהנא מדווח כי לנדאו הביע בדבריו תמיכה במועמדותו של בנימין נתניהו על הנהגת המפלגה. כמו כן קרא לשאר המתמודדים להסיר את מועמדותם ולתמוך בנתניהו. לדבריו זו הדרך היחידה שתביא לניצחון על ראש הממשלה שרון ומפלגתו החדשה.

לנדאו אומר כי הגיע לסיכום עם נתניהו באשר למדיניותם המשותפת. לשאלת האפשרות לעקירת ישובים עתידית אמר לנדאו כי סוכם שמהלך שכזה לא יבוצע ללא רוב של למעלה משישים חברי כנסת וקיומו של משאל עם.

כתבנו מזכיר כי לנדאו היה הראשון מבין בכירי הליכוד שהודיע על כוונתו להתמודד. את הודעתו מסר עוד בתקופת ההתנתקות ועל רקע החלטת שרון לבצע אותה. לנדאו היה למעשה ראשון האופוזיציונירם לשרון בתוך הליכוד. עם תחילתה של תכנית ההתנתקות תקף אותה בחריפות והזהיר מפני השלכותיה ומכך שהיא מנוגדת למצע הליכוד. ככל שחלף הזמן החריף את התקפוןתיו עד שבסופו של דבר, פוטר על ידי שרון מהממשלה משום שלא תמך בה בהצבעה בכנסת.

לאחר הפיטורין עמד לנדאו את בראש קבוצת "המורדים" או "הנאמנים" כפי שנהג לתקן. הוא הוביל קו ולפיו הקבוצה עושה את המקסימום לעצירת ההתנתקות ובלבד שהליכוד לא ייפול מהשלטון. המהלכים שנקטה הקבוצה אכן הקשו מאוד על דרכו שרון אך לא הצליחו לעצור אותו. עם תחילת תכנית ההתנתקות הודיע לנדאו כי יתמודד מול שרון. עם תחילת הקמפיין הוא החריף מאוד את המסרים האישיים נגד שרון ובנו ואף נהג לצאת בשצף קצף נגד ההתנתהלות המושחתת של השניים. לנדאו זכה לשיעורי תמיכה ניכרים כל עוד שרון היה במפלגה ויתר בכירי הליכוד לא הודיעו על הצטרפותם למירוץ. עם פרישת שרון והצטרפות פייגלין, נתניהו, כ"ץ, שלום ומופז להתמודדות צללו שיעורי התמיכה בו עד שמועמדותו הפכה חסרת סיכוי.

ביומן הצהרים של ערוץ 7 הביע חבר הכנסת מיכאל רצון תמיכה במהלכו של לנדאו והגדיר אותו כמהלך נבון ואמיץ. לדבריו ראוי היה שמועמדים נוספים יצטרפו למהלכו זה של לנדאו על מנת לחסוך להמפלגה את המשך התיגרה בין ראשיה ולאפשר את סיום ההתמודדות כבר בסיבוב הראשון שלה.

רצון הודה בפני המראיין יגאל שוק במצבו הקשה של הליכוד. לדבריו שרון טרף את הקלפים ובילבל את הנבחרים ואת הבוחרים כשפנה לעמדה שמאלית יותר ממרץ.

המועמד לראשות הליכוד משה פייגלין אומר כי לנדאו טועה בכך שהוא מעביר את תמיכתו לנתניהו.
"נתניהו הוא האיש האחראי להחזרת חברון ולהסכם וואי והוא האיש שלחץ בחום את ידיו של עראפת" אמר.

השר ישראל כץ מבהיר הבוקר כי אין בכוונתו לפרוש מהמירוץ להנהגת הליכוד וכי הוא משוכנע שתומכי לנדאו יעברו למחנהו שלו ויחזקו אותו. כזכור, סקרי דעת הקהל האחרונים מציבים את כץ אחרון ברשימת המועמדים עם אחוז תמיכה בודד.

(ש)


