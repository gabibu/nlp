

מנהל בית ספר שדה כפר עציון פנה הערב במכתב דחוף לתושבי גוש עציון ובו קריאה לשכב מתחת לטרקטורים של בניית גדר ההפרדה, שצפויים להתחיל השבוע בעבודות באיזור גוש עציון, וזאת בניגוד לכל אשר סוכם בעבר.

במכתב דחוף ששלח הערב מנהל בית ספר שדה כפר עציון, ירון רוזנטל, הוא מגלה כי בשיחה שקיים עם מקור בכיר באחד ממשרדי הממשלה העוסקים בגדר ההפרדה התגלה לו כי בניגוד לכל אשר סוכם בין הממשלה למועצה האזורית גוש עציון אמורות להתחיל עוד השבוע העבודות להקמת הגדר בגוש עציון.

השטח שנבחר לתחילת הבנייה הוא יער אבו סודה, בין מגדל עוז לצומת גוש עציון. זאת בשל העובדה שמדובר בשמורת טבע ואין סכנה של דחיית העבודות בגלל בג"צ של הערבים. "מדובר בהפרה בוטה של הסיכום לפיו לא מתחילים לעבוד עד לאישור כל הציר עם המועצות", אמר רוזנטל בשיחה עם כתב INN איציק וולף. "ברור למשרד הביטחון שאין להם סיכוי להגן על התוואי הנוכחי בבג"ץ ולכן הם רוצים שהעבודות יתחילו, ואח"כ בג"ץ יפסוק שהגדר תבנה בצמוד ליישובים", אמר.

לדבריו, בכוונתו להגיש בג"צ נגד כוונת המדינה לבנות את הגדר בשמורת הטבע של יער אבו סודה תוך הריסתה. "כמנהל בית ספר שדה חשוב לי ביותר שיישמר הטבע בארץ ישראל על מנת שאנשים רבים יוכלו לטייל בשמורה", אמר.

דבר נוסף שגילה המקור הבכיר לרוזנטל הוא שישנו חשש כבד מהתנגדות תושבי גוש עציון לגדר שאף עלה בהערכת מצב שהתקיימה במשרד הביטחון.

"כל שנותר הוא לשכב מתחת לטרקטורים ולהראות לתושבי המדינה שכולאים אותנו בגדרות וכך לפחות השלטון לא יוכל להתגאות בגדר סביב הגוש אלא יאבד נקודות במישור הציבורי", כתב רוזנטל לתושבי גוש עציון. לדבריו, תושבי גוש עציון ישכבו מתחת לטרקטורים מכיוון שהמשמעות של הגדר הזאת בתוואי ובמצב הנוכחי היא הפיכת גוש עציון לגטו ולגוש קטיף מספר 2 כשהציר שמוביל לירושלים יהיה מעין ציר כיסופים ותחילת הסוף של גוש עציון.
