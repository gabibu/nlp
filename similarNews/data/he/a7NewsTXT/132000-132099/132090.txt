

ועדת השרים בראשות ראש הממשלה אישרה היום את ההסכם למחזור ולפינוי הריסות מבני גוש קטיף שנהרסו על ידי משרד הביטחון מיד לאחר גירוש תושביהם.

ועדת השרים בראשות ראש הממשלה, אריאל שרון, אישרה היום שורה של החלטות הנוגעות להשלמת יישום תוכנית הגירוש. ועדת השרים אישרה היום את הקמת אתר המגורים הזמני בקיבוץ עין צורים. קיבוץ זה צפוי לקלוט כ- 85 משפחות מהישובים המפונים נצר חזני, נווה דקלים וגדיד.

הועדה אישרה גם את ההסכם למחזור ולפינוי הריסות המבנים ברצועת עזה. הסכם זה, בין ממשלת ישראל לבין האו"ם, אושר היום לאור החלטת הממשלה להרוס את מבני המגורים ומבנים נוספים בהתיישבות הישראלית ברצועת עזה, ובמקביל הצעת נציגי הקווארטט לסייע לישראל ולפלשתינים בפינוי הפסולת.

מטרות ההסכם הינן מצד אחד להבטיח את פינוי ההריסות והשבת השטח למצב שמיש באופן העולה בקנה אחד עם עקרונות איכות הסביבה, ומצד שני להסיר מישראל את האחריות לטיפול בהריסות המבנים. עפ"י תוכנית העבודה פסולת הבניין תמויין, כאשר החלק שניתן למחזור יועבר לרשות הפלשתינית לשימוש חוזר, והחלק שאינו ניתן למחזור ייגרס ויוטמן במדינה שלישית.

ראש מנהלת סל"ע יונתן בשיא, עדכן את הועדה על כך שעבודות הבנייה ביישוב יד בנימין הושלמו וכי בסך הכל נקלטות ביד בנימין כ-1600 נפשות. במסגרת יישום תוכנית ההתנתקות נבנו ביד בנימין: ארבע כיתות גנים, שני מעונות יום, שני בתי כנסת, מועדון, מתנ"ס, שמונה כיתות בתי-ספר ובניין משרדים לשירות התושבים. ליישוב הגיעו כ-250 משפחות מהיישובים המפונים: גני טל, נווה דקלים, גדיד, גן אור עצמונה, תל קטיפא ונצרים. לדברי בשיא: " יישוב יד בנימין נחשב עד לא מזמן ליישוב בקשיים והיום הוא ממש פורח".

מנכ"ל משרד הבינוי והשיכון, שמואל אבואב, עדכן את הועדה על כך שמקבץ הדירות ב"מגדלי איל" שבאשקלון מוכן וערוך לקליטת המתיישבים מכפר דרום ואולם הם עדיין לא החליטו.

אבואב הדגיש כי בשל העדר החלטה מצדם, מתעכב מעבר משפחות אלו מהמלונות לבניין הדירות באשקלון, וזאת למרות העובדה שבעבר הצהירה הנהגת הקבוצה כי הם מעונינים בפתרון זה.
