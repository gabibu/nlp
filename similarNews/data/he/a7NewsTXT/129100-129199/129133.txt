

בדיון שקיימה היום ועדת החוקה חוק ומשפט בנוגע לפעילות מערכות אכיפת החוק על רקע התנגדות לתכנית ההתנתקות, ביוזמת חברי הכנסת יולי אדלשטיין, זבולון אורלב ומאיר פורוש אמרה הסניגורית הציבורית הראשית, עו"ד ענבל רובינשטיין, כי היא עומדת מאחורי האמור במסמך שנכתב בחודש יולי 2005 ופורסם בחודש ספטמבר, אולם מסתייגת ממשפט אחד לפיו "המציאות מלמדת כי קיימת אכיפה סלקטיבית של החוק עפ"י השתייכות פוליטית".

בעקבות שאלתו של יו"ר הוועדה, ח"כ מיכאל איתן, התברר כי לאחר פרסום הדו"ח התקיים בירור בלשכת שרת המשפטים, ציפי לבני, ולשאלתה של ח"כ זהבה גלאון האם ביקשו מהסנגורית הציבורית להסתייג ממשפט זה השיבה הסנגורית הראשית כי אכן היתה בקשה כזו והיא נענתה לה.

ועדת החוקה חוק ומשפט גינתה את מערכת הלחצים והאיומים כנגד הסנגוריה הציבורית ויו"ר הוועדה, ח"כ מיכאל איתן הודיע כי יקיים דיון המשך בנושא בהשתתפות שרת המשפטים.

מהמסמך הפנימי שנכתב ע"י הסנגוריה הציבורית עולה כי "דוקא בתחום הנוער, מקום שיש לנקוט משנה זהירות, הכללים מופרים בצורה בוטה, תוך רמיסת זכויות מהותיות ודיוניות של חשודים ונאשמים בפלילים". עוד עולה מהדו"ח כי "העצורים הובאו בקבוצות לדיון בבקשות המעצר כאשר כנגד מרביתם קיימת תשתית ראייתית חלשה ביותר למעורבות בהתפרעויות", הליך של הארכת מעצר נעשה בתור הליך של הרתעה ובתי המשפט מסרבים לבדוק לעומק את חלופות המעצר.
