

עקב המהומות הוכרז על פרבר פאריזי עוצר לילה. עובדיה סופר לשעבר שגריר ישראל בצרפת אומר לערוץ 7 כי מוקד המהומות בפרברים שהם 'אוטונומיה מוסלמית'. הצרפתים לדבריו אינם גזענים אך חוששים מהמוסלמים.

על אחד מפרברי פאריז הוטל הלילה עוצר, בעקבות המהומות המתפשטות ברחבי צרפת והמדינות השכנות. עובדיה סופר לשעבר שגריר ישראל בצרפת אומר כי מוקד ההתפרעויות הוא בפרברי הערים המהווים 'אוטונומיה מוסלמית' בתוך צרפת, ואשר נשלטים בידי כנופיות מאפיונריות. לפרברים אלו אומר סופר הז'נדרמריה, המשטרה הצרפתית, כמעט ואינה נכנסת.

סופר תאר באוזני כתבנו יגאל שוק ביומן הצהרים של ערוץ 7 את הגורמים לפרוץ המהומות: "במשך שנים המהגרים המוסלמיים ובניהם לא רואים את עצמם כחלק אינטגרלי של החברה הצרפתית, קשה להם לרכוש השכלה, קשה להתמודד עם בעיות התעסוקה הכלליות בצרפת בגלל אחוז האבטלה הגבוה היום בצרפת, על אחת כמה וכמה בני מהגרים ששמם מוחמד או חסן". לשם המחשה אומר סופר, כש'מוחמד' או 'חסן' פונים כדי להתראיין למודעת עבודה והשם המופיע על הפניה הוא 'חסן' או מוחמד' או שמה של השכונה הבעייתית ממנה הם באים, אין מזמינים אותם אפילו לראיון ראשוני.

לדעת סופר הצרפתים אינם גזענים אלא שהם חוששים מפני חברה המתבדלת מבחינה חברתית דתית, המוסלמים. "היהודים בצרפת לדוגמה, נטמעו בתרבות החברה הצרפתית, לא כן המהגרים המוסלמים". הוא מוסיף כי חלק גדול מ'העשבים השוטים' שביניהם מוסת במסגדים חבויים בתוך בתים ומרתפים ועל ידי אימאמים מכל ארצות ערב שחדרו לתוך צרפת והם עוסקים בהסתה נגד המדינה.

צרפת לדבריו חוששת גם מפני חדירת גורמים המעורבים בטרור וזאת ניתן ללמוד מהאזהרה שהשמיע הנשיא שיראק לפני כשבועיים לפיה צרפת אינה חסינה מפני פיגועים והנה "אנו רואים מעין מיני איתיפאדה במקומות שונים בצרפת".

סופר אומר כי המוסלמים דורשים כתנאי לסיום המהומות התנצלות של שר הפנים על התבטאויות שלו כלפי המוסלמים. הבעיה מדגיש סופר, שמתקרבת מערכת בחירות ותחרות קשה קיימת בין ראש הממשלה לשר הפנים סרקזי. מצד אחד ראש הממשלה רוצה להחזיר את השקט לבירה אך אינו יכול להרשות לעצמו ל'הקריב' את שר הפנים על ידי דרישה שיתנצל שכן הדבר יהווה מתן פרס לפרחחים ולעבריינים מחוללי המהומות בבירה.

לדברי סופר הממשלה הצרפתית עדיין לא החלה לפעול במלוא הכוח כדי לדכא את המהומות, וכי כוחות הביטחון שלהם הם אנשים מאומנים וחזקים. השלטונות לדבריו עוד לא הנחו את המשטרה לפעול במלוא הכוח וזאת משום שהנסיון העולמי מלמד שיש תחילה לנסות להרגיע את הרוחות לפני שמשגרים את המשטרה לפעול במלוא הכוח.

להאזנה לראיון
