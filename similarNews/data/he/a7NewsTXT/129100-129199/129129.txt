

מנהל שירותי הדת במשרד ראש הממשלה, מאיר שפיגלר, אומר כי יעתור לבג"ץ נגד 46 רשויות מקומיותאם אלה לא יעבירו באופן מיידי את התקציבים השוטפים להפעלת המועצות הדתיות.

בישיבת הועדה לביקורת המדינה מסר שפיגלר כי רבות מהרשויות המקומיות לא מעבירות את תקציבי המועצות בהחלטה חד צדדית וכל הנסיונות לאכוף על ראשי הרשויות להעביר את התקציבים עולים בתוהו. כך מדווח כתבנו בכנסת אריאל כהנא.

עוד אמר שפיגלר כי מצב בתי העלמין בארץ נמצא בכאוס טוטלי.. ב2004 לא עבר שקל אחד לפיתוח בתי העלמין. אנו עושים מאמץ כביר ש18.7 מיליון ש"ח יופנו כיום לשיפוץ בתי עלמין".

יו"ר ועדת המשנה למצב שירותי הדת, יצחק וקנין (ש"ס), אומר כי הפתרון הוא העברת התקציבים למועצות הדתיות על ידי גורמים אחרים. "הבעיה הזו קיימת כבר שלושים שנה" אמר וקנין.

ח"כ זבולון אורלב דרש לקבל מידע ברור על מצב המועצות. לדבריו, אין מידע אמיתי. שומעים רק דברים מעורפלים. מתעללים בעובדים וגם ההסתדרות שותקת. בתקציבים הקיימים אי אפשר לקיים מועצות דתיות" אמר אורלב.

ח"כ משה גפני קבע ש"הממשלה ממנה חברי מרכז למועצות הדתיות בניגוד להסכמים הקואליציוניים. לדבריו, מנכ"ל משרד ראש הממשלה לא מסוגל לעשות דבר בנושא ולכן אין מנוס מהזמנת ראש הממשלה לועדה" אמר גפני.

