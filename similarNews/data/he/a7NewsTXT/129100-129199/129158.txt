

לראשונה מאז חקיקת חוק איסור מימון טרור לפני כ 3 חודשים, הוגשה תלונה במשטרה נגד אבו מאזן והישאם עבד אל ראזק בגין מימון טרור. כתבנו חגי הוברמן, מציין כי מי שעובר על החוק דינו 10 שנות מאסר.

מכון משל"ט   המכון המשפטי לחקר טרור, יגיש השבוע תלונה במשטרה נגד אבו מאזן והשאם עבד אלראזק, בחשד כי נתנו חסותם ואף היו מעורבים בפעילות "אגודת הצדקה אל-נאצר" המממנת ארגוני טרור ופורסת חסותה על משפחות מחבלים.

כתבנו חגי הוברמן מזכיר כי "ערוץ 7" חשף לראשונה, ביום ג' שעבר, בהתבסס על מידע של מרכז המידע למודיעין ולטרור, שביום שבו חגגו במדינת ישראל את יום הכיפורים, ברצועת עזה התקיים טקס חגיגי שבמהלכו חילקה "אגודת הצדקה אלאנצאר" סכום של מליון דולר. הסכום הוענק על ידי איראן למשפחות "שאהידים", שבתיהם נהרסו, ולמשפחות אסירים ברצועה.

"אגודת הצדקה אל-נאצר" הוכרזה על ידי ישראל ב-2003 כ"התאחדות בלתי מותרת". הישאם עבד אלראזק נשא דברים בטקס בשמו של אבו מאזן.

השניים חשודים כי בפעילויות אלו עברו לכאורה על סעיף 8 לחוק איסור מימון טרור, התשס"ה-2005 שדינו מאסר 10 שנים וכן על סעיפים 2ו- 4 לפקודה למניעת טרור וסעיף 144ד2 לחוק העונשין.
ככל הידוע, זו הפעם הראשונה שמוגשת תלונה למשטרה מכח חוק איסור מימון טרור, שנכנס לתוקפו רק לפני כ-3 חודשים.
