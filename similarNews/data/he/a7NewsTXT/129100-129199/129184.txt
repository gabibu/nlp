

המשרד לאיכות הסביבה קורא לרשויות המקומיות להגיש בקשות לסיוע כספי לצורך הכשרת שבילי אופניים בתחומן. המשרד יקצה לטובת הסיוע סכום של 5 מיליון ש"ח.


המשרד לאיכות הסביבה יסייע לרשויות מקומיות ולמועצות אזוריות שיגישו בקשה להכשרת שבילי אופניים בתחומן. בימים הקרובים ייצא המשרד לאיכות הסביבה ב"קול קורא" לרשויות המקומיות המזמין אותן להגיש למשרד בקשות לסיוע כספי. בנוסף, יאפשר המשרד לרשויות להגיש בקשות להכנת תכניות להכשרת מסלולים. הגשת הבקשות תתאפשר עד סוף נובמבר.

השר לאיכות הסביבה, יוזם המבצע, אומר כי יש לנצל את התנופה שקיבל ספורט רכיבת האופניים בשנים האחרונות, כדי לעודד שימוש באופניים, על חשבון כלי רכב התורמים לזיהום האוויר. "בתוך הערים, ובמיוחד כאשר מדובר בנסיעות קצרות, רבים יעדיפו לנוע באמצעות אופניים, וחשוב שהרשויות המקומיות יספקו את התנאים לכך ויכשירו מסלולים מתאימים" אמר שמחון.

המשרד לאיכות הסביבה יקצה לטובת הסיוע סכום של 5 מיליון ש"ח.

במשרד מקווים כי בנוסף לעידוד השימוש בתחבורה לא מוטורית, תתרום התכנית לחיזוק הקשר של הציבור הישראלי לשטחים הפתוחים ולאפיקי הנחלים, וזאת מתוך ראייה כי רכיבה על אופניים הפכה לאחת הדרכים המועדפות לטייל בחיק הטבע.
