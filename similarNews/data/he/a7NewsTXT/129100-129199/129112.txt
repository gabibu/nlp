

הסניגורית הציבורית הראשית, עו"ד ענבל רובינשטיין, מגבה את המסמך שהתפרסם בשם הסנגוריה ובו ביקורת נוקבת על תפקוד בתי המשפט לנוער בתקופת ההתנתקות. בעקבות הדו"ח קיים חשש שעו"ד רובינשטיין תפוטר.

בדיון בועדת החוקה של הכנסת על הדו"ח אמרה רובינשטיין כי הייתה משנה רק משפט אחד במסמך. את המילים "קיימת אכיפה סלקטיבית של החוק על פי השתייכות פוליטית" הייתה מחליפה במילים "השתייכות אידיאולוגית".

רובינשטיין הודתה כי התבקשה על ידי הממונים עליה במשרד המשפטים להסתייג ממשפט זה. עוד אמרה כי ייתכן שבהסתכלות לאחור אכן הייתה הגזמה מסויימת בדו"ח אך הייתה גם הגזמה באופן התפקוד של בתי המשפט בחלק מן המקרים. כתבנו בכנסת אריאלכהנא מדווח כי בדבריה ציינה רובינשטיין את תפקוד מערכת האכיפה בפרשת כפר דרום כדוגמא להגזמה בפעילות המשפטית. "המדינה החליטה לחטוב עצים וזו זכותה אבל היא חייבת לדעת שאז עפים שבבים. היו מעצרים בקלות יתר בעת ההתנתקות" אמרה רובינשטיין.

ח"כ יולי אדלשטיין אמר בדיון כי התגובה של המערכת המשפטית לדו"ח הייתה אלימה. הוא אמר זאת בעקבות הפרסום כי צמרת משרד המשפטים שוקלת לפטר את רובינשטיין בעקבות הדו"ח.

ח"כ זבולון אורלב אמר כי תפקוד מערכת המשפט בתקופת ההתנתקות חמור אפילו מעצם הפינוי משום שאת הנזקים שנגרמו לקטינים אי אפשר לתקן: "במקום לשקם את הקטינים היה מאמץ מכוון ומגוייס של מערכת המשפט לקבור אותם". הוא השווה את תפקוד המערכת למעשה איזבל ואחאב.

אורלב מציע חוק שיעניק חנינה לכל הקטינים שנפתחו להם תיקים בעת התנתקות.
המשנה לפרקליט המדינה, העו"ד שי ניצן, דחה את הממצאים בדו"ח. הוא מסר כי בסה"כ נעצרו בתקופת ההתנתקות 7000 אזרחים ו600 מהם הועמדו לדין.
