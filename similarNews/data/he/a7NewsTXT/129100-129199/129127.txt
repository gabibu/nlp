

בתום ישיבה בה הכריעו מתנגדי ראש הממשלה מקרב חברי הליכוד שלא לתמוך במינוי השרים החדשים, נפתחה ישיבת סיעת הליכוד באווירה מתוחה. שרון הודה לח"כים סער ואיתן על מאמצי הגישור שלהם אך דרש שההסכם יחול מיד.

מתנגדי שרון, נאמני הליכוד, הבהירו לראש הממשלה כי לא יוכלו לתמוך במינוי חברי הכנסת בויים ובראון לשרים, אולם באם יפצל ראש הממשלה את ההצבעה הרי שיאשרו את מינוי של השר אולמרט לשר אוצר. שרון מצידו הבהיר כי הוא אינו נכון להצבת תנאים מצידם של מתנגדיו וכפי שאמר בשבוע שעבר, ההצבעה תובא בפני מליאת הכנסת כפי שתוכנן בשבוע שעבר, היינו שלושת השרים בהצבעה אחת.

ראש הממשלה שרון הודה לחברי הכנסת גדעון סער ומיכאל איתן על מאמצי הגישור שלהם בין שני פלגי הליכוד, אולם אמר כי הוא דורש שההסכם אליו הגיעו חברי הכנסת יחול כבר מהיום. כזכור הח"כים מתנגדי ראש הממשלה הסכימו לאפשר לראש הממשלה שקט פרלמנטארי עד לסיומה של הקדנציה הנוכחית, בתנאי ששרון מצידו יתחייב שלא לבצע מהלכים חד צדדיים ללא תיאום והיוועצות עימם. עם זאת קבעו מתנגדי שרון כי ההסכם יחול החל ממחר דהיינו מבלי לכלול בתוכו את ההצבעה על מינוי בראון ובויים לשרים. זאת כיוון שמינויים אלה נחשבים בעיניהם ל"מינויי אתנן", כהגדרתם, וכצ'ופר על תמיכתם במהלכי העקירה.

כאמור, שרון לא קיבל את הסיכום עם מתנגדיו ודורש את אישורם כבר היום. "אני לא מתכוון לאפשר חזרה למצב החמור מולו עבדתי", אמר לחברי הכנסת.

לפי שעה, אם אכן יתמידו מתנגדי שרון בסירובם הרי שכצפוי לא יוכל שרון להעביר את המינויים.
(ש)
