

תחת הכותרת "כל ישראל ערבין זה לזה" מתכננת מדרשת ארץ ישראל שבקדומים לקיים שביתת-שבת בירושלים, ובה ישתתפו המזדהים עם מגורשי גוש-קטיף וצפון השומרון.

ממארגני שביתת השבת נמסר כי "השביתה, מול ראש הממשלה וממשלתו, נגד אטימותם הנוראית אל מול מצבם של מאות רבות של גברים, נשים וטף, משפחות שלמות שהופקרו והוזנחו לנפשם, והמצב מחמיר מיום ליום. אי אפשר לשאת עוד בביזיון המחפיר ובאכזריות מול המגורשים. אנו יוצאים לרחובה של עיר וקוראים להמונים להצטרף".

את השביתה יזמו וינהלו צבי ורחל סלונים, אנשי מדרשת ארץ-ישראל בקדומים, מרכז הסברה לענייני התיישבות בארץ ובעולם. הם מיוזמי ומקימי המדרשה, מיוזמי ומקימי מכללת יהודה ושומרון ועוד.

השביתה תחל ביום א', י"ח בחשוון, (20/1105), בשעות הבקר בירושלים. על המקום המדויק תצא הודעה נפרדת.

מארגני השביתה מדגישים כי ההשבתה אינה מיועדת לבני נוער, ש"מקומם לעת הזו במוסדות חינוך, ואינה מיועדת לחברי כנסת, אשר להם כלים מצוינים לפעילות במקום עבודתם. יעשו את המוטל עליהם משם ובמקביל".

השתתפות השובתים תחולק לשני אפיקים, האחד הוא לאותם שיישארו במקום ללא הגבלה ואילו לאותם שיגיעו לפרק זמן קצר יותר של שלושה ימים בלבד.

להערכת המארגנים השביתה עשויה להתפתח לשביתת-רעב, "עפ"י התפתחויות והחלטות", כהגדרתם.
(ש)
