

בישיבת ועדת הכלכלה הבוקר שדנה באישור לקריאה ראשונה של הצעת החוק של ח"כ מודי זיינדברג (שינוי), אמר היו"ר ח"כ כהן כי הצעת החוק לשיקום זיהומי קרקע ומים חיונית וחשובה אך אין להטיל את מימונה על הציבור.

על פי הצעת החוק, תוקם קרן משותפת לכל חברות הדלק, בניהול ממשלתי שתדאג לשקם מקורות מים וקרקעות שזוהמו ע"י דלק. הצעת החוק קובעת שיוטל מס של 1 אג' לכל ליטר דלק ו 0.50 אג' על ליטר סולר כדי לממן את פעילות הקרן, בנוסף למימון חברות הדלק, שישלמו אחוז מסויים מהמכירות. " גם כך 50% ממחיר הדלק לנהגים הוא מס. לא יתכן להשית על הנהג הישראלי את שיקום הקרקע והמים שזיהמו חברות הדלק הגדולות. הממשלה הולכת ומתנערת מאחריותה ומטילה על האזרחים עוד ועוד היטלים בשל נזקים שעושים בעלי ההון", אמר ח"כ כהן.

יוזם הצעת החוק, ח"כ מודי זיינדברג אמר כי כיום לא נעשה דבר על מנת לשקם קרקע ומים מזוהמים וכי הצעת החוק שלו מציעה היטל מזערי של 1 אג' לליטר דלק כדי שתהיה קרן שתבדוק כל שישים יום את מצב הקרקע והמים ותגזור תוכניות פעולה מהמצב בשטח. לדבריו האכיפה בשטח אינה מספיקה ויש למהר לאשר את הצעת החוק בקריאה ראשונה.
