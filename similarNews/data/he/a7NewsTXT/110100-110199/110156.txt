

מתנדבי "חסדי נעמי" שאך לפני כחודש קיבלו את פרס "מגן שר הבריאות לשנת תשס"ה" על פעילותם הרבה והברוכה בבתי החולים, רוצים להוכיח שוב את נחישותם ודבקותם במטרה...

במסגרת הפעילות שנערכה בימי חול המועד פסח תשס"ה, ביקרו מתנדבי "חסדי נעמי" בליווי צמד הבדרנים אורי חזקיה ואבי נוסבאום וכן לירון הליצן מערוץ הילדים בבתי החולים שניידר בפ"ת ובית החולים דנה בת"א וחילקו לכל הילדים המאושפזים מארז ממתקים (כשרים לפסח, כמובן...) בלוני הליום וכן מתנה אישית לכל ילד וילד.

כמו כן הקדישו הבדרנים לילדים המאושפזים, ברכות אישיות וחתימות ע"ג גלויה מעוצבת שהוכנה במיוחד לפרויקט זה שנקרא: "אם תחייך, דיינו..."

החבורה העליזה שעברה בכל מחלקות הילדים בבתי החולים הקפיצה והרקידה את כולם והצליחה לשמח אף את הצוות הרפואי והורי הילדים המאושפזים שהודו במילים חמות ונרגשות לאומנים ולמתנדבי "חסדי נעמי" על היוזמה הברוכה.

מתנדבי "חסדי נעמי" הוסיפו כי בימים אלה נערכות ההכנות לקראת פרוייקט דומה שייערך ב"חג העצמאות" במספר בתי חולים ברחבי הארץ.
