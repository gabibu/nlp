

חברת מיקרוסופט הבינלאומית שלחה לישראל צוות בדיקה, במטרה לחקור חשדות לאי סדרים במיקרוסופט ישראל.

"במהלך בדיקה שהינה חלק ממערך הבקרה הפנימי של החברה, התגלו מספר אי סדרים בקיום נוהלי העבודה הפנימיים של החברה בשנה שעברה. הנושא דווח מיידית להנהלת מיקרוסופט באירופה, ומיקרוסופט ישראל נקטה בצעדים בהתאם", מסרה בתגובה רשמית מיקרוסופט ישראל.

"גלובס" מדווח כי ממצאיה הראשונים של החקירה הראו כי על-פי החשד, מפיצי תוכנה מורשים של מיקרוסופט ישראל מכרו רישיונות תוכנה גם ללקוחות בחו"ל. בכך הם עקפו את רשיונם למכור מוצרי מיקרוסופט בישראל בלבד, וזאת בידיעתם של בכירים בחטיבת העסקים הבינוניים והקטנים (SMS-P) של מיקרוסופט ישראל.

חשד נוסף של מיקרוסופט העולמית הוא שתקציבי שיווק של מיקרוסופט ישראל, שימשו להענקת הנחות על מחירי הרשיונות שנמכרו לחו"ל. עוד נחקר חשד, לפיו נמכרו שלא כדין תוכנות הדגמה שמיקרוסופט ישראל הזמינה ממיקרוסופט העולמית.
