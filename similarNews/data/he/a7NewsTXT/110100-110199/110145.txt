

רבבות אנשים הגיעו היום לחברון והשתתפו בטקס חנוכת האתר הארכיאולוגי בתל רומידה שבחברון ובית הקבע הראשון במקום.

בתל רומיידה שבחברון התקיים בצהריים טקס חנוכת מבנה הקבע הראשון במקום. הטקס נערך במעמד יו"ר הכנסת, ראובן ריבלין, הראשון לציון הרב מרדכי אליהו, רבנים מחב"ד ואישי ציבור נוספים.

במהלך הטקס תקף הרב לוינגר את ראש הממשלה ואמר כי "הממשלה צריכה ללכת הביתה. שרון חצוף והוא רוצה לפגוע בארץ ישראל, שילך הביתה".
הרב אליהו חיזק את ידיהם של אנשי חברון ואמר להם כי אסור לוותר וצריך להתפלל.

האלפים שגדשו את חברון, עלו למערת המכפלה ונהנו מפסטיבל חסידי ליד המערה.

בבניין שהושלם רק לאחרונה, יתוגררו שבע משפחות, ותחת הבניין נחנך אתר ארכיאולוגי מימי האבות. הבניין החדש נקרא על-שמו של הרבי מחב"ד: 'בית-מנחם'. ר' הלל הורביץ, מראשי הישוב היהודי בחברון מסר כי "אנשי חברון החליטו להקדיש את הבניין לזכרו של הרבי, כהערכה והוקרה לרבי על פועלו הרב למען חברון".

באירוע השתתפו יו"ר אגודת-חסידי-חב"ד בארץ הקודש הרב יוסף-יצחק אהרונוב, מזכיר בית-דין רבני חב"ד הרב יהודה ירוסלבסקי, וכן שלוחי חב"ד בעיר: הרב ויקטור עטייה והרב דני כהן.
