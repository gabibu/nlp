

העיתונאי אמנון אברמוביץ יוצא להגנתו של ראש הממשלה. הוא מסכים עם הטענה הבאה מהימין, שהתקשורת עושה לשרון חיים קלים בגלל תמיכתה בהתנתקות. "אני חושב שצריך לשמור עליו כמו על אתרוג"

בכנס בנושא ההתנתקות, מצדיק העיתונאי אמנון אברמוביץ', פרשן חדשות ערוץ 2, את טענת הימין שהתקשורת שומרת על אריאל שרון בשל תמיכתה בהתנתקות: "שרון הוא היחיד שיכול לעשות את ההתנתקות, לכן אני חושב שצריך לשמור עליו כמו על אתרוג, גם עם קופסה אטומה, וגם עם צמר גפן".

אברמוביץ הוסיף כי: "מי שהקים את כל המפעל הזה זה שרון, ואם באה עליו רוח טובה לקראת סוף ימיו והוא מוכן להוריד את זה, לדעתי צריך לשמור עליו לא רק מפני הדגלים הפוליטיים אלא גם מפני דגלים משפטיים"

במעריב דווח כי אברמוביץ' אמר את הדברים לפני כחודשיים, ביום עיון על תוכנית ההתנתקות במכון ון-ליר בירושלים. בפאנל, שעסק בפוליטיקה הישראלית, לקחו חלק אברמוביץ' ונחום ברנע, פרשן ידיעות אחרונות. הנחה אותו אמיר אורן, פרשן הארץ לענייני צבא וביטחון.

מדבריו של אברמוביץ בכנס עולה כי הוא מצדיק את טענותיהם של אנשי ימין, מתנגדי תוכנית ההתנתקות שנשמעו בחודשים האחרונים, על כי עיתונאים רבים אינם מקשים על ראש הממשלה, משום שהם תומכים בתוכנית ההתנתקות שהוא מוביל.

"אני, בניגוד למנחה עמיתי מר אורן, חושב שצריך לשמור על שרון כמו על אתרוג, גם עם קופסה אטומה, גם עם ספוגית וגם עם צמר גפן", הצהיר אברמוביץ' מעל במת הכנס, על רקע קולות צחוק מהקהל.

"וגם עם טלוויזיה", העיר המנחה אורן. "וגם עם טלוויזיה, ודאי", אישר בחיוך אברמוביץ', " כי הוא היחיד שבאמת מסוגל לבצע את הדבר הזה, הרי הוא הקים את הדבר הזה".

ברנע לעומת זאת הביע הסתייגות: "אין לי שום עניין או כוונה לשמור על שרון מעבר למה שהוא שומר על החוק, על הצדק, על ההיגיון", אמר, "יכול להיות שנתעורר למחרת ההתנתקות ונשאל את עצמנו מה הפסדנו בדרך, שאינו נוגע להתנתקות. הרי אנחנו מדינה שצריכה לענות על עוד כמה דברים בנוסף למשאלה המאוד-מאוד רצינית ומכובדת שלך לראות את מפעל ההתנחלות עובר לפסים רציונליים".

אברמוביץ' השיב לטענות הנגד של ברנע ואורן והמשיך באותה הרוח: "כל השנים אתם כותבים את אותו המאמר נגד הכיבוש, וכששרון הולך ועומס את העניין על גבו - השאלה מה תפקיד העיתונות, שכאמור סדר היום שלה מזה שנים הרבה מוכתב בשאלת הכיבוש בעזה ובגדה. האם היא צריכה לתמוך בו, לא לתמוך בו, לתת לו מעטפת. אני דיברתי קודם על ה'אתרוגיות', אז נחום קצת הסתייג. אני מוכן לבוא לקראתו -'אתרוגיות' עד סוף ספטמבר 2005, אחר כך נשקול מחדש".

"אם זה סדר היום המרכזי שלנו במשך שנים, השאלה מה פה תפקיד התקשורת? אנחנו, כנקודת מוצא, יחסנו לפוליטיקאים הוא בדיוק כמו יחסם של הפוליטיקאים אלינו. הוא פונקציונלי ובמקרים מוקצנים כמו אהוד ברק ואולי אחרים הוא אפילו אינסטרומנטלי. אבל אני לא מצפה מהם למה שאני לא חושב שהם מצפים ממני. אם זה משרת את תפישת עולמך הכוללת - לא משנה אם כרגע אנחנו מדברים על הנושא המדיני, שלטון החוק, שביתות וכן הלאה - התמיכה או ההסתייגות צריכה להיות בהתאם."

"אני מדבר על אנשים שעובדים בתקשורת שמותר להם או מתאפשר להם גם לחלחל באופן לגיטימי את דעתם פנימה. אני לא מדבר על שדה החדשות. אם אני חושב ששרון הוא הראשון שעומד להוריד התנחלויות ולהתחיל את סיום הכיבוש של67', אני חושב שהוא ראוי לתמיכה. . . בא שרון, אם תרצו במרכאות לדעת מתנגדיו, 'השתגע', אני בעד השיגעון הזה ולכן התמיכה צריכה להיות בהתאם".

אמנון אברמוביץ' אמר בתגובה, כי "מדובר בדיון רציני, לפחות בזכות שני עמיתי, והדברים שאתה מצטט הם חלק מדויק מתוך מכלול שלם. ומי שמעוניין בהרחבה - אני מזמין אותו לקרוא את מאמרי שיתפרסם בגיליון הקרוב של כתב העת העין השביעית ".
