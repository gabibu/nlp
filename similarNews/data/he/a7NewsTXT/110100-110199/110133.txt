

הנשיא קצב קיבל איגרות תנחומים ממנהיגים ברחבי העולם, כך מסרה דוברת בית הנשיא. להלן חלק ממכתבי התנחומים.

מלך ירדן, עבדאללה השני, שיגר איגרת תנחומים לנשיא המדינה, משה קצב. באיגרתו כתב המלך עבדאללה כי קיבל בצער רב את הידיעה על מותו של הנשיא לשעבר, עזר ויצמן.

המלך עבדאללה ביקש להעביר באמצעות הנשיא קצב את תנחומיו העמוקים לעם בישראל, ואת רגשי ההזדהות עם משפחת ויצמן וכן ברך את בני משפחת ויצמן "שהאל יעניק להם נחמה בזמן כואב זה".

נשיא סלובניה, Dr. Janez Drnovsek, שיגר איגרת תנחומים לנשיא קצב ובה ביקש להביע תנחומים למשפחת ויצמן ולעם בישראל, בשמו ובשם העם בסלובניה.

נשיא סלובניה כתב כי עזר ויצמן ייזכר כמדינאי בולט ומקדם נלהב של השלום בין ישראל לשכנותיה.

אחמד קריע (אבו עלא) מהרש"פ כתב באיגרת התנחומים ששיגר לנשיא קצב, כי תמיד כיבד את הנשיא ויצמן, את אומץ ליבו ואת מאמציו, כמו את חזונו, להשיג שלום באזור.

אבו עלא כתב כי תמיד יזכור את עמדתו החלוצית של ויצמן ומחויבותו להשיג שלום.

שר החוץ של ספרד, מיגל מורטינוס, כתב באיגרתו לנשיא קצב כי בשם ממשלת ספרד, הוא מבקש להביע תנחומים לעם בישראל.

מורטינוס כתב כי במהלך כהונתו כנשיא מדינת ישראל, היה ויצמן דוגמא לאדם שהקדיש עצמו לארצו ופעל להשיג שלום.

כן, שיגרו איגרות תנחומים לנשיא קצב נשיא אוסטריה, מר היינץ פישר, נשיא הנציבות של האיחוד האירופאי, חוזה מנואל ברוסו, ונשיאה לשעבר של טורקיה , סולימן דמירל.
