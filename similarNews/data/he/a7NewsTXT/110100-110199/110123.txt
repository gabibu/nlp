

כ-15,000 מתפללים הגיעו הבוקר למעמד "ברכת כהנים" המסורתית הנערכת בכותל המערבי, שריד בית מקדשנו. המשטרה הגבירה את נוכחותה ומנעה מיהודים לעלות למתחם הר הבית.

בעקבות אירועי הסוכות, הגבירה משטרת ירושלים את הערכותה באזור הכותל והעיר העתיקה. כ-15,000 יהודים הגיעו עד כה ל"ברכת כהנים" המסורתית לרחבת הכותל המערבי, שריד מקדשנו. נמסר כי התפילה הסתיימה ללא ארועים מיוחדים.

מעמד ברכת הכהנים בכותל המערבי בימי חול המועד הפכה למנהג בשנים האחרונות. ברכת כהנים היא ברכה מיוחדת עליה מברכים הכהנים "אשר קדשנו במצותיו וצוונו לברך את עמו ישראל באהבה", כאשר הפוסקים המסתמכים על דברי הזוהר הקדוש מדגישים כי הכהן צריך לברך בלב אוהב כל אדם ואדם מישראל.

לדברי הרב יוסף אלנקווה, באתר "מורשת", לברכה זו יש ערך בכל מקום, ועל אחת כמה וכמה כאשר היא מתקיימת בכותל המערבי בימי הרגלים שהוא שריד בית מקדשנו והברכה היא מציון כמו שנאמר "יברכך ה' מציון" וכן נאמר "כי שם צווה ה' את הברכה חיים עד העולם".

הרב אלנקווה מוסיף כי בשעה שהכהנים היו מברכים את ברכת הכהנים בבית המקדש היתה ברכתם קורעת שבעה רקיעים ושפע של ברכה גדולה היה נשפע על כל העולם. ועל כן ברכה של כהנים הנאמרת ברוב עם, הדרת מלך, במעמד הכי גדול בעולם היהודי על ידי מאות כהנים לפני עשרות אלפי מתפללים, היא בודאי ברכה שמשפיעה ומועילה וערכה רב לכל דבר.
