

הנשיא הרוסי מבקר לראשונה בישראל, מבקש להעמיק מעורבות ארצו בתהליכים במזה"ת. ישראל תעלה את סוגיית עיסקת הטילים הרוסית-סורית ועיסקת דלק האורניום הרוסית-איראנית. באמתחתו שי: פסל ברונזה לזכר השואה.

הנשיא קצב יקבל מחר במשכנו את נשיא הפדרציה הרוסית ולדימיר פוטין, בטקס ממלכתי מלא, שיכלול משמר כבוד של צה"ל משלושת החילות ובהשתתפות אחמ"ים. שני הנשיאים
ישאו נאומים.

הנשיא קצב ונשיא רוסיה יקיימו פגישת עבודה ובסופה יחתמו על הצהרה מדינית משותפת ויקיימו מסיבת עיתונאים.

אחר הצהרים ילווה הנשיא את נשיא רוסיה בביקורו במוזיאון "יד ושם". שני הנשיאים יניחו זר באוהל יזכור.
בערב יקיים הנשיא ארוחת ערב ממלכתית לכבוד נשיא רוסיה, במלון מצודת דוד בירושלים. בהשתתפות שרי ממשלה, חכי"ם, אישי ציבור, אנשי תרבות ואנשי משק וכלכלה בכירים.

הנשיא הרוסי פוטין הגיע היום, לראשונה בהסטוריה, לביקור בישראל במגמה להעמיק את מעורבותה של רוסיה בהליכים המדיניים במזרח התיכון.

במהלך הביקור ייפגש פוטין עם ראש הממשלה אריאל שרון, נשיא המדינה משה קצב ואישים נוספים. פוטין מצידו מגיע בראש פמליה בת למעלה ממאתיים חברים ובהם גם שני שרים ממשלתו. הביקור יארך שלושה ימים בהם יעלו בין השאר גם חילוקי הדעות בין ישראל לרוסיה.

נזכיר כי הנשיא הרוסי שב ואומר כי העיסקה בין ארצו לבין סוריה למכירת טילים לדמשק תתבצע למרות ההתנגדות הישראלית. זאת בניגוד גם להבטחתו האישית לראש הממשלה שרון שלא לבצע עסקאות נשק העלולות לסכן את ישראל. פוטין שב ואומר כי מדובר בעיסקה שכל מגמתה היא להגן על הבירה הסורית מפני טיסות ישראליות ואחרות מעליה. עיקר החשש הישראלי נובע מהאיום שמא יגיעו הטילים לידי מחבלי החיזבאללה.

לבד מעיסקת הטילים עם סוריה מוטרדת ישראל גם מעיסקת הדלק בין רוסיה לאיראן. "איראן היא ידידה טובה שלנו", אמר בימים האחרונים הנשאי הרוסי פוטין כשהתייחס לעיסקה בה אמורה רוסיה למכור לאיראן דלק להעשרת אורניום. החשש הישראלי הוא שהמידע והחומרים שיועברו לממשל האיראני יסייעו למירוץ הגרעין של הממשל בטהרן. את החשש הזה מנסה פוטין להרגיע באומרו שמדובר בעיסקה שנועדה למטרות אזרחיות בלבד.

כתבנו שמעון כהן מדווח כי באמתחתו יביא הנשיא הרוסי שי לישראל: פסל ברונזה בגובה שני מטרים לזכר קורבנות השואה. בפסל שמשקלו 3 טונות, בעיצובו של הפסל זוראם צטארלי, דמויות של יהודים מוקפים בגדרות תיל. על בתחתית הפסל מוטבע כיתוב עברי ורוסי המבהיר שהפסל הוא שי מהעם הרוסי לעם הישראלי. מחר (חמישי) יוסר הלוט מעל הפסל בנוכחות נשיאי ישראל ורוסיה, המארח והאורח, קצב ופוטין.

יצויין כי לפני מספר ימים, קונן פוטין בנאומו לאומה על קריסת "האימפריה הסובייטית". הוא כינה את הקריסה "הקטסטרופה הגיאופוליטית הגדולה ביותר של המאה הנוכחית". הוא טען כי הדבר גרם לנזק לאזרחי רוסיה. כתבתנו רותי אברהם מסרה כי עפ"י דיווח בעתון USATODAY , אמר פוטין כי קריסת "האימפריה הסובייטית" היתה טרגדיה שגרמה להתפוררותה של ברית המועצות ולמצב שבו אזרחים רבים מצאו עצמם לפתע מחוץ לגבולות המדינה. פוטין רמז כי גם המרד הצ'צ'ני הגובה קורבנות רבים ברוסיה, מקורו בהתפוררות האימפריה הסובייטית.

בהתייחסו לביקורת הנמתחת עליו מצד גורמי חוץ לפיה הדמוקרטיה ברוסיה בנסיגה, אמר פוטין כי המשימה העיקרית של רוסיה היתה ונשארה להתפתח כ"מדינה חופשית בעלת ערכים אירופאים". למרות חוזקה הדגיש פוטין, רוסיה לא תפגע בחופש הפרט, אך מקומה של רוסיה בעולם המודרני יובטח רק אם היא תהיה "חזקה ומשגשגת".
(ש)
