

נשיא רוסיה, ולדימיר פוטין, מקונן בנאומו לאומה על קריסת "האימפריה הסובייטית". הוא כינה את הקריסה "הקטסטרופה הגיאופוליטית הגדולה ביותר של המאה הנוכחית" וטען שגרמה נזק לאזרחי רוסיה.

כתבתנו רותי אברהם מוסרת כי עפ"י דיווח בעתון USATODAY אמר פוטין בנאומו השנתי בפני חברי הפרלמנט והצמרת הפוליטית כי קריסת "האימפריה הסובייטית" היא טרגדיה שגרמה להתפוררותה של ברית המועצות ולמצב שבו אזרחים רבים מצאו עצמם לפתע מחוץ לגבולות המדינה. פוטין רמז כי גם המרד הצ'צ'ני הגובה קורבנות רבים ברוסיה, מקורו בהתפוררות האימפריה הסובייטית.

בהתייחסו לביקורת הנמתחת עליו מצד גורמי חוץ לפיה הדמוקרטיה ברוסיה בנסיגה אמר פוטין כי המשימה העיקרית של רוסיה היתה ונשארה להתפתח כ"מדינה חופשית בעלת ערכים אירופאים". למרות חוזקה אמר פוטין רוסיה לא תפגע בחופש הפרט. עם זאת הוסיף, מקומה של רוסיה בעולם המודרני יובטח רק אם היא תהיה "חזקה ומשגשגת".

מבקריו טוענים כלפיו כי צמצם את חופש העתונות, ביטל בחירות ישירות למושלים וכי הוא מנהל מתקפה נגד יריבו הפוליטי מיכאל חודרוקובסקי, בעליה לשעבר של חברת יוקוס. העתון מציין כי ביום רביעי צפויה הכרעה במשפטו של חודרוקובסקי שבו הואשם במירמה ובהעלמת מס.

פוטין החל היום בסיור במזה"ת במהלכו יבקר במצרים ברש"פ ובישראל. לאחרונה אישר פוטין עיסקת טילים נגד מטוסים עם סוריה, וזאת למרות התנגדותה הנחרצת של ישראל. בראיון לתקשורת הישראלית אמר פוטין כי הטילים ימנעו מישראל מלטוס מעל ארמונו של הנשיא הסורי בשאר אסאד.
