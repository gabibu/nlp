

מי שהגיע אתמול (ג') לטקס ברכת הכוהנים ההמוני המסורתי בכותל המערבי, זכה לראות את אחד מטקסי ברכת הכוהנים היפים והמרגשים שאירעו אי פעם. מאות כוהנים ברכו רבבות מתפללים שמילאו עד אפס מקום את רחבת הכותל.

בראיון ליומן הצהריים של ערוץ 7 הסביר הרב שמואל רבינוביץ, רב הכותל המערבי והמקומות הקדושים, את המיוחד בברכת כוהנים שהייתה השנה: "לפני ארבע שנים היו בברכת הכוהנים בקושי ארבעת אלפים איש, רחבת הכותל הייתה ריקה עד למחציתה, אנשים פחדו להגיע אל הכותל. ולאט לאט חזר הביטחון לאנשים עד שהגענו למצב השיא של השנה שאנשים מילאו את רחבת הכותל המערבי עד אפס מקום, תופעה שאינני זוכר אף שנים רבות לפני פרוץ האינתיפדה".

המייחד את רחבת הכותל המערבי בכל ימות השנה, וכמובן התבלט גם באירוע מיוחד זה הוא המגוון האנושי העצום שהיה במקום, "היה אפשר לראות שם את כל המגוון העצום שקיים בעם ישראל", תיאר הרב רבינוביץ, "דתיים ושאינם דתיים, ספרדים ואשכנזים, ממש כולם".

הבאים גם יכלו להתברך מפיהם של הרבנים הראשיים, הרב יונה מצגר והרב שלמה עמאר, "ההמונים עברו על פניהם", המשיך ותיאר הרב רבינוביץ, "קבוצות של גברים לחוד, ושל נשים לחוד, וההמונים יכלו להחליף כמה מילים עם הרבנים, ולהתנות בפניהם את צרותיהם ולהתברך מפיהם להצלחה בנושאים המבוקשים". "בימים קשים אלו", סיים הרב רבינוביץ, "יש גם כמה רגעי שמחה וגאווה יהודית, כמו ברכת הכוהנים בכותל היום".
