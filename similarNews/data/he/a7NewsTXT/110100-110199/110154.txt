

דבי דרורי דוברת הישוב כדים אומרת כי הידיעה שהתפרסמה בעתון מעריב לפיה תושבי גנים וכדים יפונו לפני ההתנתקות וגם יקבלו פיצוי מוגדל, אינה נכונה.

"מעריב ניסו לעשות כותרת אך הדברים אינם נכונים", מדגישה דוברת היישוב בראיון לעוזי ברוך בערוץ 7. "איש מתושבי כדים אינו מתכוון לעזוב את הישוב לפני התאריך האחרון שאותו תקבע הממשלה" אומרת דרורי.

לדבריה, סכום של 30 אלף הדולרים, שנטען כי יינתן להם כתוספת, מתייחס לסכום כסף שיקבלו תושבים שיעברו לעפולה שהוגדרה עדיפות א', כפי שאשקלון הוגדרה כעדיפות א' עבור תושבי גוש קטיף. רבים מהאוכלוסיה הבוגרת, בני 60+ עובדים לדבריה בעפולה ובפריפריה שלה, ובגילאים אלה, כשנאלצים להתפנות, עפולה היא המקום המתאים ביותר עבורם.

לעומת זאת יהיו משפחות שלא יוכלו לרכוש דירה "אפילו בקומה רביעית ללא מעלית בעפולה", והם מתכוונים עם פינויים, להעתיק את מגוריהם מעבר למחסום, אל אוהלים.

"אני גרה כאן 22 שנה הוצאתי 170 אלף דולר על ביתי והוא (רה"מ) קורא לזה פינוי פיצוי? איפה הפיצוי אם אני יכולה לקנות בזה בקושי בית? אנחנו היינו שליחים של המדינה במקומות אלו, שינהגו בנו בהתאם", אומרת דרורי.
