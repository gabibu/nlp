

הלילה פרצה דליקה בבית הרבנות בתל אביב. 6 כבאיות הוזעקו למקום ועמלו בכיבוי הדליקה. איש לא נפגע אולם ככל הנראה נגרם נזק כבד לארכיון בית הדין הרבני.

ההודעה על הדליקה בבית הרבנות ברחוב דוד המלך בתל אביב התקבלה לאחר חצות, אולם 6 הכבאיות שהגיעו למקום ועמלו בכיבוי הדליקה לא הצליחו למנוע את הנזק האדיר שנגרם. ארכיון בית-הדין הרבני עלה באש וכילה ככל הנראה מסמכים רבים.

הודעה מוקלטת, המופעלת באופן אוטומטי בעת דליקות, התקבלה במוקד כיבוי האש סמוך לשעה אחת אחר חצות, כמו גם טלפונים רבים מתושבים שדיווחו על ריח חריף של אש, שמקורו בבנין הרבנות.

הכבאים שהגיעו למקום ניסו להשטלט על הדליקה ולמזער את הנזק. הם פרצו את דלתות המבנה וחיפשו את מקור האש, שהתגלה בארכיון בית הדין הרבני. הכבאים השתלטו לאחר זמן קצר על מקור הדליקה אולם העשן הסמיך שהתפשט במקום הקשה על עבודתם, שנמשכה עוד זמן רב.
