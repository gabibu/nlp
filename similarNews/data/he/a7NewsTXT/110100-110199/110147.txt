

אחרי 29 שנים של נוכחות צבאית סורית בלבנון, יצאו הכוחות בטקס צבאי. סוריה הודיעה לאו"ם כי השלימה את נסיגת כוחותיה מלבנון.

סוריה השלימה את הסגת כוחותיה מלבנון, לאחר 29 שנים של נוכחות צבאית סורית במדינה. בבסיס חיל-האוויר ריאק בבקעת לבנון נערך טקס פרידה במעמד ראשי צבאות סוריה ולבנון.

הטקס החל בהנחת זרים של מפקדי הצבאות של סוריה ולבנון על אבן פינה לאנדרטה לזכר החייל הסורי האלמוני. ראש המטה הכללי הסורי, הגנרל עלי חביב, אמר בטקס: "לארצי אין שום שאיפות בלבנון מלבד המחויבות להגנתה. על ידי השלמת הנסיגה מילאנו את כל התחייבויותינו לאו"ם". בקרוב צפויות המדינות לכונן יחסים דיפלומטיים ביניהן, ולהקים שגרירויות אחת בשטחה של השנייה.

הגנרל הלבנוני, מישל סלימאן, הודה לצבא הסורי על "העמידה לצידנו ברגעים הקשים ביותר ושחרור ארצנו מהתוקפנות הישראלית". הוא הביע הערכה "לצבא הסורי ולעמו על ההקרבות במשך זמן רב כדי להגן על לבנון".

אמש פונתה מפקדת המודיעין בעיר אנג'ר שבבקעת הלבנון, ומפקד המודיעין של צבא סוריה עזב את המקום. סוריה הוציאה את 14 אלף החיילים ואנשי המודיעין שלה מלבנון.
סוריה הודיעה רשמית לאו"ם כי השלימה במלואה את הסגת כוחותיה מלבנון, בהתאם להחלטת האו"ם 1559. מזכ"ל האו"ם, קופי אנאן, שיגר ללבנון צוות שיבדוק אם אכן סוריה השלימה את הסגת כל כוחותיה מלבנון.
