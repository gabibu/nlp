

"עזר ויצמן היה מפקד אהוב ונערץ, הוא זה שבנה את חיל האוויר והכינו למלחמת ששת הימים", כך ספד לו ידידו הקרוב ח"כ אליעזר כהן (ציט'ה).

בראיון ליומן הצהרים של ערוץ 7, תיאר כהן את מהלך הבנייה של אגף מסוקי החיל בטייסת שעליה היה מופקד, שהפכה מטייסת שמנתה חמישה מסוקים מיושנים, לשלושים וחמישה מסוקי סקיוריקי שנקנו מכספי השילומים מגרמניה, שויצמן הוא זה שדאג לקנייתם.

"עד בואו לחיל האוויר המסוקים והמטוסים שנקנו היו מדרג שני ושלישי, ויצמן דאג לכך שהרכישות של חיל האוויר מהיום שנכנס להיות מפקדו והלאה, יהיו של הטוב ביותר. בנוסף למסוקים החדשים דאג שחיל האוויר יצויד במטוסי המירא'ז החדשים, שהיו המילה האחרונה בתחום הטיס אז, והביאו לניצחון האווירי האדיר במלחמת ששת הימים" אמר כהן.

את שינוי דעותיו של ויצמן, מנץ תקיף שהצהיר בזמן פרישתו מהממשלה בעקבות תכנית רוג'רס "לעולם לא אתן את ידי לחלוקת א"י", לתומך נלהב בתהליך השלום, תולה כהן בפציעתו של בנו, "איני יכול לומר בוודאות, שהרי כל אדם והגיונו שלו, אבל ברור לי שפציעתו הקשה של בנו במלחמת ההתשה, השפיעה על ויצמן ועל דעותיו בצורה מכרעת".
