

היועץ המשפטי לממשלה ונציב שרות המדינה אימו את המלצות מבקר המדינה לבדיקת מינויים פוליטיים ומינויים תקינים במשרד לאיכות הסביבה.

בישיבה שהתקיימה בשבוע שעבר בלשכת היועץ המשפטי לממשלה אימצו היועץ המשפטי לממשלה ונציב שירות המדינה את המלצות הצוות הבין משרדי לבחינת ממצאי דו"ח מבקר המדינה לבדיקת מינויים פוליטיים ומינויים בלתי תקינים במשרד לאיכות הסביבה. להלן תמצית הדו"ח:

1. בעקבות פרסום דו"ח ביקורת המדינה על מינויים פוליטיים ומינויים בלתי תקינים במשרד לאיכות הסביבה באוגוסט 2004, מינו היועץ המשפטי לממשלה ונציב שירות המדינה צוות משותף לבחינת ממצאי הדו"ח ולגיבוש נהלים חדשים להבטחת תקינות המינויים בשירות המדינה. בראש הצוות עמד מר יעקב ברגר, המשנה לנציב שירות המדינה, וחבריו הם גב' נורית אלשטיין מנהלת המחלקה לסכסוכי עבודה בפרקליטות המדינה, מר רון דול, היועץ המשפטי לנציבות שירות המדינה ומר אליעד וינשל, עוזר ראשי ליועץ המשפטי לממשלה.

2. לשם גיבוש המלצותיו נפגש הצוות עם גורמים בכירים בשירות המדינה המופקדים על נושאי מינויים וכוח אדם, בהם מנכ"לים, יועצים משפטיים וסמנכ"לים של משרדי ממשלה ויחידות סמך. ממפגשים אלה עלה כי הגורמים הממונים על כוח האדם במשרדים חשופים ללחץ מצד הדרג הפוליטי המעוניין להשפיע על ביצוע המינויים במשרדים, וכי בפועל נערכים מינויים בלתי תקינים, פוליטיים ואחרים, במשרדי הממשלה וביחידות הסמך, במידות שונות, בהתאם לזהות הדרג הפוליטי ומידת מחויבותו לחברי מרכז מפלגתו. ניסיונות ההשפעה של הדרג הפוליטי מכוונים הן למשרות מפתח בכירות יחסית במשרד וביחידות הסמך, במטרה להשיג השפעה פוליטית ארוכת טווח, והן למשרות הדרג הנמוך במטרה לחזק מוקדי תמיכה פוליטית באמצעות מציאת מקומות עבודה למקורבים.

3. בדיוני הצוות ובפגישות עם הגורמים המופקדים על כוח האדם בשירות המדינה נתגלו פרצות שונות בהליכי ההעסקה, שנוצלו לקידום מטרות זרות, ואשר חלקן מוזכרות בדו"ח מבקר המדינה. הפרצות האמורות קיימות בהליך העסקתם של עובדי מדינה מן המנין, ואף ביתר שאת בהליך העסקת עובדי חברות כוח אדם ויועצים חיצוניים. כן עלה, כי הגורמים המופקדים על כוח האדם במשרדים פועלים בסביבה מורכבת ורווית לחצים, ללא מנגנונים מספקים לבלימת ניסיונות ההתערבות של הדרג הפוליטי בהליכי המינוי. לשם צמצום תופעת המינויים הפוליטיים גיבש הצוות שורת המלצות, אשר העיקריות בהן יפורטו, בתמצית, להלן.

4. הליכי המינוי - כאמור, הפרצה העיקרית שהתגלתה היא הניצול לרעה שנעשה בשימוש בפטור ממכרז למשרות זוטרות, לשם קליטת מועמדים בשירות המדינה עקב קשריהם ולא עקב כישוריהם. פרצה זו יש לסתום בדחיפות. לשם כך ועל מנת להבטיח הליך בחירה ראוי, הציע הצוות הליך מיון ובחירה שוויוני ושקוף שיחול לגבי משרות אלו.

בנוסף ועל מנת לצמצם את החשש מהתערבות במינויים לתפקידים בכירים ורגישים, דוגמת הסמנכ"ל למינהל, המליץ הצוות לשנות את הרכב ועדת הבוחנים לתפקידים אלה על מנת להבטיח כי המועמד שנבחר הוא אכן המועמד הטוב ביותר והראוי ביותר. לשם כך הוצע כי לועדת המכרזים יתווספו שני נציגים שהינם אנשי מקצוע או אקדמיה בתחום הרלבנטי.
5. העסקת ממלא מקום   באפשרות להעסיק עובד כממלא מקום נעשה שימוש לרעה לשם איוש משרות על-ידי מקורבים, ללא הליך בחירה שקוף. הצוות מציע לצמצם את מספר המקרים בהם יותר לאייש משרה בדרך זו. כן מוצע לעגן בתקשי"ר עקרונות מנחים נוספים להעסקת ממלא מקום, לרבות כללים בדבר הליך בחירת ממלא המקום והגבלות על תקופת העסקה במילוי מקום.

6. העסקת עובדי חברות כוח אדם והעסקת יועצים - בדיוני הצוות עלה כי העסקת עובדים באמצעות חברות למתן שירותים והעסקת יועצים חיצוניים מהוות כלי לעקיפת חוק שירות המדינה (מינויים), התשי"ט   1959 ולביצוע מינויים בלתי ראויים ופוליטיים. על מנת לצמצם תופעות אלו ממליץ הצוות לאסור, ככלל, העסקת יועצים חיצוניים בתפקידים מקצועיים בשירות המדינה, וכן להגביל את מעורבותם של נציגי המשרד בבחירת העובד שישלח על-ידי חברת כוח אדם לעבודה במשרד.

7. הגברת הפיקוח והבקרה   לשם הגברת הפיקוח ופעולה יזומה למניעת תופעות בלתי תקינות, ממליץ הצוות להקים בנציבות שירות המדינה יחידה לפיקוח ובקרה על תקינות המינויים. ליחידה יוענקו סמכויות לעריכת ביקורות במשרדים, לרבות סמכות לביצוע חקירה ואיסוף ראיות. היחידה תופקד על קבלת תלונות בענין תקינות מינויים מהמשרדים, ותלווה מקצועית את הטיפול בתלונות אלה.

במסגרת זו ועל מנת לאפשר לנציבות להתמקד בפיקוח ובבקרה, מוצע לפעול לביזור הסמכויות לניהול המכרזים בדרגות הנמוכות ובדרגות הביניים ולהעבירם מנציבות שירות המדינה למשרדים וליחידות הסמך. במקביל תוטל על הגורמים המקצועיים המשרדיים אחריות אישית לניהול המכרזים באופן תקין ושוויוני.

8. חיזוק מעמד הסמנכ"לים ומנהלי משאבי אנוש   על מנת לבלום את הלחץ לעקיפת הליכי המינוי התקינים המופעל על הגורמים המופקדים על נושאי כוח האדם מצד הדרג הפוליטי, נדרש לחזק את מעמדם של גורמי כוח האדם במשרד. הצוות מציע לעשות כן במספר מישורים, בין היתר באמצעות עריכת שינוי בדרך בחירתם וסיום העסקתם של גורמים אלה, ועל-ידי חיזוק הקשר המקצועי בין הנציבות לגורמים המופקדים על משאבי האנוש.

9. איסור על מעורבות השר ועובדי לשכתו במינויים ובנושאי כוח אדם   עקרון היסוד שבבסיס שירות המדינה בישראל הוא כי המינוי למשרות מקצועיות בשירות המדינה מתבצע בהליך שוויוני ושקוף וללא מעורבות פוליטית. בהתאם לכך וכאמור בדו"ח מבקר המדינה אין מקום למעורבותם של השר ואנשי לשכתו במינוי עובדים. נוכח ממצאי הדו"ח והעדויות שהושמעו בפני הצוות, מוצע לחדד את ההוראות בענין ולקבוע במפורש איסור על התערבות הדרג הפוליטי במשרד בכל צורה שהיא במינויים למשרות מקצועיות במשרד, תהא דרך המינוי אשר תהא, בין אם מדובר במשרות בכירות ובין אם מדובר במשרות זוטרות. בכלל זאת, על השרים ולשכותיהם להימנע מטיפול בכל פניה העוסקת בכוח אדם ולהסתפק בתשובה לפונה כי לשכת השר אינה רשאית לטפל בפניה. כן מוצע לקבוע כי הדרג הפוליטי במשרד יהיה רשאי לדרוש מידע הנוגע למצבת המשרות הפנויות במשרד, רק כאשר הדבר דרוש לצורך קביעת מדיניות.


