

קנסות בהיקף של כ-50 אלף שקל הוטלו על "מורי דרך" לא מוסמכים שנתפסו פועלים ללא רישיון בירושלים.

המבצע המשותף למשרד התיירות, משטרת ישראל, עיריית ירושלים, מס הכנסה, המוסד לביטוח לאומי והמע"מ כונה "פריחת האביב".
כתבנו קובי פינקלר מוסר כי אתמול, לאחר חודשיים של עבודת בילוש, הסתיים המבצע המשותף שהגיע לשיאו, כאשר הטיל משרד התיירות מכוח החוק קנסות בסכומים שנעים בין 3,000 ל- 6,000 שקלים על תושבי ירושלים שנהגו להתחזות למורי דרך מוסמכים, הוליכו שולל תיירים וגבו מהם במרמה אלפי שקלים. כל הגורמים יחד חברו למשרד התיירות ליישם את החוק למניעת עבירות מנהליות הפוגעות בתיירים.

לדבריו של סמנכ"ל משרד התיירות, רפאל בן-חור, מורי דרך בלתי מורשים גורמים נזק רב לתיירות בירושלים ובארץ כולה ועל המשטרה והשלטונות למגר את התופעה.

עם תום המבצע המוצלח, נערכת ירושלים לקליטת אלפי מבקרים, שצפויים להשתתף בסיורים המוצעים חינם ע"י משרד התיירות, בעיר העתיקה ובאזורים אחרים בחול המועד פסח תחת הכותרת "אוהבים את ירושלים". שר התיירות אברהם הירשזון החליט כי כל הסיורים יתקיימו חינם. הכניסה לאתרים תהיה בהנחה מיוחדת.
