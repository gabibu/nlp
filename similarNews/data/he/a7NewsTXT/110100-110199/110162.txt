

תנועת הקיבוץ הדתי חוגגת היום 75 שנים להיווסדה. רב קיבוץ לביא, הרב יהודה גלעד, אומר כי הקיבוץ הדתי מהווה בית לציבור המחפש חברה ערכית, שיתופית, דתית ומגוונת.

הרב גלעד, לשעבר חבר כנסת מטעם מימד, ומי שפרש ממנה לאחר שהחליטה לדבריו להמשיך את השותפות עם מפלגת העבודה, אומר לערוץ 7, כי בתנועה יש סוגים שונים של קיבוצים "ברמות שונות של קיבוציות" והיא מהווה תשובה לאנשים שמחפשים דרך לברוח מהמירוץ הכלכלי המטורף, מתעניינים בחיים שבהם הם נותנים כפי כוחם לחברה ומקבלים את צרכיהם יחסית לחברה הסובבת, ואף יכולים להפנות כוחות לנושאים חשובים כמו: משפחה, חיי תרבות ורוח.

הוא מציין כי התנועה הקימה ישיבות כמו ישיבת מעלה הגלבוע שהוא עומד בראשה, המושכת אליה תלמידים מכל רחבי הארץ ולאו דוקא בני קיבוצים.

לדברי הרב גלעד, רובו הגדול של ציבור הקיבוץ הדתי מחזיק בדעות הציבור הדתי לאומי, וכ 20% מחזיקים בדעות "מרכזיות" יותר.

הוא מציין כי היו כאלו שטענו כי ההתנתקות המתקרבת אינה מאפשר עריכת חגיגות לציון היווסדה של התנועה אך הוחלט ש"שמחת החג וההתיישבות גוברים", ובעצרת יהיה ביטוי להזדהות עם תושבי גוש קטיף. "יש לזכור ש"אנחנו נמצאים בתקופה חשובה של עם ישראל וצריך לשמוח על מה שיש בידינו היום", מדגיש הרב גלעד בראיון.
