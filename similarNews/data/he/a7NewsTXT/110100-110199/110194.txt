

בנצי ליברמן יו"ר מועצת יש"ע: אם יוטל מצור על גוש קטיף, נהיה שם לפרק אותו. עשרות אלפים, ילכו ללא פחד, ויזרמו אל גוש קטיף. "בגוש קטיף יחיו חיים נורמליים כמו בתל אביב".(צילומים מהעצרת בתוך הכתבה)

(צילום: צבי ברש)

בנצי ליברמן יו"ר מועצת יש"ע אמר בעצרת שנערכה אתמול בגוש קטיף כי הגיע השלב של "הישורת האחרונה" במאבק המסובך על ארץ ישראל וכי אין המדובר במאבק על גוש קטיף וצפון השומרון אלא על ירושלים גוש עציון ואריאל.

הוא התייחס בנאומו לדברי העיתונאי אמנון אברמוביץ שקרא להגן על שרון כעל "אתרוג" ואמר: "אנו נמצאים בפסח אבל בתקשורת הישראלית יש 'אתרוג' חדש: אריק שרון. בשיח עיתונאי בכיר שהיה לפני מספר ימים במכון ואן ליר אמר העיתונאי אמנון אברמוביץ שצריך לשמור על ראש הממשלה כמו אתרוג. בקופסה אטומה וצמר גפן, ולא לחשוף את בעיותיו הפוליטיות וגם לא המשפטיות, ולפתוח את הקופסה רק אחרי חודש ספטמבר. זאת התקשורת הישראלית.
אנחנו נשתדל שאת קופסת האתרוג נפתח אנחנו, יחד עם המערכת הפוליטית, כדי לשנות את ההחלטה הנוראה לפירוק הישובים".

ליברמן אמר כי בימים הקרובים יקבל כל בית בישראל מכתב שישוגר באמצעות שליחים ובו יוסבר מדוע גוש קטיף וצפון השומרון הם נדבכים חשובים ולמה אסור לעזוב אותם. כמו כן יתקשרו בטלפון לכל בית אב כדי להביא את "דבר ארץ ישראל לכל בית במדינת ישראל".
הוא הצביע על שינוי בזירה הפוליטית שהתבטא גם בסקר שפורסם לפני מספר ימים ב"ידיעות אחרונות", לפיו 55% אחוזים תומכים כביכול בהתנתקות. זוהי ירידה של 12% בתמיכה בהתנתקות, אמר ליברמן "הציבור חש כי רה"מ מאחז את עיניו". לדבריו אפשר לראות שאשקלון הופכת להיות הספר של מדינת ישראל, פרדס חנה וחדרה מועמדים להיות "בעלי הפצמ"רים החדשים". הרמטכ"ל הנוכחי אמר ליברמן, הזהיר שצפויה אינתיפדה שלישית אם לא תהיה נוכחות צה"ל בגוש קטיף וצפון השומרון, "הציבור והמערכת הפוליטית מבינים שצריך לעשות שינוי בענין זה וביחד עם 'עבודות ציבוריות' אנו מקוים שיהיה שינוי".

בסופו של דבר הזירה המרכזית היא בשטח, הוסיף, ואם יוחלט להטיל מצור על צפון השומרון וגוש קטיף, "אנחנו נהיה שם כדי לפרק את המצור'". עשרות אלפי אנשים יבואו מכל קצות הארץ, יחנו את רכביהם בצד, במקום שיעצרו אותם, ויתחילו ללכת ללא פחד, יזרמו אל גוש קטיף וצפון השומרון, כי את עשרות אלפי האנשים לא יהיה ניתן לעצור. הדבר לדבריו יתבצע כשרה"מ יחליט 'ברשעותו' להפוך את המקום לנקי מיהודים ולא ביום הפינוי. המטרה אמר ליברמן, אינה לשבש את החיים בכביש איילון אלא לפרוץ את המחסומים בגוש קטיף ובצפון השומרון כיון ש"דין נצרים כדין תל אביב, וכמו שבתל אביב חיים באופן נורמלי גם בגוש קטיף ובצפון השומרון יחיו חיים נורמליים ".

ליברמן אמר לתושבי גוש קטיף וצפון השומרון כי מדובר במאבק מיוחד שכמוהו לא היה בהסטוריה היהודית. "גם אחרי יותר מ 5 אלפי פצצות הניתכות מזה 4 שנים על ראשיכם, המתיישבים, אתם ממשיכים באהבה ענקית בחיוך באמונה ובחזון להאחז במרחב ובארץ. רק בזכותכם אנחנו יכולים להיות בעלי תוקף מוסרי, להמשיך להאמין ולהלחם כדי שהמקומות אלו ישארו שלנו. הכוח שאתם מפגינים נותן לנו את הכוח הגדול. אתם אלו שנותנים את התקווה בארץ הזאת וב"ה נצליח עם אנשים כמוכם".

"יש כאן אנשים ששילמו מחיר יקר", אמר ח"כ הרב בני אלון. "יש כאן בית קברות. בדמשק ובכל מקום בעולם יש בית קברות יהודי, אך מעולם לא שמענו שעוקרים קברים של יהודים. שרון עושה שני פשעים: הוא בוגד בברית, שה' נתן לנו לנחלת עולם, וגורם לסכנת נפשות בעצם הקמת מדינת טרור. כשהסכין בלב מונחת זה לא מונע מאיתנו להתפלל ולבקש רחמים. כל אחד מאיתנו צריך לפעול בנחישות ובמסירות ולהציל העם מהתאבדות ומהתכנית השטנית".

רבבות צעדו מנווה דקלים למקום העצרת בהפגנת הזדהות

ח"כ אריה אלדד מהאיחוד הלאומי קרא בעצרת גוש קטיף למרי אזרחי תוך נכונות ללכת לכלא. הוא הבטיח כי אם הגוש ייחסם "התנועה במדינה כולה תיחסם ותשותק. לא יטוסו לא יסעו ולא ילכו, אם לא יתנו ליהודים לגור בכל מקום בא"י".

קרוב ל-80,000 איש התכנסו בעצרת התמיכה בגוש קטיף

שרון רוצה לשדר לעם ישראל שהכל גמור, אמר אלדד לבאי העצרת, "אני שואל אתכם: אתם מיואשים? אתם מוכנים למאבק? עברתי 220 ק"מ משאנור לכאן וראיתי שלעם הזה יש כוח. בכל מקום יש רצון להאבק וכיון שאתם מוכנים להאבק אז אנחנו ננצח!

אנחנו לא נאבקים על הבית הפרטי אלא על הבית של עם ישראל בארץ ישראל ולכן אין לנו אפשרות אלא לנצח. ננהל מאבק אדיר שייחרת בהסטוריה של העם הזה, שאין מגרשים יהודים.

יהודים אינם מגרשים יהודים בארץ ישראל כי לא בשביל זה הקמנו מדינה. ואם יסגרו את גוש קטיף אף אחד לא יסע בארץ ישראל. נעצור את המדינה: לא יטוסו, לא יסעו ולא ילכו, אם לא יתנו ליהודים לגור בכל מקום בארץ ישראל".

המשטרה דאגה לצלם את הנוכחים בעצרת. לחלק מהמתכנסים זה הזכיר משטרים אפלים

אלדד תבע מפקידים ועובדי ציבור שלא להיות ברגים במכונת ההרס.

ח"כ אפי איתם אמר "אנחנו קוראים לעם ישראל להכין מימיות, אוהלים ונעליים, במידה ויסגרו את האחים שלנו בגוש, לקום וללכת". איתם הוסיף "מיליון וחצי איש צריכים להגיע לכיסופים, לפגוש חייל, לברך אותו לשלום, לעקוף אותו ולהגיע ברגליים. אם יסגרו את הכבישים, נלך בדרכי עפר ואם יסגרו את דרך העפר נלך בשדה".

קודם לכן אמר אבנר שמעוני יו"ר מועצת חוף עזה כי בואם של הרבבות לגוש קטיף הוא "אמירה ברורה: אנחנו כאן איתכם ונהיה איתכם גם בעתיד". הוא התייחס להגדרות העתונות הישראלית כי מדובר באירוע פרידה, ואמר "העיתונאים אולי חושבים שמדובר בצעדת פרידה אבל מדובר בעצרת הזדהות".

שמעוני סיפר בראיון לערוץ 7 כי כבר כעת מכינים אנשי החבל את עצרת הענק הצפויה להתקיים ביום העצמאות, בה מתוכננים להגיע מאתיים אלף איש, הוא העריך.

בשעות שלפני הצהריים נורו לעבר נווה דקלים שתי פצצות מרגמה. חייל אחד נפצע באורח קל מאוד מרסיסים ופצצת המרגמה השניה שפגעה ליד אחד מבתי הישוב לא גרמה לנזק.

במהלך יום אתמול התקיימו אירועים שונים בישובי גוש קטיף כשגולת הכותרת כאמור היתה העצרת המרכזית שנפתחה ב 15:30 באגם שבנווה דקלים. בעצרת הופיעו אמנים, ואישי ציבור שנשאו דברים בזכות המשך האחיזה בקרקע וההתנגדות לתכניתו המדינית של ראש הממשלה.

בגני טל הציג תיאטרון הנשים של מתנ"ס קטיף. ההצגות ייעודו לנשים בלבד (12:30 ו-14:30). בנווה דקלים הופיעו אנשי תיאטרון 'אספקלריא' (מ-9:00 עד 19:00). בעצמונה הוצגה תערוכה על תולדות המקום. בפארק שברפיח ים הופיע להטוטן (11:00 ו-12:30). בכפר דרום נפתח מוזיאון המצוות התלויות בארץ וניתנה בו הדרכה. כמו כן הוצג חזיון אור קולי על תולדות הישוב. בישיבת ההסדר 'נווה דקלים ניתנה הדרכה ליד קיר ימית המתעד את העיר והריסתה (11:00 ו-14:00). בגדיד התבצעו סיורים בחממות הישוב (כולל שי מיוחד לכל מבקר). בכניסה לנווה דקלים 'הקטיפארי', פינת החי הגדולה של החבל (הכניסה בתשלום).
