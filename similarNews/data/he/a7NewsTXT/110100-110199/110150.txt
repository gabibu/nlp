

הרב שלמה וולבה זצ"ל הובא היום (ג') למנוחות. בהלוויתו השתתפו למעלה מ-40 אלף אנשים.





המשגיח הרב שלמה וולבה זצ"ל נפטר אתמול בבית החולים שערי צדק, שם היה מאושפז בתקופה האחרונה.

הרב וולבה זצ"ל נולד בברלין בשנת תרע"ד והוא למד בישיבת פרנקפורט וכן בישיבה בשוויץ ולימים עבר לישיבת מיר. בשנת תש"ו עלה לישראל וקבע את ביתו.
בפורום "בחדרי חרדים" כותב אחד הגולשים כי "בתקופת השואה ברח בגפו לשבדיה, ומשם הפעיל כבחור רווק ובודד מערכת הצלה עצמאית וענפה, ושלח מלא דרכונים וכל מיני ניירות להמוני בני הישיבות שהיו אז בוילנא וחיפשו את כל הדרכים לצאת.
המונים ניצלו על ידו, ועוד יותר המונים פספסו את ההזדמנות ששלח להם הרב וולבה, מחמת סיבות שונות, ומחמת פחדים (די מוצדקים) מהרוסים וכו"..

בשנים האחרונות הקים הרב וולבה את ישיבת "גבעת שאול" ועמד בראשה. הרב עודד את בני התורה לצאת לפעילות ולהחזיר אנשים לאביהם שבשמים. בפורום נכתב עוד כי הרב עודד את מפעל "תורה לעם" של הפעילים, שבבין הזמנים יוצאים בני התורה לערי הארץ לפעילות.

הרב וולבה זצ"ל חיבר את סדרת "עלי שור" מבלי לכתוב את שמו עליהם. כמו כן, כתב רשימות של הרצאות לפני קציני וחיילי צה"ל בין מלחמת תשכ"ז למלחמת תשל"ד, ועוד ספרים.

גולש אחר בפורום החרדים כותב כי "הרב וולבה העמיד ותיקן תלמידים הרבה. איש הליכות וצדיק יסוד עולם. יותר מאשר דרש מאחרים בשיחות המוסר שלו הידועות בעוצמתן ובעומקן, דרש הוא מעצמו.

ידע הוא לרדת עד לנשמת אחרון תלמידיו לפרטי פרטים, לפרוט על מיתרי הלב ולהביא לזעזוע הנכון או לתנודה הנכונה, ותמיד במינון הנכון.
לא פעם שח הוא בשיחות שלא לציטוט, כי כל שיחת מוסר שהוא נותן, הוא מכוון את דבריו לתלמיד אחד ומדבר אליו ישירות והוא עושה זאת בשיחה מוסרית כללית בפני מאות תלמידים - אותו תלמיד יודע וחש שאליו הם הדברים".
