

מהתאחדות התעשיינים נמסר כי חלה ירידה ריאלית של 5 אחוז ביצוא התעשייתי ללא יהלומים, ברבע הראשון של השנה, בהשוואה לרמה החודשית הממוצעת ברבע האחרון של 2004.

ירידה ריאלית של 5% ביצוא התעשייתי ללא יהלומים נרשמה ברבע הראשון של השנה, בהשוואה לרמה החודשית הממוצעת ברבע האחרון של 2004. היצוא התעשייתי הסתכם בכ-5.96 מיליארד דולר. כך מסר שרגא ברוש, נשיא התאחדות התעשיינים ויו"ר מכון היצוא, בהסתמכו על ניתוח חודשי על מצב היצוא שערך אגף כלכלה בהתאחדות התעשיינים.

ברוש מציין, כי ירידה כה חדה ביצוא התעשייתי לא היתה מזה כשלוש שנים וחצי, (מאז הרבע השני של 2001).

נשיא התאחדות התעשיינים ויו"ר מכון היצוא מעריך, כי הסבר אפשרי לירידה ביצוא התעשייתי הוא ההאטה המסתמנת בשווקים המערביים, המביאה להפחתת ביקושי היצוא הישראלי.

ברוש טוען, כי היצוא הוא המפתח לצמיחת המשק והתעשייה ולכן הממשלה חייבת להוציא לפועל לאלתר את הכלים החדשים לעידוד היצוא, שהוחלט עליהם אך הם מופעלים באופן חלקי בלבד   מאגדים ליצוא, תמיכה ביצואן הבודד, חדירה לארצות יעד וליווי שיווקי.

רק מדיניות שיווק אגרסיבית, אומר נשיא התאחדות התעשיינים,תיצור את המנוף לגידול ביצוא שכה חשוב לנו לביסוס הצמיחה, דבר שיהווה המשך טבעי והכרחי למדיניותו הכלכלית של שר האוצר , שהצליח לבלום בשנתיים האחרונות את ההידרדרות ולחדש את הצמיחה.

מניתוח התאחדות התעשיינים עולה, כי ברבע הראשון של 2005 נרשמה נסיגה ריאלית של כ- 7% בהיקפי היצוא של קבוצת ענפי הטכנולוגיה עילית, לעומת הממוצע החודשי ברבע האחרון של 2004, זאת לאחר התמתנות בקצב גידול יצוא הקבוצה במהלך שנת 2004. מגידול של כ- 14.5% ברבע הראשון של 2004, לגידול של כ- 4% ברבע השני ושל- 2% - 3% בשני הרבעונים האחרונים של 2004. נסיגה זו משקפת ירידה ביצוא במרבית ענפי הקבוצה, למעט ענף התרופות אשר רשם עלייה מתונה של 3.5%. ירידה חדה של 14% נרשמה ביצוא ענפי כלי הטייס, ושל 8.5% ביצוא וציוד תקשורת, בקרה ורפואי. זאת לצד נסיגה של 3% ביצוא הרכיבים האלקטרונים.

במקביל, נרשמה נסיגה ריאלית בולטת של כ- 8% ברבע הראשון של השנה, לעומת הרבע האחרון של 2004ביצוא של קבוצת ענפי הטכנולוגיה המעורבת עילית, זאת לאחר גידול ריאלי חד של כ- 9.5% ברבע האחרון של 2004 שהושפע בעיקר משחרור הסחורות שהתעכבו בנמלי הים לאחר תום השביתה ביולי-אוגוסט 2004. הנסיגה ביצוא הקבוצה נגזרה כולה מירידה חדה של כ-13.5% ביצוא ענף הכימיה (ללא תרופות), אשר קוזזה בחלקה מעליות של כ- 7.5% ביצוא ענפי המכונות והציוד ועליה של כ-3% ביצוא ענף הציוד החשמלי.

מניתוח התאחדות התעשיינים עולה, כי בחודשים ינואר-מרס השנה נרשמה נסיגה ריאלית של כ-5% ביצוא קבוצת ענפי הטכנולוגיה המסורתית, זאת לאחר עלייה ריאלית חדה ביותר של כ- 14.5% ברבע האחרון אשתקד, שהושפעה בעיקר משחרור הסחורות שהתעכבו בנמלי הים לאחר תום השביתה ביולי-אוגוסט 2004. הנסיגה ביצוא ענפי הקבוצה נגזרה מנסיגה בולטת של כ- 9% ביצוא ענף המזון, ונסיגה של כ- 5% ביצוא ענפי העץ, הריהוט, הנייר, והדפוס, זאת לצד קיפאון ביצוא ענף הטקסטיל וההלבשה.

מנגד, נרשם ברבע הראשון של 2005 קיפאון ביצוא קבוצת ענפי הטכנולוגיה המעורבת מסורתית, זאת לאחר גידול ריאלי בולט של כ- 7.5% ברבע האחרון של 2004. (מדובר בענפי הכרייה, חציבה ומינרלים, מוצרי גומי ופלסטיק, מתכת בסיסית ומוצרי מתכת).

ברוש מציין, כי מאומדנים ראשוניים עולה כי ברבע הראשון של 2005 חודשה השחיקה ברווחיות היצוא. מדד עלות העבודה ליחידת תוצר ביצוא עלה בתקופה זו בכ- 3.5%. כאשר עלייה במדד, פירושה ירידה בריווחיות.

השחיקה ברווחיות נגזרה מתיסוף בשערו של השקל ביחס לדולר, עלייה בעלות העבודה וירידה בפריון העבודה.
