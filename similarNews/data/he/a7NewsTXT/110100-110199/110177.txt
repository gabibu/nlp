

קבוצת שלושת יישובי צפון הרצועה עתרה בשבוע שעבר לבג"ץ. עורך דינם טען שאין עילה לפנותם מפני שהם חלק מתחומי מדינת ישראל. מזכיר היישוב אלי סיני: הוכח שיישובים אלו הם בתוך הקו הירוק.

"לפי מפות שהגיעו לידינו רק לאחרונה, לאחר שהוסתרו זמן רב על ידי הממשלה, הוכח בוודאות שיישובי צפון רצועת עזה הם בתוך הקו הירוק, וכמו שלא ייתכן לפנות את היישובים כפר עזה או נתיב העשרה שבתוך הקו הירוק, כך גם לגבי היישובים של צפון הרצועה", כך הפתיע יניב בן חגי לוי, מזכיר הישוב אלי סיני ותושב המקום.

עובדה זו נודעה לראשונה ביום חמישי, בעתירה שהוגשה לבג"ץ על ידי קבוצת שלושת יישובי צפון הרצועה, ניסנית אלי סיני ודוגית, המיוצגת ע"י הפורום המשפטי בראשות עו"ד יצחק מרון, הטוענת שאין עילה לפנותם מפני שהם חלק מתחומי מדינת ישראל.

בראיון ליומן הצהרים של ערוץ 7, אימת בן חגי לוי, את הידיעה, "לאחר מאמצים גדולים הצלחנו לאתר את המפות המקוריות של תוואי הקו הירוק, שהוסתרו במשך זמן רב ע"י הממשלה, ולכן גם התעכבה העתירה עד לאחרונה, ובהם נראה שהקו הירוק עובר בין הבתים הראשונים של היישוב אלי סיני, מי שהיה היום באלי סיני בהפנינג שקיימנו שם, יכול היה לראות זאת. הקו הירוק האמיתי עובר 600 מאות מטרים דרומית לקו הירוק כפי שמציירים אותו היום, במקום שהיום עוברת הגדר המכונה "בטגו"".

"הטענה שהבאנו בעתירה לבג"ץ", המשיך בן חגי לוי, "בנוסף לטענה שחלק מהישובים נמצא ממש בתוך תחומי הקו הירוק ולא ייתכן לפנותם ככל יישוב שנמצא בתחום הקו הירוק, שגדר "בטגו" המפרידה בין רצועת עזה ויישובי צפון הרצועה, שהוקמה לאחר פיגוע החדירה לאלי סיני, משמשת היום כגדר גבול לכל דבר, ועוברת במרחק של כמה עשרות מטרים דרומית לקו הירוק המקורי, אנו זועקים, בשביל קטע קטן כזה, שמעולם לא היה בשליטת שום מדינה, שהרי גם לפני שנת '67 שלט האו"ם בשטח זה ולא מדינת מצרים, אתם רוצים לעקור 400 משפחות ממקומם?! עיזבו אותנו במנוחה!" קרא בן חגי לוי.

"אנו משתדלים בכל כוחנו להפיץ את הידיעה הזו, שראש הממשלה אריאל שרון רוצה לעקור לא רק יישובים שבשטחי יש"ע שנכבשו לאחר מלחמת ששת הימים, אלא גם יישובים שהיו בשטחים שבשליטת מדינת ישראל גם לפני המלחמה" סיים בן חגי לוי.
