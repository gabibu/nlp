

שתי רקטות קסאם נוספות שוגרו הערב (שלישי) לעבר העיר שדרות. גם יישובי גוש קטיף ספגו הערב לפחות עוד 2 מרגמות. לא היו נפגעים.

בצהריים שיגרו מחבלים רקטת קסאם לעבר העיר שדרות. בעיר הופעלה התרעת "שחר אדום" מפני נפילת רקטות. הרקטה נחתה בחורשת איבים הסמוכה לעיר שדרות. לא היו נפגעים ולא נגרם נזק.

מוקדם יותר פתחו מחבלים באש לעבר עמדת צה"ל הסמוכה לרפיח ים. כמו כן, נורה טיל נ"ט והופעל מטען לעבר כלי הנדסי בגבול ישראל מצרים. ב"ה, לא היו נפגעים.

בקלקיליה עצר כוח צנחנים שלושה מחבלי חמאס שנשאו אמצעי לחימה ובכוונתם היה לבצע פיגוע. במהלך הפעילות פתחו מחבלים באש לעבר הכוחות. לא היו נפגעים.

כתבנו קובי פינקלר מוסר כי צה"ל הסיר היום את ההגבלה על גיל היוצאים והנכנסים מהעיר שכם. דובר צה"ל הבהיר כי מתן ההקלה נובע ממדיניות צה"ל- הפרדה מוחלטת בין האוכלוסייה הפלסטינית האזרחית לגורמי הטרור. עד כה נזקקו תושבי העיר בגילאי 14-20 לאישורים מיוחדים.

מתן ההקלה מתאפשר גם בזכות הכנסת מערכות ממוחשבות מתקדמות לנקודות הביקורת השונות, ומטרתו היא לשפר את מרקם החיים של האוכלוסייה הפלסטינית הגרה באיזור יהודה ושומרון ואינה מעורבת בטרור.
