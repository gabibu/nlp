

עשרות אלפי תומכים צפויים להגיע מחר לגוש קטיף, לצעדה ועצרת שייערכו במקום במחאה על תוכנית ההתנתקות. לדברי המארגנים, מספר התומכים שיגיעו ייתן אומדן ראשוני לגבי מספר התומכים שיהיו בגוש ביום הפינוי.



עשרות אלפי תומכים צפויים להגיע מחר לגוש קטיף, כדי להשתתף בצעדה ועצרת שייערכו במקום במחאה על תוכנית ההתנתקות. מארגני הצעדה והעצרת אומרים כי אין זה רק מפגן תמיכה המוני, אלא שמספר התומכים שיגיעו ייתן אומדן ראשוני לגבי מספר התומכים שיהיו בגוש ביום הפינוי עצמו.

דובר מועצת חוף עזה, ערן שטרנברג מוסר, כי ישובי גוש קטיף יהיו פתוחים לכלי רכב פרטיים מחר עד השעה 10:00. לאחר מכן יופנו המכוניות לחניון דרומית לצומת גמה, ותותר כניסה לאוטובוסים בלבד. במהלך היום לפי הצורך תחסם הפנייה לגוש קטיף בצומת גבים והנסיעה תהיה דרך צומת גילת - אופקים - צומת מגן.

כתבנו משה פריאל מוסר כי עוד מוסר כתבנו כי לאורך צירי הנסיעה תתבצע הכוונה של שוטרי תנועה ואילו נציגי התקשורת יורשו לעבור ולהכנס לגוש ע"י הצגת תעודה של לשכת העיתונות הממשלתית.

באתר קטיף נט מציינים כי התנועה בכבישי גוש קטיף, הזכירה ימים עברו כאשר תנועת התיירות בגוש קטיף היתה בשיאה. מאז שעות הבוקר החלו לזרום לגוש קטיף מאות מכוניות פרטיות והסעות מאורגנות של אזרחים שבאו לבקר בגוש קטיף.

עוד מציינים כי מבקרים נראו בכל ישובי הגוש וביקרו בחממות, בבתי הכנסת ובבתי המגורים. המבקרים שלחלקם זו הפעם הראשונה שהגיעו לביקור בגוש קטיף הביעו את פליאתם ואת אי הבנתם לתוכנית ההרסנית של ראש הממשלה. הברכה הנפוצה בקרב המבקרים היא "להתראות בשנה הבאה, כאן בגוש קטיף".

"הכוונה היא להראות שאין ייאוש בכלל", אמר אתמול (ב') ראש מטה המאבק, רפי סרי, "להיפך, אנחנו נחושים לנצח במאבק הזה".

וועד רבני יש"ע קרא להמוני המבקרים להישאר בגוש קטיף גם לאחר סיום אירועי החג, מתוך חשש שצה"ל יסגור את מעבר כיסופים למבקרים מבחוץ מיד בתום החג. עם זאת, במועצה האזורית מתנגדים בשלב זה לשיכון אלפי תומכים בגוש, דבר שעלול לשבש את שגרת החיים בישובים.

בגוש קטיף עורכים תיאומים בין אנשי מחלקת הביטחון של המועצה האזורית חוף עזה למשטרה, במטרה למנוע את אי הסדר שהיה בגוש קטיף ביום העצמאות שעבר. אז המתינו המשתתפים שעות ארוכות בפקקי תנועה בכניסה וביציאה מהאירוע.

המארגנים מבקשים להפנות את כלי הרכב לחניונים מחוץ לגוש קטיף, ואוטובוסים יסיעו את הקהל דרך ציר כיסופים למקום האירוע. החניונים הגדולים אליהם מפנים את המכוניות הפרטיות הם למעשה מגרשים, שהכין צה"ל לקראת הקמת בסיסים זמניים עבור הכוחות שאמורים לפנות את גוש קטיף.

במטה המאבק לעצירת הנסיגה, התחילו להיערך במקביל לאירוע מחר, לאירוע דומה, ואף גדול יותר, שיתקיים בגוש קטיף ביום העצמאות. זאת, על אף שעדיין לא ברור אם צה"ל יבקש לסגור את גוש קטיף למבקרים עוד קודם לכן. במטה מבטיחים, שהאירוע ביום העצמאות יהיה הגדול ביותר שהיה באזור.

באתר קטיף נט מתפרסמות הדרכות מפורטות לתכנון הביקור בגוש קטיף הכולל מידע קולי ביום הצעדה בטלפון: 054-5700440 . מלבד זאת מתפרסמים באתר מפות מדוייקות ופירוט האירועים השונים.
מידע לתכנון הביקור בגוש קטיף

