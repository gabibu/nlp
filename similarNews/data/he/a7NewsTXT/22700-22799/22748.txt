

לחצים כבדים מופעלים על ראש הממשלה כדי שיאפשר לערפאת לצאת לביירות. מזכיר המדינה האמריקני קולין פאוול התקשר אליו ותבע ממנו לאפשר את יציאתו של ערפאת.
היום יתכנס הקבינט המורחב כדי להחליט בסוגיה. ההחלטה תתקבל בלא השתתפותו של שר החוץ פרס, השוהה בביקור בסין.

ערפאת העמיד תנאים ליציאתו לביירות. הוא תבע שהאמריקנים יערבו לשובו הנה בתום הוועידה, ואמר כי אם לא יעשו זאת הוא יעדיף להישאר, כך אמר אתמול איש הרש"פ זיאד אבו זיאד בראיון לתחנת רדיו מצרית.

אתמול העריך השר רובי ריבלין כי אריאל שרון ייכנע ללחץ האמריקני, ושבסופו של דבר הוא יאפשר לערפאת לצאת. החלטה סופית בעניין תתקבל בישיבת המטבחון היום. עם זאת, אתמול דווח שמצרים לוחצת על ערפאת כי בתנאים הנוכחיים לא יצא לביירות.

בביירות החלו אתמול בהכנות לקראת הפסגה, שתתקיים בימים רביעי וחמישי. במושב הפתיחה אמר שר החוץ של לבנון מחמוד חאמוד כי פניהן של המדינות המשתתפות "לשלום כולל וצודק שיבוסס על החלטות האו"ם. אנו רוצים בשלום ולא בכניעה". לדברי חאמוד, הערבים עסוקים ביוזמות שלום אף על פי שהאדמות הערביות עדיין כבושות בידי ישראל. הוא קרא לנסיגה ישראלית מכל האדמות הערביות שנכבשו במלחמת 67' וכן מאזור חוות שבעא.

עוד קרא חאמוד להקמת מדינה פלשתינית שבירתה ירושלים, ולהחזרת כל הפליטים הפלשתינים ל"מולדתם". "כל הפליטים הפלשתינים אמורים לשוב לפלשתינה, ולא להשתקע במדינות שבהן הם מתגוררים כיום", אמר חאמוד. חאמוד שב על עמדת לבנון הרואה בארגון החיזבאללה "תנועת שחרור", הלוחמת נגד "הכיבוש הישראלי בדרום לבנון".

מוקד הדיונים תהיה יוזמת השלום הסעודית, הקוראת לקשרים נורמליים עם ישראל בתמורה לנסיגה ישראלית לקוי 67.

אתמול בתכנית "בוקר ב 7" אמר איתמר מרכוס, ראש "מבט לתקשורת הפלשתינית", כי "היוזמה הסעודית במהותה היא אותה תכנית אש"ף מאז ומתמיד, הכוללת את חלוקת ירושלים, נסיגה לגבולות 67 וכניסת ערבים לישראל עפ"י החלטת האו"ם 194, שהיא "זכות השיבה". לדבריו, בסעיף 4 בתכנית כתוב במפורש שפתרון בעיית הפליטים הוא עפ"י החלטת האו"ם 194, שפירושה כי פליטים צריכים להיכנס לגור בישראל או לקבל פיצוי על הפסדיהם.

נשיא המדינה משה קצב קרא למדינות ערב לתמוך ביוזמת השלום הסעודית. בראיון לשבועון הסעודי "אל-מג'אלה" אמר קצב: "אנו מקווים מעומק הלב כי מנהיגי מדינות ערב יבחרו בשלום, ויציגו עמדה אחת התומכת ביוזמת השלום הסעודית, שיכולה לשמש כבסיס למשא ומתן לשלום בין ישראל למדינות ערב", דברי קצב. הוא הוסיף כי הוא מקווה שהוועידה לא תעודד את המשך מעשי הטבח והאלימות.
