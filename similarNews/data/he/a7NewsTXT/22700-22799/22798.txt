

הנהלת הטלויזיה החינוכית ביטלה ראיון טלויזיוני עם הסופר הפורטוגזי זוכה פרס נובל לספרות ז'וזה סאראמגו. כך מדווח אתר Ynet. סאראמגו השווה במסיבת עיתונאים ברמאללה את צה"ל לצבא נאצי "נוכחות צה"ל בשטחים מזכירה את שיטות העבודה במחנות ריכוז כמו אושוויץ", דברי הסופר.

מנכ"ל הטלוויזיה החינוכית, צביקה שפירא, הבהיר כי הוא קיבל את ההחלטה על ביטול הראיון לאחר דיון עם חברי הנהלת הטלויזיה. לדבריו "ההצהרה של סאראמגו היא אמירה גסת לב, בלתי אנושית ובלתי מתחשבת בציבור גדול של ניצולי שואה", אמר והוסיף "כל יהודי נושא בזיכרון הקולקטיבי שלו את זוועות השואה, וזו בדיוק הסיבה שדווקא בעת הזו, העומדת לפתחה של יום השואה, אין לשלב ראיון איתו בתכנית, כי הקונוטציה שהוא מעורר היא של שואה".
שפירא הגיב לשאלת Ynet אם אין בהחלטתו התערבות ההנהלה בשיקולי התכנים המשודרים, ואמר: "מה זאת אומרת 'התערבות'? אני העורך הראשי של הטלוויזיה, האחריות היא עליי. זה לא עניין של דעות   מדובר בהצהרות מפלצתיות שקשורות לכל ישראלי ויהודי. יום השואה קרב והוא השווה אותנו לאושוויץ".

העיתונאית אבירמה גולן שנתבקשה לבטל את הראיון שהיה אמור להתקיים במסגרת תכניתה "קריאה ראשונה" אמרה כי "זו בהחלט לא היתה החלטה שלי. זו החלטה שמבחינת שיקולים עיתונאיים, בחיים לא הייתי מקבלת. הראיון איתו נקבע לפני הרבה מאוד זמן ודווקא עכשיו, לאור האמירה הזו מאוד רלוונטי לקיים אותו".

גולן הוסיפה כי לאחר דברי סאראמאגו ברמאללה היא שוחחה עימו והוא הביע את הסכמתו להתראיין בצרפתית במקום בפרוטוגזית. אך לאחר שבוטל הראיון לא שוחחה עימו בשנית "אני לא יודעת מה לומר לו", אמרה גולן והוסיפה "ואנה אשא את הבושה".

שרת החינוך, לימור לבנת אמרה בתגובה לביטול הראיון "החלטה לא הגיעה ממני, עם זאת מדובר בהחלטה ראויה", אמרה השרה, "אין שום מקום לראיין מי שמשווה אותנו למחנות ריכוז ולאשוויץ. המדינה נלחמת על ביטחון אזרחיה ואני לא מכירה שום עם, שהיה מסכים לראיין מי שתוקף אותו ועוד בטלוויזיה החינוכית שלו. אין חולק על זכותו של הסופר סאראמאגו לחופש ביטוי, כמו שלא יכול להיות חולק על זכותה של הטלוויזיה החינוכית לחופש בשיקול הדעת את מי להזמין ואת מי לא".
