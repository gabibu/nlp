

ההתחייבות שנתתי לנשיא בוש בפגישתנו הראשונה שלא לפגוע פיזית בערפאת ולא לגרשו, היתה טעות. כך אומר רה"מ בראיון המתפרסם בעתון "ידיעות אחרונות" שלקראת הפסח. דרישה זו לדברי שרון חזרה על עצמה בכל פגישה שקיים עם בוש.

"אולי ההיענות שלי היתה נכונה בהתחלה. אבל משלב מסוים של המערכה היא היתה טעות. הייתי חייב לומר להם, 'אינני יכול לעמוד בהתחייבות הזאת'".

שרון מגלה כי לישראל אורבות סכנות מכיוון גבולה הצפוני "אנחנו יושבים בצפון על חבית אבק שריפה. איראן הקימה מערך קטיושות ורקטות בדרום לבנון, כולל תשתית. מדובר ב-8,000 קטיושות לפחות. הן מסוגלות לפגוע בחיפה ודרומה מחיפה, בטבריה ובאיזור הכנרת, בשדה התעופה הצבאי ברמת דוד, באיזור התעשייה במפרץ". לדבריו על המערך המאיים הזה מופקדים משמרות המהפכה האיראנים והחיזבאללה.

איראן לדברי שרון מרושתת היטב באזור והיא פועלת גם בלבנון אך גם בקרב ערביי ישראל באמצעות התנועה האסלאמית. לדבריו למרות תפיסת האוניה "קארין איי", הנשק האירני ממשיך לזרום אל הרש"פ.

שרון מציין כי בניגוד לסוברים שראשיתו של הקשר בין ערפאת לאיראניים היה באותה פגישה שנערכה בין בכירי אש"ף לבין נציגי האייטוללה חמינאי, בשנה שעברה במוסקבה, מדובר על קשר שהחל זמן רב לפני כן והוא ממשיך גם היום.

את הקישור בין הרש"פ לבין האירניים מבצע כוח 17, המשמר הנשיאותי של ערפאת.


