

רוב אזרחי ישראל היהודים סבורים כי הסרבנות היא בגידה במולדת. סקר חדש, שנעשה לפי הזמנת תנועת בית"ר, מעלה כי 55% מהישראלים סבורים כי במצב הבטחוני הנוכחי תופעת הסרבנות היא בגידה במולדת.

יושב-ראש הנהגת בית"ר העולמית דני דנון פנה אתמול ליועץ המשפטי לממשלה בתביעה לפתוח בהליכים משפטיים נגד הסרבנים, בחשד למעשה בגידה במולדת. זאת נוסף על צעדים משמעתיים הננקטים נגדם בידי שלטונות צה"ל.
תנועת בית"ר פנתה ליועץ המשפטי לממשלה, אליקים רובינשטיין, בדרישה להעמיד לדין את סרבני השירות ביש"ע.

בשיחה עם ערוץ 7 אמר דנון כי לפני התחלת המסע ההסברתי נגד "תופעה נלוזה" זו, כלשונו, ערכה תנועת בית"ר את הסקר, וזאת כדי לברר מה חושב הציבור על תופעת הסרבנות. לדבריו, התברר ש כ 55% רואים בסרבנות בגידה במולדת, ובעיקר במצב היום. עוד טוען דנון כי בסרבנותם מספקים הסרבנים תחמושת תעמולתית לאויב, ובכך, למעשה, הם משתפים פעולה אתו.

בהופעות התעמולה שלהם בטלוויזיה השתמשו נסראללה וברגותי בתמונות של הסרבנים ככלי שופר, בטענה שיש בהם הוכחה לכך שהחברה הישראלית נסדקת ונשברת. בפועל, טוען דנון, מדובר בשוליים צרים של השמאל הקיצוני, ואפילו יוסי שריד ואחרים מתנערים מהם.

יתירה מכך: לדבריו, למרות האהדה התקשורתית והתהודה הגדולה שניתנת לסרבנים בשטח יש למעלה מ 90% היענות לקריאות שקורא צה"ל לחייליו להתייצב לשירות מילואים.

דנון הסביר כי פנייתו ליועץ המשפטי לממשלה כדי שיפעל להעמיד את הסרבנים לדין אזרחי נובעת מהעובדה שכיום נענשים הסרבנים בבית דין צבאי ונשלחים ל 28 ימים בלבד בכלא צבאי. לעומת זאת אם יועמדו לדין אזרחי עפ"י סעיף הסתה להשתמטות בחוק לבטחון המדינה העונש שאפשר להשית עליהם נע בין 5 שנים לבין 15 שנים בזמן מלחמה. "סעיף זה נועד לסרבנים הללו", אומר דנון.

אם בית המשפט יגזור עליהם חמש או 15 שנים הם יחשבו פעמיים לפני שהם מתארגנים לפעולות מעין אלה.

