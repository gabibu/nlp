

איגוד רופאי הלב בארה"ב חשף לאחרונה ממצאי מחקר שנערך בארה"ב ובאירופה, ולפיו באמצעות השתלת דפיברלטור בחולים שעברו התקף לב, אפשר להפחית את אחוז התמותה בקרב חולים אלה ב-30%.
ממצא זה נחשב לפריצת הדרך הגדולה ביותר בתחום הטיפול בהתקפי לב בעשור האחרון.

הדפיברלטור הוא מכשיר קטן וממחושב הכולל קוצב לב, והוא מסוגל לייצר שוק חשמלי ישירות ללב, בזמן "פרפור חדרי", שתוצאתו מוות.

פעולה זו מחזירה את הלב לקצב פעימות סדיר ותקין. המחקר מוצא כי אוכלוסיית היעד לטיפול באמצעות דפיברלטור היא גדולה יותר מהאוכלוסייה הזכאית לטיפול זה היום: נוסף על החולים שטופלו עד היום במכשיר זה, נמצא כי חולים שחוו התקף לב, ואשר תפוקת הלב שלהם נמוכה מתאימים אף הם לטיפול בדפיברלטור.

טיפול זה נמצא יעיל ביותר בשילוב עם טיפול תרופתי. המחקר כלל 1232 חולים מ-76 בתי חולים בארה"ב ובאירופה. קבוצת הניסוי כללה חולים שטופלו בדפיברלטור ובתרופות, לעומת קבוצת הבקרה, שכללה חולים המטופלים בצורה הקונבנציונלית, באמצעות תרופות בלבד, ותוצאותיו הראו ירידה של 31% בתמותה בקרב קבוצת הניסוי.

לדברי ד"ר ארתור מוס, מנהל המחקר, מדובר בתגלית שתשנה את פני הטיפול הקיים כיום בחולי לב.

המכשיר אינו כלול בסל הבריאות, וקופות החולים מממנות אותו. מחירו עשוי להגיע עד 20 אלף דולר. מתוצאות המחקר אפשר להסיק כי כ-10,000 חולים נוספים בישראל עשויים להימצא מתאימים לטיפול באמצעות השתלת דפיברלטור.

נציין כי לפני כשנה הושתל דפיברלטור מסוג זה בגופו של סגן הנשיא האמריקני דיק צ'ייני.
