

בית משפט השלום בירושלים גזר חמש שנות מאסר על טהה אחסאן, מחבל תנזים הפתח, בן 22. אחסאן התגייס בחודש מאי 01' לארגון התנזים, שם תודרך להכין מטעני חבלה ולתפעל כלי נשק שונים.

אחסאן תכנן לבצע פיגוע בירושלים. הוא ערך סיורים, וקבע את הכניסה לכותל המערבי ואת הטיילת ליד שכונת סילואן כמקומות מתאימים לביצוע פיגועים. בסופו של דבר בשל נוכחותם של ערבים במסגד סמוך לא יצאה התוכנית אל הפועל. בהמשך, תכנן גם להתחזות לפועל ניקיון של העירייה, ולבצע פיגוע בתחנת אוטובוס הומה אדם בשכונת הגבעה הצרפתית בצפון ירושלים.

השופט חיים לי-רן כותב בגזר הדין: "ברי כי אין להכביר במילים בדבר חומרתם היתרה של מעשי הנאשם. אלה הם מעשים שטמון בהם הכוח לאבד ולהרוג אנשים מזדמנים. שיחק לו מזלו של הנאשם על שנעצר לפני שעלה בידו להוציא את התוכניות הזדוניות אל הפועל".

עם זאת בגזר הדין ציין השופט את החרטה שהביע הנאשם ואת הבטחתו לחיות חיים נורמליים ולא לחזור לסורו, ועל סמך אלה גזר עליו חמש שנות מאסר בפועל בלבד.

ובאשר לתיקון עיוותים במערכת המשפט: בלשכתו של שר המשפטים מאיר שטרית נערך לכבוד כתבי עיתונות בתחום המשפט טקס "הרמת כוסית" לרגל חג הפסח, ובשיחה עם הכתבים אמר השר כי בימים אלה הוא שוקד על הכנת חוק שימנע מתן הכשר לתביעות של פלשתינים שנפגעו באינתיפאדה הנוכחית. "רק מדינה מטופשת תאפשר לאויב להגיש תביעות נגדה. הרי מדובר בסכסוך מזוין!", אמר השר.

החוק המוצע יטיל את חובת ההוכחה על הפלשתינים, וכן תקופת ההתיישנות תהיה שנתיים למבוגרים ושלוש שנים לצעירים.
