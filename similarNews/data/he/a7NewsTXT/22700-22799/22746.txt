

מוריה זמיר ושירה חזן, בנות ה-14, נפצעו קשה לפני כחודש בפיגוע שהיה במרכז המסחרי בקרני שומרון. לפי הדיווח שהובא בעיתון "הארץ" אתמול ספגה מוריה פגיעה עצבית קשה ביד שמאל ובמעי הגס. כמו כן, נותרו בגופה מסמרים שבשלב זה אי אפשר להוציאם.

מאז הפיגוע נוסעות הבנות כשלש פעמים בשבוע לבית החולים לילדים שניידר שבפתח תקווה לקבלת טיפול רפואי. אתמול, בדרכן מבית החולים לביתן ביישוב עינב שבשומרון עקף רכב מחבלים את רכבן ומתוכו ירה מחבל לעברן.

לדברי נהג הרכב של הבנות יאיר דר, כשהמחבל ראה שהרכב ממוגן הירי בלם, הוא נעצר עשה סיבוב פרסה וחזר אל הרכב של הבנות כדי לבצע ירי נוסף. לאחר ירי של כ-16 קליעים הוא נעלם. כאמור, בשל היות הרכב ממוגן ירי הנערות לא נפצעו, אך הן עברו רגעי חרדה ופונו בשל כך לבית החולים לניאדו, וכעבור שעות אחדות שוחררו.

סוכנות הידיעות "קול רינה" דיווחה כי מחבלים ירו לעבר אוטובוס שהסיע חיילים על גשר חלחול באזור חברון. לא היו נפגעים ולא נגרם נזק לרכוש.

מחבלים השליכו אתמול שלושה מטעני נפץ אל חיילי צה"ל בחברון, וכן נפתחה אש אל אחת העמדות שם. חייל צה"ל נפצע קל ליד בית רומנו.

ראש חוליית מחבלים שתכננה רצח ישראלים בצפון הארץ נלכד לאחרונה ליד ג'נין בידי כוחות הביטחון והמשטרה ואתמול הותר דבר מעצרו לפרסום. האיש, סעיד ג'ראר, בן 27, נעצר לפני שבוע, ובחקירתו סיפר כי כבר פעמיים יצא לעפולה, אך לאחר שעורר את חשדו של נהג המונית שב על עקבותיו.

לפני כחודש עצרו השב"כ וצה"ל מחבל החזית העממית שתכנן לבצע פיגוע התאבדות בלב תל אביב. בחקירתו בשירות הביטחון הכללי הודה פאחר סמיר חסן נאצר, בן 21, מהכפר מאדמה שבשומרון, כי ב 7.2.02 פנה אליו מגייסו והציע לו לבצע פיגוע התאבדות המוני בשטח ישראל. פאחר הסכים לבצע את הפיגוע, וצולם במצלמת וידאו בעודו אוחז במנשר וקורא את צוואתו, וברקע תמונתו של אבו עלי מוצטפא, מפקד החזית העממית אשר נהרג לפני חודשים אחדים.

לקראת ביצוע הפיגוע עבר פאחר אימוני ירי ברובה M16 במסגרת פעילות הפלג הצבאי של הארגון. עוד מסר פאחר כי לאחר שצולם הועבר לדירת מבטחים בקלקיליה לצורך הכנות סופיות לפיגוע שתוכנן להתבצע ב-9.2.02 במקום מרכזי בתל אביב. פאחר היה עתיד לחדור למקום הומה אדם בתל אביב ברכב בעל לוחית זיהוי צהובה הנהוג בידי מחבל נוסף של החזית העממית. שיטת השימוש בלוחית זיהוי ישראלית, שיטה שבה משתמשים ארגוני חבלה נוספים, מאפשרת כניסה לישראל מבלי לעורר חשד. לשם כך נעזרים ארגוני החבלה בגנבי רכב המעבירים לתחומי הרשות כלי רכב ישראליים. עם ירידתו מהרכב היה פאחר אמור לפתוח באש לעבר עוברים ושבים, וכן להשליך רימון שניתן לו.

ביום הפיגוע חזר בו פאחר מכוונתו, זאת לאחר נסיונות שכנוע רבים של משלחיו בחזית העממית, אשר כללו בין היתר הבטחות לסיוע כלכלי למשפחתו לאחר ביצוע הפיגוע.

יצוין כי הבטחות למתן סיוע כלכלי לבני משפחות המתאבדים הן אמצעי פיתוי נוסף שבו משתמשים ארגוני הטרור כדי לעודד ולגייס מתאבדים פוטנציאליים לבצע פיגועי התאבדות נגד אזרחי ישראל.
