

"כל מכרז שתפרסם המדינה, תנאי הסף לזכייה בו יהיה העסקת עובדים ישראלים ולא עובדים זרים", כך אמר אתמול שר האוצר וסגן ראש הממשלה סילבן שלום בטקס הנחת אבן הפינה לקו רכבת "ראשונים" בין ראשון לציון לתל-אביב, שנערך בכניסה הדרומית של ראשון לציון, בצומת גן הוורדים.

בטקס אמר שלום כי ההשקעה בקווי הרכבת בארץ היא אדירה, אך מוצדקת. הוא הוסיף כי המטרה בהקמתם היא להפחית את מספר כלי הרכב הנוסעים על הכביש, ובמקביל ליצור מקומות עבודה נוספים. לפיכך, אמר השר שלום, החליט להקים תחנת רכבת גם ברמלה.

עוד אמר שלום כי אנו נמצאים בימים קשים, שבהם אנו עוסקים מבוקר ועד לילה בנושאים בטחוניים, וכי המצב הקשה מחייב הוצאות אדירות והעברת כספים רבים למערכת הביטחון. הדבר, לדבריו, מכביד על הפעילות הכלכלית, ואולם גם בזמן הזה התחום היחידי מלבד הביטחון, שזכה לנתח נכבד מהתקציב, הוא התחבורה. "זה נכון כלכלית, וזה מראה שאנו ממשיכים בפעילות מואצת", אמר השר.

שר התחבורה אפרים סנה אמר כי סלילת קו הרכבת בראשון לציון הוא חלק מתוכנית מהפכנית בהשקעה של 18 מיליארד שקלים, אשר תוסיף רכבות בכל רחבי הארץ, רכבות שתגענה בין היתר גם לכרמיאל.

כמו כן מנה השר סנה קו רכבת שיקום מאשקלון לתל-אביב, קו מדימונה שיחבר את אופקים ושדרות עם באר-שבע ותל-אביב ועוד. "נקרב את הגליל ואת הנגב למרכז, ונאפשר גישה נוחה גם לתל אביב ולירושלים, וזאת כדי להגשים חזון ציוני חדש", אמר סנה. עוד אמר סנה כי הפרויקט יחל כבר בשנה זו, וכי והכספים למימונו יגויסו בין היתר מהמגזר הפרטי.

שר התחבורה הוסיף כי התוכנית היא היא התשובה למבקשי נפשנו. "אנו נבנה את הארץ, ודרך החוזק הפנימי שלנו נגיע גם לשלום", אמר.
