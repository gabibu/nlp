

בית המשפט החליט פה אחד לבטל את "חוק הנדל", חוק ערוץ 7, שהתקבל ברוב גדול בכנסת.
ביטולו של החוק שאמור היה לאפשר לערוץ 7 לשדר מהחוף, הנו החלטה תקדימית. זוהי פעם הראשונה שבית המשפט מעמיד את עצמו מעל כנסת ישראל וחוקיה.

בביטול חוק של כנסת ישראל, שהיא הסוברנית לחוקק חוקים במדינת ישראל, קובע בית המשפט כי הוא עומד מעל לכנסת והוא זכאי לבטל את חוקיה.

מנכ"ל ערוץ 7 יעקב "כצל'ה" כץ אומר כי ערוץ 7 ימשיך את שידוריו מחוץ למים הטריטוריאליים של ישראל, כפי שהיה עד עכשיו, וימשיך להעביר את שידוריו דרך האינטרנט. כץ הוסיף כי ערוץ 7 משקיע מאמצים מרובים לעבור לשידורי לווין כדי לאפשר לקהל מאזיניו ברחבי הארץ לקלוט את שידוריו באיכות טובה.

חבר הכנסת זבולון אורלב מסיעת המפד"ל מגיב הבוקר לפסילת חוק הנדל ע"י בית המשפט: "בג"ץ החילוני והשמאלני שוב מעמיד עצמו מעל לכנסת וכנגד העם. זה עוד פסיקה של בית המשפט בסדרה של פסקי דין ידועים מראש. לציבור הדתי ולהשקפה הלאומית אין כל סיכוי בבית המשפט החילוני והשמאלני. זו עוד הוכחה שדרוש בית משפט לחוקה שישקף באופן נאמן את כלל הציבור הישראלי", אומר ח"כ אורלב.

ח"כ קליינר הגיב על ביטול "חוק הנדל" באומרו: "החלטת בית המשפט נועדה להנציח את שלטון השמאל בתקשורת". קליינר הוסיף כי הוא מקווה כי ח"כים שמסתייגים מהעמדות השמאלניות שמשקף בית המשפט יתמכו בהצעת החוק שלו לשינוי שיטת מינוי השופטים. הצעה זו, לדבריו, מנטרלת את השפעת של שופטים מכהנים על מינויים של שופטים חדשים ומאפשרת מינוי שופטים בעלי השקפות שונות.
