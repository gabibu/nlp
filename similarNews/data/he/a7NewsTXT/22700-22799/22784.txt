

הרשות השנייה מבקשת לפרסם מכרז לתחנת רדיו דתית ארצית בהקדם, בנוסף למכרז שכבר ממתין לפרסום לתחנה דתית באזור תל-אביב וירושלים. כך הוחלט היום בפגישה בין יו"ר הרשות השנייה, מוטי שקלאר, ומנכ"ל הרשות, שמואל שם-טוב, עם שר התקשורת, ראובן ריבלין.

הפגישה עסקה בנושא המעבר לרשיונות בטלוויזיה המסחרית, וכן בהתפתחות האחרונה בעניין ערוץ 7, בעקבות פסיעת בג"ץ.

בעקבות הפגישה שלחה סמנכ"ל הרדיו ברשות השנייה, נאוה בת-צור, מכתב לריבלין, בו היא מציינת: "לאור החלטת בג"ץ על ביטול התיקון לחוק הבזק, ובד בבד עם העובדה שהרשות משוכנעת שבית המשפט לא יכול היה להחליט אחרת - הרשות סבורה, שיש חשיבות רבה להענקת זיכיונות לתחנות רדיו חוקיות בפריסה ארצית לציבור הדתי והחרדי, ומתכוונת לפעול למתן מענה רדיופוני לאוכלוסיות אלה". הרשות מבקשת שריבלין יסייע בניסוח חקיקה שתאפשר הוצאת מכרזים כאלה, כולל הקצאת תדרים למספר תחנות שיידרשו.
