

רה"מ שרון התראיין הערב לטלויזיה הערבית של הערוץ הראשון.

בפתח דבריו אמר "התכוונתי להשמיע למנהיגי ערב את רצוננו בשלום ולהציג כיצד אנחנו רואים תהליך שהוא לדעתנו הריאלי ביותר להגיע לתהליך, להסדר, שבסופו של דבר יביא לשלום. חשבתי שעצם המפגש בביירות- יביא לדינמיקה שתאפשר התקדמות בשיחות לקראת שלום. ישראל רוצה שלום", אמר רה"מ.

שרון התייחס ליציאת ערפאת לביירות ואמר: : "לצערי לא בשלו עדיין התנאים ליציאתו של ערפאת לביירות". שרון הוסיף כי "שני דברים היו מקלים עלי ועל הקבינט לקבל החלטה בעניין יציאתו של יו"ר ערפאת לביירות .1 הכרזה על ידי ערפאת, בשפתו, לעמו על הפסקת אש וקריאה להפסקת האלימות. 2. מתן אפשרות לישראל לשקול את אפשרות חזרתו הנה במקרה ובהעדרו יהיו כאן פעולות טרור".

שרון נשאל עוד האם יאפשר לערפאת לצאת לביירות עם מילוי תנאים אלה, ושרון השיב: "אם יכריז זאת ואם יאמר לישראל, על ידי ארה"ב, שבידה ההחלטה למנוע את שובו במידה ויהיו פה פעולות טרור בהעדרו, יקל עלי להעביר החלטה כזו בקבינט".
