

רשות הנמלים והרכבות פרסמה היום מכרז לאיתור וזיהוי מכולות טבועות במפרץ אילת. מדובר בשתי מכולות עמוסות בתחמושת שנפלו למעמקי הים לפני כשנה.

כתבת עתי"ם מציינת, שמדובר באונייה שנשאה חומר מסוכן ולא הורשתה לעגון בנמל ונדרשה להתרחק מרחק של קילומטר וחצי בתחום המים הטריטוריאליים של ישראל. דוברה השייכת לנמל אילת יצאה למקום. סוכן האונייה ובעל המטען עמדו על הדוברה ופיקחו על העברת המכולות מרציף האונייה לדוברה. מייד לאחר שהונחו שתי המכולות על הדוברה היא החלה לנטות וכעבור מספר דקות התהפכה הדוברה ושתי המכולות שקעו לים לעומק של 230 מטרים.

בעקבות נפילת המכולות לים הוציא השר לאיכות הסביבה, צחי הנגבי, צו ניקוי נגד רשות הנמלים והרכבות המורה לה להוציא את המכולות תוך 45 יום. כאמור, המכולות לא הוצאו ומיקומן המדוייק אינו ידוע.
