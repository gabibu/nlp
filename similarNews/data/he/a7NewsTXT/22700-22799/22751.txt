

אתמול דיווח העיתון "וושינגטון פוסט" כי ממשלת ישראל מתכננת מבצע צבאי רחב היקף וממושך נגד ערים, כפרים ומחנות פליטים פלשתיניים, בהיקף חסר תקדים. הוא יבוצע אם ייכשלו נסיונות התיווך של השליח האמריקני אנטוני זיני.

גורמים ישראלים אמרו לעיתון כי הם מודעים לכך שגם פעולה צבאית רחבת היקף לא תעצור לחלוטין את הפיגועים, אך הם סבורים כי פעולה כזאת תפחית במידה ניכרת את מספר הפיגועים.

לאישוש סברתם הם מציינים כי בעת פעולת צה"ל האחרונה ברמאללה לא הצליחו הפלשתינים לשגר משם אף מחבל.

אמש כינס ערפאת את חברי הקבינט ומפקדי הביטחון הפלשתינים לדיון מיוחד בהצעתו של השליח האמריקני אנטוני זיני. בכיר ברש"פ מסר כי הנטייה ברשות היא לקבל חלקים מההצעה. זאת, בעיקר בשל לוח הזמנים שהציג השליח האמריקני זיני, ולפיו תיפסק האש לשלושה שבועות, כדי לאפשר את יישומו של מסמך טנט.

נזכיר כי ישראל דורשת ארבעה שבועות ליישום מסמך טנט והפלשתינים דורשים לכך שבועיים.

הבכיר אמר עוד כי אין ספק שבהצעת זיני, המגשרת בין הצעות שני הצדדים, קיימים אלמנטים חיוביים, שעונים על הדרישות של הפלשתינים.

עם זאת נודע כי פגישתה של הוועדה הביטחונית העליונה לישראל ולפלשתינים, שהייתה אמורה להיערך אמש בוטלה. ב"קול ישראל" דווח כי הישיבה בוטלה כדי לאפשר לדרגים הבטחוניים להמשיך בדיונים ולהשיג התקדמות. הוועדה הייתה אמורה לדון אמש בהצעת הפשרה האמריקנית.
