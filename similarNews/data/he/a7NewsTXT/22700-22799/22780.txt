

ראש עיריית רמלה העניק היום תואר אזרח כבוד לראש הממשלה לשעבר אהוד ברק. ברק קיבל את התואר על הכללת רמלה בתקופתו בתוכנית "אופק" לפיתוח כלכלי-חברתי.

נזכיר כי פרויקט "אופק" פועל לצמצום הפערים החברתיים, להשקעות בחינוך ולקידום האוכלוסיה ביישובים בהם קיום שיעור אבטלה חריג וקיימת מצוקה חברתית כלכלית מתמשכת.

בטקס אמר ברק כי "אנו נמצאים בתקופת מבחן, בה צריכים ליצור הפרדה בטחונית בינינו ובין הפלשתינים. זאת, לצד מאבק נחרץ ובלתי מתפשר בטרור" והוסיף כי "יחד עם זאת, יש להקפיד כל הזמן על השארת דלת פתוחה למשא ומתן". ברק סרב להתראיין לתקשורת ולהשיב לשאלות כתבים.

יואל לביא, ראש עיריית רמלה, המזוהה עם הליכוד אמר כי "התקשורת בתקופת כהונתו של ברק עסקה רק בנושאים מדיניים ולא שמה לב לרגישות שלו בנושאי חברה וחינוך, כפי שבאה לידי ביטוי בתוכנית הטיפול הנקודתי. ראוי שבערב פסח נזכור גם את העזרה לחלש ולנזקק".
