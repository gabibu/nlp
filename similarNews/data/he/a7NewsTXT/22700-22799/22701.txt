

מנכ"ל משרד התיירות אהרון דומב הודיע כי משרד התיירות פועל להרחבת פרוייקט "כפר תיירות" גם לאזור הנגב. פרוייקט כפרי התיירות הוגבל עד עתה לאזור קו העימות בצפון. עד-כה פותחו 15 ישובים בהיקף תקציבי כולל של 45 מיליון ש"ח ועוד 14 ישובים נמצאים בשלבי תכנון שונים.

דומב מסר, כי בועדת מנכ"לים לפיתוח כפרי תיירות הוצגה יוזמה משותפת של משרד התיירות ומשרד החקלאות להתחלת פיתוח תכנית דומה על פי אותו דגם באזור הנגב. על פי התכנית יפותחו 6 ישובים במשך 3 שנים ובהשקעה של 5 מיליון ש"ח לשנה וזאת במטרה לפתח 2 כפרי תיירות בשנה.

פרוייקט פיתוח כפרי תיירות מתבצע במושבים, קיבוצים ומושבות שעשו הסבה מחקלאות לתיירות. הפיתוח נועד לבסס ולהביא לשדרוג של הישוב ככפר תיירות, הנותן פתרונות לצרכי התיירים המבקרים בו. ההשקעה בו נעשית בתחומי התשתית, התכסית והמידע, אשר אמור לסייע לאורח לבלות את חופשתו בתנאים האופטימליים.
