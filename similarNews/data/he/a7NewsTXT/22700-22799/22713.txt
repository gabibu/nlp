

בית משפט השלום בירושלים גזר חמש שנות מאסר על טהה אחסאן, מחבל תנזים-פתח'. מגזר הדין עולה כי אחסאן התגייס לפני כשנה לארגון התנזים, שם תודרך להכין מטעני חבלה ולתפעל כלי נשק שונים. במסגרת חברותו בתנזים הוא קשר קשר לבצע פיגוע בירושלים.

אחסאן ערך סיורים ואיתר את הכניסה לכותל המערבי ואת הטיילת ליד שכונת סילואן כמקומות מתאימים לביצוע פיגועים. המחבל תיכנן גם להתחזות לפועל ניקיון של העירייה, ולבצע פיגוע בתחנת אוטובוס הומה אדם בשכונת הגבעה הצרפתית שבצפון ירושלים.

השופט חיים לי-רן כותב בגזר הדין: "ברי כי אין להכביר במילים בדבר חומרתם היתרה של מעשי הנאשם. אלה הם מעשים שטמון בהם הכוח לאבד ולהרוג אנשים מזדמנים". השופט ציין בגזר דינו, את החרטה שהביע הנאשם ואת הבטחתו לחיות חיים נורמטיביים ולא לחזור לסורו וגזר עליו חמש שנות מאסר בפועל.
