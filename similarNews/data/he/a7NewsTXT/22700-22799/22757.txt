

מרגרט וארי, בני זוג מבוגרים מאוסטרליה, מצאו דרך מיוחדת ליצור קשר עם עולים חדשים בישראל: מדי יום הם סורגים כובע צבעוני, וכשהכובעים מצטברים לחבילה - הם שולחים אותה לישראל. כך מדווחת הסוכנות היהודית.

ניקול ברט-דיין מן הסוכנות היהודית מחלקת את הכובעים במרכז הקליטה בלוד. "אני עושה זאת כבר שלוש שנים, ובכל פעם עולות דמעות בעיני כשאני רואה את ההתרגשות של מקבלי הכובעים, שהם כיום אופנתיים מאוד בקרב בני הנוער", אומרת ברט-דיין.

בני הזוג מאוסטרליה נוהגים לשלוח גם בגדים לתינוקות ממשפחות נזקקות בבית החולים "שערי צדק" בירושלים.

באחרונה הם יצאו ביוזמה חדשה: הם מנסים להפגיש סטודנטים יהודים באוסטרליה עם ילדים ובני נוער שנפרדו לזמן רב מהורה או מאח שהיו מאושפזים תקופה ממושכת בשל מחלה או פציעה.
הם חוששים כי בשל המצב הכלכלי הקשה בישראל אין הילדים החולים זוכים למלוא תשומת הלב שתסייע להם להתגבר על המצוקה הנפשית שהם נקלעים אליה.

לדעתם, קשרים הדדיים כאלה עשויים להועיל לשני הצדדים. "הילדים בישראל יכולים להרגיש טוב מתשומת הלב של הילד האוסטרלי, אך הם גם יכולים לשתף את הילד האוסטרלי בחוויות של חיים באזור מלחמה. אני מקווה כי הדבר יגביר את ההזדהות ההדדית בין ישראל לתפוצות", אומרת ברט-דיין.
