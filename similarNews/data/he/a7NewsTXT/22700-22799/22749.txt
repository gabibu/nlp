

ההגדרה שהגדיר מזכ"ל האו"ם קופי אנאן את אחיזתה של ישראל בשטחים שכבשה במלחמת ששת הימים כבלתי חוקית היא הגדרה המזיקה לתהליכי חיפוש הפתרון לסכסוך במזה"ת ולסיכוי להשגת שלום באזור, כך מזהיר פרופ' ג'ורג' פלטשר מהפקולטה למשפטים באוניברסיטת קולומביה במאמר בניו יורק טיימס מ 21.3, תחת הכותרת: "ביטוייו הרשלניים של אנאן".

הגדרה פרובוקטיבית זו, לדבריו, טומנת בחובה סכנה שפעולות הטרור של הפלשתינים תזכינה בלגיטימציה, וזאת מתוך אמונה כי אם הכיבוש אינו חוקי הרי שיש להכריח את ישראל לסגת מיש"ע בשל כך.

יש לדעת, אומר פלטשר כי מלחמת ששת הימים הייתה מלחמת מגן. נוסף על כך החלטת מועצת הביטחון 242, שהתקבלה בעקבות המלחמה, קראה לנסיגה מ"שטחים" ולא מ"כל השטחים", ופירוש הדבר הוא כי ישראל אינה נדרשת לסגת מכל כיבושיה במלחמת ששת הימים.

לפיכך, לדבריו, נקודת הפתיחה של המו"מ תהיה מהעמדה המוטעית, ולפיה מדובר בדרישה מישראל לסגת מכיבוש בלתי חוקי, בעוד שעיון באותיות הקטנות יגלה, לדבריו, כי החלטת האו"ם 242 קראה לנסיגה ולהכרה הדדית, אך לא נאמר בה דבר על חוקיות הכיבוש, והחלטה 338, שהתקבלה אחרי מלחמת יום הכיפורים בשנת 73', דורשת מישראל ומהערבים לנהל מו"מ על יציאתה של ישראל ממה שכבשה כדי להגיע לשלום. המועצה בעצמה לא הגדירה את הנוכחות של ישראל ביש"ע כהפרת חוק בינלאומית.

פלטשר הוסיף וציין כי גם החלטותיה המאוחרות של מועצת הביטחון: 446, 452, 465, המגנות את "מדיניות ההתנחלות" של ישראל, והמגדירות אותן "חסרות תוקף חוקי", מתייחסות, אחרי ככלות הכל, רק להתנחלויות אך לא לכיבוש עצמו.

יתירה מכך: לדבריו, בהחלטה 242, המכירה בזכותה של ישראל ל"גבולות מוכרים ובטוחים" טמונה האפשרות להכיל גם התנחלויות מסוימות בשטחי ישראל שלאחר הסכם שלום.

כיבוש שטחים שנכבשו בזמן מלחמה, והחזקתם למטרת מו"מ עם האויב, אומר פלטשר, הוא דבר לגיטימי, וכל "האימפריות המפוארות", כלשונו, נהגו כך. את הצעותיו הגורפות של אהוד ברק בקמפ דייוויד דחו הפלשתינים. אלה התעלמו מזכותה זו של ישראל להחזיק בשטחים עד לפשרה שתושג בינה לבינם. הביטוי הרשלני של אנאן בדברי "אי חוקיות" הכיבוש, רק מגבירים את הקיצוניות הפלשתינית, אומר פלטשר.

בשל הגדרתו המטעה של אנאן עלול להיכשל, לדבריו, חזונו של נסיך סעודיה, המבוסס על כך שנוכחותה של ישראל ביש"ע היא חוקית, וכי אפשר לקיים יחסי נורמליזציה על בסיס ההחלטה 242 ובכך טמונה סכנה כי ייכשל המאמץ הדיפלומטי לחיפוש השלום, אומר פלטשר.
