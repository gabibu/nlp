

עורך העיתון הסעודי "אל ריאד" פרסם מאמר כי יהודים משתמשים בדם גויים להכנת אוזני המן, ולאחר שנמתחה עליו ביקורת חריפה מישראל ומארה"ב הוא התנצל.

את המאמר כתבה פרופסור אומאיה אל-ג'לאהמה מאוניברסיטת "המלך פייסל", ובו סיפרה כי בפורים נוהגים היהודים "לקחת דם מאנשים שאינם יהודים, לייבש אותו, ולערבבו עם בצק כדי לאפות עוגה".

העורך, עבדאללה אל-סודיירי, הודה כי זאת הייתה שגיאה לפרסם את המאמר, ולטענתו היה מחוץ לעיר כשהוא פורסם. לדברי אל-סודיירי, אל-ג'לאהמה "התעלמה מהטעות החמורה העומדת בבסיס המידע שברשותה, ולא הבחינה בין היהודים בעולם כולו לבין היהודים המשתייכים לתנועה הציונית, שעליהם אולי אפשר לטפול את האשמה הנזכרת, כי הלא, לדבריו, התנועה הציונית אכן פועלת להשמדת הפלשתינים".

איתמר מרכוס, העומד בראש "מבט לתקשורת הפלשתינית", אמר לערוץ 7 כי מאמרים אנטישמיים אינם חידוש וכי העיתונות הפלשתינית מוצפת בהם. לדבריו, רק ביום שישי האחרון התפרסמו בעיתון פלשתיני דבריו של איש דת בכיר ברש"פ בזו הלשון: "הנביא (מוחמד) ראוי יותר למשה מאשר היהודים, משום שכאשר הם טוענים שמשה הוא מנהיגם למעשה הם משקרים. לא זו בלבד שמשה הוא נכבד אלא שהוא מהטובים בנביאים ותורתו היא מגדל אור, בעוד שהיהודים כולם חושך. הם מורי שחיתות ומחוללי הרס וחורבן. הם סוחרים נבזיים, שבשבילם המטרה מצדיקה שימוש בכל האמצעים, ואכן הרבה ממטרותיהם הם מגשימים בעזרת כסף ונשים".

מרכוס ציין כי ליחסם האנטישמי של הפלשתינים מתווספת התחושה שלהם שהם מנצחים את הישראלים. המחוות שישראל עושה לקראתם, הפרסומים על עצירת העלייה או על צמצום ניכר בהיקף התיירות, פעילות הסרבנים ומעשיהן של תנועות ההמשך של 4 האמהות, כל אלו מעניקים לפלשתינים תחושה שהניצחון קרב ובא, ולכן אין להם מוטיבציה להסכים להפסקת אש, והדבר יכול להיחשב נכון גם אם הם יסכימו עליה לזמן מה, וזאת כצעד טקטי בלבד.
