

גורם בטחוני בכיר אמר אתמול שהחיזבאללה מאיים איום אסטרטגי על ישראל. יש ברשותו עשרת אלפים קטיושות לטווח 20 ק"מ ומאות רקטות לטווח 50-60 קילומטרים, והוא שואף לחמם את כל גזרת הצפון, ולא רק את אזור חוות שבעא, כפי שכבר הוכח בפיגוע האחרון בקיבוץ מצובה.

עוד אומר הגורם הבטחוני הבכיר כי בימים אלה החיזבאללה מקיים לאנשיו תוכנית אימונים מסודרת לקראת עימות עם ישראל. את הידיעה מסר כתבנו חגי הוברמן.

האיומים והמתיחות על גבול הצפון מעלים את הספקות בדבר היותה של ההחלטה לצאת יציאה חד צדדית וחפוזה מלבנון החלטה נכונה. ניכר שצעד זה פגע בכוח ההרתעה של צה"ל, ולא פתר בעיות אחרות. שתי תוכניות בטחוניות היו אמורות לקדם את מצב ההגנה על גבול ישראל. האחת היא הגדר האלקטרונית, והשנייה   תוכנית ההפרדה החד צדדית. שתיהן לא הוכיחו את יעילותן.

חסידי ההפרדה החד צדדית מאמינים כי הצבת גדר אלקטרונית בקו התפר בין שטח ישראל לשטחים שנמסרו לרש"פ, דוגמת זו שבגבול הצפון, גדר שלאורכה ישמרו חיילי צה"ל, תבטיח את מדינת ישראל מפני חדירת מחבלים.

בין האישים הבולטים שדחפו לביצוע תכנית הפרדה חד צדדית הם שרת המסחר והתעשייה דליה איציק וחבר הכנסת חיים רמון מ"העבודה". באוגוסט 01' התפרסמה כוונתם של איציק ורמון להקים תנועה ציבורית התומכת בהפרדה חד צדדית בין ישראל לרש"פ. בראיון עמה אמרה איציק כי היא שיגרה מכתב לראש הממשלה, ובו דרשה את הקמתה של גדר בטחונית "שתפריד את הטרור מתושבי המדינה".

בתחילת ינואר 02' חזרה איציק על דבריה, ובראיון לכתבים אמרה כי לאחר שערפאת סירב להצעותיו של ברק, והאופציה המדינית אינה נראית באופק היא תומכת בהפרדה חד צדדית באמצעות גדר. "הגדר תוכל להפחית את פיגועי הטרור בשטחי מדינת ישראל במידה ניכרת".

בכתבה שהתפרסמה אתמול בעיתון "הארץ" מצביע עמוס הראל על הבעייתיות שבהסתמכות על אותה גדר אלקטרונית משוכללת. "זו הפעם השנייה בשבועיים שבה קורס מערך האבטחה בגבול בצפון. כמו בתקרית ב-12 במרץ בגבול הלבנון גם אתמול הצליחה החוליה לעבור את גדר המערכת האלקטרונית בלי שזו התריעה על החדירה. בפעם הקודמת נעשה הדבר באמצעות סולם מיוחד, וצה"ל נמנע מלמסור פרטים עליו כדי לא לספק רעיונות יצירתיים לארגונים אחרים. איך אירעה החדירה אתמול טרם הובהר סופית, אולם נראה שהמחבלים הצליחו לעבור דרך פשפש בגדר בלי שיתגלו".

עוד מוסיף הראל "המסקנה המתבקשת היא שגדר אינה חזות הכל".
