

בראיון שפורסם היום בשבועון סעודי, קרא נשיא המדינה משה קצב למשתתפי הפסגה הערבית בביירות לאשר את הצעת השלום של נסיך הכתר הסעודי עבדאללה.

"אנו מקווים מעומק הלב שהמנהיגים הערביים יבחרו בדרך השלום, ושיהיה קונצנזוס ערבי שיתמוך ביוזמה הסעודית, שתוכל לשמש בסיס למשא ומתן מדיני בין ישראל והערבים", אמר קצב לשבועון "אל-מג'אלה".

קצב ציין שהוא שיגר הזמנה לנסיך עבדאללה לבוא לירושלים. "בעייתנו עם העולם הערבי היא העדר אמון בין שני הצדדים. היוזמה הסעודית, שיש בה רכיבים חיוביים, תוכל לשמש כנקודת מוצא להפשרת המצב המדיני כתוצאה מהאינתיפאדה", והוסיף: "אני סבור שיהיה טוב שנסיך הכתר יבוא אלינו וידבר ישירות אל העם הישראלי, כפי שהיה ב-17 בנובמבר 1977, כאשר הנשיא המצרי המנוח אנואר סאדאת הפתיע את כל העולם בבואו לירושלים", המשיך.
