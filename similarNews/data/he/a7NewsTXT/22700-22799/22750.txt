

72% מהציבור היהודי אינו אוכל חמץ בפסח, כך מעלה סקר חדש של תנועת "גשר". עם זאת 55% אחוז מהנשאלים הביעו התנגדות לאכיפת חוקי החמץ.

יותר מחמשים סדרים ציבוריים ייערכו השנה בקהילות יהודיות בעולם מטעם הסוכנות היהודית, מהודו ועד הונגריה. בסדרים אלה ישתתפו יותר מעשרים אלף מיהודי מדינות חבר העמים, ולמענם הודפסו הגדות מיוחדות לפסח בשפה הרוסית.

משלחת סטודנטים מאילת יצאה אתמול לקישינב כדי לקיים שם סדר לקהילה היהודית המקומית, בשיתוף עם סטודנטים מקנדה.

כאן בארץ ישתתפו ששת אלפים עולים בסדרים שתקיים הסוכנות בשלושים ושנים מרכזי קליטה.
בכל רחבי תבל יתקיימו לתרמילאים ישראלים סדרי פסח ציבוריים. הסדרים של חסידי חב"ד יתקיימו במזרח הרחוק, בדרום אמריקה, ובהודו.

בקטמנדו יתקיים ליל הסדר המרכזי, הידוע גם כליל הסדר הגדול בעולם, בהשתתפות קהל במספר שיא של קרוב ל 2,000 איש. אמצעי תקשורת מחו"ל ומהארץ עומדים לסקר את האירוע, ועל כן הוא יחל כבר בשעה 4.30, כאשר עדיין אפשר לצלם.

בפרו יתקיים הסדר הגדול ביותר של חב"ד בדרום אמריקה. הוא יהיה בעיר קוסקו שבדרום פרו, וישתתפו בו 800 איש.

בית חב"ד בעיר לה פאס שבבוליביה, בראשות הרב יוסף סמירק, מארגן את ליל הסדר למטיילים ישראלים בהשתתפות של קרוב ל-500 איש.

במחסום תרקומייה שבדרום הר חברון חולקו אתמול חבילות שי לפסח לחיילים ולשוטרים מטעם פעילי המועצה הציונית. כתבנו משה פריאל מדווח כי חלוקת השי מתבצעת במסגרת מבצע הוקרה ארצי לכוחות הביטחון.

החמץ של המדינה יימכר מחר. שר האוצר סילבן שלום יחתום על שטר המעביר לרשות הרבנות הראשית את כל החמץ של המדינה ואת כל מחסני המזון, וזו תמכור אותו שעה אחר כך לערבי ג'עבר חוסיין מאבו גוש.
