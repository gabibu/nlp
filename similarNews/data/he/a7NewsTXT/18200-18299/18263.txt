

ראשי הרשות הפלשתינית, האמונים על תעמולה והטעיה, נקטו אתמול דרך מוכרת נוספת מטקטיקות הלוחמה הפסיכולוגית של דברי ימי העמים.

באמצעות סוכנות הידיעות שלה הפיצה ההנהגה הפלשתינית "אזהרה לאזרחי ישראל" מפני ראש ממשלתם אריאל שרון, שמדיניותו הצבאית הנוקשה "גוררת אתכם לתהום". עוד נאמר בהודעה: "ההנהגה הפלשתינית מכריזה כי במקום להוליך את מדינת ישראל לשלום ולהכרה הדדית (בפלשתינים) גוררת ממשלת שרון את מדינת ישראל לעבר תהום של אסון. הפלישה הנוכחית לערי הגדה היא חלק מתוכנית (ישראלית) שמטרתה חיסול תהליך השלום. הפתרון הצבאי שבו בחרה ממשלת שרון לא יוליך את ישראל לביטחון, ליציבות או לשלום".

הדרך היחידה להגיע ליעדים אלה תהיה יישום ההסכמים הבינלאומיים, ונסיגה מכל השטחים הכבושים".
יצוין כי במלחמות העבר וההווה, נהג האויב לחלק כרוזים לאזרחי המדינה שנגדה הוא נלחם, וזאת כדי להחלישם ולערער את אמונם בצדקת הדרך ובהנהגה.

ייתכן כי ראשי הרש"פ בחרו בדרך זו לאחר שנואשו מהשפעה בדרכים אחרות על הממשלה או על דעת הקהל העולמית.


