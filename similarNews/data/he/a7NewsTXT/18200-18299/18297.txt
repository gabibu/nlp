

מקורות במשטרת הודו החוקרים את תקרית הירי שהיתה אתמול במרכז התרבות האמריקני בכלכותה, ואמרו היום כי הם בוחנים את האפשרויות ל"קשר בין הארוע בכלכותה לבין פיגועי ה-11 בספטמבר בארה"ב".

בכיר בסוכנות החקירות המרכזית של הודו אמר בניו דלהי כי ממשלת הודו הכינה תיק על הקשרים האפשריים בין תנועות קיצוניות הפועלות בהודו לבין החשודים בביצוע פיגועי ה-11 בספטמבר בניו יורק ובוושינגטון. לדבריו, המידע כולו הועבר לרשויות האמריקניות.

החקירה הפכה משמעותית יותר לאחר ששר הפנים ההודי לאל קרישנה אדוואני, אמר אתמול כי מי שעומדים מאחורי הפיגוע בכלכותה, עשויים להיות קשורים לסוכנות הביון המרכזית של פקיסטן, האשמה שנשללה מיידית כ"חסרת יסוד" על ידי איסלאמבד.

עוד נמסר מכלכותה כי נעצרו כחמישים בני אדם במסגרת חקירת הפיגוע במרכז התרבות האמריקני.


