

ציור של מארק שגאל שנגנב, ושבתמורה להחזרתו דרשו הגנבים מהשלטונות האמריקנים כופר בצורת "השכנת שלום במזרח התיכון" נמצא על ידי עובד דואר בקנזס, מסרו אתמול מקורות באף.בי.איי.

הציור, שמידותיו 25 על 25 סנטימטרים, היה במעטפה שאיש לא בא לבקשה במחלקה ל"דברי דואר לא נדרשים" במשרד הדואר של טופיקה. עובד הדואר שבדק מכתבים שלא נדרשו, שם לב לחותמות ממוזיאון שהיו על המעטפה ואשר ציינו את ערך תכולתה, אמר דובר מטעם האף.בי.איי.

ציור השמן מ-1914 נעלם מהמוזיאון היהודי בניו יורק. הציור היה חלק מתערוכת העבודות הרוסיות המוקדמות של שגאל, שהתקבלו מאספנים רוסים פרטיים.

מהמימשל האמריקני דווח כי מכתב כופר התקבל לאחר הגניבה, בו נדרשה "השכנת שלום בין ישראל לפלשתינים" לפני שהציור, שערכו נאמד בכמיליון דולר, יוחזר לבעליו.

דרישות כופר פוליטיות נחשבות לנדירות בעולם האמנות, אמרה דוברת מטעם משרד רשם יצירות אמנות גנובות, אירגון העוסק בחיפושים אחר יצירות גנובות.

יצירות אמנות בשווי של בין 2 ל-6 מיליארד דולר נגנבות בכל שנה, על פי דיווח מהאינטרפול, ורק 10 עד 15 אחוזים מהיצירות הגנובות נמצאים. ככל שיצירת האמנות מפורסמת יותר הסבירות למציאתה גבוהה יותר עקב הקשיים שבמכירתה.

בציורו של שגאל נראה קבצן, ככל הנראה יהודי, מרחף מעל גגות עיירה רוסית.
