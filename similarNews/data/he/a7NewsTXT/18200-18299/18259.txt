

חייל צה"ל, סמל גיל בן מלך, בן 19 מירושלים, נהרג אתמול בתאונה מבצעית בשכונת א-טירה ברמאללה.

התאונה אירעה בשעה שהגיע איש חימוש כדי לבדוק את פעילות מערכות הירי לאחד מחניוני הטנקים שהקים צה"ל במקום.

מתחקיר ראשוני עולה כי במהלך הבדיקה הפעיל איש החימוש בטעות את אחת המערכות, וצרור נורה מאחד ממקלעי המאג המותקנים על הצריח והרג את בן- מלך. גיל בן מלך היה לוחם בגדוד השריון.
לאחר פיגוע הירי בירושלים, התקשרו קרובים אל בית משפחת בן מלך כדי לוודא שלכולם שלום, ואז נודע להם כי גיל נהרג בתאונה.

מפקד פיקוד המרכז, האלוף יצחק איתן והמשטרה הצבאית הקימו צוותי חקירה.

גיל הוא הבן השני ששוכלת משפחת בן מלך. בצעדת ירושלים לפני 20 שנה נדרס למוות הבן הבכור גולן והוא בן 11 שנים. גיל לא הכיר את אחיו הגדול, והוריו העניקו לו שם שיזכיר את שמו של גולן.

הוא הותיר אחריו הורים ושני אחים, אייל בן 30 והדס בת 24.


