

שתי נשים שנפצעו בפיגוע הירי ברחוב יפו בירושלים אתמול מתו אמש מפצעיהן בבית החולים הדסה עין-כרם.

הפצועות, אשה בת 78 ואישה בת 57, נפצעו באורח קשה מאוד בפיגוע הירי, וניסיונות הרופאים להציל את חייהן נמשכו שעות רבות.תוך כדי טיפולים בחדר הניתוחים עברה אחת מהן שלוש החייאות. אך כאמור, סמוך לשעה 2 לפנות בוקר קבעו הרופאים את מותן של השתיים כמעט בו-זמנית.
בבית החולים "שערי צדק" מאושפזת פצועה נוספת שאף היא במצב קשה מאוד, לאחר שעברה ניתוחים לייצוב מצבה.

אתמול סמוך לשעה 16:30 אחרי הצהריים פתח מחבל באש אוטומטית מרובה M16 לעבר חנויות ואזרחים ברחוב יפו בירושלים.

המחבל פצע 48 איש, ומתוכם 6 נפצעו קשה.

מי שמנע אסון כבד יותר הם אזרחים שנקלעו למקום והחלו לירות על המחבל ושני שוטרי יס"מ שהיו בסביבה כדי למנוע פיגועים כאלה, והרגו את המחבל.

רס"ל חנן בן-נעים היה באותה עת ברחוב הסמוך, רחוב הרב קוק. הוא שמע את צרור היריות, ומיהר למקום, ומיד זיהה את המחבל: "שלפתי את הנשק והתחלתי לירות. לאחר יריות אחדות הוא הסתובב לעברי וירה, ואני המשכתי בירי עד שפגעתי בו".

השוטר אבי בן-עמי שהה בעת הפיגוע ברחוב יפו, ולפתע שמע יריות. לדבריו, הבחין מיד בבחור החובש כובע מצחייה ויורה לעבר אזרחים שהיו בתחנת אוטובוס. "ראיתי אנשים שרועים על הכביש, שלפתי את האקדח והתחלתי לירות לעבר המחבל", סיפר בן-עמי. "המחבל הסתתר במעבר בין חנויות ואני התחלתי לצמצם את הטווח ביני לבינו והמשכתי לירות".

מפקד מחוז ירושלים ניצב מיקי לוי שיבח את פעילות השוטרים, ואמר כי תגובתם המהירה והיעילה מנעה נפגעים רבים יותר.


