

עיריית רמת גן נרתמה במלוא המרץ לפרוייקט "קהילה נגישה", ששם לעצמו מטרה לשפר את רמת נגישותם של ציבור הנכים לכל המקומות אליהם הם חפצים להגיע, וכן להגביר את מודעות הציבור בכללותו, ובעיקר של מקבלי ההחלטות, לנושא נגישות הנכים.

אחד הנושאים שיותר מפריעים לנכים ובני משפחותיהם נוגע להנמכת מדרכות. עבור נכה בכסא גלגלים הנמכת מדרכה עם שיפוע נכון במעבר חצייה הינה תנאי הכרחי לאפשרות לעבור. בתקופה האחרונה ביצעה מח' הדרכים של העירייה עבודות הנמכה ותאום שיפועים ב-33 צמתים ברחבי העיר. את רשימת הכתובות קיבלה המחלקה מהנכים וממטפליהם באגף הרווחה העירוני.

בד בבד קיימת כיום הקפדה בכל סלילה או בנייה חדשה, לתכנן מראש את נושא הנגישות לנכים. זאת בנוסף, לעבודות שבוצעו כמו התקנת מעקות בטיחות עבור הנכים ליד המרכז העירוני לעיוורים וכבדי ראייה ברח' בן יוסף, וסימון עמדת חנייה תקנית לרכב נכה במקום, וכן סימון 23 מקומות חנייה לרכב נכה מסביב לקניון איילון בעיר (נוסף על ה-14 הקיימים).

יש לציין, כי בקרוב כבר מתוכננות לביצוע עוד 8 הנמכות של מדרכות וכן סימון 200 מקומות חניה חדשים לרכב נכה במתחם המיון של בית החולים שיבא בתל השומר, ועוד היד נטוייה..


