

אנשי אגף התיכנון בווינה דנו במשך שלוש שנים בנושא בניית סכר על יובלו של נהר, ובונה שחי באיזור הנהר, הגיע כנראה למסקנה שאין טעם לחכות, והקים את הסכר ללא אישורים.

"בעל החיים לא התרשם מהיסוסי הבירוקרטים", דיווח ביום שלישי היומון האוסטרי "קרונן צייטונג".

הסכר הוקם כמעט באותה נקודה שם דרשו אנשי המשרד לאיכות הסביבה להקים סכר משלהם, לא הרחק ממרצ'ג שבמזרח אוסטריה. על פי דיווחים מהמקום, הבונה הקים את הסכר כמעט בין לילה.

הצורך בהקמת הסכר היה חיוני, כדי להעביר מים לאחד מיובלי הנהר שיבש באיזור.

בכיר ברשות המקומית של מארצ'ג אמר כי "החיה הקטנה האלה עשתה דווקא עבודה טובה. כאשר יצאתי לפני זמן מה לטייל בשטח עם אנשי, מצאנו שבעל החיים הזה בנה סכר יפה ויציב להפליא מענפי יבשים וגזעי עצים", אמר.

מומחים מהאגף לאיכות הסביבה אמרו כי הבעיה היחידה היא שהבונה החרוץ רווק. אולם, נראה כי בקרוב תימצא לו בת זוג, ואז מן הסתם יגיעו גם בני הדור הבא, והסכר יגבה ויתחזק.

ביומון לא נמסרה תגובת אגף התיכנון האיזורי.

