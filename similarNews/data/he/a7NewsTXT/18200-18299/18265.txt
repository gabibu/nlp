

תצהירו של סנטינסלב יאז'מסקי, האיש שהביא לגילוי פרשיית האזנות הסתר הבלתי חוקיות לשר אביגדור ליברמן ולעופר נמרודי, ולטיוח שטייחה פרקליטת המדינה את הפרשות, חושף נורמות מושחתות הנהוגות במשטרה.

יאז'מסקי, ששירת ביחידה המפעילה, המאזינה והמתמללת את האזנות הסתר של המשטרה מסביר כי מרגע שהתמנה תת ניצב (היום ניצב) משה מזרחי למפקד היחידה התחילה תקופה של עבירות חמורות על חוקי המדינה, של השחתת המידות ושל שימוש לרעה בשררה. כל זה תחת הכותרת שהציב מזרחי: "המטרה מקדשת את האמצעים".

בתצהירו מגולל יאז'מסקי את פרשיית האזנות הסתר לשר ליברמן ומציין בין השאר כי היו ציתותים שלא לפי צו בית המשפט. חלק מן התמלולים הגיעו לידיו של מזרחי בלבד, בצירוף הוראה שעותק זה צריך להיות העותק היחיד, וכי את כל העותקים האחרים יש להשמיד.

בתצהיר מוזכרת גם פרשיית עופר נמרודי ויאז'מסקי קובע בו כי גם בה בוצעו האזנות שלא כדין וכי השוטרים ערכו את הקלטות ומחקו חלק מן המשפטים שנשמעו בהם, וזאת כדי למנוע אפשרות שנמרודי יזוכה.

יאז'מסקי מציין כי ניסה להביא לידיעת גורמים מוסמכים במשטרה את מה שהתרחש, אך הם כלל לא התעניינו בעובדות שהציג, ותחת זאת זימנו אותו לחקירה.

עוד מציין יאז'מסקי כי הוא מוסר למשמרת של עורך דינו קובץ, ובו הראיות התומכות בהאשמותיו.
נזכיר כי ביום שני השבוע קרא השר ליברמן לשר לבטחון הפנים לבדוק את ניצב מזרחי בפוליגרף כדי לוודא אם השמיד ראיות החושפות את האמת בפרשת ההאזנות למשפחתו.

בתגובה מסר אתמול השר לנדאו כי הוא תומך במזרחי, וכי לא יעמיד אותו לבדיקת פוליגרף.
את התצהיר המלא של יאז'מסקי ניתן למצוא באתר n.f.c. של העיתונאי יואב יצחק.


