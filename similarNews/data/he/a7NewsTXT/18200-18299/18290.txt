

שלב נוסף של המהפכה בתחבורה הציבורית יוצא לדרך. ביום שני הבא (28.1.02) תחל חברת ההסעות הפרטית "נתיב אקספרס" להפעיל קווי תחבורה ציבורית גם בנהריה ובצפת. תעריפי הנסיעה יהיו זולים עד 30% ותדירויות הנסיעה יהיו גבוהות ביותר מ-40% . כמו כן תפעיל החברה שרות חדש לשכונות וישובים שלא הופעלה בהם עד כה תחבורה ציבורית.


"נתיב אקספרס" תפעיל אשכולות של קווי תחבורה ציבורית הכוללים 45 קווי שירות עירוניים, אזוריים ובינעירוניים בנהריה ובצפת. 25 קווים באיזור נהריה ו-20 קווים באזור צפת.

שר התחבורה אפרים סנה ציין, כי חברת נתיב אקספרס תנהיג בעיר נהריה רמת שרות גבוהה מהמקובל בתחבורה הציבורית, הכוללת הפעלת אוטובוסים חדישים ותדירויות נסיעה גבוהות במיוחד.

השר סנה מסר, כי במהלך החודשים הקרובים יכנסו מפעילי תחבורה ציבורית חדשים באזור רמלה, מודיעין עלית ובאר שבע-תל אביב. תעריפי הנסיעה בקווים אלה יהיו זולים בעשרות אחוזים מהתעריפים הנהוגים כיום.

עד כה פורסמו מכרזים להפעלת כ-200 קווי אוטובוסים עירוניים ובינעירוניים בכל חלקי הארץ. על פי תוכנית שיזמו משרדי התחבורה והאוצר יוצאו למכרזים במהלך השנים הבאות בין 25 ל-50 אחוז מקווי האוטובוסים של אגד ודן בתחבורה הציבורית.


