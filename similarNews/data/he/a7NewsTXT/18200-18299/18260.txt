

אתמול הופיע לראשונה ראש אמ"ן הנכנס אלוף אהרון זאבי בפני ועדת החוץ והביטחון של הכנסת. שעות אחדות לפני הפיגוע בירושלים הוא נשא דברים בפני הוועדה והזהיר: "אנו עומדים בפני הסלמה בפיגועים, ונהיה עדים לפיגועים קשים אפילו מאלה שהיו עד כה".

זאבי הסביר כי לחץ בינלאומי כבד, מצד ארה"ב וישראל, וכן מצד כמה ממדינות ערב הופעל על ערפאת, והוא הגורם היחידי לתקופת הרגיעה היחסית שהייתה בישראל. "אין ברגיעה זו משום שינוי בתכנית היסוד האסטרטגית של ערפאת, השוללת שתי מדינות לשני עמים", אמר ראש אמ"ן והוסיף כי רגיעה זו הייתה רק מהלך טקטי שנועד לאפשר לערפאת לצבור כוח במאבק.

ראש אמ"ן אמר שערפאת אינו רוצה בסיום הסכסוך עם ישראל, גם לא בתמורה לזכות השיבה, לויתור של ישראל על ירושלים ולנסיגה מלאה לגבולות 1967.

עוד אמר האלוף כי הפיגוע של התנזים באולם השמחות בחדרה בשבוע שעבר סלל את הדרך בפני ארגוני הטרור האחרים לבצע פיגועים קשים, והיה מעין "אור ירוק" מבחינת הרשות הפלשתינית לבצע פיגועים. הוא ציין כי במהלך תקופת הרגיעה הצליחו ארגוני הטרור לשדרג את יכולתם לבצע פיגועים, ולכן אנו צפויים לפיגועים קשים אפילו מאלה שידענו בעבר.


