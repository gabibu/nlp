

עדכון למצב הפצועים מפיגוע הירי היום ברחוב יפו בירושלים.
בבתי החולים בירושלים נותרו הלילה 22 פצועים. מצבן של שלוש פצועות קשה ביותר והן עברו סידרה של ניתוחים לייצוב מצבן.

לבית החולים הדסה עין-כרם הובאו 8 פצועים, מתוכם נותרו 5. שתי נשים פצועות במצב קשה מאוד, אחת הנשים עברה החייאה במהלך הניתוח ואושפזה ביחידה לטיפול נמרץ.
אישה נוספת נפצעה קשה וגבר בן 30 נפצע קל עד בינוני והועבר למחלקה הנוירוכירורגית. הפצועה החמישית, צעירה בת 27, נפצעה באורח קל, ואושפזה במחלקת אף-אוזן-גרון.

בית החולים הדסה הר הצופים קלט 9 פצועים, כולם נפגעי הלם, למעט פצועה אחת שנפגעה מרסיסים ואושפזה במחלקה הכירורגית. 5 פצועים כבר שוחררו לבתיהם ו-3 פצועות הלם נותרו עדיין להשגחה בחדר המיון והן אמורות להשתחרר בזמן הקרוב.

בית החולים "שערי צדק" קלט 14 פצועים, מתוכם 8 פצועי הלם. ארבעה שוחררו לבתיהם ויתכן שישוחררו עוד כמה פצועים במהלך השעות הקרובות.

אחת הפצועות בבית החולים "שערי צדק" במצב קשה מאוד והובהלה מיד עם הגיעה לחדר הניתוח בעקבות פגיעה בחזה. שני פצועים נוספים מוגדרים במצב בינוני.

אל בית החולים "ביקור חולים" הגיעו 23 פצועים ובשעות הלילה נותרו 7, כאשר רק אחד מהם במצב בינוני לאחר שעבר ניתוח ברגליים. יתר הפצועים הם במצב קל ומבית החולים נמסר כי יתכן שישוחררו פצועים נוספים בזמן הקרוב.
