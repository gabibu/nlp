

לוחמי צה"ל הצליחו לחשוף ולפוצץ מעבדת נפץ וחבלה ששימשה להכנת מטענים בממדים של פס ייצור. אלוף פיקוד המרכז יצחק איתן אמר אתמול כי "אפשר להבין באופן ברור שמטרתם של מפעילי המעבדה הייתה ליזום פיגועים בטווח הזמן המיידי, ולחולל הרס רב בתוך ישראל".

עוד אמר איתן כי זו מעבדת החבלה הגדולה ביותר שהתגלתה אי-פעם ביש"ע.

לפני שהמעבדה פוצצה הציגו בפיקוד המרכז בתערוכה את חומרי החבלה שנתפסו. בין הפריטים היו טלפונים סלולאריים, מתגים להפעלה חשמלית של מטעני חבלה, כלי-נשק שונים, כדורי אקדח 9 מ"מ, חומרי נפץ וקלטות וידאו, וכן דיסקים ודיסקטים, ובהם חומר הסברה להכנת מטעני חבלה.

ארבעה מלוחמי היחידה המובחרת שהתקרבו למעבדת החבלה נפגעו קל ממטען חבלה שהופעל מתוך דירה בבניין. כוח צה"ל הסתער על הדירה, הרג ארבעה מחבלים שהיו בה, ועצר עוד חשודים אחדים.
מושל שכם מוחמד אל- עול אמר אתמול כי במקום שבו הסתתרו המחבלים לא הייתה כל מעבדת נפץ. אל- עול כלל לא הזכיר את הממצאים שהביא צה"ל מדירת המחבלים "התמימה".


