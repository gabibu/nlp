

החמאס איים היום כי הוא פותח ב"מלחמה כוללת בכל החזיתות ובכל האמצעים". את האיום השמיע החמאס לאחר שארבעה מחבלים נהרגו בחילופי אש במהלך נסיון כוח צה"ל לעוצרם. המחבלים נהרגו במעבדת נפץ בשכם.

שניים מהמחבלים, ג'אסר סמרו ונסים אבו רוס, יורשו של "המהנדס" - היו מומחים טכניים, שעסקו בהרכבת המטענים ששימשו לפיגועים בשכונת חליסה בחיפה, במסעדת סברו בירושלים ובדולפינריום בתל אביב.

שני ההרוגים הנוספים בחילופי האש הם יוסף סורג'י, שלדברי הפלשתינים עמד בראש הזרוע הצבאית של חמאס בשכם, וכרים מערג'ה.

לאחר היוודע דבר הריגתם של המחבלים נאספו כ-2,000 פלשתינים ליד תחנת המשטרה בעיר ודרשו לשחרר מחבלי חמאס העצורים במקום. המפגינים יידו אבנים לעבר השוטרים, שהגיבו בירי באוויר. לבסוף שיחררו השוטרים את נידאל אבו רוס, אחיו של אחד המחבלים שנהרגו ושהיה כלוא במקום.

בפעולת צה"ל בשכם נפצעו ארבעה חיילים באורח קל.
