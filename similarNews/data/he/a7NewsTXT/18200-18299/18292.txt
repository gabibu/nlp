

"יאסר ערפאת - זהו סוף המשחק, אינך יכול לשטות בכולם כל הזמן", אמר היום נשיא המדינה משה קצב, בפגישה עם משלחת האיחוד האורתודוכסי - ארגון הגג של מנהיגי בתי הכנסת האורתודוכסים בארה"ב, אשר הגיעה לישראל להביע סולידריות עם המדינה.

בתגובה לפיגוע בירושלים אמר הנשיא קצב, כי ערפאת חשף פעם נוספת את חדלונו והוא צריך להבין, כי כל עוד לא יפסיק את הטרור, לא יימשך המו"מ המדיני. "הטרור הפלשתיני אינו מאבק לחופש, אלא דרך שפיכות דמים אכזרית ובלתי אנושית", אמר הנשיא.

הנשיא אמר לחברי המשלחת, כי לפלשתינים ולישראלים אינטרסים משותפים בתחומים רבים, ורק מנהיג פלשתיני שיבין זאת, יוכל להביא שלום לעמו.

עוד הוסיף, כי מדינת ישראל מוכנה לוויתורים כואבים למען השלום.


