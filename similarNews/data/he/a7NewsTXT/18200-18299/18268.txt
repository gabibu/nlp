

הממשלה העבירה את חוק ההסדרים בקריאה ראשונה בכנסת, והוא טומן בחובו קיצוץ בקצבאות הילדים בשיעור של 12%.

בתגובה אמר אתמול ד"ר יצחק קדמן, מנכ"ל המועצה לשלום הילד, כי הממשלה אינה מטילה מסים על בעלי ההון, ובכך, למעשה היא מטילה את כובד עולו של המס על המשפחות שיש להן ילדים. "זהו מס ילדים, שישלמו אותו גם בעלי ההכנסה הנמוכה", אמר קדמן והוסיף: "אני תמה על הכתבים הכלכליים, שזועקים כל אימת שמבקשים להטיל מס על הבורסה, אולם בנושא זה הם שותקים". עוד אמר קדמן: "לפגוע בילדים זה קל, כי אין להם מפלגה". קדמן התראיין ביומן הצהריים של ערוץ 7, והסביר כי עד שנת 1975 הוענקו בישראל קצבאות הילדים בדרך של זיכוי במס להורים. משנה זו ואילך שינו את דרך חלוקת הקצבאות כדי שכלל האוכלוסיה, גם זו בעלת ההכנסה הנמוכה, תוכל ליהנות ממנה.

קצבת ילדים, הסביר קדמן, נהוגה בכל מדינה בעולם המערבי, ואינה בגדר "טובה" או "צדקה".
בסיום דבריו הציע קדמן חלופות לקיצוץ כמו הטלת מס על הבורסה או קיצוץ במספר חברי הממשלה, המונה כיום 41 שרים וסגני שרים.


