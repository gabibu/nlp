

מערכות החוק והשלטון בבלגיה מנהלות "מסע צלב" נגד רה"מ שרון ומדינת ישראל, כך אמרה עירית קאהן, מנהלת המחלקה הבינלאומית במשרד המשפטים. דבריה נאמרו לנוכח תביעת חברי פרלמנט בבלגיה להעמיד לדין את שר החוץ, שמעון פרס, על פשעי מלחמה, בגין הרג האזרחים הלבנונים בהפצצת צה"ל בכפר כנא ב-1996.

בעת כהונתו כרה"מ ושר הביטחון, הורה פרס על מבצע "ענבי זעם" במהלכו נהרגו אזרחים לבנונים.

חברי הפרלמנט העלו דרישתם, לקראת הדיון מחר בבית המשפט לערעורים בבלגיה, בתביעה שהוגשה נגד רה"מ שרון.

התביעה נגד שרון טוענת כי הוא הנושא באחריות לרציחתם של פליטים פלשתיניים על ידי הפלנגות הנוצריות במחנות הפליטים סברה ושתילה. בית המשפט צפוי לשמוע מחר את עמדת ישראל ורה"מ, המיוצגים בידי קאהן ומשפטנים בלגיים.
עמדת פרקליטיו של שרון היא שעל בית המשפט להסיר את התביעה, משום שאינו מוסמך לדון בה.

קאהן ציינה, כי בתחילת השבוע ביקרו בלבנון שלושה מחברי ועדת החוקה של הסנט הבלגי, וקראו להעמיד לדין גם את פרס באשמת פשעי מלחמה. לדברי קאהן יש בביקור משום ניסיון פוליטי להשפיע על החלטת בית המשפט מחר.

