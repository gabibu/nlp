

בתדרוך לכתבים במחנה פיקוד מרכז אמר אלוף פיקוד המרכז האלוף יצחק איתן כי במעבדת הנפץ בשכם היו גם חומרים כימיים. כזכור, לפנות בוקר פשטה יחידה מובחרת של צה"ל על מעבדת הנפץ בשכונה בשכם. במהלך הפעולה נהרגו ארבעה מבוקשים של החמאס, חלקם בכירים.

"האחריות היא של הרשות. היא צריכה לטפל בכל מה שנמצא בתחום אחריותה", אמר האלוף והבהיר כי הרשות שיחררה מהכלא כבר בתחילת הלחימה את כל ארבעת מומחי החבלה של החמאס שהפעילו את המעבדה.

בפיקוד המרכז אספו את כל אמצעי החבלה והלחימה שנחשפו במעבדה טרם הריסתה וערכו תערוכה בחדר מיוחד בפיקוד המרכז ובו נפרסה תכולת המעבדה. בין האמצעים שניתן היה לראות ואשר היו במעבדה: טלפונים סלולאריים, מתגים להפעלה חשמלית של מטעני חבלה, כלי-נשק שונים, כדורי אקדח 9 מ"מ, חומרי נפץ וקלטות וידאו, דיסקים ודיסקטים ובהם חומר הסברה להכנת מטעני חבלה.

האלוף יצחק איתן אמר עוד: "זו אולי מעבדת החבלה הגדולה ביותר שהתגלתה אי-פעם בשטחים".
