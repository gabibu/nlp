

קצין המודיעין המרחבי במשטרה, רב-פקד ישראל סילברה נהרג אתמול בערב, ושלושה שוטרים נוספים נפצעו באורח קל עד בינוני מפגיעת ג'יפ של סוחרי סמים, במהלך פעילות מבצעית שבה ניסו שוטרי לשכת המודיעין והבילוש של מרחב לכיש ללכוד את הסוחרים שביצעו עיסקת סמים גדולה באיזור צאלים.

רב פקד ישראל סילברה, בן 35, תושב אשדוד, היה נשוי ואב לשלושה ילדים.

מחקירת המשטרה עולה שוטרי לשכת המודיעין והבילוש של מרחב לכיש, בפיקודו של רב-פקד ישראל סילברה ביצעו תצפית על עיסקת סמים במהלכה רכשו שוטרים סמויים כ-50 ק"ג מריחואנה משני סוחרי סמים המוכרים למשטרה.

במהלך ההשתלטות ומעצר החשודים אשר הגיעו למקום עם ג'יפ, פגע הג'יפ ברב-פקד סילברה ובשלושה שוטרים נוספים. קצין המודיעין נפגע באורח אנוש בראשו, ושלושת השוטרים הנוספים נפצעו באורח קל עד בינוני. החשודים נמלטו מן המקום.

למקום הוזעק מסוק צבאי שפינה את קצין המשטרה לבית החולים "סורוקה" בבאר-שבע, שם ניסו הרופאים לייצב את מצבו. ואולם לאחר זמן קצר הידרדר מצבו של רב-פקד סילברה והוא מת מפצעיו.


