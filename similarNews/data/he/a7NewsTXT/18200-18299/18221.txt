

האלוף אהרון זאבי פרקש ראש אמ"ן החדש, ערך סקירה בטחונית בפני חברי ועדת החוץ והביטחון של הכנסת.

פרקש ציין כי "ישראל ניצבת בפני גל פיגועים שיהיה קשה יותר מאלה שידענו בעבר". לדבריו, הפיגוע שביצעו מחבלי התנזים באולם השמחות בחדרה בשבוע שעבר, סלל את הדרך בפני ארגוני הטרור אחרים לבצע פיגועים קשים, והיווה מעין מסר של מתן "אור ירוק" מבחינת הרש"פ.

האלוף ציין כי גם ארה"ב התייאשה מערפאת "ארה"ב רואה בערפאת מקרה אבוד, בעיה ללא פתרון", אמר, והוסיף שיחד עם זאת ממשיכים האמריקנים לראות בו את הכתובת היחידה להדברות עם ישראל.

עוד הוסיף האלוף כי "ערפאת לא יסיים את הסכסוך עם ישראל, גם אם יקבל את זכות השיבה, חזרה לגבולות 67' והמקומות הקדושים בירושלים".

ראש אמ"ן התייחס למצב באיזור ואמר כי גדלה הסבירות למהלך אמריקני מול עיראק, למרות שישנם בארה"ב גורמים המתנגדים לכך בנימוק שפעולה נגד עיראק אינה חלק טבעי ואינטגרלי של המלחמה בטרור.
ראש אמ"ן אף חשף כי לוחמי "אל קאעידה" הנסים מאפגינסטן, מנסים למצוא מקלט גם בלבנון ובסוריה.

לדבריו את ההוראה למעורבותה של איראן במשלוח ספינת הנשק "קארין אי" לרש"פ, נתן המנהיג הדתי אייטוללה חמינאי.

עוד סיפר פרקש כי מתחקיר שערך צה"ל בנושא לכידת אוניית הנשק קארין A , עולה כי 9 מתוך 14 המלחים ששימשו כצוות האוניה, נשכרו לתפקידם באופן תמים. במהלך העמסת מיכלי הנשק, התבקע אחד המיכלים ותכולתו נחשפה על הסיפון.
המלחים המבוהלים ניסו להמלט, סיפר פרקש, אולם הקצינים אילצו אותם באיומי נשק להמשיך ולשתף פעולה.

יו"ר ועדת החוץ והבטחון של הכנסת, ח"כ דוד מגן, קרא לממשלה לערב את הוועדה בהערכות המצב האסטרטרגיות שהיא מתכוונת לערוך בשאלה כיצד לנהוג עם הרש"פ וכן בשאלת איראן.
