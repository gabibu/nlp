

סמוך לשעה 4:30 אחר הצהרים הגיע מחבל חמוש ברובה מסוג M-16 לרחוב יפו בירושלים, סמוך לכיכר ציון, ופתח באש לעבר העומדים בתחנת אוטובוס. שוטרים שהיו בקרבת מקום חשו לזירת האירוע.

חנן בן נעים, שוטר שהיה בפעילות רגילה במרכז העיר, סיפר על חלקו בחיסול המחבל: "שמעתי צרור יריות, רצתי למקום, כאשר אחד האזרחים צעק לי שיש מישהו שיורה ברחוב יפו, אחרי תחנת האוטובוס". לדבריו, הוא איגף את המחבל מאחור מתוך רחוב הרב קוק. "זיהיתי בוודאות אדם שמחזיק M-16 ביד ויורה לכל עבר. נשמעו גם מספר יריות של אזרחים שניסו לפגוע בו. הוא יצא לכיווני וירה עלי. יריתי בו עד שהוא נוטרל. הוא לא צעק ולא אמר כלום. כשיריתי בו היינו במרחק של 7-10 מטר.", סיפר השוטר.

כוחות גדולים של משטרה שהגיעו למקום ביקשו מכל האזרחים להיכנס לחנויות ולבתי העסק ולהסתתר עד גמר האירוע.

ממד"א נמסר כי עד-כה פונו 29 מפצועי הפיגוע, מתוכם 5 פצועים באורח קשה. אמבלונסים של מד"א פינו את הפצועים לבתי החולים הדסה עין-כרם, "שערי צדק" והדסה הר הצופים.

כתבת עיתי"ם מוסרת כי בימים האחרונים נכנסה משטרת ירושלים לכוננות מוגברת מאחר והתקבלו התרעות "חמות" על כוונה ומוטיבציה של ארגוני מחבלים לבצע פיגועים בתוך מרכזי הערים ובתוך ריכוזי קהל.

ג'קי חליפה, בעל חנות נעליים באזור הפיגוע סיפר כי שמע יריות: "הוצאתי את האקדח שלי ויצאתי החוצה, הגעתי ל"סופר שוק" משם נשמעו היריות. היו ארבע נשים נפגעות בתחנת אוטובוס בקו 11. לא הצלחתי לראות את המחבל. מיד כשהגעתי, הצטרפו אנשי משטרה. היריות נמשכו בין 2 ל-3 דקות ובינתיים המחבל נהרג".

קותי אלוש, בעל חנות ברחוב יפו סיפר: "הייתי בתוך החנות, הוא לדעתי ירד מתוך מונית והתחיל לירות, התכופפתי והוא ירה על החנות. אנשים נכנסו למחסן שלנו והתחבאו בפנים. לא ראיתי פצועים ונפגעים. התחבאתי בפנים. ברגע שהתחילו היריות אנשים נכנסו לתוך החנות והתחבאו בתוך המחסן".
