

שר ההגנה האמריקני דונלד רמספלד הכחיש היום באופן רישמי כי העצירים, שהועברו מאפגניסטן לבסיס גואנטנמו, סובלים מיחס קשה והודיע כי הם מקבלים יחס הומניטרי.

היחס לעצירים מהטליבן ומאל קאעידה הוא "נכון, אנושי ומתאים, ונעשה בהתאם לעקרונות אמנת ג'נבה", הוסיף רמספלד.

רמספלד אמר באירוניה "מדהים איזו תובנה יכולים לקבל צירי פרלמנט ממרחק של 8000 ק"מ", והוסיף כי "מאמרי העיתונות, ההצהרות, השאלות והטענות בטלוויזיה באים ללא כל ספק מצד אנשים שקיבלו מידע לא נכון.

את הביקורת על יחסה של ארה"ב לעצירים עוררו תמונות בהן הם נראים מובלים בתוככי מחנה המעצר גואנטנמו, אסורים באזיקים וראשיהם מכוסים בברדסים. התמונות עוררו את מחאת אירגוני זכויות האדם בארה"ב ובחו"ל.

גרמניה מתחה היום ביקורת על ארה"ב וקראה לה להתייחס לאנשי הטאליבן ואל קאעידה העצורים על ידה, כאל שבויי מלחמה בהתאם לאמנת ז'נבה.

שר החוץ הגרמני יושקה פישר הודיע שהוא חולק על קביעת הממשל האמריקני כי אנשי הטליבן ואל קאעידה המוחזקים בגואנטנמו אינם שבויי מלחמה, אלא לוחמים לא-חוקיים, וכתוצאה מכך הם משוללי זכויות הנובעות מאמנות ג'נבה.

כזכור אנשי הטאליבן ואל קאיעדה חשודים כי פעלו בשיתוף עם אוסמה בין לאדן, האחראי לפיגוע של ה 11 בספטמבר בארה"ב, בו נרצחו יותר מאלפיים אנשים במגדלי התאומים.

