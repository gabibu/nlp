

שרה המבורגר שנרצחה אתמול בפיגוע ירי ברחוב יפו בירושלים תובא למנוחת עולמים בהר המנוחות גבעת שאול ביום ה' בשעות הצהריים.

שרה המבורגר, בת 79, דור שביעי בארץ, ילידת ירושלים, התגוררה בילדותה בעיר חברון. משפחתה נמלטה מחברון במאורעות תרפ"ט (1929) ומאז שרה לא עזבה את ירושלים. שכן ערבי שהתגורר סמוך למשפחתה בחברון סייע לאביה של שרה מאחר וילדיו רצו לרצוח את משפחתה.

שרה המבורגר, אם ל-4 בנות, סבתא ל-11 נכדים ונינה עמדתה לחגוג את חתונתם של שני נכדיה, ולדברי בתה רבקה, הדבר מילא אותה בשמחה רבה. רבקה בתה נפגשה עימה קבוע וראתה אותה בפעם האחרונה ביום ב', בעת שביקרה בדירתה ביום ב' בירושלים. לדברי בתה, אהבה שרה המבורגר פרחים, אהבה לארח את כל בני המשפחה והיתה עמוד התווך והמרכז של המשפחה. מדובר באשה נמרצת שתמיד עזרה לזולת, בעלת כשרונות רבים, אישה נאורה, פתוחה וצעירה בנפשה.

שחר, הנכד, שהיה קשור אליה יותר משאר בני המשפחה סיפר כי היא ממש גידלה אותו. שחר ביקש משרה ביום ג' לא ללכת להרצאה ב"יד שרה" מאחר ויורד גשם והיא ענתה לו "אני לא עשויה מסוכר".

לדברי המשפחה, מדובר באישה שאף פעם לא פחדה ותמיד חזרה ואמרה "זו המדינה שלנו, זה המקום שלנו ופה נהיה".

שרה המבורגר נרצחה בתחנת האוטובוס בעת שעשתה דרכה ל"יד שרה" כדי לשמוע הרצאה .
