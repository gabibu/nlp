

שליח הממשל האמריקני לאזור אנתוני זיני ביקש מהנשיא ג'ורג' בוש לשחרר אותו ממשימת השליחות, כך פרסמה אתמול רשת הטלוויזיה הקטארית אל ג'זירה.

לפי אל ג'זירה, נימק זיני את בקשתו בכך שבכל הנוגע להרגעת השטח ולהפסקת האש אין הוא מאמין עוד בהבטחותיו של יאסר ערפאת.

כזכור, מונה זיני לתפקיד לפני כחודשיים, ומאז ביקר באזור פעמיים. בביקוריו הוא נועד עם ראשי הממשל ומערכת הביטחון בישראל, ומנגד עם ערפאת ואנשיו, בניסיון להשיג הפסקת אש. בעת שהיה זיני באזור הודיע ערפאת כי עצר מבוקשים, ולאחר מכן נודע כי הסתובבו חופשיים.

כמו כן, בביקורו האחרון נחשפה פרשיית ספינת הנשק "קארין A". זיני היה אמור לחזור לסבב נוסף של מגעים מדיניים, אך בעקבות חידוש ההתפרעויות דחה את הביקור.

בתגובה מסרה שגרירות ארה"ב בישראל כי עד כמה שידוע לה שליחותו של זיני נמשכת.


