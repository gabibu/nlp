

הצעת חוק שמטרתה לצמצם פערי שכר בין הדרג הבכיר לזוטר במפעלים ובחברות עברה ביום שני בקריאה טרומית בכנסת. הצעת החוק, שיזמו חברי כנסת אחדים, וביניהם דוד טל ועמיר פרץ, נוגעת הן למגזר הציבורי והן למגזר הפרטי.

ח"כ טל התראיין אתמול ביומן הצהריים של ערוץ 7, והסביר כי כדי להגיע לסכום שמשתכר מנהל אחד הבנקים בארץ עבור חודש, צריך עובד זוטר, לעבוד במשך 22 שנה. "זוהי פצצה חברתית מתקתקת", אמר טל.

ההצעה מבקשת לעגן בחקיקה את הכלל שלאדם הבכיר ביותר במפעל מסוים תהיה אפשרות להשתכר פי 15 מהעובד זוטר ביותר, ולא יותר מכך. הצעת החוק אינה שוללת מענקים של בעל המפעל למנהלים, אולם, מדגיש טל, אם הכסף הנוסף יגיע בצורה של מענק, תהיה גם לעובדים הזוטרים אפשרות לזכות במענקים ובבונוסים על עבודה טובה. "אינני חושב שהצעתנו תתקן את העולם", סיכם טל, "אולם יש בה כדי לצמצם, ולו במעט, את הפערים הגדולים של השכר במשק".

