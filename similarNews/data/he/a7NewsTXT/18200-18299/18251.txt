

יו"ר הכנסת אברהם בורג, ויו"ר "המועצה המחוקקת הפלשתינית" אחמד קוריע (אבו עלא), ייפגשו היום בפאריס, במסגרת כינוס בן יומיים שמקיימת האסיפה הלאומית הצרפתית.

בורג ואבו עלא ייפגשו גם עם נשיא צרפת ז'אק שיראק וידונו אתו על הזמנתו של יו"ר הכנסת בורג למועצה המחוקקת הפלשתינית ברמאללה.

הכינוס, שנושאו "למען יוזמה אירופית בסכסוך הישראלי-פלשתיני - הדחיפות שבדו-שיח מדיני", יתקיים בימים רביעי וחמישי, ביוזמת נשיא האסיפה הלאומית הצרפתית ריימונד פורני, וישתתפו בו צירי האסיפה הלאומית, נציגי מועצת אירופה, שליח האיחוד האירופי מיגל מוראטינוס וכן חוקרים ואינטלקטואלים צרפתיים.

בכינוס ישאו דברים בורג ואבו עלא ובסיומו תתקיים מסיבת עיתונאים.

בורג ואבו עלא צפויים להפגש במהלך ביקורם עם נשיא צרפת ז'אק שיראק, עם ראש הממשלה ליונל ז'וספן, עם שר החוץ היבר ודרין ועם ראשי הסיעות באסיפה הלאומית.

במהלך הכינוס צפוי ח"כ בורג להגיש לנשיא האסיפה הלאומית אגרת מטעם הכנסת, שבה תובע דאגה מההתנכלויות הנמשכות ליהודים בצרפת.

יו"ר הכנסת ייפגש במהלך ביקורו עם נשיא ארגון הגג של יהודי צרפת (קרי"ף) ועם ראשי הקהילה וידון עימם על האנטישמיות בצרפת כיום.


