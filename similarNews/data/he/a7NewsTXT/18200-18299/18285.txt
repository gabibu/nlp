

למעלה מ-60,000 סטודנטים יהודים מהתפוצות נרשמו עד כה לפרוייקט "תגלית", שבמסגרתו הם באים למסע חינוכי ראשון בחייהם בישראל. כמחצית מהם - כ-25,000 מ-25 מדינות - כבר ביקרו בארץ. הפרוייקט קם במטרה להיאבק בהתבוללות בקר בסטודנטים יהודים בני 18 עד 26.

מחקר שערכה אוניברסיטת ברנדייס בארה"ב, בקרב כ-2500 סטודנטים של תגלית שביקרו בארץ, מצא כי המסע בישראל חיזק את תחושת הזהות היהודית שלהם, את רצונם לשמור יותר על קשר עם ישראל ואת נטייתם לחיות חיים יהודיים יותר, כגון להינשא ליהודים ולגדל את ילדיהם כיהודים.

בחודשים ינואר-פברואר מבקרים בארץ, למרות המצב הבטחוני, כ-6,000 סטודנטים (55 אחוז מצפון אמריקה, 26 אחוז ממזרח אירופה, 10 אחוז מדרום אמריקה, 6 אחוז ממערב אירופה ו-3 אחוז מאוסטרליה).

במהלך מסעם בארץ מבקרים הסטודנטים באתרים מרכזיים בתולדות העם והמדינה, כולל ביקור חובה בירושלים ובכותל, ונפגשים עם בני גילם הישראלים. למעלה מ-500 חיילים מיחידות מובחרות בצה"ל מלווים את הסטדונטים בביקורם בארץ.

נמסר, כי פרוייקט תגלית, שהחל לפני כשנתיים, הפך להיות הפרוייקט החינוכי הגדול והמרכזי ביותר כיום בעולם החינוך היהודי בתפוצות. זהו גם הפרוייקט התיירותי היחיד מחו"ל המתקיים בארץ בתקופה זו. אלפי הסטודנטים הצליחו להביא החורף ל"פסק זמן" במשבר הקשה העובר על ענף התיירות (הוזמנו כ-22,000 לינות בחדרי מלון, כ-1900 ימי הסעות בכ-150 אוטובוסים וכ-1600 ביקורי קבוצות באתרים שכבר מזמן לא ביקרו בהם כל כך הרבה תיירים.

במהלך שנת 2002 יביא פרוייקט תגלית לארץ עוד כ-18,000 סטודנטים, והתרומה למשק הישראלי רק בשנה זו תסתכם בכ-16 מיליון דולר.


