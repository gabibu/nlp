

חברי פרלמנט בבלגיה תובעים להעמיד לדין את שר החוץ שמעון פרס על פשעי מלחמה בגין הרג האזרחים הלבנונים בהפצצת צה"ל בכפר כנא ב-1996.

בעת כהונתו כראש הממשלה ושר הביטחון הורה פרס על מבצע "ענבי זעם", ובמהלכו נהרגו אזרחים לבנונים.

עירית קאהן, מנהלת המחלקה הבינלאומית במשרד המשפטים, טוענת כי מערכות החוק והשלטון בבלגיה מנהלות "מסע צלב" נגד ראש הממשלה שרון ומדינת ישראל.

לדבריה, הדרישה להעמיד את פרס לדין הועלתה כניסיון להשפיע על תוצאות הדיון שייערך היום בבית המשפט לערעורים בבלגיה, בתביעה שהוגשה נגד שרון. התביעה טוענת כי הוא הנושא באחריות לרציחתם של פליטים פלשתינים על ידי הפלנגות הנוצריות במחנות הפליטים סברה ושתילה.
קאהן ומשפטנים בלגיים הם המייצגים את עמדתה של מדינת ישראל ושל ראש הממשלה, ובקרוב אמור בית המשפט לשמוע את טיעוניהם.

עמדת פרקליטיו של שרון היא שעל בית המשפט להסיר את התביעה משום שאינו מוסמך לדון בה.


