

"בעוד 20 שנה נשב מתחת העצים שנטענו ונאכל את פירותיהם", אומרים בשא נור. אתמול הונחה אבן פינה לשכונה חדשה. מתחברים ובונים.

(צילום: שא נור - ארכיון)

אתמול (ב') התקיים בשא נור טקס הנחת אבן פינה לשכונה החדשה. מדובר בשכונה שתיבנה בתוך שטח המתאר של הישוב, בצדו המזרחי.

בשכונה אמורים להיבנות ארבעה בתים חדשים. הרב דב ליאור הניח את אבן הפינה לשכונה החדשה. בטקס השתתפו גם הרב אליעזר ולדמן, הרב דני פרבשטיין רבה של קדומים וראש מועצת קדומים דניאלה ויס.

העצרת החלה בתפילה מיוחדת להצלת ההתיישבות, אותה נשא הרב ישועה בן שושן. התפילה כללה גם תקיעה בשופרות. בהמשך ניטעו 70 עצי דקל בישוב.

יוסי דגן, מראשי הישוב, אומר לכתבתנו חגית רוטנברג "הנחנו אבן פינה מתוך אמונה שניכנס לגור בבתים הללו, ונטענו את הדקלים מתוך אמונה שבעוד 20 שנה נשב מתחתם ונאכל את פירותיהם".

העצים נרכשו במשותף על ידי תושבי שא נור ותורמים מבחוץ. הקליטה בשא נור ממשיכה כל העת: דגן אומר כי שמונה משפחות ממתינות להצטרף לישוב, אלא שאין בתים פנויים. "אנחנו רושמים אותם, ומחכים שאריק שרון יפול. כשזה יקרה הם יהיו הראשונים להיכנס הנה".

כיום מתגוררות בשא נור 26 משפחות הגרעין התורני, 12 משפחות האמנים שחזרו לישוב, והגלריה שלהם נפתחה מחדש. ישיבת ניר מקרית ארבע שליה אף היא 25 תלמידים שעברו ללמוד בישוב, ויחד איתם עברו הרבנים ולדמן וסמוטריץ' למגורי קבע בשא נור. תושב חדש נוסף הוא ח"כ אריה אלדד. בישוב פועלים מעון, ספריה, כולל אברכים, בית כנסת ומקוה נשים וגברים.

בחול המועד הפסח מתוכנן ארוע גדול בצפון השומרון: ביום חמישי תתקיים עצרת המונים בחומש, ובמהלך היום יתקיימו סיורים גם בשא נור. דגן אומר כי מאז הכריז שרון על ההתנתקות, הגיעו לשא נור מעל 29 אלף מבקרים. "אנחנו כל הזמן מוצפים בקבוצות, מרגישים תמיכה ציבורית אדירה".

ביום שני הקרוב צפוי גם ארוע גדול של חב"ד בצפון השומרון. ביום שני אמור להגיע לשא נור גם קבוצה גדולה של חברי מרכז ליכוד, רובם יוצאי המחתרות. הביקור ביוזמת תנועת בית"ר, ובראשו יעמדו נציג התנועה דני דנון, וח"כ דניאל בנלולו מהליכוד.

