

איומי עובדי הבנקים להפר את צוו בית הדין לעבודה ולהשבית את הבנקים, אינם עושים רושם על משרד האוצר, כך מסתבר. במשרד אומרים: אין זה מתפקידנו לפגוש את העובדים אלא רק לקבוע חקיקה.

במסגרת הדיונים הבהירו אנשי המשרד לבית הדין לעבודה כי הם אינם מוכנים לקיים הידברות עם עובדי הבנקים שכן "המדינה אינה המעסיק ואינה צד להליך המשפטי". את הדברים העבירה לבית הדין נורית אלשטיין, מנהלת המחלקה לענייני עבודה בפרקליטות, ונציגת המדינה בדיון במשבר הנוכחי.

"המדינה פועלת בכל הנוגע לרפורמה כבעלת סמכות שלטונית ולא כמעסיק ולכן אינה מהווה צד לדיון מול העובדים וודאי שאין באפשרותה לנהל מו"מ על תנאי העסקתם ויחסי העבודה. הסדרת השלכות הרפורמה על עובדי הבנקים, אם ישנן, הינה באחריות המעסיקים, קרי הנהלות הבנקים ועניין לדיון בינם לבין עובדיהם", אומרים במשרד האוצר.

במשרד מדגישים כיאין בכוונתם לרדת לפרטי העסקת העובדים שכן תפקידה של המדינה הוא אך ורק "קביעת מדיניות כלכלית המתרגמת לחקיקה".

כזכור, משרד האוצר הודיע כי לא יוכל לפרוס בפני העובדים את ההשלכות לתנאי העסקתם, כיוון שנתונים אלה יתבהרו רק בעתיד. עם זאת קובעים במשרד כי ההערכה היא ש"ישום הרפורמה בשוק ההון בכללותה לא יפגע במערכת הבנקאית ולפיכך אינו צפוי להביא לפיטוריי עובדים".
(ש)
