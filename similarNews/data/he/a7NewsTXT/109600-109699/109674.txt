

ח"כ רוני בר-און אומר כי מרגל האטום ואנונו איבד צלם אדם כיון שבגד במדינתו. דבריו נאמרו במהלך דיון בועדת החוקה שעסק במגבלות שהושתו על ואנונו.

בר-און מתח ביקורת על ח"כ זהבה גלאון, ואמר כי אינו זוכר שניהלה מאבק דומה למען זכויות האדם עבור יגאל עמיר, כפי שהיא מנהלת עבור ואנונו.

כתבתנו רותי אברהם מוסרת כי לדיון בועדה הגיעו גורמי שמאל התומכים בואנונו כמו אורי אבינרי וגם אורחים מחו"ל בהם עו"ד מייקל הלמן מהאגודה לזכויות האזרח בבריטניה, ויעקב פון יוקסקול נציג האיחוד האירופי מייסד פרס נובל האלטרנטיבי, שהוענק לואנונו. פון יוקסקול אמר כי אירופה עדיין לא סלחה לישראל על ביצוע חטיפת ואנונו ממדינה מערבית, וכי יחסה של ישראל כלפי ואנונו פוגע בישראל ובתמיכה בה.

גם כלת פרס נובל לשלום של שנת 76 מאירד מקגוואיר אמרה כי היא דורשת "צדק ואמת" עבור ואנונו. "זה לא הומני למנוע ממנו חופש תנועה וחופש דיבור", טענה מקגוואיר. "מה היה פשעו? כאיש צעיר גילה כי בידי ישראל פצצה אטומית המסכנת את אזרחיה והוא בחר לגלות לעולם את האמת. ואנונו הוא איש אמיץ ואומר אמת. אנחנו סבורים שאין לעולם צורך בפצצות אטום ואנחנו קוראים: שחררו את ואנונו".

יו"ר ועדת החוקה ח"כ מיכאל איתן אמר בתגובה לדברי מקגוואיר כי הבעיה היא שיש מדינות וארגונים המתכוונים להשמיד את מדינת ישראל וזוהי זכותה הטבעית של המדינה למנוע את השמדתה.

עו"ד שי ניצן המשנה לפרקליט המדינה לענינים מיוחדים מסר לועדה כי ואנונו ניחן בזכרון פנומנלי והוא ניהל במשך שנות מאסרו מחברות מפורטות כולל שרטוטים ונוסחאות על סודות האטום הישראליים. מדובר לדבריו בחומרים שטרם פורסמו, ושאותם תרגם ואנונו לאנגלית כדי להכינם לפרסום.

ח"כ רוני בראון עורך דין בהכשרתו ציין כי תרגום החומר לאנגלית הוא בבחינת נסיון למכור חומר לגורמים זרים ולא רק בגדר כוונה. בר און תקף במהלך הדיון גם את ח"כ מחול והטיח בו כי למעשה הוא שליח של המרגל ואנונו.

ח"כ יחיאל חזן אמר כי ואנונו הוא "פצצה מתקתקת", וכי אם היה חי בשקט לא היו מפריעים לו. "מדוע דורשים את זכויותיו של אדם אשר קודח בחדרו באוניה חור ורוצה להטביע את כולם?" שאל.

ח"כ זהבה גלאון מתחה ביקורת על שר הפנים ואמרה כי הוא נכנע ומשמש "חותמת גומי" של מערכת הבטחון המנהלת לדבריה "מדיניות נקמה" כלפי ואנונו. היא הוסיפה כי "איש עוד לא נתן את הדין על מעשיו של ואנונו".

בתום הדיון הודיע ח"כ איתן כי הועדה תתכנס שוב בנושא ותזמין לדיון את שר הפנים אופיר פינס.

