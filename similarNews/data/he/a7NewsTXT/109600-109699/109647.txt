

שר הפנים החליט להאריך את הצו לאיסור יציאתו של מרדכי ואנונו מהארץ לתקופה של שנים עשר חודשים נוספים. זאת למרות בקשות של ח"כים ערביים ומהשמאל להקל על ההגבלות שהוטלו עליו או אף לבטלן.


שר הפנים אופיר פז-פינס החליט על הארכת הצו לאיסור יציאתו מהארץ של מרדכי ואנונו בשנים עשר חודשים נוספים.

במכתב ששלח לפרקליטו של ואנונו עו"ד אביגדור פלדמן, כתב שר הפנים כי בידי מרדכי ואנונו יש עדיין ידיעות מפורטות מתקופת עבודתו בקמ"ג וקיים חשש ממשי שאם יצא ואנונו מישראל, הוא יפרסם מידע סודי המצוי ברשותו שפרסומו עלול לפגוע בביטחון המדינה. שר הפנים כתב כי "העובדה שבמשך השנה האחרונה פעל מר ואנונו באופן שיטתי, פעם אחר פעם בניגוד לצווים שהוטלו עליו, מחייבת אותי להגיע למסקנה כי דפוס התנהגות זה יחזור, וביתר שאת, אם וכאשר תתאפשר יציאתו לחו"ל, ולכן יהיה זה חסר אחריות לקחת על עצמי ועל המדינה כולה סיכון מסוג זה".

שר הפנים ציין כי הארכת הצו נובעת מטעמי מניעה בלבד של מעשים העלולים לפגוע בביטחון מדינת ישראל ואין בינם ובין ענישה דבר וחצי דבר.

שר הפנים הוסיף: "לצערי, המידע שהובא בפני בעניינו של ואנונו, אליו התווספה התנהלותו בשנה האחרונה לא אפשרו לי לצמצם או לבטל את הצו וזאת משום שמסתבר שהמוטיבציה שלו לפגוע בביטחון המדינה ולפרסם מידע סודי ביותר לא פחתה ולפיכך, אין הוא מותיר בידי כל ברירה אחרת. בניגוד לאסירים בטחוניים אחרים אשר לאחר ריצוי תקופת מאסרם חזרו לחיים נורמטיביים, הרי שמהתנהגותו של מר ואנונו אין כל רמז לשינוי דפוס התנהגותו ויותר מכך, והוא עצמו הבהיר כי אין בכוונתו לחזור למוטב ולקיים אחר הוראות הדין" יחד עם זאת ציין שר הפנים: "אם אשתכנע בעתיד כי אין נשקפת עוד סכנה מיציאתו של מר ואנונו מישראל, לא אאריך עוד את הצו".

וענונו עצמו הצהיר על כוונתו לוותר על אזרחותו הישראלית ושאיפתו לקבלת אזרחות חלופית באחת מהמדינות: ארה"ב, אירלנד, נורבגיה, בריטניה, קנדה, דנמרק או אפילו מרוקו ארץ מוצאו.

כתבתנו רותי אברהם מוסרת כי לפני מספר ימים פורסם בנורבגיה שבקשתו לקבלת אזרחות נדחתה. הממשל הנורבגי נימק את סירובו בכך ש'מקלט מדיני' ניתן רק ל"מי שמתגורר בפועל בנורבגיה". ארנה סולברג השרה הנורבגית לעניני פנים ופיתוח אזורי אמרה כי אין זה מעניינה של נורבגיה לספק לאנונו החי בישראל 'מולדת חדשה' ובעיקר כאשר יש חשש שצעד זה יגרור ביקורת ישראלית. עוד פורסם כי גם שבדיה דחתה את בקשתו לקבלת אזרחות.

ה"הרלד" הבריטי המנהל קמפיין ל"שמירת זכויותיו" של ואנונו, מדווח כי השבוע יציינו אוהדיו של ואנונו "האיש שחשף את סודות האטום של ישראל", כלשונם, שנה לשחרורו. הם מתכוונים לקיים אירועים ומחאות ובין היתר הוענק לו "אות השלום" מטעם "אזרחים נורבגיים". השחקנית סוזנה יורק, מהדוברים בטקס מתחה ביקורת על ישראל "המפרה את זכויותיו של ואנונו".

ה"הרלד" מציין עוד כי הארכת הצו האוסר את יציאתו מהארץ תמנע את השתתפותו של ואנונו בטקס כניסתו לתפקיד רקטור אגודת הסטודנטים של אוניברסיטת גלזגו בסקוטלנד.
(ש)
