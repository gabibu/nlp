

מנהל מקרקעי ישראל פרסם מכרז לבנייתם של 50 בתים בישוב אלקנה. דובר הבית הלבן סקוט מקללן אומר כי ארה"ב תדרוש הסברים מישראל. המכרז לטענתו מנוגד להתחייבות ישראלית להקפיא התנחלויות במסגרת מפת הדרכים.

מנהל מקרקעי ישראל פרסם אתמול (ב') מכרז לקבלת הצעות לחכירת 50 מגרשים לבניה חד משפחתית בשכונה צפונית באלקנה "לאוכלוסיה בעלת צביון דתי", לשון המכרז.

חוץ מ-50 הבתים שאושרו אתמול, יש לישוב אלקנה תוכניות לבניית עוד 700 יחידות דיור מאושרות, הנמצאות בשלבים מתקדים של תכנון וביצוע. כך מגלה ראש המועצה המקומית אלקנה, יהודה כהן לכתבנו חגי הוברמן. עבודות התשתית במקום הסתיימו כבר והעבודות לבניית הבתים יתחילו בתוך חודשיים-שלושה.

לדברי יהודה כהן, למעלה מ-300 יחידות דיור כבר עברו את כל האישורים, ועוד כ-300 נמצאים בשלבי אישור סופיים. כהן מקווה כי בזמן הקרוב יתחילו לעבוד על בניית 700 יחידות הדיור.

יצויין כי בטקס חנוכת השכונה לפני חצי שנה השתתפו גם שר הביטחון שאול מופז ויו"ר הכנסת ראובן ריבלין.

כתבתנו רותי אברהם מוסרת כי דובר הבית הלבן סקוט מק'ללן אומר בתגובה שארה"ב תדרוש הבהרות מישראל על המשך הבניה ביו"ש שכן "ישראל לא אמורה להרחיב התנחלויות". הדבר לטענתו עומד בניגוד להתחייבות הישראלית להקפיא את ההתנחלויות.

דבריו מתייחסים ליישום מפת הדרכים שבה נדרשת ישראל להקפיא התנחלויות אך רה"מ שרון אמר כי יישום מפת הדרכים עוד לא החל והוא מותנה במלחמתה של הרש"פ בטרור ובתשתיתו.
