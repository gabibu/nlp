

הרמטכ"ל, רב אלוף משה יעלון, ממשיך להזהיר: מיד לאחר ההתנתקות אנחנו צפויים להתפרצות טרור בעיקר ביהודה ושומרון.

את דבריו אמר הרמטכ"ל יעלון בכנס צבא וחברה שהתקיים אמש בהרצליה. הרמטכ"ל הזהיר ואמר שאל לו לציבור בישראל "לחשוב שהמשיח יגיע עם ההתנתקות. מיד לאחר ביצוע ההתנתקות צפויה לבוא התפרצות נוספת של טרור".

יעלון הבהיר כי הערכותיו אלה נאמרות בעקבות ניתוח מעמיק של נתונים המגיעים לידי מערכת הבטחון. "כל הסימנים מעידים על כך", אמר.

יעלון דרש מעל בימת הנואמים ממשלת ישראל לתבוע מיו"ר הרש"פ אבו מאזן להיאבק בארגוני הטרור הנערכים ליום שאחרי ההתנתקות.

דבריו של הרמטכ"ל מסתמכים גם על הערכות באשר להיערכות ארגוני הטרור ליום שאחרי ההתנתקות, אבל גם לנוכח התגברות גל אירועי הטרור בימים האחרונים. מערכת הבטחון מציינת כי בשבוע האחרון חלה עליה של שלוש מאות אחוזים ברמת הטרור והפיגועים. "יש סימנים אודות התגברות הטרור בשבועות האחרונים. יתכן שעד ההתנתקות יהיו מעט פיגועים, אבל מיד לאחר ההתנתקות נראה התפרצות טרור בעיקר ביהודה ושומרון", אמר הרמטכ"ל.

כתבנו שמעון כהן מציין כי המידע המצטבר בידי מערכת הבטחון אודות היערכות הטרור כולל דיווחים על הברחות של אלפי כלי נשק לנקודות רבות ברחבי יהודה ושומרון. ביניהם מדובר בטילים נגד טנקים ואף חמישה טילים נגד מטוסים שהגיעו לידי ארגוני הטרור ומנקודות רבות בגיזרת מזרח בנימין עלולים להוות איום על נמל התעופה בן גוריון. כמו כן הוברח מידע רב להכנת אמצעי לחימה, פצצות ומטענים. נערכו ניסויים בשיגור רקטות קסאם מגיזרת ג'נין לכיוון עפולה. העיר יריחו הפכה לתחנת החלוקה לנשק המגיע מכיוון ירדן לארגוני הטרור. הנשק מועבר על ידי מבריחים בדואים הנעים ברחבי הארץ בחופשיות כשהם נושאים תעודת זהות כחולה. הבדואים מנצלים את הידע בהברחות אותו רכשו תוך כדי הברחות פחליליות. ארגוני הטרור מתאמצים במיוחד בהעברת מומחי טרור מגיזרת עזה לגיזרת יהודה ושומרון. יישום ההתנתקות צפוי להפוך את כבישי צפון השומרון לפתוחים וחופשיים ממחסומים, ובכך יקלו על המחבלים להניע את האמצעים לנקודות החיכוך, האיום וההיערכות. כאמור, כל אלה נועדים להפעלת הלחץ הבטחוני על ישראל להרחיב ולזרז את הנסיגות גם מחבלי יהודה ושומרון.
(ש)
