

יו"ר מועצת בנימין דחה הזמנת שרון להיפגש עמו. במכתב תקיף קבע "אין לך אומץ להודות שנכנעת לשמאל הקיצוני... איני מסכים להפוך לכלי במשחק הציני שלך... נניף דגל ההתיישבות גם אם גדולים כמוך קיפלו אותו..."

מאז עברה בהצבעה במליאת הכנסת תכניתו המדינית של ראש הממשלה הוא שב ומנסה לפגוש את ראשי מועצת יש"ע. ראשי המועצה דחו את ההזמנות. בראשית השבוע היה זה יו"ר מועצת בנימין פנחס ולרשטיין שבמכתב תקיף הודיע לראש הממשלה 'איני מסוגל להיפגש איתך'.

כתבנו שמעון כהן מציג את הנוסח המלא של מכתב וולרשטיין:

לכבוד
מר אריאל שרון,
ראש הממשלה,

אינני מסוגל לבוא לפגישה אתך. ולא רק בגלל שגמרת-אומר למכור את רוב בניין ומניין של ההתיישבות ביהודה ושומרון, כפי שראינו מהתנהלותך במסעך האחרון לארצות הברית, ואין לך אומץ להודות בקול שנכנעת לשמאל הקיצוני. הרי בארצות הברית נלחמת על מעלה אדומים, ואפילו לא היה בך העוז להזכיר את חשיבות ההתיישבות בבנימין ובשומרון, או את זכותנו על ארץ זו.

וגם לא רק בגלל שיטת ההדלפות-הכחשות שבה אתה מנסה להרגיל את דעת הקהל לשלבים הבאים של ההתנתקות מחבלי ארצו-מולדתו. אתה מדליף תכניות מרחיקות לכת בקיצוניותן, ואז מכחיש אותן וחוזר חלילה. לצערי, אינני יכול להאמין יותר להכחשות שלך, כי הניסיון עד כה הוכיח שהכחשותיך בעבר הפכו למציאות מרה; וכבר אין לי מושג עד כמה הרחקת לכת, ומהם הגבולות שלך; ומהי התפיסה הציונית שאמורה לאחד את עם ישראל לשיטתך?

לא אוכל לבוא בעיקר משום שאינני מסכים שתהפוך אותי לכלי במשחק הציני שלך, שמנסה לתקוע טריז בקרב תושבי גוש קטיף וצפון השומרון, ולהחליש אותם. כחלק מהמשחק הזה אתה מעמיד פנים כדואג להם לתכנון גוש יישובים (אין זה מקרי שלא תוכנן גוש יישובים כזה עד היום. כמי שראה בך שותף לדרך, ולא פעם אף מורה דרך בקביעת נקודות ישוב כדוגמת חרשה או נופי נחמיה, אני גם יודע שכל המהלך הוא רק ניצול ציני של מצוקת אנשים חלוצים שתרמו את כל חייהם למדינה). וכחלק מהמשחק הציני הזה אתה נפגש עם מנהיגי ההתיישבות ואחר כך מדליף את דבר הפגישה לתקשורת, כדי להציג אותם כמשתפי פעולה אתך, מה שמחליש את עמידת התושבים בגוש קטיף וצפון השומרון. איך לא נרתעת לנצל לצורך המשחק הזה גם חברות אמת, כזו שבינך ובין משפחת חבר?
לצערי, כך אני רואה גם את הזמנתי לפגישה, שלא נועדה להיות דיאלוג אמיתי, ולכן לא אוכל לבוא.

בימים אלה של חג החירות וערב יום העצמאות, אנו נמשיך להניף את דגל הציונות וההתיישבות, גם אם אנשים גדולים כמוך נשברו באמצע הדרך וקיפלו את הדגל.

פנחס ולרשטיין,
יו"ר המועצה האזורית מטה בנימין

(ש)
