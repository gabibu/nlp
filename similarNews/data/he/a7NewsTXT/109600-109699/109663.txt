

בישיבת וועדת החוקה והמשפט של הכנסת ביטא יו"ר הועדה חבר הכנסת מיכאל איתן ביקורת על התנהלות המשטרה והפרקליטות, ושאל האם גם כלפי מפגינים תומכי שרון תתנהל המשטרה באותו אופן תקיף.

לישיבת הוועדה זומן מאיר ארד, אחד המשתתפים במחאה נגד ההתנתקות ליד מכון וויצמן, שסיפר "עמדנו שם חמישה אנשים עם שלטים וחילקנו סטיקרים כשהרמזור היה אדום. מיד הגיעה ניידת, אזקו את ידינו, העלו אותנו לניידת חקרו אותנו, ועצרו אותנו לארבע שעות. אחד מאיתנו, שחילק את הסטיקרים ישב במעצר עשרים וארבע שעות. כשהגיע להארכת מעצר השופטת הייתה בהלם מהמעשה. שוחררנו. יומיים לאחר מכן הגיעו לביתי, בשתיים בלילה, כשהם מעירים את ביתי, כדי למסור לי צו זימון לבית משפט במה שהוגדר כחשש לפגיעה בשלום תוך כדי עמידתנו על המדרכה"

עורך הדין שי ניצן מהפרקליטות נשאל אם כל הפגנה של שלושה אזרחים מצדיקה מעצר. ניצן הודה שאכן זו המדיניות.

כתבנו בכנסת אריאל כהנא מספר כי חבר הכנסת מיכאל איתן תקף את ההתנהלות המשטרתית. "יש בתקופת בחירות הרבה הפגנות, יש הפגנות של שלום עכשיו ויש של גוש אמונים. יש הפגנות של כל מיני גופים, אבל אתם לא מגישים כתב אישום. מה זה? יש כאן כתבי אישום סלקטיביים? מה זה שעוצרים ונותנים כתב אישום לכל מתנגד למהלכים? אני רוצה שיקום אדם אחד שיוכל לומר לי שאם אדם יניף שלט הפוך, 'יחי שרון' למשל והוא ייעצר. האם מישהו היה עוצר אדם שיניף שלט שכתוב בו 'שרון מלך ישראל'?", תהה ח"כ איתן מבלי שקיבל מענה מנציגי הפרקליטות והמשטרה.

במהלך הישיבה הוצגו בפני הוועדה מקרים פרטניים בנושאים שונים, כגון, הפעלת סוכני שב"כ שגורמים לפרובוקציות בקרב אנשי גוש קטיף, גיוס סוכנים קטינים בניגוד לחוק ופעולות המשטרה כנגד מחאות על תוכנית ההתנתקות. ההתייחסות למקרים פרטניים נעשתה מכיוון שלדברי יו"ר הוועדה, חה"כ מיכאל איתן "המקרים הקטנים מייצרים את האווירה הכללית".

עו"ד שי ניצן נתן מענה למקרים פרטניים שהועלו בפניו ואמר כי לפני שבוע יצאו שוב הנחיות שחידדו את העובדה שאסור לפתוח בחקירות ללא אישור מפורש של פרקליטות המדינה. "התפקיד שלי הוא לדאוג למדיניות אחידה שתמנע תופעות חריגות ויחד עם זה לוודא שהיד לא תהיה קלה על ההדק בפגיעה בחופש הביטוי" אמר ניצן.

בנוגע להעסקת סוכני שב"כ הגורמים לפרובוקציות, חזר עו"ד ניצן על דברי נציגי השב"כ מישיבת הוועדה מיום 9.3.04, לפיהם פעילות כזו של סוכנים הא אסורה ולא מועסקים סוכנים כאלה על ידי השב"כ.

בנוגע להעסקת קטינים כסוכנים של המשטרה הדגיש סגן ניצב קובי זריהן, ראש מדור איסוף במשטרה, כי אין במשטרה סוכנים קטינים וכי חל איסור להעסיקם על פי הנחיות המשטרה. בעניין זה, אמר יו"ר הוועדה, חה"כ מיכאל איתן, כי מחובתו להגן על עבודת המשטרה שאוספת חומר מודיעיני למניעת פעולות לא חוקיות במסגרת המחאה, כל עוד פועלת המשטרה בהתאם לחוק.

(ש)
