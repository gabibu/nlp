

"שמירה על הרגיעה בשטח הינה תנאי בסיסי להמשך הפעילות ההומניטרית והצמחיה הכלכלית ברצועה", כך אומר בצהריים אל"מ יואב מרדכי מפקד מתקן התיאום והקישור בארז.

כתבנו קובי פינקלר מוסר שמנתונים שמסר צה"ל ישנה עלייה של 100 אחוזים במספר המקרים בהם אושר מעבר תושבי הרש"פ לצורכי מקרים הומניטרים מעזה לישראל ברבעון הראשון של השנה.

מניתוח הרבעון הראשון מתברר שהונפקו יותר מ-10,500 היתרים לכניסת פלסטינים לישראל בשל צרכים הומניטריים. כאמור, מדובר בעלייה של כמעט 100 אחוז לעומת התקופה המקבילה אשתקד.

בצה"ל מציינים כי עיקר הגידול, חל במספר ההיתרים שהונפקו לחולים ולמלוויהם, למבקרי החולים ולמבקרי האסירים בבתי הכלא בישראל.

עוד דווח שבמעבר ארז, ששופץ לאחרונה בהשקעה של מיליוני שקלים, נרשם גידול של 40 אחוז במספר התנועות לצרכים הומניטריים, וכעת הוא עומד על 4,500 כניסות לישראל במהלך הרבעון. מנתוני צה"ל עולה שנרשמה הכפלה בכמות התיאומים שביצעו הארגונים הבינלאומיים מול קציני התיאום והקישור. לדברי קצינים במפקדת התיאום והקישור, עליה זו נרשמת הודות לרגיעה הביטחונית היחסית המאפשרת חופש תנועה. מדובר במאות תיאומים, שכללו בין השאר סיוע הומניטרי למשפחות פלסטיניות.

גורמים במינהלת התיאום והקישור הביעו חשש שהאירועים הביטחוניים האחרונים ברצועה יעיבו על המשך התנופה בהיקפי הפעילות האזרחית, ובכלל זה הרחבת ההקלות לאוכלוסייה הפלסטינית.
