

כנס שיתקיים הבוקר (ג) בלטרון יעסוק בין היתר בהכנתם הנפשית של החיילים לקבל פקודות משוטרים בעקירה. כתבנו חגי הוברמן מוסר כי חיילים יעסקו בפינוי ובמעגל הראשון. על כל 8 שוטרים יוצבו גם שני חיילים.

באתר השיריון בלטרון יתכנסו היום (ג') קצינים מפיקוד הדרום, קציני משטרה ומפקדים מהיחידות שישתתפו בעקירת גוש-קטיף, לכנס בנושא "הכנה מנטאלית" לקראת העקירה.

כתבנו חגי הוברמן מציין כי בכנס יושם דגש על על יחסי העבודה בין הצבא והמשטרה. מסתבר כי חלק מההכנה המנטאלית היא הכנת החיילים להיות נכונים לקבל פקודות משוטרים. עד כה, בנהלי העבודה ביש"ע, המשטרה כפופה לצבא, ולא להיפך. בפינוי הרצועה מפקד המשל"פ (מיפקדה משימתית לפינוי) יהיה קצין משטרה בדרגת תת-ניצב, אהרון פרנקו.

בפני הקצינים ירצו ראש אכ"א אלוף אלעזר שטרן, אלוף פיקוד הדרום דן הראל, וקצינים בכירים נוספים. מתברר כי בניגוד לתוכניות המקוריות, במעגל הראשון של המפנים ישתתפו גם חיילים, אם כי לדעת קצינים בצבא היחס יעמוד על 80-20 לטובת המשטרה. כלומר: על כל שמונה שוטרים יהיו שני חיילים.
