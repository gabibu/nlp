

רפי סרי, איש נצרים, יו"ר מטה המאבק בעקירה, רואה בתחילת הדיונים על דחיית ההתנתקות תחילת הנפילה של תכנית העקירה.

"בשנה שעברה שרון הגדיר את פסח ההוא כפסח האחרון של גוש קטיף, כעת אנחנו נערכים לפסח הנוכחי, ומדברים כבר על אחרי החגים, אנחנו מאמינים שזהו סופה של התכנית הזו", אומר סרי ביומן הצהריים של ערוץ 7.

סרי התייחס גם להיערכות לצפוי בחול המועד. ביום רביעי של חול המועד תתקיים צעדת בה צפויים להשתתף כמאה אלף איש עד לישוב שירת הים שם תתקיים עצרת גדולה.

כמו כן סיפר שלקראת יום העצמאות יחולקו אגרות מיוחדות לכל אזרחי המדינה ואיתן גם סרטים כתומים שאנשי מטה המאבק בהתנתקות מקווים שייתלו בצמוד לדגלי ישראל בכל מקום ברחבי הארץ.

באשר להיערכות גורמים בחבל קטיף לקליטת משפחות בחבל, אומר סרי כי לצד הערכתו לפעולתו של כל אדם נגד יישום העקירה, הרי שמדובר בסוגייה רגישה, כיוון ש"אם המטרה היא להמשיך את החיים הנורמאליים שלנו, וזהו המאבק האמיתי, אז אנחנו מעדיפים שלא נכניס את המקום לכאוס, אלא שנמשיך בשיגרת חיינו, מבלי להגיע למתחים שעלולים להזיק". כיוון שכך מפרידים אנשי מטה המאבק בין ימי השגרה לימים בהת מתכננת הממשלה לעקור את הישובים. לדברי סרי בתקופת השיגרה ראוי לתאם את פעולות המחאה עם המטה, כדי שלא ליצור אווירה עכורה ומתוחה בתקופה שאין בכך צורך. עם זאת הדגיש את החשיבות בהמשך העשייה למען ההתיישבות ונגד תכנית ההתנתקות של ראש הממשלה, "חשוב שכל אחד ייעשה ככל יכולתו, והתיאום חשוב", הוא אומר.
(ש)
