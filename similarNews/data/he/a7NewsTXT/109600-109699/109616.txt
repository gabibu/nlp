

היום יקיים רה"מ דיון ראשון בהצעתו של ראש מנהלת ההתנתקות, יונתן בשיא, לדחות את מועד ההתנתקות לתאריך שאחרי ימי בין המיצרים. כמו כן יפגוש בתושבים מהישוב חומש המועד לעקירה. תושבים בחומש: הם לא מייצגים.

הדיון שיתקיים היום יהיה הדיון הראשון של וועדת השרים ליישום תכניתו המדינית של ראש הממשלה, ועדה שבראשה עומד ראש הממשלה עצמו ונועדה לבחון ולהכריע באופן ביצוע תכנית שרון תוך קיצור הליכי בירוקרטיה.

ההערכה היא כי שרון עצמו ייתמוך בהצעת בשיא לדחות את מועד יישום ההתנתקות. ההצעה לדחות את העקירה נועדה למנוע מצב בו ייעקרו הישובים בימי הזיכרון לחורבן בית המקדש, ימי בין המיצרים. אנשי לשכת שרון אומרים כי דחייה שכזו תסייע לראש הממשלה, שכן בימי הארכה עליה יוחלט יימשכו הדיונים ותימשך ההיערכות להעתקת הישובים לאתרים נוספים ברחבי הארץ.

בתום הדיונים בוועדת השרים יתייעץ ראש הממשלה עם בכירי מערכת הבטחון על מנת לנתח את ההשלכות שיש לדחייה זו. מבחינת צה"ל מדובר בשינוי משמעותי שכן במטכ"ל הוכנו תכניות עבודה מדוקדקות באשר להעתקת כוחות, גיוס מילואים, קיצור קורסים וכיוצא באלה. כל אלה ושיקולים נוספים תואמו למועד הנוכחי אותו קבע ראש הממשלה. כעת יצטרכו לשנות את התכניות על פי המועד החדש.

במפלגת העבודה נשמעים קולות רבים המסתייגים מדחיית מועד עקירת הישובים. השר מתן וילנאי דוחק לביצוע תכנית שרון מוקדם ככל הניתן, בין השאר על מנת למזער את המתח בעם לתקופה קצרה ככל הניתן. השר שלום שמחון מביע גם הוא התנגדות לדחייה וחשש שמא מדובר בראשיתו של תהליך של דחייה ארוכת טווח ביישום ההתנתקות.

כתבנו שמעון כהן מזכיר כי לעומת כוונת שרון לדחות את ההתנתקות מתוך מה שמוגדר כהתחשבות ברגשות העקורים, במועצת יש"ע קובעים כי מדובר בנסיון ציני נוסף לחבק את המתיישבים, כפי שהחליט בימים האחרונים ראש הממשלה. "אנחנו דוחים בשאט נפש את החיבוק הזה", אמרה אתמול דוברת מועצת יש"ע אמילי עמרוסי. אנשי המועצה שבו ואמרו כינדמה שדווקא "ראוי לכוונת חורבן שתהיה במועדי חורבן היסטוריים".


הבוקר יקיים ראש הממשלה שרון פגישה עם מספר תושבים מהישוב חומש, האמור להיעקר על פי תכניתו המדינית. לעומת הנפגשים עם ראש הממשלה נשמעים גם קולות אחרים הקובעים כי מדובר ביוזמה פרטית של תושבים שאינם מייצגים את כלל התושבים שכן לא התקיימה כל ישיבה בנושא, ואיש לא מינה את המבקשים להיפגש עם שרון לעשות כן.
(ש)
