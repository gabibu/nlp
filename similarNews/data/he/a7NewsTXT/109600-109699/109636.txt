

באי אתר ההנצחה לנרצחי השואה בגיא ההריגה באבי יאר נדהמו לגלות כי אלמונים שהגיעו למקום חיללו אותו.

מצבת הזיכרון שבמקום נשברה על ידי הפורעים והמנורה שמעליה נצבעה.

עוד ניסו הפורעים לנתץ את לוח ההנצחה שהוטבע במקום בביקורו של נשיא המדינה משה קצב. מדובר בלוח הנצחה שלא אחת ניסו פורעים לנתץ ובעקבות כך הונחה עליו זכוכית משוריינת.

יצויין כי בעוד שבועות אחדים יתקיים בבאבי יאר טקס הזיכרון המרכזי באוקראינה לזכר נרצחי השואה, זאת למרגלות המצבה שבמקום בו נטבחו נרצחו ונקברו בימים 29 ו 30 בספטמבר 1941, על-פי דו"חות האיינזצגרופן, 33,771 יהודים הי"ד.

המוני היהודים שהגיעו ב- 29 בספטמבר 41 למקום הריכוז הופנו לאורך רחוב מלניק לעבר בית הקברות היהודי שבפאתי האיזור כולו. השטח הפנימי, שכלל את בית הקברות גודר בתיל. השוטרים וחיילי הוופן ס"ס מהזונדרקומנדו, וכן שוטרים אוקראינים הוצבו לשמירה על המקום. סמוך לגיא אולצו הקורבנות למסור את חפצי הערך שלהם, להתפשט ולהתקדם בעשיריות לעבר מדרגה בקיר הגיא. שם נורו מנשק אוטומטי וגופותיהם נפלו לגיא. היורים התחלפו מדי כמה שעות. בסוף היום כוסו הגופות בשכבה דקה של אדמה.
(ש)
