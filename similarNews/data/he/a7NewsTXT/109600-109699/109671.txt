

מפגש בלתי צפוי התקיים אתמול באגף ההתנתקות שבכלא מעשיהו. השר לבטחון פנים גדעון עזרא פגש את עצורי מחאת ההתנתקות. לביקורו נלוו גם בכירים בשב"ס.



באגף יושבים שלושה עצורים מחוסמי הכבישים המסרבים להשתחרר בערבות. זאת כחלק ממחאתם נגד תוכנית הגירוש המתוכננת בגוש קטיף ובצפון השומרון.

אביו של אחד העצורים מספר, מפי בנו, לערוץ 7 על אשר אירע בביקור. השר עזרא ניגש לעצורים ושאל בתחילה שאלות שיגרתיות, שאל לשמם, מניין הגיעו ומה לדעתם הסיבה למעצרם.

"לאחר שהשיבו לו, ניסה להיכנס לנעליים של 'החוקר' ושאל אותם: איך ידעתם איך להגיע לחסימה? הם בחרו שלא השיבו לו על שאלתו זאת", מספר האב.

"מאמינים שתהיה התנתקות?", המשיך להקשות עזרא, והם השיבו: "בע"ה לא תהיה, אנחנו מאמינים וממשיכים בפעילות". עזרא: "איך אתם כל כך בטוחים שלא יהיה הרי כל מערכת הביטחון מוכנה?
העצורים השיבו: "אריק שרון יכול להתחרט בעוד שבועיים מכל סיבה שהיא, כמו שהוא התחרט בפעם הקודמת אולי ישנה דעתו עוד הפעם".

עזרא: "אתם יודעים שגם אנס מאמין במה שהוא עושה?" הם שתקו והפנו לו עורף. האב מציין כי דווקא נציב שירות בתי הסוהר היה זה שהתערב בשאלה ואמר לשר עזרא ש"לא מדובר בדיוק באותו דבר".

היום (ג') בבוקר כתבו העצורים לשר עזרא מכתב מפורט, ובו נאמר:

"ביום שני נפגשנו איתך ובתגובה לאמירתנו שאנו מאמינים במה שאנו עושים שאלת ו'אנס לא מאמין בדרך שלו'?
שאלה זו מלמדת אותנו כמה יסודות חשובים. למדנו שאתה לא יודע מהי אמונה, אמונה היא אמת כזאת שמאירה את חייך כמגדל אור ואידיאל שממלא את כולך. שאיפה לתיקון העולם שאתה מוכן למסור את נפשך בעבורם המוסד אמונה גדול עליך וכדי לקנות אותו היית חייב להוריד אותו לעולם השפל שאתה חי בו. אנו לא מאשימים אותך אבל אנו ממליצים למדינת ישראל ולך להתפטר ולחפש תפקידים אחרים המתאימים לאנשים כמוך. שר בממשלת ישראל. זהו תפקיד המיועד לאנשים גדולים יותר.
אולי בעצם זה מה שמניע את תוכנית החורבן המרושעת הזו ואת כל חבורת הדרדרסים היושבים בממשלה, קטנות יצרים וכסף, ובכך תרמו לסוף שלה. כי האמת מנצחת, האור כבר מפציע בין כרעי העננים והישועה בפתח במהרה בימינו אמן"

