

מנהל בתי המשפט ונשיא בית המשפט המחוזי בועז אוקון הודיע כי יציע לשרת המשפטים להרחיב את מקום המושב של בית המשפט השלום בראשון לציון ושל בית המשפט השלום בבאר שבע

בהודעתו מ 17 באפריל אומר השופט בעז אוקון, כי לאחר התייעצות עם לשכת עורכי הדין ועם הסנגוריה הציבורית, יציע לשרת המשפטים, ציפי לבני, "להרחיב את מקום המושב של בית המשפט השלום בראשון לציון ושל בית המשפט השלום בבאר שבע, וזאת על-פי סמכותה לפי חוק בתי המשפט".

כתבתנו רותי אברהם מוסרת כי מדובר בהרחבה שנועדה לאפשר את הקמתם של בתי הדין המהירים לטיפול במתנגדי ההתנתקות. בית דין אחד יוקם ליד כלא מעשיהו והשני ליד כלא באר שבע.

על-פי הודעת בתי המשפט, מקום המושב של בית המשפט השלום בראשון לציון יכלול אולמות דיון ומזכירות בסמוך לבית כלא מעשיהו, ובית המשפט השלום בבאר שבע - בסמוך לבית כלא באר שבע.
"אולמות הדיונים והמזכירויות ינוהלו באופן ייחודי על-ידי בתי המשפט בהתאם למתכונת ולדין החלים על אותו בית המשפט, ולא יימצאו בתחומי בית הכלא או במבנים המצויים בניהול של רשות מינהלית אחרת".

בהודעתו של אוקון נמסר עוד כי "סמוך להפעלת האולמות תימסר לציבור הודעה נוספת, הכוללת את סדרי העבודה באותם אולמות, ההודעה תבוא לאחר התייעצות עם לשכת עורכי הדין, הסניגוריה הציבורית וגורמי התביעה הכללית".
