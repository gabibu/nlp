

שר המשפטים, יוסף (טומי) לפיד, ביטל את פגישתו עם שר החוץ הגרמני, יושקה פישר, שהיתה מתוכננת למחר. זאת, לאחר שפישר ביקש לא לקיים את הפגישה בלשכת השר במזרח ירושלים.

שר המשפטים, יוסף (טומי) לפיד, ביטל את פגישתו עם שר החוץ הגרמני, יושקה פישר, שהיתה מתוכננת למחר. זאת, לאחר שפישר ביקש לא לקיים את הפגישה בלשכת השר במזרח ירושלים.

השר לפיד עמד על כך, שכנהוג בפגישות בין שרים ממדינות שונות, הפגישה תתקיים בלשכתו של השר המארח. לאחר שפישר עמד על סירובו, ואף הציע מקומות חלופיים, בוטלה הפגישה.

יוסי ביילין הגיב להחלטת לפיד ואמר "מה חושב לפיד, שברגע שלא יפגוש אותו שם הוא יחזק את שליטת ישראל במזרח ירושלים? זו איוולת. לישראל אין שום שליטה שם. ככל שישראל תמנע משליטה במקומות בהם אין לה עניין, כך יטב".

בתגובה לדברי ביילין, אמר לפיד כי "אני שר המשפטים של ישראל, ולא שר המשפטים הפלסטיני. גם עם אישים אחרים אנהג בדיוק באותו אופן כפי שנהגתי עם השר הגרמני".

לפיד הסביר כי "ירושלים היא בירת ישראל, ושר החוץ הגרמני לא יקבע אלו חלקים ממנה נמצאים בשלטוננו הריבוני". לפיד אמר כי אין לו דבר וחצי דבר נגד פישר, והחלטתו אינה מושפעת מיחסו לגרמניה. "בגלל הרקע שלי כניצול שואה, אנשים עשויים לחשוב שאני רוצה להתנכל לשר הגרמני, אך הדבר איננו נכון".

השר הגרמני ישהה יומיים בישראל ויום ברשות הפלסטינית, וינסה לקדם את העמדה האירופית בנוגע למפת הדרכים. היום הוא ייפגש עם ראש הממשלה אריאל שרון, שר החוץ סילבן שלום, וח"כ יוסי שריד (מרצ). מחר הוא ייפגש עם ביילין ואישים נוספים. ברשות הוא ייפגש עם ראש הממשלה, אבו מאזן.
