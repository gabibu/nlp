

מסתבר שקשייה של הקואליציה האמריקאית בניהול המערכה בעיראק, בה נתקלים הלוחמים בקשיים רבים להבחין בין לוחמים לאזרחים, אינם משנים את דעת האיחוד האירופי כלפי ישראל. האיחוד גינה אתמול את פעולת צה"ל ביש"ע, והודיע כי מדובר ב"ענישה קולקטיבית" של ישראל את הפלשתינים.

"סוג לא מקובל זה של פעולות, המכניס לעוצר אוכלוסיית עיר שלמה, הופך לענישה קולקטיבית וגורר שנאה ואלימות", נאמר בהודעת ממשלת יוון, המכהנת כנשיאה התורנית של האיחוד.

"נשיאות האיחוד מוטרדת בעיקר מפעולות ישראל בטול כרם", נאמר בהודעה.

"אנו מבינים את הצורך הישראלי להבטיח את בטחון אזרחיה, אולם אנו משוכנעים כי דבר זה יושג רק בעזרת יישום הדדי, מיידי ומקביל של מפת הדרכים, על ידי שני הצדדים".
