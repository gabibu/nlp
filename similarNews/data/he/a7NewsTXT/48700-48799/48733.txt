

על פי דיווחי רשת הטלוויזיה האמריקאיתN.B.C., הופצץ אחד ממבני הממשל העיראקי לאחר שמקורות מודיעיניים דיווחו שבמקום היו באותה שעה סדאם חוסיין ושני בניו.

ההפצצה המדוברת היתה אמש בשעה 14:00 שעון בגדד. על פי דיווחי הטלוויזיה, השלטון האמריקאי משוכנע שבמבנה שהופצץ היו סדאם, בניו, ומספר בכירים מאנשי שלטונו. הדיווח הוא על הפצצה מהאוויר של ארבע פצצות במשקל טונה כל אחת.

להפצצה זו יצאו מטוסי B-1 בעקבות הצלבת מידע מלפחות שלושה מקורות מידע שונים שעל פיהם נכנסו סדאם ובניו לבניין. למידע זה הצטרף מעקב אמריקאי שהחל בעקבות הסיור המתוקשר שערך סדאם ברחוב, סיור ששודר בטלוויזיה העיראקית ביום חמישי האחרון. על פי הנתונים שרוכזו בידי האמריקאים התמונות שצולמו אז היו אוטנטיות וצולמו בשכונת אל-מנסור שם היתה גם ההפצצה אמש. מדובר בשכונת מגורים צפופה.

מתמונות שמשודרות מאתר ההפצצה נראים חורבותיו של המבנה.

דובר של הצבא האמריקאי אומר כי בשלב זה קשה לאמת באופן מוחלט את ההשערות באשר להצלחת הפעולה וחיסולם של סדאם ובניו. ההערכות הן כי רק בעוד שלושה ימים ניתן יהיה להכריע בסוגית חייו ומותו של סאדם חוסיין.
