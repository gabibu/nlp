

כ-3.3 מיליון בני אדם מתו ברפובליקה הדמוקרטית של קונגו (קונגו-קינשסה) מאז תחילת המלחמה לפני ארבע וחצי שנים, כך מסר הארגון הלא ממשלתי "אינטרנשיונל רסקיו קומיטי" (IRC), שהוסיף, כי רובם מתו מתת תזונה וממחלות בעקבות המלחמה.

ג'ורג' ראפ, יו"ר הארגון שמרכזו בניו יורק ושנוסד בשנת '33, ציין כי הסכסוך בקונגו-קינשסה הוא הקטלני ביותר מאז מלחמת העולם השניה.

הסכסוך, שהחל באוגוסט '98, בו היו מעורבות עד כה שש מדינות אפריקניות נוספות, ששיגרו את חייליהן לקונגו, הסלים את העוינות בין הקבוצות האתניות במזרח המדינה.

לפחות 85% ממקרי המוות נגרמו כתוצאה ממחלות שניתן לרפא ומתת תזונה, תופעות הקשורות לעקירת אנשים מבתיהם, הנמלטים מהקרבות, וכן לקריסת מערכת הבריאות וכלכלת המדינה.
