

בועדת חוץ ובטחון אמר האלוף זאבי-פרקש, כי מינוי אבו מאזן והקמת ממשלתו החדשה טומנים בחובם סיכוי גדול לצד סיכון גדול. לאבו מאזן כוונה רצינית לעבור מטרור ומאבק מזויין לתהליך מדיני.

ראש אמ"ן, האלוף אהרון זאבי-פרקש, אמר בוועדת החוץ והבטחון של הכנסת, כי למרות שהרוב המכריע של האתרים החשודים כמקום מסתור לטילי קרקע-קרקע במערב עיראק נבדקו על-ידי כוחות הקואליציה, ולא נמצאו בהם טילים, עדיין נותר איזור אחד שייתכן כי מצויים בו טילים או נשק בלתי
קונבנציונאלי.

האלוף זאבי הוסיף, כי כ-80% מהאתרים החשודים בעיראק, המצויים ברובם באיזור בגדאד וצפונה לה, טרם נבדקו בידי כוחות הקואליציה.

ראש אמ"ן גילה לחברי הוועדה, כי אגף המודיעין העניק תשומת-לב מודיעינית מיוחדת לאיזור מערב-עיראק כבר כשישה חודשים לפני פרוץ המלחמה. דבר שאיפשר לאמ"ן להציג לדרג המדיני הערכות מודיעיניות מבוססות באשר למלחמה בעיראק, בהקשרים הנוגעים למדינת-ישראל.

עוד מסר ראש אמ"ן, כי כוחות הקואליציה השמידו במהלך הקרבות עד-כה כ-1,000 טנקים עיראקים. עם זאת, הכוחות נמנעים מלפגוע בצבא העיראקי שלא לצורך, כדי שניתן יהיה להעזר בו בעתיד לצורך שיקומה של עיראק ובהקמת המשטר החלופי שם.

באשר לסוגיה הפלשתינית, אמר האלוף זאבי-פרקש, כי מינוי אבו מאזן והקמת ממשלתו החדשה בהשתתפות מוחמד דחלאן וסלאם פיאד, טומנים בחובם סיכוי גדול לצד סיכון גדול. לאבו מאזן כוונה רצינית להביא לשינוי חיובי ולמעבר מטרור ומאבק מזויין לתהליך מדיני.

לצורך כך הוא מתכנן לשקם את הפתח' כזרוע מקשרת בין הציבור הפלשתיני לבין הרשות, לשקם את מנגנוני הביטחון ולנפות מתוכם את האלמנטים האיסלאמים הקיצוניים ואת הגורמים המעורבים בטרור.

כמו-כן, אבו מאזן פועל לשינוי תודעתי בקרב הציבור הפלשתיני, כדי לעמעם את תודעת המאבק והג'יהאד, הוא מנסה לנטרל את התמיכה החיצונית של אירגוני הטרור הפועלים בחו"ל, בעיקר בסוריה, ובכוונתו להעזר בקהיליה הבינלאומית כדי להשיג שיתוף פעולה למהלכיו ולנסות ולהילחם בשחיתות.

לצד הסיכוי לשינוי חיובי, הצביע ראש אמ"ן על הסיכון הלא-מבוטל הניצב לפתחו של התהליך אם ערפאת יצליח לממש את כוונותיו ולהכשיל את אבו מאזן, או אם לא יילמדו לקחי העבר ולא תהיה הקפדה על יישום התנאים מצד הערבים ובעיקר הפסקת הטרור ופירוק תשתיותיו. ראש אמ"ן ציין, כי קיימת סכנה לכשלון המהלך, ולפריצת עימות נוסף, לאחר שהפלשתינים ישקמו את התשתיות שנפגעו
ויחליפו כוח.

האלוף זאבי-פרקש ציין, כי ברמה האטסטרטגית, מטרותיו של אבו מאזן זהות לאלה של ערפאת. דהיינו, הקמת מדינה פלשתינית בגבולות 67' לרבות יכולת ועמידה על זכות השיבה.
