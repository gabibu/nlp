

שני שומרים באתר בו חונים כלים העוסקים בהקמת גדר ההפרדה, בקו התפר ליד קיבוץ מצר, נפצעו אמש מדקירות של שני מחבלים צעירים.

מצבו של אחד הפצועים בינוני והוא הועבר לביה"ח הלל יפה בחדרה, כשהוא סובל מדקירות בפלג העליון של גופו, ואילו מצבו של השני קל. הוא טופל במקום ואף הצטרף למרדף אחר הדוקרים.

מפקד משטרת עירון סנ"צ אבי אלגריסי אמר, כי בסביבות השעה 7 בערב התקבל דיווח מצוות מג"ב שהיה באזור קיבוץ מצר, על רכב אבטחה שעובד באזור, שהוביל פצוע והודיע על הפיגוע. הצוות הזעיק את שוטרי תחנת עירון ואת כוחות מג"ב באזור מחוז ש"י, בו היה הפיגוע. בשל קרבת המקום לתחום אחריותה של תחנת עירון הצטרפו שוטריה למרדף אחר הדוקרים.

הפיגוע היה בצד המזרחי של גדר ההפרדה, במקום בו חונים כלי העבודה העוסקים בהקמת הגדר, ונמצאים בו כחמישה או שישה מאבטחים, ששניים מהם הותקפו. למקום הגיעו שני נערים, ככל הנראה מהכפר הסמוך קפין, ופתחו בשיחה עם השומרים. תוך כדי שיחה תקפו את השניים, אחד השומרים ירה באוויר והתוקפים נמלטו מהמקום.

כוחות גדולים של צה"ל, מג"ב והמשטרה הגיעו לכפר ממנו יצאו ככל הנראה התוקפים וערכו בו ובאזור סריקות נרחבות. עדויות נגבו משני הפצועים, אך חשודים בתקיפה טרם נתפסו.

השומר שנפצע קל, שהעברית שבפיו אינה רהוטה, התקשה לתאר את הקורות אותו, אך סנ"צ אלגריסי אמר כי ידע לספר שהשומרים הכירו את הנערים, שנהגו להסתובב באזור.

"היה אירוע קודם של תקיפת מאבטחים וגניבה מאתרי האבטחה. השמירה די דלילה במקומות האלה המבודדים ממקומות ישוב", הוא אמר, וציין כי התקשורת של המאבטחים עם הישובים הקרובים והמשטרה אינה ראויה. לדבריו, הם נושאים טלפונים ניידים שהקליטה בהם נקטעת לסירוגין. בעיות אלה יטופלו כבר היום.
