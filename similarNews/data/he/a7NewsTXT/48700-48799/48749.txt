

במלאת שנה לקרבות שהיו בג'נין תקרין הטלוויזיה הישראלית את סרטו של המפיק היהודי הצרפתי פייר רחוב. עורך הדין רונלד רוט, המייצג את רחוב, אומר כי המניע להפקתו של הסרט "בדרך לג'נין" היה הסרט השקרי שהפיק בכרי "ג'נין ג'נין".

לדבריו, רחוב היה מזועזע מהעובדה כי סרטו השקרי של בכרי ג'נין ג'נין נמכר לרשתות טלוויזיה בעולם ובייחוד היה מזועזע מכך שהסרט נמכר לרשת הטלוויזיה הצרפתית. לכן, לדברי רוט, החליט רחוב להפיק בעצמו סרט בג'נין כדי לחשוף את האמת ולגרום לערבים לדבר ולהסביר איך הם פיברקו את הבלוף הגדול לפיו בג'נין היה טבח.

רוט מציין כי הצלחתו של רחוב להביא את האמת נובעת מכך שהערבים בג'נין סברו כי מדובר בצוותים של טלוויזיה האוהדת את עניינם ולכן לא נזהרו, שכחו את עצמם וכך גילו את האמת כיצד פברקו.
בין היתר הוא צילם את ההכנות שעושות משפחות ערביות לקראת סצינה בה הם מפברקים את הסיפור על אודות מניעת צה"ל מיולדות לצאת לבית החולים.

רוט מוסיף כי צה"ל צילם את הקרב ואת המאבק הקשה שהיה בג'נין באמצעות מזל"ט אך כיון שלא היה מעונין לחשוף את הטכנולוגיות המתקדמות רוב התמונות לא הוקרנו בפני איש מלבד אולי בפני משפחות שכולות. רחוב, לדבריו, קיבל כמה שניות מאותו סרט, והדבר תורם להבנת המתרחש.
הצפייה בסרטו של רחוב מבהירה את צדקתו של הצד הישראלי, אומר רוט.
