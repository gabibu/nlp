

ועדת הכנסת סיימה את הדיון בבקשת היועץ המשפטי לממשלה להסיר את חסינותה של ח"כ נעמי בלומנטל בפרשת מלון "סיטי טאוואר". יו"ר הוועדה, ח"כ רוני בר-און החליט לדחות את ההצבעה ליום שני הקרוב בשל מספרם המועט של חברי הכנסת שנותרו עד לתום הדיון.

היועץ המשפטי לממשלה אליקים רובינשטיין אמר בדיון ,בין היתר, כי "זה לא תיק שרציתי להגיש, זה תיק שלא יכולתי שלא להגיש". הוא דחה טענות של חברי כנסת, כאילו חיפש שעיר לעזאזל בפרשה "אף אחד לא ישב וחיפש מישהו", הוא אמר.

פרקליטה של ח"כ בלונמטל, עו"ד אורי וגמן, קרא בתום הדיון לחברי הוועדה לשקול את הצבעתם על-פי מצפונם ולא לחשוב שזה יכול לקרות גם להם.

ההצבעה צפויה להתקיים כאמור בבוקר יום שני, זאת במידה ואכן תתכנס הוועדה כמתוכנן באותו יום, כדי לדון בהצעות החוק בנוגע לתוכנית החירום הכלכלית.
