

כוחות המשטרה באוקלנד, קליפורניה, ירו אתמול כדורי גומי ותחמושת לא-קטלנית אחרת לעבר מפגינים נגד המלחמה בעיראק. המפגינים ניסו לחסום את רציפי הנמל בעיר.

זו הפעם הראשונה שהמשטרה בארה"ב עושה שימוש בכדורי גומי נגד המתנגדים למלחמה מאז התעורר הסכסוך בעיראק.

דובר המשטרה אמר כי הירי החל לאחר שמאות מפגינים התעלמו מהדרישות להתפזר. עשרות מפגינים ומספר עובדי נמל נפצעו, נמסר.

המפגינים ניסו לפגוע בספינות של חברת "אמריקן פרזידנט ליינס", חברת הובלה ימית, שלטענתם עושה רווחים מהמלחמה בעיראק.

לפחות תריסר מפגינים נעצרו באוקלנד, ועשרים מפגינים נוספים נעצרו בהפגנה נוספת שהתקיימה בסן פרנסיסקו.
