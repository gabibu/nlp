

שר הביטחון שאול מופז אמר, כי בימים הקרובים תיעשה בישראל הערכת מצב, ואם יתברר כי פחת האיום מעיראק תשתנה רמת המוכנות והכוננות בארץ.

שר הביטחון שאול מופז ביקר ביום שני בעוצבת החרמון. השר היה אורחה של יחידת אלפיניסטים אשר ערכה עבורו תרגיל באש חיה.

מפקד יחידת האלפיניסטים סא"ל שמעון פריינטי הציג בפני השר את הציוד המיוחד המשמש את האלפיניסטים לפעילות הבטחון השוטפת, ובהם הלבוש המיוחד בתנאי הקור הקיצוניים של החרמון, ציוד הישרדות, ציוד לשהיה ממושכת בשטח וכלי נשק.

כמו כן הוצגו בפניו אופנועי שלג חדשים, המשמשים את האלפיניסטים בסיורים של ביטחון שוטף בחרמון המושלג.

לאחר מכן צפה השר בתרגיל באש חיה, במהלכו דימו האלפיניסטים סיור בתנאי שלג קשים הנתקל באויב. הם ירו תוך כדי גלישה על מגלשי סקי וירו טיל קרגו ומטול רסס אוויר חדיש מתוצרת קרל גוסטב, המשמש לפגיעה בכוחות רגלים וכלי רכב.

בתום התרגיל שהתקיים סמוך למוצב החרמון, התנסה השר בנסיעה באופנוע שלג מרחק מספר ק"מ, עד למוצב מצפה שלגים שם צפה לעבר הצד הסורי של הגבול. מהמוצב ניתן לצפות מרחק רב לתוך השטח הסורי.

בתשובה לשאלות על מצב הכוננות בארץ אמר השר: אני מעריך כי בשבוע הקרוב, בתוך פרק זמן קצר, נסיר את רמת הכוננות. צריך סבלנות ולגלות אחריות. הימים האלה הם ימים רגישים מעצם העובדה, שמשענות הכוח של סדאם חוסיין ושל המערכות העיראקיות מתפרקות, החל מהמשטר דרך הכוח הצבאי של משמרות הרפובליקה. גם בקרב הציבור העיראקי וכוחות הביטחון העיראקים שברובם ערקו וחלקם הגדול נפגעו, יש יותר ויותר הבנה שהאמריקנים באו לשחרר אותם מעולו של סדאם חוסיין.

"ככל שהאמריקנים כובשים יותר ויותר משיטחה של עיראק, אני חושב שכל ההישגים ימוטטו את המערכת העיראקית תוך פרק זמן קצר.

"בהסתכלות לעתיד, הדברים שיעמדו על הפרק הם לכונן משטר חדש בעיראק ולהתחיל לשקם את עיראק ומצבה הכלכלי. בישראל הציבור צריך להמשיך ולבצע את הנחיות של פיקוד העורף. אני מאמין שיעבור עוד פרק זמן קצר, עד שתתברר לנו תמונת המצב בעיראק ונקבל את ההחלטות הנדרשות על פי הערכת המצב", דברי שר הבטחון.
