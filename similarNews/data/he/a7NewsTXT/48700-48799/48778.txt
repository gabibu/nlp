

חוקרי ובלשי יחידת אתג"ר (אכיפת תופעת גניבות רכב) בסיוע חיילי צה"ל, עצרו לפנות בוקר שבעה מתושבי הרש"פ בדהריה, אשר על-פי החשד עמדו בראש שתי כנופיות שהפעילו גנבי רכב ועסקו בסחר בחלקי חילוף גנובים.

על-פי החשד פעלו שתי הכנופיות בנפרד והפעילו רשת של פלשתינים שגנבה כלי-רכב במקומות שונים ברחבי הארץ, בעיקר באיזור הדרום.

גנבי הרכב מסרו את החלקים מכלי הרכב למפעיליהם תמורת תשלום כספי. רוב כלי הרכב פורקו ב"משחטות" בדהריה לשימוש בסחר בחלפים. בחלקם האחר ,נעשה שימוש על-ידי ראשי הרשת ,לצרכיהם הפרטיים.

במהלך המבצע נתפסו 11 כלי-רכב שנגנבו בימים האחרונים ונחשפו שלושה מחסנים גדולים בהם נמצאו מאות חלקי-חילוף וחלקים של כלי רכב חדשים שפורקו, בשווי כולל של מאות אלפי ש"ח. החוקרים תפסו ברשותם של החשודים סכום של כ-300,000 ש"ח.

במשטרה ציינו בסיפוק, כי לאחרונה נעצרו עשרה גנבי רכב שנתפסו "על חם" בעת שפעלו באיזור הדרום.
