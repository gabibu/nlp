

שר החוץ הגרמני יושקה פישר הגיע בצהריים לביקור בן יומיים בישראל ומיד עם הגיעו, נועד עם שר החוץ סילבן שלום במשרד החוץ בירושלים.

בפגישה דנו השניים במצב באיזור לאחר המלחמה בעיראק, וכן על תהליך השלום בין ישראל לבין הפלשתינים, על רקע פרסומה הכפוי של מפת הדרכים.

השר שלום דיווח לפישר על הערות ישראל למפת הדרכים, כפי שיוצגו השבוע גם לאמריקנים. השניים גם דנו ביחסי ישראל- אירופה ובמיוחד ביחסי ישראל וגרמניה והשר פישר הזמין את השר שלום לביקור בגרמניה.

במסיבת עיתונאים שכינסו השניים לאחר פגישתם אמר שר החוץ שלום, כי הדגיש בשיחתו עם פישר שמינוי אבו מאזן לראש ממשלה יכול להיות צעד בכיוון הנכון, אם הוא ינקוט בצעדים נגד ארגוני הטרור. הוא אמר, כי לא רק ישראל תשפוט את מעשיו, אלא גם ארגוני הטרור הפלשתיניים יבחנו אם הוא נחוש לפעול נגד הטרור. השר שלום אמר, כי אם אבו מאזן יעשה מאה אחוזי מאמץ, ישראל תהיה פרטנר לתהליך שלום איתו.

שר החוץ מתח ביקורת על החלטתו של השר הגרמני להיפגש עם ערפאת, ואמר כי כשם שהאמריקנים לא רואים בערפאת פרטנר לשלום, מן הראוי שמדינות אחרות לא יראו בו פרטנר. "אני חושב שהיה עדיף שהביקור הזה לא היה מתקיים. לדעתנו, זה לא יעזור לקידום תהליך השלום".

השר פישר ציין במסיבת העיתונאים, כי הוא מבין את התחושה הרעה שיש בישראל כלפי אירופה, אך אמר כי יש צורך להתגבר על המכשולים, משום שזהו אינטרס ישראל, שהיחסים עם אירופה יהיו טובים.
