

בית המשפט העליון דחה אמש את עתירתו של עו"ד דרור חוטר ישי לקיים דיון נוסף בערעורו על מחיקת התביעה על לשון הרע שהגיש נגד פרקליטת המדינה עדנה ארבל. חוטר ישי הגיש את התביעה נגד ארבל בעקבות פרסום חוות דעתה בפרשת בר און-חברון. ארבל כתבה בחוות הדעת כי לחוטר ישי, שעמד בפני הגשת כתב אישום, היה אינטרס במינויו של בר-און ליועץ משפטי לממשלה.

ראשיתה של הפרשה בשנת 97' כאשר ארבל כתבה בחוות הדעת בפרשת בר און כי חוטר ישי היה בין הדמויות שפעלו למנות את בר און ליועץ משפטי לממשלה משום שהפרקליטות דנה באותה תקופה באפשרות של הגשת כתב אישום נגד חוטר ישי בעניין אחר.

בתגובה לחוות הדעת הגיש חוטר ישי לבית המשפט המחוזי תביעה על לשון הרע נגד ארבל. בתביעה נטען כי הדברים שיוחסו לו בחוות הדעת אינם נכונים משום שנכתבו בזדון ופגעו בשמו הטוב.

בית המשפט המחוזי דחה את התביעה נגד פרקליטת המדינה על הסף, ובית המשפט העליון דחה את ערעורו של חוטר ישי על פסיקה זו.

השופט אליהו מצא קבע כי בחוות הדעת שכתבה הייתה לפרקליטת המדינה סמכות מעין-שיפוטית, וכי היא נהנית מחסינות כפי ששופט בבית המשפט מוגן בחסינות מפני תביעות לשון הרע הנוגעות לפסקי דין שהוא כותב.

השופט מצא דחה את עתירתו של חוטר ישי, וכתב כי "יש להבטיח שנושא משרה שיפוטית יאמר את דברו ללא מורא וללא חשש מפני תביעות עתידיות".
