

קשישים חסמו ביום שני את צומת חולון בהפגנה נגד הפגיעה בגמלאים, פגיעה הכלולה בתכנית הכלכלית של הממשלה.

הקשישים הגיעו מבתי אבות וממועדונים במרכז הארץ ונשאו שלטים שנכתב בהם: "ביבי נלחם בגמלאים", "התכנית של ביבי - סיפורי סבתא" ו"גמלאים הם לא כבשים בחוות השקמים".

הקשישים זועמים על הקיצוץ בשעות הטיפול הסיעודי בביתם, על קיצוץ גמלת הפנסיה, על ייקור מחירי התרופות ועל הקפאת קצבאות הביטוח הלאומי.

צלינה פריד, בת 84, אמרה, "בשבילנו זו מלחמה לחיים ולמוות. ביבי הוא מיליונר, ואם הוא והממשלה רוצים לגייס סכומים שיתחילו לגייס מעצמם, לא מקשישים ומחולים".

שרה פדר, בת 89, סיפרה, "עבדתי יומם ולילה כל חיי ואין לי פנסיה מלבד קצבת הביטוח הלאומי בסך 1,500 ש"ח. עכשיו גם את זה רוצים להוריד לי".

רומה אסא, בת 76, אמרה, "נגיע לידי רעב". לרומה יש מטפלת מהביטוח הלאומי
שמטפלת בה עשר וחצי שעות שבועיות בביתה. לפני שלושה חודשים קוצצה חצי שעה שבועית מהטיפול, ועכשיו עלולים לקצץ משעות הטיפול חמש שעות נוספות. "אין לי אפשרות לקחת מטפלת באופן פרטי, ובלי המטפלת אני 'הולכת פייפן'. אני לא יכולה לבשל, לא יכולה לקנות מצרכים ואפילו לא יכולה לנעול נעליים".

הגמלאים מסרו כי ימשיכו במחאותיהם על הגזרות הכלכלית, והודיעו כי יפגינו ויחסמו כבישים שוב ביום שלישי בפתח-תקווה.

בטרם ייאלצו גם הם להפגין ברחובות הודיעו 150 אנשי "המוסד למודיעין ולתפקידים מיוחדים" על כוונתם לפרוש מהארגון. זאת בשל כוונת האוצר לשנות את תנאי הפנסיה שלהם במסגרת התכנית הכלכלית.

ב"ידיעות אחרונות" דווח כי מדובר בעובדים מדרגות שונות, שהודיעו לראש המוסד מאיר דגן כי הם עומדים לפרוש ללא דיחוי כדי שפרישתם תהיה בתנאים הנוכחיים.

הם נוקטים צעד זה משום שהתברר להם כי התכנית הכלכלית פוגעת בתנאי הפרישה של משרתי הקבע בצה"ל, תנאים הזהים לאלו של פורשי המוסד.

עד עתה יכלו עובדי המוסד לפרוש בגיל 45 , עתה יתאפשר הדבר רק בגיל 55. כמו כן הממשלה אישרה שינוי לפיו עובדי מוסד שיפרשו בגיל 45 לא ייהנו יותר מפנסיה תקציבית, ולא יוכלו לקבל את מלוא הסכום החודשי שהיה נהוג עד כה.

גם בכירים במשרד החוץ מבקשים לפרוש מייד בשל החלטת האוצר לקצץ בפנסיה של עובדי המדינה. בין המבקשים לפרוש שני סמנכ"לים ולפחות שגריר מכהן אחד במדינה אירופית, שהיו אמורים לצאת לגמלאות בקיץ אך החליטו להקדים ולפרוש לאלתר כדי שהפגיעה בפנסיה שלהם תהיה מינימלית.

"חבל שאנשים ששירתו כל כך הרבה שנים בשירות החוץ של ישראל נאלצים לפרוש מהיום למחר רק כדי לשמור על תנאי הפנסיה שלהם", אמר בכיר במשרד החוץ.

במשרד החוץ צפויים גם פיטורים ופרישה מוקדמת של עובדים נוספים, זאת בשל הקיצוץ בכוח אדם שייכפה על כל משרדי הממשלה כחלק מתכנית החירום הכלכלית.
