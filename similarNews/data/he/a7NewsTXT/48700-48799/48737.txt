

שר הבטחון שאול מופז רמז כי בימים האחרונים נמנע צה"ל מלבצע פעולות מסוימות נגד תשתיות החבלה מחשש שאלה יתפרשו כניסיון לטרפד את הרפורמות ברש"פ.

זאת אף כי לישראל ידוע כי ערפאת עצמו מאיץ באנשיו לבצע עוד ועוד פיגועים נגד ישראל, וכי הוא שואל אותם מדוע אין יותר הרוגים אצל היהודים.

מהפרוטוקולים של חקירת רב המחבלים ראש התנזים ברגותי, שנחשפו אמש בבית המשפט המחוזי בתל אביב, מתברר כי ערפאת לא נדרש לדבר עם אנשיו כדי שהם יבינו את כוונותיו, די היה בשתיקתו. כמובא בפרוטוקולים ברגותי אמר לחוקריו כי כאשר ערפאת רוצה הפסקת אש הוא אומר זאת, שתיקה פירושה "אור ירוק" לפיגועים.

כוח מסתערבים של משמר הגבול חיסל אמש את באדר יאסין, מחבל תנזים מבוקש האחראי לפיגועי ירי רבים בגזרת רמאללה. מקורות ערביים מסרו לקול ישראל כי הוא חוסל בבית קפה ליד סלפית.

בביקור שקיים שר הביטחון שאול מופז בעוצבת החרמון הוא אמר כי בימים הקרובים תיעשה בישראל הערכת מצב, ואם יתברר כי פחת האיום מעירק תשתנה רמת המוכנות והכוננות בארץ.

השר היה אורחה של יחידת אלפיניסטים. מפקד יחידת האלפיניסטים סא"ל שמעון פריינטי הציג בפני השר את הציוד המיוחד, המשמש את האלפיניסטים לפעילות הביטחון השוטפת, ובו לבוש מיוחד לתנאי הקור הקיצוניים של החרמון, ציוד הישרדות, ציוד לשהייה ממושכת בשטח וכלי נשק. כמו כן הוצגו בפניו אופנועי שלג חדשים, המשמשים את האלפיניסטים בסיורים של ביטחון שוטף בחרמון המושלג.

לאחר מכן צפה השר בתרגיל באש חיה. בתרגיל דימו האלפיניסטים סיור בתנאי שלג קשים הנתקל באויב. הם ירו ברובים תוך כדי גלישה על מגלשי סקי וירו טיל קרגו ומטול רסס אוויר חדיש מתוצרת קרל גוסטב, המשמש לפגיעה בכוחות רגלים ובכלי רכב.

בתום התרגיל, שהתקיים סמוך למוצב החרמון, התנסה השר בנסיעה באופנוע שלג עד למוצב מצפה שלגים, שם צפה לעבר הצד הסורי של הגבול. מהמוצב אפשר לצפות מרחק רב לתוך השטח הסורי.

השר אמר כי להערכתו בשבוע הבא תוסר רמת הכוננות. "צריך סבלנות, ויש לגלות אחריות. הימים האלה הם ימים רגישים משום שמשענות הכוח של סדאם חוסיין ושל המערכות העירקיות, המשטר העירקי והכוח הצבאי של משמרות הרפובליקה, מתפרקות."

לדבריו, גם בקרב הציבור העירקי ובקרב כוחות הביטחון העירקים, שרובם ערקו וחלקם הגדול נפגעו, יש יותר ויותר הבנה שהאמריקנים באו לשחרר אותם מעולו של סדאם חוסיין.
