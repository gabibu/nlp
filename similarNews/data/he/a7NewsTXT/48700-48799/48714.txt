

יו"ר ועדת חוץ ובטחון ח"כ יובל שטייניץ אמר כי אין זה סביר לדרוש מישראל להקפיא את ההתנחלויות שעה שהערבים ממשיכים לעמוד על זכותם להתנחל בגליל, בנגב וביתר שטחי מדינת ישראל.


שר החוץ סילבן שלום אמר היום בוועדת החוץ והביטחון של הכנסת כי האמריקנים מתכוונים לפרסם את מפת הדרכים ביום שבו תושבע הממשלה של אבו מאזן, הצפויה ביום רביעי השבוע או למחרת. עם זאת, ייתכן שאבו מאזן ינצל את האורכה העומדת לרשותו וידחה את השבעת הממשלה בטווח של עד שבועיים.

עוד מסר שר החוץ כי אבו מאזן עומד על כוונתו למנות לממשלתו את המועמדים הנראים לו. הוא מוכן אמנם להותיר בממשלה שלושה מנאמניו של ערפאת: נביל שעאת, יאסר עבד ראבו וסאיב עריאקת, אך עומד על כוונתו להחליף את שר הפנים הנוכחי האני אל-חסן במוחמד דחלאן.

שר החוץ הוסיף כי באירופה רואים באבו מאזן מעין משיח וכהתגלות של אור חדש. גם בארה"ב תולים במינויו ובממשלתו החדשה תקוות רבות. עם זה, הוסיף שלום, צריך לזכור כי לאבו מאזן גישה קיצונית ובלתי מתפשרת בנושא זכות השיבה, הנושא הכמעט יחידי שנותר בקונצנזוס מלא במדינת ישראל.

שלום ציין בפני חברי הוועדה, כי למרות הבעייתיות בנוסח של מפת הדרכים, ממשלת ישראל רצינית וכנה בכוונותיה להעניק לתהליך המדיני המסתמן, את מלוא הסיכוי להצליח. זאת, בכפוף לתנאים שעליהם מדינת ישראל לא תוכל להתפשר, בפרט באשר לניהול התהליך במתכונת טורית ולא במקביל. פירוש הדבר, קודם כל הפסקת הטרור ומאבק בו וקיום יתר התחייבויות היסוד שעל הערבים למלא, ורק אחר כך ישראל תמלא אחר הדרישות של מפת הדרכים ממנה.

עיקרון נוסף שמדינת ישראל תעמוד עליו הוא הובלת התהליך בידי האמריקנים ולא בידי הקוורטט.

בצאתו מן הוועדה אמר השר שלום לכתבים כי ישראל עומדת על עיקרון ברור וחד משמעי לפיו "לא יהיו יותר שני מסלולים מקבילים: מסלול של מלחמה בטרור במשך היום ומו"מ במלון במשך הלילה. הדבר הזה לא יהיה בממשלה הזו. לא נתפשר על כך".

שר החוץ אמר כי אמנם אבו מאזן זוכה ל"רוח גבית מצד האירופים והאמריקנים, אבל אבו מאזן יישפט על פי מעשיו, לא רק על ידינו אלא גם על ידי ארגוני הטרור".

השר שלום הבטיח, כי אם אבו מאזן יפעל נגד ארגוני הטרור, יעצור מבוקשים, יאסוף את הנשק הבלתי חוקי ויפסיק את ההסתה ברדיו, בטלוויזיה ובמערכת החינוך, הוא ימצא את ישראל שותפה שתהיה מוכנה למצות כל דרך לשלום.

יו"ר ועדת החוץ והביטחון ח"כ יובל שטייניץ הזהיר מפני הצטרפותה של ישראל להתלהבות הבינלאומית ממינויים של אבו מאזן ודחלאן, מעשה העלול להתברר כשגיאה טקטית חמורה ביותר, המעניקה לגיטימציה לאנשים שנמנים עם ההנהגה הקיימת של ערביי הרש"פ, שטרם הוכיחו ,כי הם זכאים לאשראי שניתן להם.

עוד אמר שטייניץ, כי אין זה סביר לדרוש מישראל להקפיא את ההתנחלויות שעה שהערבים ממשיכים לעמוד על זכותם להתנחל בגליל, בנגב וביתר שטחי מדינת ישראל.

שטייניץ הוסיף, כי אסור לישראל להסכים להקמתה של מדינה פלשתינית, אפילו זמנית, לפני שהערבים יכירו במדינת ישראל כמדינת העם היהודי ויוותרו כליל על זכות השיבה.

יו"ר מפלגת העבודה, ח"כ עמרם מצנע, אמר כי תנאי של הפסקת טרור לניהול משא ומתן, פירושו שלא יהיה משא ומתן. לדבריו, ישראל צריכה לדרוש מאה אחוזי מאמץ להפסקת הטרור.
