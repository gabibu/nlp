

שר החוץ סילבן שלום מעריך כי תכנית "מפת הדרכים" תפורסם ביום רביעי הקרוב, או בעוד שבועיים, בהתאם ללוח הזמנים של השבעת אבו מאזן כראש הקבינט של הרש"פ.

אמש דווח כי יציאתו של הצוות הישראלי לוושינגטון בראשות מנהל לשכת רה"מ דב וייסגלס נדחתה. הצוות היה אמור לדון עם הממשל האמריקאי על הערותיה של ישראל לתכנית "מפת הדרכים" של הנשיא בוש. בקול ישראל דווח כי סיבת הדחייה לא נמסרה.

קודם לכן הצהיר שרון כי "ישראל מקבלת את עקרונות חזונו של הנשיא בוש לשלום במזרח התיכון. אנו יודעים שזהו חזונו של ידיד אמת, מנהיג העולם החופשי, הרוצה בטובתה של ישראל ושל האזור כולו". את הדברים אמר רה"מ בנאומו בפני תעשייני היי-טק בתל אביב.

ראש הממשלה הדגיש, "אנו מוכנים לוויתורים, אך למדנו את הלקח. לא נסכים לשלום על הנייר, שלום על בסיס סיסמאות ריקות מתוכן ומקסמי שווא שיעמידו בסכנה את ביטחונה של ישראל".

שרון ציין כי ישראל חותרת לשלום אמתי, שלום שיפסיק אחת ולתמיד את ההסתה של הרש"פ, שלום שיפסיק את "תרבות הפעלת המתאבדים" ואת המשך צמיחת תשתית הטרור נגד ישראל.

"במלחמה בטרור אסור שתהיינה פשרות. אנו רואים זאת היטב לא רק אצלנו", אמר שרון וציין כי ביש"ע מתקיימת "מלחמה", אשר ישראל לא השיגה בה עדיין את כל המרצחים, אך הביאה להפנמה בצד הערבי כי את ישראל אי אפשר להכריע בטרור.

שר החוץ סילבן שלום מעריך כי תכנית "מפת הדרכים" תפורסם ביום רביעי הקרוב, או בעוד שבועיים, בהתאם ללוח הזמנים של השבעת אבו מאזן כראש הקבינט של הרש"פ.

שלום, שנועד עם חברי ועדת החוץ והביטחון של הכנסת, אמר כי ישראל לא תסכים לפעול בשיטת המסלולים המקבילים, שהאירופאים דורשים. לא יהיה מסלול אחד שבו יילחמו בטרור ביום ובלילה יקיימו מו"מ בבתי מלון, אמר שלום. לדבריו, הוא הבהיר נקודה זו גם בביקורו בארה"ב.

לדבריו, באירופה רואים באבו מאזן מעין משיח והתגלות של אור חדש. הוא מציין כי גם בארה"ב תולים במינויו של אבו מאזן ובממשלתו החדשה תקוות רבות, זאת למרות שאבו מאזן מחזיק בתקיפות בנושא זכות השיבה, הנושא היחידי כמעט שנותר בקונצנזוס מלא במדינת ישראל.

יו"ר ועדת החוץ והביטחון ח"כ יובל שטייניץ הזהיר מפני הצטרפותה של ישראל להתלהבות הבינלאומית ממינויים של אבו מאזן ושל דחלאן, מעשה העלול להתברר כשגיאה טקטית חמורה ביותר, המעניקה לגיטימציה לאנשים שנמנים עם ההנהגה הקיימת של ערביי הרש"פ. לדבריו, אנשים אלו טרם הוכיחו כי הם זכאים לאשראי שניתן להם.

עוד אמר שטייניץ כי אין זה סביר לדרוש מישראל להקפיא את ההתיישבות שעה שהרש"פ ממשיכה לעמוד על זכותם של הערבים להתנחל בגליל, בנגב וביתר שטחי מדינת ישראל.

שטייניץ הוסיף כי אסור לישראל להסכים להקמתה של מדינה פלשתינית, אפילו זמנית, כל עוד ערביי הרש"פ אינם מכירים במדינת ישראל כמדינת העם היהודי ואינם מוותרים כליל על זכות השיבה.

גם אריה אלדד מהאיחוד הלאומי התייחס לתכנית מפת הדרכים ואמר כי הגשמתה תביא לחורבנה של ישראל. לדעתו, תפקיד נציגי האיחוד הלאומי בממשלה הוא לסכל את מפת הדרכים.
