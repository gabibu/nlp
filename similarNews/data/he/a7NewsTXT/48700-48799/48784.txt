

מוניר בן פאריד רג'בי, ערבי בן 32 מחיפה, מואשם בבית המשפט המחוזי בעיר במעורבות בפיגוע התופת שאירע בתחילת החודש שעבר בשדרות מוריה בחיפה.

בפיגוע נרצחו 17 בני-אדם ועשרות רבות נפצעו.

כתב עתי"ם קובי מנדל מוסר, כי נגד מכר שלו, נער בן 16 אף הוא פלשתיני במוצאו שהתגורר בחיפה, הוגש בסוף השבוע כתב-אישום על חלקו בקשירת קשר לביצוע פיגוע התאבדות.

כתב אישום הוגש היום לבית המשפט המחוזי בחיפה, על-ידי עו"ד הדס רוזנברג-שיינרט מפרקליטות מחוז חיפה. בכתב האישום נטען, כי אחיו של הנאשם, חאפז ראז'בי מחברון, היה פעיל בחמאס שסיפר לנאשם כי נטל חלק בביצוע פיגועים רבים נגד חיילי צה"ל, בהם רצח של חייל וחיילת באיזור חברון, רצח שלושה חיילי צה"ל נוספים בוואדי סמאן ופעולות טרור נוספות.

התביעה טוענת כי הנאשם שוחח עם מכרו בן ה-16 במהלך שנת 2002 והשניים קשרו קשר לבצע פיגוע התאבדות כפול בתוך ישראל. על-פי התכנון, הנער אמור היה לפוצץ את עצמו ואחר-כך אמור היה להתפוצץ כך הנאשם, כדי לפגוע בכוחות הבטחון שיגיעו לזירת הפיגוע. הנאשם דיווח על תוכניתם לאחיו חאפז.

עוד נטען בכתב האישום, כי הנאשם ביקש מהנער לערוך ניסוי, כדי לבדוק אפשרות של פיצוץ מטען חבלה באמצעות טלפון סלולרי.

בחודש פברואר האחרון נפגש הנאשם עם אחיו חאפז בחברון והשניים קשרו קשר לבצע פיגוע התאבדות בחיפה. השניים נפגשו פעם נוספת כדי לקדם את רעיונם לבצע את הפיגוע ובמפגשם זה עידכן חאפז את הנאשם שמדובר בפיגוע שיבוצע בחיפה מטעם החמאס, וכי המחבל המתאבד יצא מחברון. תפקידו של הנאשם היה להוביל את המחבל מנקודה אליה הוא הובא על-ידי חאפז במשאיתו.

יום לפני הפיגוע שוחח הנאשם עם אחיו חאפז, שהודיע לו, כי למחרת יגיע המחבל המתאבד שכינויו היה "מכונת כביסה". ביום הפיגוע הסיע חאפז את המחבל המתאבד מחמוד קאווסמה לחיפה ובצהרי אותו יום שוחח הנאשם עם אחיו חאפז והבין כי המחבל המתאבד בדרכו לבצע את פיגוע ההתאבדות. "למרות זאת לא דיווח הנאשם לאיש אודות הפיגוע שעתיד להתרחש ולא פעל באופן סביר כדי למנוע את עשייתו, השלמתו ותוצאותיו", טוענת התובעת בכתב האישום נגדו.
