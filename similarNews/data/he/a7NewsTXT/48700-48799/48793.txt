

השנה תקיים קרן לב"י זו הפעם השנייה ברציפות סדר פסח לחיילים וחיילות, עולים חדשים ובודדים. סדר הפסח יתקיים במימון הקרן לידידות, בבית מלון במרכז הארץ.

בראש הסדר יעמדו סגן הרמטכ"ל, אלוף גבי אשכנזי, הרב יחיאל אקשטיין, נשיא הקרן לידידות ואלוף (מיל) דני מט, יו"ר קרן לב"י. את הסדר ינהל הרב הראשי של חיל החינוך, סא"ל, הרב יהודה ויזנר.

בסדר ישתתפו חיילים עולים בודדים, המצטיינים בתפקידם וביחידתם, עם עדיפות לחיילים לוחמים. כן הוזמנו לליל הסדר מספר משפחות שכולות, שבניהן נפלו שעה ששירתו כחיילים בודדים בצבא.

החיילים יגיעו לבית המלון בערב החג, וייקלטו במקום. בשעה 16.00 תיערך הרמת כוסית עם בכירי מערכת הביטחון ויו"ר קרן לב"י. הסדר עצמו יתנהל במתכונת מיוחדת: החיילים יישבו סביב שולחנות עגולים, כאשר בכל שולחן יישבו עמם מורה חייל/ת מחיל החינוך, שישוחחו עמם על משמעות החג ועל ראיית ההגדה לפסח באור הימים האלה. כך, למשל, ילבנו נושאים כמו שיבת ציון, העלייה ארצה וההיקלטות בה, ועוד.

הקרן לידידות פועלת מזה 20 שנה בארה"ב. הודות לסיוע של יהודים בישראל, הפועלים בשיתוף עם נוצרים אוהדי ישראל בארה"ב, הצליחה להטביע חותם משמעותי במדינה, לבנות קשרים חזקים של סולידריות בין מיליוני נוצרים לבין מדינת ישראל, ולהגיש עזרה לעשרות אלפי יהודים נזקקים החיים במדינה.

הקרן לידידות משתפת פעולה עם קרן לב"י בפרוייקטים נוספים, ובהם מסלול הבגרויות לחיילים בני העדה האתיופית, העומדים לפני שחרורם משירות סדיר, ועוד. כן מסייעת הקרן לידידות בקליטת עלייה ממדינות חבר העמים, בסיוע ליהודים שנשארו במדינות חבר העמים, בקליטתם של יהודי אתיופיה בישראל, בהכשרה מקצועית למובטלים, בפרוייקטים חינוכיים, בסיוע באמצעות קרנות חירום לעובדים סוציאליים ברשויות המקומיות, באספקת מזון חם לנזקקים דרך בתי התמחוי בישראל, בשיקום ילדים במצוקה, בסיוע לנפגעי טרור, ועוד.
