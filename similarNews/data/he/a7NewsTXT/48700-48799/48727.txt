

"שר האוצר ומשרד האוצר זוכים לגיבוי מוחלט במשימה הקשה והמורכבת בפניה אנו עומדים. הם יודעים זאת וכדאי שגם אתם תדעו זאת", כך הכריז היום ראש הממשלה אריאל שרון בכנס אנשי היי-טק בתל אביב, בסוקרו את המצב הכלכלי ואת מאמצי שר האוצר להעביר את הרפורמה הכלכלית, אותה הכין עם פקידיו באוצר.

"אעמוד מאחורי שר האוצר בכל רגע, כדי שהתוכנית תאושר ותיושם", אמר ראש הממשלה.

שרון פנה ליו"ר ההסתדרות עמיר פרץ, המאיים ליזום שביתה כללית במשק, ואמר: "אל תגרור את המשק לשביתה. אפשר למחות ולשבות, אך השאלה היא מה המטרה. אם רוצים להציל את הכלכלה, כולם צריכים להתגייס. זה לא הזמן לשביתות".

יחד עם זאת רמז ראש הממשלה, כי יש סוף למגעים בין הממשלה לבין ההסתדרות ולכיפופי הידיים. "לא נהמר על עתידה הכלכלי של ישראל ולא נסכים לגרור את העניין ללא החלטה. אין לנו זמן. פשוט אין לנו זמן", אמר שרון, בהתייחסו לצורך לקבל החלטות בנושא הכלכלי, ובהקדם.

ראש הממשלה אמר עוד, כי די לה לישראל בבעיות הקשות בפניהן היא עומדת מבחוץ, ואין צורך להקשות ולהגדיל את הבעיות מבית.
