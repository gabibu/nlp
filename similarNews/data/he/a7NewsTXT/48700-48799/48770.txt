

ממשלת האיטי הכירה בוודו כדת, כך הודיע אתמול נשיא האיטי ז'אן-ברטראן אריסטיד, בטקס לזכרו של אחד מאבות המדינה.

בטקס לציון 200 שנה למותו של הגיבור הלאומי פראנסואה-דומיניק טוסן ל'אוברטיר, העלה אריסטיד על נס את מנהיג העבדים שמרד נגד המשטר הקולוניאלי הצרפתי. ל'אוברטיר נעצר ב-1802 והועבר לצרפת, שם מת בכלא ב-1803.

מאוחר יותר באותה שנה, סילקו המורדים את חייליו של נפוליאון והכריזו על עצמאות ב-1804, ובכך היתה האיטי למדינה הראשונה שקיבלה את עצמאותה באמריקה הלטינית ובאזור הים הקריבי.

וודו, הנהוג בקרב שלושה רבעים מ-8 מיליון התושבים בהאיטי, הוא פולחן כישוף שמקורו במערב אפריקה, והמערב בתוכו בין השאר גם אלמנטים נוצרים.

הוודו היה אסור בתקופה הקולוניאלית, וגם ממשלת האיטי הראשונה הכריזה עליו כעל בלתי חוקי.

הפולחן נהוג בקרב השחורים בהאיטי, באיים הקריביים ובכמה מקומות באמריקה הדרומית.
