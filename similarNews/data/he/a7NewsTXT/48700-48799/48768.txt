

חברי קיבוצים ומושבים בנגב ובערבה הפגינו היום בצמתים, במחאה על התוכנית הכלכלית של הממשלה.

שוטרים מנעו חסימת הצמתים אך גילו הבנה למפגינים, למעט בצומת גילת, שם קבלו המפגינים על קשיחות משטרתית.

כתב עתי"ם שריכז את המידע אודות ההפגנות השונות מוסר, כי את ההפגנות הצמתים בכל רחבי הארץ ארגן מרכז המועצות האזוריות שבמרכז השלטון המקומי. כל מועצה אזורית בארץ קיבלה אחריות לצומת מרכזית באזורה, לעריכת הפגנה במקום משעה 9.00 עד שעה 10.00, לשעה אחת בלבד.

תושבי המועצה האזורית מרחבים הפגינו בצומת גילת שליד אופקים. כבר בתחילת ההפגנה הם טענו על עימותים עם המשטרה, ודיווחו על-כך לשמואל ריפמן יו"ר מרכז המועצות האזוריות. ריפמן התקשר לתנ"צ חיים כהן, מפקד משטרת מרחב הנגב וביקש ממנו להנחות את השוטרים להמנע מעימות עם המפגינים. הוא אמר שמדובר במחאה דמוקרטית וחוקית. מהמשטרה נמסר בתגובה, שלא נוצר כל עימות במקום ושהייתה הבנה מלאה בין השוטרים למפגינים.

צומת עידן בערבה נחסם לסירוגין על ידי כ-500 חברי המושבים מיישובי הערבה התיכונה והצפונית וכן על ידי חברי קיבוץ עין גדי. הם הגיעו עם ילדיהם וחילקו לנהגים ירקות ופרחים וכן כרוזים עם הסברים על הקשיים הכלכלים ועל הפגיע הקשה ביישובי הערבה מהתוכנית הכלכלית של הממשלה.

בצומת בית קמה ניצבו כ-60 מתושבי היישובים של המועצה האזורית בני שמעון והניפו כרזות לעבר הנוסעים בצומת, שהשיבו בנפנופי ידיים ובצפיות הזדהות ואהדה. שוטרים מנעו מהמפגינים לחסום את הצומת וההפגנה נערכה בשולי הכביש, אך במקום בולט.
