

שר הרווחה זבולון אורלב הודיע אמש כי סיעת המפד"ל, המונה שישה חברים כולל שני שרי המפלגה בממשלה, לא תתמוך בתכנית הכלכלית בהצבעה שתתקיים ביום ראשון. השרים המכהנים בממשלה הצביעו נגד התכנית גם בממשלה.

ההחלטה התקבלה לאחר שסיעת המפד"ל קיימה כינוס בהשתתפות רבנים התומכים במפד"ל. בתום הכינוס הוחלט כי המפד"ל לא תתמוך בתכנית בשל הפגיעה במדיניות הרווחה ובעולם התורה.

אורלב ציין כי התכנית טומנת בחובה פגיעה בעולם התורה והידרדרות לעוני עמוק יותר במדינה. הוא הוסיף כי המפד"ל, המפלגה הדתית היחידה בממשלה, אינה יכולה לתת יד לפגיעה בעולם התורה.

שר התשתיות יוסף פריצקי (שינוי) אמר בתגובה להחלטתה של המפד"ל שלא לתמוך בתכנית הכלכלית כי ידרוש מרה"מ לנהוג במפד"ל כפי שנהג בשרי ש"ס, ולפטרם לאלתר.
