

מזה זמן רב מפעילה בריטניה אמברגו סמוי על ישראל ומסרבת לספק לה ציוד צבאי. הג'רוזלם פוסט מדווח כי פרסום באובזרוור הלונדוני ביום ראשון גרם לראש ממשלת בריטניה טוני בלייר למבוכה רבה. לפי הפרסום ייצאה בריטניה לסוריה חומרים כימיים המשמשים לייצור נשק כימי וכן ציוד לראיית לילה. בלייר נבוך גם בשל העובדה כי שבוע לפני הפרסום תקפו שר החוץ פאוול ומזכיר ההגנה דונלד רמספלד את סוריה על כך שסיפקה משקפות לראיית לילה לצבא העירקי בזמן מלחמתה של הקואליציה כנגד עירק.

עוד מציין העיתון כי למרות הצהרותיו של בלייר על קיום מדיניות הוגנת ושוויונית במזה"ת הוא ביקר בסוריה וגם אירח בהתלהבות את בשאר אסאד, שליט סוריה.

מדו"ח של משרד המסחר והתעשייה הבריטי מתברר כי לא רק יחסים דיפלומטיים מתקיימים בין סוריה לבריטניה, למעשה בריטניה מייצאת לסוריה ציוד צבאי ואמצעי ייצור ללוחמה כימית. בין השנים 1999 ל-2001 נתנה ממשלת בריטניה לתעשייה שלה רישיונות לייצוא צבאי לסוריה בסך שני מליון ליש"ט.

בעקבות הפרסום דורשים המחוקקים הבריטים כי הממשלה תחשוף במפורט את היצוא הבריטי לסוריה. הם אף דורשים כי מעתה תאסור בריטניה על מכירת ציוד צבאי לסוריה. את סוריה, התומכת בארגוני הטרור, החיזבאללה, החמאס והג'יהאד, מגדירה ארה"ב מדינה תומכת טרור.

עוד נמסר בדו"ח הבריטי כי התעשייה הבריטית ייצאה לסוריה חומרים שאפשר לייצר מהם נשק כימי, ציוד המשמש לראיית לילה על בסיס תרמי וקסדות לטייסים.

האובזרוור מוסיף כי שרת המסחר והתעשייה פטרישיה האוויט אף העניקה רישיונות ייצוא בלתי מוגבלים למכירת ציוד צבאי לסוריה, ציוד עזר לשימוש ברובים שונים.

דובר משרד המסחר והתעשייה צוטט באומרו כי השרה הסתמכה על הבטחותיו של הממשל הסורי שטען כי החומרים הכימיים נועדו לייצור תעשייתי של "מסירי כתמים". הדובר הודה כי אין זה מן הנמנע שהחומרים נוצלו להכנת נשק כימי. הסורים אף טענו כי הציוד התרמי נועד לצרכים רפואיים.
עוד מציין העיתון כי הבריטים והאמריקנים חושדים כי מסילת הרכבת הפועלת בין עירק לסוריה משמשת את סוריה להברחת נשק וציוד צבאי לעירק.

אמש פורסם כי מקורות סורים מסרו שבלייר התקשר לנשיא סוריה בשאר אסאד, והבטיח לו כי בריטניה מתנגדת לתקיפת סוריה, כך דיווחה סוכנות הידיעות הסורית הרשמית.

פניית בלייר נעשתה לאחר שארה"ב שיגרה לסוריה אזהרות כי בשל הסיוע שהיא מגישה לעירק היא עלולה לעמוד בפני "בחירה קשה".
