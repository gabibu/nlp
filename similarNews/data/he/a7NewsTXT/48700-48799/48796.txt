

שר הבטחון שאול מופז, ביקר היום במיפקדת האוגדה המרחבית של צה"ל בדרום, שמע סקירות וצפה על הגבול. בשיחה עם מפקדי פלוגות שמע השר על המחסור באמצעים טכניים שונים ואחד המפקדים אמר לו שלמבריחים ממצרים יש אמצעים טובים יותר מאלה המצויים בידי המופקדים לשמור מפני המסתננים עד הגבול.

מופז נועד עם מפקד האוגדה המרחבית ושמע סקירות על המצב באזור ממנו וכן מפי מפקדים אחרים באוגדה וביחידות משמר הגבול ומאלוף פיקוד הדרום, דורון אלמוג. לשר התלווה סגן הרמטכ"ל, אלוף גבי אשכנזי.

אחרי הסקירות הגיע השר לנקודת תצפית על הגבול עם מצרים, באזור הר חריף. סנ"צ אמנון זיו, קצין האג"ם של משמר הגבול באזור הכין עבור האורח הדמיה של אירוע חדירה מגבול מצרים, שאירע יומיים קודם לכן. באותו אירוע נלכדו שישה מבריחים, אחד מהם חמוש על-ידי מארב שהוצב במקום. אחר-כך דיבר השר עם לוחמים, שהשתתפו בתרגיל ההדמיה.

בתצפית על הגבול ביקש מופז לשמוע את מפקדי הפלוגות ויחידות מג"ב הפועלות בגבול מצרים ובגבול ירדן, בגיזרה הדרומית. בין היתר הוא שמע שבחים על היחידות המעורבות של לוחמים ולוחמות. באחת הפלוגות מהווה הלוחמות שני שלישים מהפלוגה.

מפקדי הפלוגות תיארו את פעילות היחידות באזור. אחד מהם קבל במיוחד על המחסור החמור באמצעים טכניים שונים. הוא ציין את אחד האמצעים, בהם השתמשו המבריחים יומיים קודם-לכן ואמר: "לנו אין אמצעי כזה. למבריחים יש אמצעים טובים משלנו". אחר-כך אמר האלוף אלמוג, שכל אמצעים הטכניים הנחוצים יגיעו ליחידות, אם-כי לא מייד ולא בבת אחת. הוא הוסיף שבאזור מנסים לחדור מחבלים רבים, העוברים מרצועת עזה למצרים ומשום מנסים להגיע לישראל.

מופז אמר שלכוחותינו יש עליונות על המבריחים וכי אמנם קיים מחסור מסוים באמצעים, אך העליונות אינה תוצאה של טכנולוגיות בלבד, אלא תוצאה של כוח אדם מעולה שיש לשומרי הגבול בישראל.
