

שר החוץ הגרמני יושקה פישר הודה כי אירופה נכשלה בניסיון שלה עם ערפאת ,לשים-קץ לאלימות באיזור.

בפגישה עם נשיא המדינה משה קצב, שהתקיימה היום בבית הנשיא בירושלים אמר השר פישר, כי בשיחותיו עם ערפאת אמר לו שהאינתיפאדה פגעה בראש ובראשונה בפלשתינים וש"האינתיפאדה היתה טעות נוראית ותחילתו של הרס עצמי." "לצערי, נכשלנו בעבר וכיום הגעתי למסקנה שצריכים גישה חדשה ומנהיגות חדשה. אין לי ספק שכל תוכנית, גם הטובה ביותר, תיכשל אם יתרחש פיגוע טרור".

פישר הזהיר, כי אם אבו מאזן יכשל, עלולות להיות לכך תוצאות קשות. "אם הוא ייכשל, מי יהווה אז את האלטרנטיבה" הקשה פישר.

השר הגרמני גרס, כי הזמן אינו בלתי מוגבל וצריך לנצל את ההתפתחויות באיזור כדי לפעול עכשיו לשינוי. "צריך לחזק את אבו מאזן על-ידי יוזמות חיוביות מצד ישראל" הוא אמר.

הנשיא קצב ציין, כי מה שעומד כרגע למבחן היא הנחישות של אבו מאזן ולא הצהרותיו. "אם אבו מאזן יפעל להפסיק את הטרור, זו יכולה להיות נקודת מפנה", ציין הנשיא.

נשיא המדינה הוסיף, כי כבר בעבר הוא שם לב להתבטאויותיו של אבו מאזן בתקשורת הערבית נגד האינתיפאדה, אותן הוא הגדיר אמיצות.

בשיחה נדונו גם היחסים בין ישראל לבין האיחוד האירופי. השר פישר ציין, כי הוא מודאג מההתפתחויות בין הקהילה האירופית לבין ישראל, אך הדגיש, שאירופה תהיה מרכיב חשוב בתהליך שלום עתידי, בעיקר לאור העובדה הכלכלית שבאירופה יש 400 מיליון צרכנים. השר פישר העיר בנימה מבודחת, כי כאשר הוא בישראל, הוא סופג ביקורת מהמנהיגים כאן, שרואים בו מנהיג אירופי שאינו מבין את בעיותיה של ישראל ואילו כאשר הוא מופיע בפני מוסדות האיחוד האירופי, הוא סופג ביקורת ממנהיגי אירופה, שרואים בו ידיד נאמן של ישראל. "אני משתדל שהאיחוד האירופי ינהג באופן יותר פרו-ישראלי, אך בהחלט ניתן להשתמש ביוקרה של נשיא מדינת ישראל, ממנה אתה נהנה בקרב המנהיגות האירופית, להידוק היחסים".

פישר ציין, כי הביקור של הנשיא קצב ,לפני מספר חודשים בגרמניה ובאיטליה, הותיר רושם טוב על האירופים ואיפשר להבין יותר את בעיותיה של ישראל ולכן הוא המליץ להגביר ביקורי אישים ישראלים באירופה.

הנשיא קצב הביע את דאגתו מהתגברות האנטישמיות באירופה ומהעובדה שאוניברסיטאות מחרימות אנשי מדע מישראל. פישר השיב, כי הוא חש בושה בשל הדיווחים האלה ובמיוחד הוא מוטרד מהתחושה שבישראל ישנה התגברות של האנטישמיות בגרמניה. שר החוץ אמר, כי בכוונתו להציע לנשיא גרמניה, יוהנס ראו לקיים ועידה משותפת בחסות נשיאי גרמניה וישראל לדיון במאבק באנטישמיות. הנשיא קצב נענה ליוזמה, וסוכם, כי שגרירי שתי המדינות יקדמו את הרעיון.

השר פישר הופיע היום גם בפני ועדת החוץ והבטחון של הכנסת לדיון משותף בנושאים בילטראליים שבין ישראל ובין גרמניה ובסוגיות שעל סדר היום המדיני.

פישר הביע את מחוייבותה של גרמניה לישראל ולבטחונה ואת הידידות הרבה השוררת בין שתי המדינות.

יו"ר הוועדה, ח"כ יובל שטייניץ ציין, כי בישראל מאוכזבים מיחסה של אירופה לישראל, לאחר שבמשך שנים דחקה בישראל לפנות למסלול המדיני עם הפלשתינים. הוא הוסיף, כי למרות שישראל נענתה לאתגר ונטלה על עצמה סיכונים רבים תוך הוכחת רצונה בשלום, אירופה לא גילתה הבנה והתחשבות בעמדותיה ובמצבה של ישראל, לאחר שהתהליך התפוצץ בפניה של ישראל, כאשר הפלשתינים פנו לדרך האלימות והטרור.
