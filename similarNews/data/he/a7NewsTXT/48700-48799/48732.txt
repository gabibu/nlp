

שר הביטחון שאול מופז גילה הערב כי ישראל אינה מופתעת ממציאת נשק כימי במהלך הסריקות שערכו האמריקנים בבגדאד.

בביקור שערך השר מופז בסוללת פטריוט בחיפה הוא אמר לעיתונאים: "אני חושב שהגילויים שיש בבגדאד ובעיראק נשק כימי הם לא הפתעה. ידענו שלעיראקים יכולות ונשק בלתי קונבנציונלי".

השר מופז הוסיף "אנחנו בתקופה רגישה, משום שסדאם חוסיין נמצא בימים אלה עם גבו אל הקיר ועל פי התרשמותי, הפעולה האמריקנית מפרקת את המערכת העיראקית השלטונית ואת הכוח הצבאי, ואנו רואים יותר ויותר גילויי אהדה בקרב האזרחים העיראקים ויותר ויותר עריקה של כוחות עיראקים של משמרות הרפובליקה".

"דווקא ברגעים אלה הוא עלול לקבל החלטות מאיימות על מדינת ישראל. לכן צריך להמתין בסבלנות בימים הקרובים, ולראות כיצד תתפתח המציאות", אמר השר.

הוא ציין עם זאת, כי אין צורך בהערכות מחדש נוכח האיום. "אנו לא צריכים לעשות שום שינוי בהיערכות שלנו. אני חושב שיש לנו היערכות מיטבית בנקודת הזמן הנוכחית. נמשיך לשמור עליה עד שינוי הערכת המצב, וכאשר היא תשתנה אנו נודיע לציבור", הטעים.

בתשובה לשאלה אם עם ישראל יעשה את ליל הסדר הקרוב כשהוא צמוד למסיכות השיב השר, "אני מקווה שלא".
