

כוחות נחתים אמריקאים הפועלים במרכז עיראק גילו כ-20 טילים לטווח קצר-בינוני, החמושים בראשי נפץ כימיים. מהדיווחים עולה כי הטילים היו חמושים בגז העצבים סארין ובגז חרדל, עוד דווח כי הכוחות איתרו טילים מסוג סקאד במערב עיראק, אבל מרבית הטילים שהתגלו באזור הם טילי אל-סומוד לטווח קצר".

כוחות נחתים אמריקאים הפועלים במרכז עיראק גילו כ-20 טילים לטווח קצר-בינוני, החמושים בראשי נפץ כימיים. כך דיווחה הערב תחנת הרדיו הציבורית בארה"ב.

מהדיווחים עולה כי הטילים היו חמושים בגז העצבים סארין ובגז חרדל. בדיווח נמסר כי הטילים היו "מוכנים לשיגור". קצין אמריקאי מסר הערב כי "בדיקות ראשונות מראות כי נשק אסור נמצא בעיראק". אולם שר ההגנה האמריקאי, דונלד ראמספלד, אמר הערב בתדרוך לעיתונאים, כי יידרשו ימים רבים כדי לקבוע האם החומרים שנמצאו היום בעיראק הם חומרי נשק כימיים.

הגנרל וינסנט ברוקס, קצין המבצעים של פיקוד המרכז האמריקאי בקטאר, אמר בתדרוך היומי לכתבים כי "כוחות הברית איתרו טילים מסוג סקאד במערב עיראק, אבל מרבית הטילים שהתגלו באזור הם טילי אל-סומוד לטווח קצר". ברוקס הוסיף שכוחות הברית בלמו את יכולת התנועה של העיראקים במערב עיראק.

דובר של צבא ארה"ב הודיע היום כי כניסת כוחות הצבא האמריקנים ללב ליבה של בגדאד מהווה הוכחה ברורה לכך שמשטרו של סדאם חוסיין אינו שולט עוד בבירה.

עוד אמר כי בכמה ממוקדי הלחימה ברחבי עיראק "נעשה שימוש בנשק בלתי קונוונציונלי", אך לא הרחיב ולא מסר כל פרטים נוספים.

הגנרל וינסנט ברוקס אמר אחר הצהריים, במסיבת עיתונאים בפיקוד המרכזי של צבא ארה"ב בקאטר, כי "למשטר בעיראק עדיין יכולת צבאית מסויימת, אך למעשה המשטר אינו שולט עוד בבירה. ישנם חלקים בבגדאד שאליהם עדיין לא נכנסנו, אך ברור כעת כי המשטר אינו שולט עוד במבנה הפיקודי של הצבא".

עוד אמר ברוקס כי כוחות הקואליציה שבו קולונל עיראקי סמוך לבגדאד, אך לא נקב בשמו.

ברוקס לא מסר בתדרוך היומי לכתבים כל פרטים על מספר ההרוגים והפצועים בקרב הכוחות האמריקניים בבגדאד.

הקצין ניסה להמעיט מעט מערך ההישג, לאחר שבצילומי הטלוויזיה נראו הכוחות האמריקנים נעים סמוך לכמה מארמונותיו של סדאם במרכז בגדאד ואמר: "הדרך לחגוג את הנצחון עדיין ארוכה".

האמריקאים השתלטו הבוקר על מתחם ארמון הנשיאות בבגדד והניפו את דגל ארה"ב במקום. הלחימה במרכז העיר הגיעה הבוקר לשיאה. שני טנקים וכוחות אמריקאים נכנסו לתוך מתחם הארמון הנשיאותי ובמקום מתנהלים חילופי אש בלתי פוסקים. עד כה השתלטו הכוחות האמריקאים על שלושה ארמונות במקום ונמסר כי בגדד מבודדת וכי כל הכניסות לעיר נחסמו. סגן יו"ר המטות המזוינים, הגנרל פיטר פייס אמר בראיון לסי.אן.אן כי הירי הארטילרי של האמריקאים גבר ושני הצדדים ירו זה על זה אש מקלעים. בעיר נשמעו הדי התפוצצויות עזות.

מומחים אמריקניים בתחום הנשק הכימי והביולוגי בודקים בשעות אלה אתר אשר בו על-פי החשד אוחסן נשק להשמדה המונית, כך אמר קצין אמריקני לסוכנות רויטרס.

המקור, שביקש להישאר בעילום שם, אמר כי "התקבלו דיווחים בלתי רישמיים ולפיהם אפשר שבאתר נמצא גז עצבים מסוג סארין".

לדברי רוס קאופמן, דובר צבא ארה"ב ביחידת החי"ר השלישית, "מדברים על אפשרות שנמצא מאגר של נשק להשמדה המונית. אך אלה הם דיווחים ראשוניים ואפשר שאין בהם ולא כלום".
