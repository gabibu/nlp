

"העבירות המיוחסות למערער שוללות אפשרות של המשך עיסוק במקצוע זה מאחר שהן חותרות תחת מערכת יחסי האמון המיוחדים הכרוכים בעיסוקו", קבעה השופטת ודחתה ערעור על החלטה לשלול רשיון סוכן ביטוח שזייף מסמכים.

שופטת בית המשפט המחוזי בתל אביב, שרה דותן, דחתה השבוע את ערעורו של סוכן הביטוח מיכאל כהן, על החלטת המפקח על הביטוח, אייל בן-שלוש, לשלול את רישיונו למשך שנתיים לאחר שהוגש נגדו כתב אישום המייחס לו זיוף מסמך בכוונה לקבל באמצעותו דבר, וקבלת דבר במרמה.

על פי כתב האישום מילא המערער, בלא שהתבקש לכך, את פרטיה של מבוטחת על גבי טופס הצעה לביטוח חיים, הצהרת בריאות והצהרת המועמד לבעלות על הפוליסה והמועמד לביטוח. עוד נטען, כי המערער חתם על גבי המסמכים המפורטים לעיל חתימה הנחזית להיות חתימתה של המתלוננת ללא ידיעתה וללא אישורה.

בפסק הדין, דחתה השופטת את הטענה כי החלטת המפקח על הביטוח אינה מידתית מאחר שאשמתו של כהן טרם הוכחה. וקבעה כי: "המערער עוסק במקצוע הדורש מידה רבה של אמון ביחסים שבינו לבין המבוטחים וחברת הביטוח. העבירות המיוחסות למערער שוללות אפשרות של המשך עיסוק במקצוע זה מאחר שהן חותרות תחת מערכת יחסי האמון המיוחדים הכרוכים בעיסוקו".

השופטת גם ציינה כי היא סבורה שמשהוגש נגד המערער כתב אישום, המייחס לו עבירות חמורות של זיוף וקבלת דבר במרמה, חובה על המשיב לשקול את המשך עיסוקו של סוכן הביטוח במקצועו וכי בנסיבות העניין, בהן תלונת המבוטחת נתמכה על ידי חוות דעת של המשטרה, סבר המפקח שההגנה על האינטרס הציבורי גוברת על הזכות החוקתית לחופש העיסוק.
(ש)
