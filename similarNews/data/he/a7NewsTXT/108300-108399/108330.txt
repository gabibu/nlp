

בית המשפט בבית שאן ביטל תביעת דיבה של פעילת הארגון הפרו-פלשתיני סולידריות נגד ג'ודי לאש באלינט כתבת ג'רוזלם ריפורט. פעילת הארגון יוצגה על ידי מי ששימש פרקליטו של ראש התנזים ברגותי, שמאי ליבוביץ.

בתביעה טענה פעילת סולידריות כי דברי לאש באלינט בכתבה שפורסמה בג'רוזלם ריפורט, לפיהם פעילי הארגון משתפים פעולה עם ארגוני הטרור, הם השמצה. עוד נטען בתביעה כי לאש-באלינט כתבה שנוכחות פעילת סולידריות ברש"פ סייעה לארגוני הטרור להכין פיגועים.

כתבתנו רותי אברהם מוסרת כי בתגובה להחלטת השופט לבטל את המשפט אמרה לאש באלינט כי בכך יש אישור לדברים שנאמרו בכתבה "החלטת השופט להשליך מבית המשפט את תביעת הדיבה נגדי מאשרת את טענותי בדבר אופיו האמיתי של ארגון סולידריות. יש לקוות שהחלטה זו תמנע בעתיד תביעות נוספות נגד עיתונאים המבקשים לחשוף את האמת על ארגונים קיצונים".

ראש 'שורת הדין' עו"ד ניצנה דרשן לייטנר, פרקליטתה של לאש-באלינט, ציינה כי בדצמבר 04 ניסה עו"ד שמאי ליבוביץ, לטעון כי מתנהל מו"מ בין הצדדים לקראת פשרה דבר שלא היה לו בסיס משום שבאלינט עמדה על כך כי הענין יובא להכרעת בית המשפט ובמהלך המשפט יובהר כי דיברה אמת בכתבה.

דרשן לייטנר הוסיפה כי מטרת פעילותו של ארגון סולידריות היא לחבל במאמצי צה"ל להלחם בטרור ובין השאר משמשים מתנדביו, אזרחים זרים, כמגן אנושי למחבלים. ארגון סולידריות לדבריה ממומן על ידי הפלשתינים והוא מגייס אזרחים באירופה ובקמפוסים בארה"ב ושולח אותם להתעמת עם חיילי צה"ל ביש"ע.

"נוכחות האזרחים הזרים בזירת הלחימה פוגעת ביכולתם של חיילי צה"ל לסכל טרור ובכך מסכן ארגון סולידריות את אזרחי מדינת ישראל", אומרת עו"ד דרשן לייטנר.
