

חיילי צה"ל ניסו אתמול להרחיק שוטרים פלשתינים בחברון לאחר שהסתובבו בשטח בו אסור להם להסתובב. לאחר עימות שפרץ במקום עצרו החיילים חמישה מהשוטרים ושחררו אותם לאחר חקירה.

השוטרים הפלשתינים, שלא היו חמושים, הפגינו נוכחות אתמול (ג') אחר הצהריים בכיכר השוטר בחברון. שוטרי הרש"פ נכחו בכיכר בניגוד להסכם הברור בין הצדדים הקובע היכן ניתן להם רשות לסייר. לפי ההסכם, השוטרים הפלשתינים אינם מורשים להתקרב לשכונה היהודית בעיר מסיבות ביטחוניות.

חיילי צה"ל קיבלו הוראה מחטיבת יהודה להרחיק את שוטרי הרש"פ מן המקום ולאחר שניסו הללו לסרב, נאלצו הכוחות להפעיל כוח ולעוצרם. מצה"ל נמסר כי בתום חקירתם שוחררו השוטרים.

מפקד חטיבת יהודה התייחס לעימות, ואמר כי "על פניו נראה שהחיילים פעלו לפי ההוראות שניתנו להם".
