

תושבים מתלוננים: חוסמי הכבישים והרב שפירא הופקרו ע"י מועצת יש"ע ורוב הרבנים. הם מעוניינים ביצירת טראומה, לא במאבק אמיתי. "אי אפשר לתקוף התושבים שנועדו עם שרון בלי לתת להם תחושה שקיים מאבק אמיתי".

(צילומים: קובי סלע וקטיף נט.)

הימנעות ההנהגה הרשמית של גוש קטיף מגינוי המתיישבים שנועדו אמש עם ראש הממשלה אינה נובעת ממניעים של רצון גרידא לשמור על שלום בית. למעשה, ההנהגה תומכת מהותית בפגישה הזאת, שכן היא מאוכזבת קשות מאופן המאבק של מועצת יש"ע בהתנתקות. רבים בחוף עזה הגיעו למסקנה שמועצת יש"ע עצמה לא מאמינה בהצלחת המאבק, ואינה אמיצה דיה לנהל מאבק נחוש, וכי מבחינתה העיקר הוא ליצור טראומה שתמנע בבוא היום את עקירת הישובים ביו"ש.

גורם בכיר בקרב הנהגת מתיישבי חוף עזה אמר לערוץ 7, כי למתיישבים אין כל עניין במאבק חריף בקיץ, מפני שהוא יהיה מאוחר מדי: "גם אם יגיעו לפה רבבות, הם לא יצליחו למנוע את הנסיגה אלא רק לעכב אותה בכמה ימים ובעיקר לגרום לכך שחיי התושבים הוותיקים בגוש ישובשו לחלוטין. אנחנו רוצים מאבק עיקש עכשיו, ולאו דווקא בגוש קטיף אלא במרכז הארץ, אבל מועצת יש"ע לא רק שלא מנהלת מאבק כזה, היא פוגעת בו. המועצה מגנה חסימות כבישים, מסתייגת מסירוב פקודה בצה"ל ומנתבת את כל המאבק למועד הפינוי עצמו, כשיהיה כבר מאוחר. היא לא הושיטה סיוע משפטי או כספי למשפחות העצורים בחסימות הכבישים, ולכן עניין החסימות דועך. אילו היינו רואים כאן חסימות משמעותיות של כבישים במרכז הארץ, למשל בנתב"ג, התושבים היו מרגישים שהמאבק אמיתי ונועד למנוע את הפינוי, לא רק ליצור טראומה. אבל במקום זאת ראינו שחסימות הכבישים דעכו בגלל הפניית הגב של הנהגת המתנחלים הקלאסית לצעירים החוסמים. הפקירו אותם מוראלית ומעשית. רק גוף וולנטרי - ארגון 'חננו' - דואג להם בעת המעצר".

עוד אומר הבכיר: "מועצת יש"ע, חברי הכנסת של הימין ורוב הרבנים מנסים רוב הזמן להתייפיף. הם נטשו את הרב שפירא בודד במערכה. לכן שלא יעשו טובה ויבואו לגור פה כמה שבועות. אם הם רוצים להיאבק, שייתנו גיבוי לסרבנות או למרי בלתי אלים אך תקיף, כמו חסימות כבישים. מה ייצא לנו ממעבר של עשרות בחורי ישיבה לכאן בקרוב, כאשר הרבנים שלהם מסבירים בכל כלי תקשורת שאסור לסרב פקודה ושהממשלה קדושה? מי ישלם לנו משכורות במשך חודשים אם כל הכבישים באזור יהיו חסומים בגלל הפגנות? אנחנו מעדיפים שהמאבק יתנהל באזורים אחרים, ושכל הארץ תרעש, לא רק אזור כיסופים".

בחוף עזה גם אומרים כי לא יתכן שמועצת יש"ע תמתח ביקורת על פגישת המתיישבים עם אריאל שרון, בעוד שראש תנועת אמנה, זאב חבר, ממשיך בעצמו לקיים עימו קשרים בלתי אמצעיים. "למה לו מותר ולנו אסור?", תמהים בחוף עזה.

מועצת יש"ע אומרת בתגובה, כי היא מנהלת מאבק קשה ועיקש בתוכנית ההתנתקות הנפשעת, ומאמינה כי בכוחם של מאסות ההמונים למנוע את הגירוש והחורבן". לדבריה, "המאבק שהתנהל בשנה האחרונה בכל החזיתות - פוליטית-פרלמנטרית, ציבורית, משפטית והסברתית - הינו חסר תקדים בדמוקרטיה הישראלית. אנשי מועצת יש"ע אינם מנהלים כל מגע עם ראש-הממשלה. נערכה פגישה אחת בין יו"ר המועצה, בנצי ליברמן, לבין שרון - פגישה שהסתיימה בטונים גבוהים והסתיימה בפיצוץ בין השניים".

חבר הכנסת אורי אריאל, אשר מונה לאחרונה לעמוד בראש המטה המבצעי של מועצת יש"ע, תקף הבוקר את המתיישבים מגוש קטיף שנועדו אמש עם ראש הממשלה. אריאל אמר כי מדובר באנשים שרק מתיימרים לייצג את המתיישבים ולמעשה פוגעים במאבק ומשחקים לידיו של ראש-הממשלה.

