

בנווה דקלים נערך היום (ד') אחר הצהריים יריד נשים יוצרות. ביריד השתתפו מאות נשים מירושלים, שדרות, ישובי הר חברון, גוש עציון, וכן ישובי בנימין והשומרון.


נעמי אלדר, מנהלת המתנ"ס בגוש קטיף סיפרה לערוץ 7 כי ביריד הוצבו עשרות דוכנים של אומנות פלסטית, תכשיטים, תמונות, קרמיקה, חפצי אומנות, ובגדים שתוכננו, עוצבו ויוצרו ע"י נשים אלו.

לדבריה, יחד עם דוכני המכירה המשמשים לתצוגה ועבור הקניינים, התקיימו סדנאות מעשיות ע"י יוצרות אחרות בדרמה, קולנוע, מוסיקה, זמר ואיורים.

אלדר סיפרה כי לאחר היריד, צפויים במתנ"ס שורת מופעי זמר ותיאטרון בהם: ההצגה החדשה של נשות גוש קטיף "קצה החבל", הצגות יחיד, מופע נבל, וכן מופעים של שתי נשים מגוש קטיף, עולות מצרפת.

אלדר אמרה כי היוזמה ליריד באה מממנהלות מתנ"ס ורכזות תרבות בישובי יש"ע, המבקשות להציג את הפן הנשי והיוצר בישובים אלו. קיום היריד בנווה דקלים בא להביע הזדהות עם תושבי הגוש בשעה זו.
