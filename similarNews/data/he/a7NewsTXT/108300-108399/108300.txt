

'שגיאה חמורה', כך מגדירה דניאלה וייס, ראש מועצת קדומים ומראשי גוש אמונים, את החלטת כמה מתושבי גוש קטיף להיענות לבקשת ראש הממשלה להיפגש עמם. פגישה זו נערכה אתמול (ג') בשעות הערב.

בראיון ליומן הצהרים של ערוץ 7 תקפה וייס בחריפות את החלטת תושבי גוש קטיף להיענות להזמנתו של ראש הממשלה להיפגש עמו. לדבריה, בהחלטה זו הופכים תושבי גוש קטיף "לאסקופה נדרסת" ע"י שרון, שבו, לדעתה, אין לתת כל אמון.

וייס מתארת את מהלכיו האחרונים של ראש הממשלה להגיע להידברות עם ראשי המתיישבים, כמהלך אסטרטגי לכיבוש היריב שבו נמצא שרון בנקודה המכרעת ביותר, "כיבוש מלח הארץ" כלשונה, וייס מסבירה שלאחר כשלון כל מאמצי שרון לשכנע ציבור זה באמצעות שליחו, ראש מנהלת ההינתקות, יונתן בשיא, להתפנות מרצון, פותח שרון בטקטיקה חדשה, פגישה אישית עם ראשי המתיישבים בה יחמיא להם על תרומתם למדינה ויבטיח להם תגמול נאות, וייס מבטיחה שמיד לאחר הפגישה תצא הודעה לעיתונות ממשרד ראש הממשלה המודיעה על הגדלת הפיצויים.

וייס מגדירה את הסיטואציה הקשה שנקלעים אליה תושבי גוש קטיף כ"ניסיון הכסף", "מאז פרוץ מלחמת אוסלו, המבחן שנדרשנו לעמוד בו היה מבחן הגוף והנשמה, ומסרנו את נפשנו נפש ילדינו חברינו ובני משפחותינו, למען ההיאחזות בא"י, ועכשיו נדרש מאיתנו להקריב את הכסף, כשחיינו עמדו בסימן שאלה מסרנו אותם, ואת הכסף לא ניתן?".

ולשאלת המראיין מה לדעתה עוד ניתן לעשות לאחר ששרון עבר את כל המשוכות הפוליטיות בדרך להגשמת תוכניתו, השיבה וייס כי במהלך ההיסטוריה היו תוכניות רבות כל כך שבוטלו ברגע האחרון, שאין להתייאש מהמצב הנוכחי, ומבקשת שבמקום לשקוע ביאוש מהמצב הנוכחי, יש להרבות בבניין.
