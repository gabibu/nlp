

משרד החינוך העביר הנחיה למנהלי המחוזות להכין רשימת מורים המיועדים לפיטורין. זאת בעקבות הודעת הממונה על השכר יובל רכלבסקי, לפיה 4,500 מורים יפוטרו כבר בחודש הבא.



על פי המלצת מנהלי המחוזות ובה יכללו שמות אלפי המורים המומלצים לפיטורין יעביר משרד החינוך כבר עד סוף החודש את מכתבי הפיטורין. המורים שיפוטרו יהיו בראש ובראשונה מתוך מגמות לימוד המוגדרות כבלתי נצרכות כספרות, אופנה וכיוצא באלה.

סמנכ"ל ומנהל כח אדם במשרד החינוך מנחם כהן כותב כי "הרפורמה תביא לשיפור מהותי באיכות מערכת החינוך ובאיכות ההשכלה אותה רוכשים ילדי ישראל בבתי הספר, על ידי ריענון כוח ההוראה, מתן סיוע בהכנת שיעורי בית לתלמידים, הרחבת פעילויות ההעשרה, שילוב חוגים ולימודי אמנויות וטיפול בבעיות אלימות".

כמו כן אומר כהן כי לטעמו הרפומה היא חלק ממסכת צעדים שתרומם את מעמד המורה בישראל שכן רמת שכרו תעלה ובכך יגיעו למערכת החינוך מורים איכותיים יותר.

פיטורי המורים הצפויים ועליהם הודיע משרד החינוך ושאר חלקי הרפורמה הם מחוייבים מבחינת המשרד שכן הממשלה קבעה כי אם לא יבוצעו הצעדים לא תועבר למשרד החינוך תוספת התקציב בסך אחד עשר מיליארד שקלים בחמש השנים הקרובות.

עם זאת מקפידים במשרד החינוך להדגיש כי פיטורי האלפים יתבצעו באופן שרירותי רק אם לא יגיעו המחוזות לביצוע מסכת פיטורין בהסכמה, בתיאום עם ארגוני המורים ובתוך חמש השנים הקרובות.
(ש)
