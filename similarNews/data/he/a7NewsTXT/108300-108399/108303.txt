

'מדובר בהחלטה ממניעים שאינם טהורים', טוען יו"ר ש"ס בחיפה, ביחס להחלטת בג"ץ לדחות את העתירה שהגישה חברת דייזין 22 נגד החלטת משרד העבודה והרווחה לא להעניק היתר להעסקת יהודים בשבת.

הרכב של שלושה שופטים בראשות נשיא בית המשפט העליון אהרון ברק קבע ביום שני, כי איסור על העסקת יהודים הולם את ערכי של מדינת ישראל כמדינה יהודית ודמוקרטית.

יו"ר ש"ס בחיפה, אבי ויצמן, שידע מאבקים רבים למען שמירת השבת בעירו, אמר בתגובה לשאלה כיצד הוא מסביר את דחיית העתירה הזו לאחר שרק לפני יומיים נתקבלה בבג"ץ החלטת הגיור המפורסמת, השיב ויצמן, כי גם בהחלטה זו הוא חושד שמניעיה אינם טהורים, ובג"ץ משתמש בה ככיסוי לדעותיו, השונות לחלוטין מרוח החלטה זו.

יחד עם זאת, התייחס ויצמן לפסק הדין עצמו ואמר שמדובר בנקודת אור בעידן של חושך.

ויצמן הסביר בראיון ליומן הצהרים של ערוץ 7, כי חוק שעות עבודה ומנוחה קובע שיום שבת הוא יום המנוחה הרשמי של מדינת ישראל וביום זה כל החנויות אמורות להיות סגורות, וכן חל איסור להעסיק פועלים ביום זה. הקנס המקסימלי למפר חוק זה הוא 5000 .

לשאלת המראיין, עוזי ברוך, כיצד נאכף חוק זה, השיב ויצמן כי מכסת הפקחים של שר העבודה והרווחה היא מצומצמת מאוד, כעשרה פקחים דרוזיים, ומשלימה אותם מכסת הפקחים העירונית שבכל עיר שעובדת גם היא במשרה חלקית בלבד, מה שגורם לכך שבפועל כמעט ואין יכולת אכיפה לחוק זה.
