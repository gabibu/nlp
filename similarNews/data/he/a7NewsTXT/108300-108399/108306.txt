

במלאת 70 שנה למפעל ההעפלה מבקשת המועצה לשימור אתרים ממעפילים בים, באוויר וביבשה, מפעילי העפלה ומעצורי המחנות להעביר את פרטיהם למאגר המידע הלאומי "בנתיבי העפלה", שהוקם באתר מחנה עתלית.

"ההעפלה הינה אחד המפעלים הגדולים והחשובים בתולדות הקמת מדינת ישראל והתבססות היישוב העברי בארץ. לכן, יש לעשות הכל על מנת להנציח את כל מי שהיה קשור למפעל אדיר זה". אומרת המועצה לשימור אתרים, שהקימה באתר מחנה המעפילים בעתלית את מאגר המידע הלאומי "בנתיבי העפלה", ובו פרטיהם של מעפילים בים, באוויר וביבשה, פעילי העפלה, עצורי כל המחנות המעפילים בארץ ומחוצה לה, נתונים על אניות המעפילים ועוד.

במלאת 70 שנה לראשית מפעל ההעפלה פונה המועצה לכל מי שהיה לו חלק בנושא להעביר את פרטיו למאגר המידע, על מנת להשלים בהקדם האפשרי את בסיס הנתונים.

ה"העפלה", העלייה הבלתי חוקית לא"י בתקופת המנדט הבריטי, התרחשה בתקופה הרת גורל בתולדות עם ישראל, והיוותה את שיא מאבקו של היישוב בארץ לעצמאות. עשרות אלפי יהודים, פליטי השואה באירופה ופליטי רדיפות בארצות ערב, סיכנו חייהם ותוך מאבק בלתי מתפשר, סבל רב ורבים שקיפחו את חייהם בדרך, המשיכו להגיע ארצה למרות ששערי הארץ היו נעולים, מתוך תקווה להקים בה מחדש מולדת לעם היהודי. ה"העפלה" המאורגנת, החלה בשנת 1934 ונמשכה עד הקמת מדינת ישראל בשנת 1948.

מאמץ זה הפך לחוד החנית של מאבק המחתרות בארץ, גיבש והגביר כוחו של היישוב לקראת מלחמת השחרור, והיה הגורם המרכזי בהשפעה על דעת הקהל העולמית להכיר בזכותם המדינית והמוסרית של היהודים על א"י, ולהביא לעזיבת הבריטים את הארץ. במשך תקופה זו הגיעו ארצה בדרך לא דרך - באוויר, בים וביבשה - יותר מ-120,000 מעפילים, שהיוו כחמישית מכלל אוכלוסיית הארץ עד הקמת המדינה.

בין המעפילים ופעילי ההעפלה שורה ארוכה של אנשים שמילאו תפקידי מפתח בתולדות מדינת ישראל. להלן מספר דוגמאות בלבד (בסוגריים - התפקידים שמילאו): הרב ישראל מאיר לאו (הרב הראשי לישראל) ואחיו נפתלי לביא (דיפלומט בכיר בשירות החוץ), שלמה הלל (יו"ר הכנסת ושר), שושנה ארבלי אלמוזלינו (שרה וח"כ), האלופים (מיל.) יאנוש בן גל, מרדכי (מוקה) לימון, חיים ארז ומשה נתיב, לובה אליאב (ח"כ), ד"ר יצחק ארד (יו"ר "יד ושם"), משה זנבר (נגיד בנק ישראל), הרב חיים דרוקמן (מראשי בני עקיבא וח"כ), יואש צידון (ח"כ וטייס בכיר בח"א), הצייר שמואל כ"ץ, הפרופסורים דב נוי וגבריאל מוקד ורבים אחרים.

מחנה עתלית
מצפון ליישוב עתלית נמצא מחנה, שהוקם על ידי שלטונות המנדט הבריטי בא"י בסוף שנות ה- 30 כמחנה מעצר צבאי, ובשנים 1948-1939 הוסב להיות מחנה מעצר למעפילים. במחנה נכלאו מעפילים שנתפסו לאחר מאבק בעת עלייתם לא"י, בים או ביבשה. לא אחת נעצרו בו לשם ביקורת גם יהודים שעלו לא"י עם אשרות כניסה. כמו כן, נכלאו במחנה פעילי היישוב שנאבקו בשלטון הבריטי, ביניהם לוחמי אצ"ל ולח"י שנעצרו ע"י הבריטים במהלך "השבת השחורה" המפורסמת (29.6.1946).
בכל תקופות קיומו כמחנה מעצר למעפילים היו עצורים בעתלית כ- 40,000 איש למשך פרקי זמן שונים, החל ממספר ימים ועד ל- 23 חודשים. העצורים שוחררו על חשבון מכסת העלייה שקבע השלטון הבריטי.

בלילה שבין 9 ל-10 באוקטובר 1945 שוחררו עצורי המחנה בפעולה נועזת של לוחמי הפלמ"ח, בפיקודו של נחום שריג. בהתראה של מעט יותר מ- 48 שעות נאסף נשק מהסליקים, הוחדרה למחנה קבוצה של לוחמי פלמ"ח, שהכינה את הדרוש מבפנים, ושובצו מלווים כדי להוליך את המשוחררים לקיבוצים בית אורן ויגור.

התכנית פעלה כמתוכנן: אנשי הפלמ"ח הצליחו להשתלט על זקיפי המחנה, לחתוך את גדר התיל שהקיפה אותו, ולהוליך את העצורים לבית אורן ומשם, בדרכי הטעיה, עד יגור. המשטרה הבריטית, שהמתינה לבאים ביגור, לא הצליחה לעצור מחדש את הבורחים, לנוכח התנגדות אנשי הסביבה שנזעקו למקום.

עם הקמת המדינה שימש מחנה עתלית כאחד מאתרי הקליטה לגלי העלייה ההמונית שהגיעו ארצה, וכמחנה קליטה זמני לגרעין שהתיישב לאחר מכן בקיבוץ עין כרמל הסמוך. בעקבות מבצע קדש ומלחמת ששת הימים הוחזקו במקום אלפי שבויים ערבים, עד לביצוע חילופי השבויים. בשנות ה- 70 פורק המחנה ונעזב.

ביום 31.8.87 הכריז נשיא המדינה דאז, חיים הרצוג, על מחנה המעפילים עתלית כאתר לאומי למורשת המאבק וההעפלה. ביוזמת המועצה לשימור אתרים שוקמו ושוחזרו מבנה החיטוי (דיזאינפקציה) המפורסם, וכן חלק מהצריפים ומהשטחים הפתוחים. כיום משמש האתר כמוזיאון, והמועצה לשימור אתרים מקיימת בו מגוון פעילויות - סיורים מודרכים, ימי עיון, כנסים ואירועים מיוחדים.
בספטמבר 2001 נחנך במחנה "בנתיבי העפלה" - מאגר מידע ממוחשב המכיל שמותיהם של מעפילים, פעילי העפלה, מתנדבים, עצורי המחנות בקפריסין, בעתלית ובמאוריציוס, וכן מידע מקיף הנוגע לתקופת ההעפלה בזמן שלטון המנדט הבריטי בא"י. למרות מאמצים רבים של אנשי האתר, נאספו עד היום פרטיהם של כ-15 אחוז בלבד מכלל המעפילים ופעילי העפלה.

זהבית רוטנברג, ומנהלת מאגר המידע, נעמי יצהר, "קחו למשל את סיפורם של ילדי האנייה 'כנסת ישראל': במהלך מסעה של האנייה לארץ, בשנת 46', נולדו על סיפונה 11 תינוקות. חמישה מהם - שגדלו מבלי לדעת בכלל היכן נולדו ומה עבר על הוריהם ועליהם, ושהוריהם נפטרו מבלי לשתף אותם במידע - הצליחו לזהות את עצמם בתמונות הנמצאות במאגר, ורק אז קיבלו את התמונה המלאה של נסיבות הולדתם!". במקרה אחר: כ-15 איש שהגיעו ארצה מאיטליה באוגוסט 47' על אחד ממטוסי ה'מייקלברג' המפורסמים, אולם לאחר שנחתו בחשאי ליד יבנאל נפרדו דרכיהם - הצליחו לאחר כ-55 שנה בזכות המאגר לקיים 'פגישת מחזור' מרגשת. ישנם עוד אינספור דוגמאות כאלו, אולם מאחר שדור ההעפלה הולך ונעלם, ישנה חשיבות רבה לאיסוף כמה שיותר נתונים במהירות האפשרית. אנו פונים לכל מי שקשור למפעל ההעפלה ליצור קשר בהקדם ולהעביר אלינו את פרטיו".

למאגר 'בנתיבי העפלה' ניתן לפנות דרך טלמסר 03-60-660-59, או דרך אתר האינטרנט של המועצה לשימור אתרים, www.shimur.co.il שם ניתן להוריד דפי הסבר ושאלונים מפורטים.
