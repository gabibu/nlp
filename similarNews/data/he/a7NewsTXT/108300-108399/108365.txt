

הסכם היסטורי במסגרתו תעביר קק"ל לידי האפוטרופוס את הטיפול בנכסי הנעדרים מהשואה אשר נותרו בידי קק"ל מאז 1947 יחתם היום.

קק"ל קיבלה לידיה את הטיפול בנכסים אלה בשנת 1947במהלך הקונגרס הציוני בו התברר כי קיימים במדינה נכסי נדל"ן שבעליהם נספו בשואה. נכסים אלה בחלקם צברו חובות לרשויות המקומיות, וכן התברר כי בחלק מן המקרים - לא הושלם תהליך רכישתם.

קק"ל קיבלה על עצמה לטפל בסילוק החובות שהצטברו, וכן השלימה את תהליך רכישת הנכסים עד תום (מחברות כמו הקישון, האגודה השיתופית להנהלת שכונה בחיפה בע"מ, הכשרת הישוב בא"י בע"מ, ומעגל אגודה הדדית בע"מ) .

כתבנו קובי פינקלר מוסר שהסכמי רכישת הקרקעות כללו התחייבות מטעם הקק"ל לפיה עם הופעת הנעדר או יורשיו קק"ל תחזיר לו את הקרקע או פיצוי כספי בהתאם לשווי הקרקע וזאת מבלי להעלות כל טענות משפטיות.

במשך השנים טיפלה קק"ל בהשבחת הנכסים הללו ובכלל זה השקיעה בהם משאבים לא מבוטלים והייתה הארגון הראשון שמצא לנכון בשנת 1998 לפרסם ברבים, בעיתונות ובאתר האינטרנט שלה את רשימת הנכסים שברשותה במטרה להשיב את הרכוש ליורשיהם החוקיים של בעליו המקוריים, בעקבות הפרסום הגיעו למחלקה המשפטית של קק"ל מאות פניות. עד היום הוחזרו ליורשים החוקיים כ - 50% מהנכסים שהיו בידי קק"ל, המהווים כ - 465 דונם (מתוך 930 דונם סה"כ).

