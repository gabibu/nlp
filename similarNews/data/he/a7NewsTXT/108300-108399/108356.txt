

לפלג את הליכוד, מבקשת לוחמת האצ"ל שטרקה לסגן שר הבטחון זאב בויים את הטלפון. "אם העם הטיפש רוצה התנתקות שיעשו אותה פרס וביילין. תמיד ידעתי ששרון שקרן. בגין אמר עליו שאסור להכניס אותו לבית יהודי".

שרה אולקניצקי בת ה-82, היא חברת ארגון בית"ר זה 72 שנה. ניצולת שואה שעלתה ארצה באלטלנה, לוחמת באצ"ל וחברה בתנועת החירות, לימים הליכוד, מאז היווסדה. עד היום היא חברת מרכז, ובעבר היתה פעילה בלשכה ובועידות.

גם בגילה המתקדם, מסתבר, שרה אולקניצקי מסוגלת להפתיע. סגן השר זאב בוים התקשר אליה כדי לזכות בתמיכתה על מעמדו החדש, אך היא בחרה לטרוק בפניו את הטלפון. לאולקניצקי יש בטן מלאה על ראש הממשלה שרון, התנהלות הליכוד ודרכו האידיאולוגית.

על שרון היא מדברת בגוף שלישי כיוון שלדבריה, היא לא מסוגלת להזכיר את שמו בכלל. כתבתנו חגית רוטנברג שוחחה עימה. "הוא היה ונשאר מפא"יניק, ובין הגרועים שביניהם. אבל לא ציפיתי ממנו ליותר. גם אם היו לי ציפיות, הרי שלפני שנתיים וחצי כשהודיע על הקמת מדינה פלשתינית, התבדיתי. המרכז הצביע כמעט פה אחד נגד מדינה פלשתינית, ויום למחרת הוא אמר ברדיו: מי זה המרכז בכלל?. לולא אנחנו, שהחזקנו בציפורניים את התנועה הזו כשהיינו אזרחים סוג ג', הוא לא היה מגיע למעמדו. הודות לנו מצא תנועה, עמד בראשה, וכעת הוא עושה מה שהוא רוצה".

אולקניצקי שופכת על ראשו של שרון קיתונות של גידופים אך מבקשת מפני כבודה לא לצטטם, ההדר הבית"רי אינו משהו שאפשר להתנתק ממנו. את ההתבטאויות החריפות היא מסבירה: "זה הדבר היחיד שאני יכולה לעשות. להתווכח אי אפשר. זו הדרך היחידה שאפשר לפגוע. אמרו לי שזאב בוים נפגע ממני, מאיך שדיברתי אליו. אמרתי לו כל מה שחשבתי עליו. הוא נפגע? למה שרק לבי ישתות דם? שגם לו יהיה לא נוח. אמרו לי שהוא סגן שר הבטחון. אמרתי שהאתנן הזה שווה בעיניי פחות מקליפת השום".

יחסה לשרון היה כזה מאז ומעולם. "כל השנים כשישב ליד שולחן הנשיאות במצודה, הייתי בורחת מהחדר. זה היה למטה מכבודי. ידעתי שהוא שקרן, לא האמנתי לו אף פעם. בגין עוד אמר עליו - אסור להכניס אותו לבית יהודי". דעתה על הליכוד הנוכחי אינה טובה יותר. "אני רוצה שהליכוד יתפלג. אם צריך לעשות התנתקות, אם זה מה שהעם הטיפש רוצה, שיעשה את זה עם פרס וביילין. אני צריכה להישאר בתנועה שלי - תנועת א"י, של מסורת יהודית ששמרה תמיד על ערכי היהדות. מצדי שנהיה 10 ח"כים אבל שאדע שזו תנועה לאומית. לפחות אדע שיש מישהו שנושא את הדגל, אחרת הציונות האמיתית לא שווה. כשרבין היה בבית אל הוא אמר שזה נדל"ן, זכותו להגיד שצריך לפנות למען השלום, אבל אסור להגיד שזה נדל"ן, זוהי ארץ אבות. אני מעדיפה סיעה קטנה לאומית שתישא את דגל א"י, כולל החלקים שלא יכולים להיות בשליטתנו, כמו אלה שממזרח לנהר ירדן. זה לא אומר שאנחנו מוותרים עליהם. ראש הממשלה הכניס לעולם את המחשבה שאנחנו כובשים, זה הכל בגלל שהוא התבטא כך עלינו".

על ההתנתקות אומרת אולקניצקי: "זה בכלל לא חשוב לי מה צריך לעשות אלא איך צריך לעשות. אני לא פוליטיקאית, ואינני יודעת מה טוב ומה רע לעם ישראל. לא אלה ולא אלה מבטיחים לי שלום, אז למה שזה עוד ילווה בעקירה? זה נורא, כואב הלב. אבל השאלה איך עושים: יש תנועה, יש מצע. אם הוא אומר שמה שכתוב במצע לא נכון, שישנה את המצע אבל אז לא היו לו 40 מנדטים. זה מצנע. טובי החבר'ה שלנו, אפרים אבן, אלו שמאלילים אותו, אמרו לי אחרי שדיבר על הכיבוש - אריק לא יחזיר אף גרגר. הם עוד לא מאמינים. הצביעו לו מפא"יניקים גדולים וחרותניקים טפשים".

