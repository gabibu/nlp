

ממצאים ומחקרים חדשים ומסעירים הוצגו לראשונה ביום עיון מיוחד "תחילה במחשבה" בנושא "השעות הראשונות בלידת ילדים מיוחדים". כמו כן הוצגו פתרונות ומודלים חדשניים שאומצו בבתי החולים.

בהשתתפות למעלה מ-300 משתתפים התקיים אתמול יום עיון יחודי ומרתק בנושא השעות הראשונות בלידת ילד מיוחד. יצויין כי בנושא זה לא התקיים דיון מסודר של כל גורמי המקצוע מזה עשרות שנים. בין המשתתפים הרבים בכנס היו רופאים, אחיות, עובדות סוציאלית, גורמי רווחה ובריאות ונציגים של גופים ארגוניים ורפואיים מרחבי הארץ. הכנס זכה להצלחה גדולה ובעקבותיו עומדים בתי החולים לשפר את התהליכים בתחום זה.

יום העיון התקיים ביוזמת אגודת 'שלוה' ובית חולים הדסה הר-הצופים ובשיתוף: משרד הרווחה, עיריית ירושלים, קרן שלם, הפדרציה היהודית ניו- יורק -UJA ומרכז קשר.

מארגני יום העיון מוסרים שהיוזמה "נולדה" כתוצאה מהניסיון של צוות התכנית "אני ואמי" באגודת שלוה בירושלים. בארבע השנים האחרונות טופלו בתכנית הייחודית למעלה מ-350 תינוקות ואמהותיהן. החוויות ההבלתי נעימות שחלקן הגדול עבר בקבלת ילדן המוגבל בבית החולים עוררו את הצורך בעריכת יום עיון בשיתוף בתי החולים, על מנת לבדוק איך לשפר את הגישה הקיימת.

פרופסור שמחה יגל, מנהל מחלקת אולטראסאונד בהדסה הר-הצופים דיבר על חשיבות הגילוי המוקדם וההכנה הנפשית של ההורים לקראת הלידה. בהרצאתו הציג את הטכנולוגיה המתקדמת בתלת מימד וחשף לראשונה את האפשרות של בדיקה לבבית באמצעות תלת מימד מזווית חדשנית לחלוטין.

פרופסור מייקל קפלן, מנהל מחלקת ילודים במרכז הרפואי שערי צדק הציג מודל מיוחד שפיתח בית החולים בו הוא מנהל, בתהליך מסירת ההודעה. לדבריו "המודל כולל גישה רב מקצועית למשפחות שתינוקם נולד עם תסמונת דאון, מעקב אחרי הסתגלות המשפחה לעובדה המכאיבה, על מנת להכינם לקבלת התינוק הביתה ולשילובו בחיק המשפחה".

דבורה נצר, עובדת סוציאלית מחלקת יילודים ופגים מבי"ח הדסה הר- הצופים דיברה בכנס על המפגש הראשון בין הילד בעל הצרכים המיוחדים לבין הוריו המליצה על דרכים שונות לתקשורת עם ההורים בעת המשבר". לדבריה "לידת תינוק בעל צרכים מיוחדים מהווה אירוע טראומטי לצוות המטפל אך בראש ובראשונה היא מהווה משבר להוריו, החווים עם לידתו אולי את היום הקשה בחייהם".

גולדי מרנס, עובדת סוציאלית באגודת "שלוה", (שחרור למשפחה ולילד המוגבל) הציגה סרט שנערך עם הורים שסיפרו את סיפורם האישי. במהלך הסרט חשפו 3 אמהות שילדיהם בעלי תסמונת דאון את ספורם האישי. אהובה, אמא שילדה העשירי בעל תסמונת דאון, סיפרה על ההלם של הצוות בחדר הלידה, על הרגשת הבדידות. רחלי סיפרה שלאחר לידתו הייתה זקוקה למידע על תסמונת דאון וזמן לעכל את הבשורה. רחלי מספרת על מה היא הייתה רוצה לקבל מהצוות מיד אחרי הלידה. בשורה התחתונה נחשפת הטראומה המלווה את המשפחה. גולדי סיפרה כי מניסיונה עם מאות משפחות היא גילתה כי "חוויות הלידה נשארות חיות, חזקות ומשפיעות לטווח ארוך. ונקודת ההתחלה מהווה בסיס חשוב מאד בקשר בין ההורה והילד".

ד"ר אריאל טננבאום, מנהל המרכז הארצי לתסמונת דאון בישראל ויעל קסטיאל, אחות אחראית במרכז לטיפול יום בילדים בבית החולים הדסה הר-הצופים הציגו את המודל לטיפול ומעקב רב תחומי בילד ובצרכיו המיוחדים.

לדבריהם אמהות מספרות על הלידה ועל שארע לאחר מכן באופן מדויק ביותר ובסערת רגשות שמציגה בפנינו את תפקידנו העדין והמורכב שבמסירת האבחנה והליווי הצמוד של היילוד ומשפחתו. המרכז הרפואי הארצי לתסמונת דאון בישראל, שהוקם לאחרונה בבית החולים הדסה הר הצופים, במסגרת המרכז לטיפול יום של מחלקת הילדים, נותן מענה לבעיות הרפואיות האופייניות לתסמונת, תוך מתן דגש על אבחון בעיות פעילות, רפואה מונעת, ותכנון רפואי עתידי. במרכז קיים צוות מגוון רב מקצועי של רופאים, כדי לתת מענה כולל לבעיות הרפואיות הללו. במסגרת ביקורים חצי שנתיים - כל מטופל עובר, תחת קורת גג אחת, איבחון סיעודי, רפואי ופרא-רפואי הכולל ריפוי בעיסוק, קלינאית תקשורת והפרעות אכילה, פיזיותרפיסטית, דיאטנית קלינית ועובדת סוציאלית.

טלי מימון, מנהלת חינוכית באגודת "שלוה", הציגה בפני המשתתפים את התוכנית "אני ואימי" שהיא תוכנית התערבות מוקדמת לפעוטות בעלי צרכים מיוחדים ואימותיהם. במהלך הרצאתה הציגה את מטרות התוכנית לליווי ותמיכה למשפחה בהתמודדות עם מצב חדש ולא מוכר, חיזוק הקשר הורה-ילד, חיזוק הקשר המשפחתי- צבירת כוחות והעצמה לאם ולבני המשפחה וקידום התפתחות הילד לרמה מקסימלית בעזרת צוות רב מקצועי. לדבריה הטיפול, ההדרכה והתמיכה באופן אינדיבידואלי על ידי צוות רב מקצועי המתמחה בתינוקות - מקל במיוחד על אמהות לתינוקות בעלי תסמונות דאון וצרכים מיוחדים.
(ש)
