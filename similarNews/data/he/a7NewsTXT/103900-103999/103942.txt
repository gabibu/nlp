

אורי דן, מהמקורבים ביותר עשרות שנים לאריאל שרון, מפנה נגדו את עטו. הוא כותב במעריב, כי שרון ישא באחריות אם ההתנתקות תוביל למלחמת אחים, מאשים את לשכתו ב"הסתה מופקרת" כלפי המתנחלים ותובע משאל עם

אורי דן, אחד האנשים המקורבים ביותר זה עשרות שנים לאריאל שרון, מפנה נגדו את עטו. במאמר יוצא דופן שפרסם במעריב כותב דן כי שרון לא יוכל לרחוץ בנקיון כפיו אם ההתנתקות תוביל למלחמת אחים. הוא מאשים את לשכת שרון ב"הסתה מופקרת" כלפי המתנחלים ותובע ממנו לקיים משאל עם כדי למנוע שפך דמים בין יהודים ליהודים.

להלן קטעים מתוך המאמר ב'מעריב':

"השבוע לפני 22 שנה בדיוק, הודח אריאל שרון מתפקידו כשר ביטחון, בגלל שערבים נוצרים רצחו ערבים פלשתינים בסברה ובשתילה בלבנון. עתה, כשבאוויר מרחפת סכנה מוחשית שיהודים עלולים לירות ביהודים, שרון הוא ראש הממשלה. והמשכיל בעת הזאת לא יידום, פן יישאל ברבות הימים: ומה עשית אז כדי לנסות ולמנוע את החיזיון הנורא?

הדחת שרון נקבעה על-ידי ועדת כהן, בהשתתפות מובילה של השופט אהרן ברק, עתה נשיא בית המשפט העליון. 'זוהי עלילת דם, אות קין על מצחי, על ישראל ועל העם היהודי כולו', קבל אז שרון.

דן ממשיך: "ידעתי שהוא צודק, ולכן התרסתי באותו יום קודר: 'מי שלא רצה בשרון כשר ביטחון, יקבל אותו כראש הממשלה". ידעתי שהוא צודק, מכיוון שעבדתי עמו במשרד הביטחון, כשסיפר את האמת: שאף ארגון הממונה על כך - המוסד בעיקר, וגם אמ"ן והשב"כ, לא הזהיר אותו במסמך רשמי כלשהו מפני הכנסת הפלנגות, בספטמבר 1982, למחנות הפלשתינים בביירות.

"אבל עתה מוזהר שרון, באופן רשמי, שיהודים משיחיסטים מהימין עלולים לגרום לשפיכות דמים. לפחות פעם אחת בפומבי שמע הציבור על דיווח שמסר ראש השב"כ היוצא (מדוע?) אבי דיכטר, לוועדת החוץ והביטחון, שייתכנו מעשי פרובוקציה שיגרמו לירי של יהודים על יהודים.

"לפי המתפרסם מהכנות הבוסר של המשטרה, ומדיונים מוזרים בפורומים רשמיים, יש הלוקחים בפירוש בחשבון תסריטים של שפיכות דמים בעת עקירת היישובים. איומים רצחניים קיימים נגד ראש הממשלה עצמו. במקביל, זורמת מלשכתו הסתה מופקרת גם נגד האחראים שבראשי המתיישבים.

"הפעם לא יוכל שרון לטעון שלא הוזהר מראש, שאכן קיימת סכנה של הרג, של רצח של יהודים בידי יהודים. זוהי לא אלטלנה של בן-גוריון. זאת עלולה להיות הטיטניק הציונית של קפטן שרון. אם תסריט האימים של מלחמת אזרחים יתרחש חלילה, הרי לפי התקדים המשפטי של כהן-ברק, עלול שרון להיות מואשם לא בבלוף המשפטי הישראלי, שהומצא ב-1983 על "אחריות עקיפה", אלא באחריות ישירה על כך שהוזהר מראש ולא נקט מלוא הצעדים כדי למנוע את ההרג.

"לכן , על שרון עצמו לנקוט כל האמצעים כדי למנוע את התממשות הכתובת שעל הקיר, המופיעה הפעם גם במסמכים רשמיים. יש לאסור על חיילים ושוטרים שישתתפו בפינוי לשאת נשק חם. יש להבטיח שרק יהודים יפנו יהודים.

ומעל הכל, יש להגיע להסכמה מקסימלית עם מרבית המתנחלים על התפנותם - דרך משאל עם או בחירות - כאשר רוב העם יצליח להתגבר גם על המרכז המושחת הדפוק והרקוב של הליכוד, כדי לגבות את שרון ואת החלטתו להפרדה אכזרית והיסטורית מהערבים בארץ ישראל".



