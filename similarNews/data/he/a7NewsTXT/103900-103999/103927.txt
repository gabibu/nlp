

בתגובה לפרשת חקירתה במשטרה של כתבת בשבע, חגית רוטנברג, לגבי ראיון שקיימה עם נועם לבנת, אמר בתכנית 'חופש השידור' פרופ' יחיאל לימור כי כשקרא את הידיעה על החקירה הוא חש זעזוע מהתנהגות המשטרה.

"לפי הנחיות המטה הארצי של המשטרה אסור למשטרה לעשות דברים מהסוג הזה ולא ברור לי למה זה נעשה. פס"ד של בי"ד העליון מבהיר כי המשטרה לא צריכה לנגוע בעיתונאים וודאי שלא בתרשומות שלהם, חוץ ממקרים קיצוניים של חיי אדם או בטחון הציבור", אמר פרופ' לימור.
לדבריו, "נעשה פה דבר חמור, נחצה קו אדום, ואני מקווה שמועצת העיתונות תשמיע את קולה ברמה בשבוע הבא ושגם עיתונאים אחרים ישמיעו את קולם. השאלה כאן איננה מי העיתונאית ועבור איזה כלי תקשורת היא עובדת, אלא האם נשברו פה כללי המשחק בין השלטון לאמצעי התקשורת. יש פה סדק מסוכן וצריך לעצור אותו".
