

לפי הקוד החדש של מד"א ייתכן שמחבל יטופל לפני קורבנותיו אם מצבו הרפואי קשה יותר.

חברי הוועדה בראשותו של חבר ועד הפועל של מד"א ד"ר פיני הלפרין, מאמינים בחיוניותו של קוד אתי מגובש וכתוב, כבסיס לתפיסת הטיפול והשירות של הארגון.

הכנת המסמך ארכה תקופה ארוכה ולוותה בדיונים רבים וממושכים ובהתלבטויות קשות. המטרה הייתה ליצור נוסח תמציתי וברור של הכללים המוסריים והמקצועיים המחייבים את הארגון.

על-פי הקוד, מתחייב מד"א להתכונן להתמודדות עם אירועים רבי-נפגעים ואסונות ולהפעיל מערך אבטחת איכות ופיקוח כדי לשמור על רמת טיפול גבוהה. "יש לטפל בנפגעים בקדימויות שיקבעו על-פי קריטריונים רפואיים, ללא כל שיקולים אחרים כגון גיל, מין, דת, לאום, מעמד חברתי או כלכלי של הנפגע", קובע הקוד.

חבר-הכנסת פרופ' אריה אלדד, לשעבר מנהל המחלקה לכירורגיה פלסטית ב"הדסה" עין-כרם "אין ולא יכול להיות קוד רפואי אתי אחר, כשהייתי מנהל יחידת כוויות טיפלתי במחבלים בדיוק כמו בקורבנותיהם. אין שום קשר בין הומניזם להשקפת עולמי הלאומית ותפיסת עולמי לגבי ארץ-ישראל ולמי היא שייכת", אמר.
