

תפסה את מקומה של ארה"ב כצרכנית הגדולה ביותר בעולם של מוצרי מזון, אנרגיה ותעשייה, פרט לנפט, והיא מפגרת אחרי ארה"ב רק בתחום כלי הרכב. עם זאת, הצריכה לנפש בסין עדיין נמוכה מזו שבארה"ב


סין תפסה את מקומה של ארה"ב כצרכנית הגדולה ביותר בעולם של מוצרי מזון, אנרגיה ותעשייה, פרט לנפט. כך עולה מדו"ח שפרסם השבוע המכון למדיניות כדור הארץ.

הסינים רכשו יותר מקררים, קנו פי 1.5 יותר טלוויזיות, ופי 1.66 יותר טלפונים סלולריים מהאמריקנים, ומספר המחשבים האישיים במדינה מכפיל את עצמו כל 28 חודשים. סין מפגרת אחרי ארה"ב רק בתחום כלי הרכב. עם זאת, מנתוני הדו"ח עולה כי הצריכה לנפש בסין עדיין נמוכה מזו שבארה"ב.

1.3 מיליארד תושבי סין אכלו אשתקד 64 מיליון טונות בשר, לעומת 38 מיליון טונות בשר שאכלו 297 מיליון תושבי ארה"ב. ב-2003 השתמשה סין ב-258 מיליון טונות פלדה, יותר מפי 2 מארה"ב. פלדה נחשבת למצרך שמשקף יותר מכל, מדינה שעוברת מודרניזציה. הדו"ח מציין, כי צריכת הפלדה בסין הגיעה בתקופה האמורה לרמות שלא נראו כמותן באף מדינה אחרת.

הדו"ח אומר כי עליונותה של ארה"ב בתחום כלי הרכב - 226 מיליון לעומת 24 מיליון בסין - היא אחת הסיבות שארה"ב משתמשת בפי שלושה יותר נפט מסין. צריכת האנרגיה של סין נסמכת ברובה (שני שלישים) על פחם.

סין מייבאת כמויות עצומות של חיטה, פולי סויה, מחצבי ברזל, אלומיניום, פלטינה ומוצרים רבים אחרים. לדברי הדו"ח, "הרעב הסיני לחומרים מעלה לא רק את מחירי הסחורות, אלא גם את תעריפי המשלוח".

חלק גדול מהייבוא מתבצע על ידי הסכמים שחותמת סין עם מדינות עשירות במשאבים, כמו ברזיל, קזחסטן, רוסיה, אינדונזיה ואוסטרליה. סין שומרת על יציבות במאזן הסחרי שלה על ידי עודף מסחרי עצום עם ארה"ב, 162 מיליארד דולר ב-2004.

