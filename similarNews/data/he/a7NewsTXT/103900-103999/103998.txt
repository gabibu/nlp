

בדיון שנערך במשרד החינוך, נמסר שמכללת ירושלים לבנות תשמור על מעמדה העצמאי, כמכללה דתית, זאת על פי החלטת שרת החינוך.

פירושו של דבר הוא שיתר המכללות הדתיות בירושלים: ליפשיץ, אפרתה ואמונה, תתאחדנה מינהלית בשלב הראשון, למכללה אחת. ואילו המכללה בבית וגן תהיה מכללה דתית נוספת בעיר.

כתבנו, מאיר גרוס, מוסר שבתל אביב רבתי, יאוחדו המכללות החילוניות בית ברל ומכללת לוינסקי. מכללה נוספת תקום מאיחוד בין מכללת הקיבוצים והמכללה הטכנולוגית. עוד נמסר שבמגזר הדתי תשמור מכללת שאנן על מעמדה העצמאי בצפון.

בלוד תוקם מכללה חדשה שאליה יועברו הקמפוסים של מכללת תלפיות התל אביבית ומכללת הדרום שברחובות. במסגרת הזאת תיכלל גם מכללת חמדת הדרום שבעזתה, אם כי היא תשמור על הקמפוס הדרומי. אגב, מכללת הרצוג שבאלון שבות ומכללת אורות שבאלקנה ישמרו על עצמאותן, מתוקף מיקומן ביש"ע.
