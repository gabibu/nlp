

נשיא רוסיה, ולדימיר פוטין, אמר בשבת כי הוא משוכנע שאין בכוונתה של איראן לייצר נשק גרעיני ושמדינתו תמשיך לשתף פעולה עם האיראנים במישור הצבאי.

פוטין הוסיף כי יבקר בקרוב באיראן כדי לדון עם בכירים במדינה על חלקה של רוסיה בתכנית הגרעין האיראנית. בתום פגישה עם ראש המועצה האיראנית לביטחון לאומי, חסן רוחאני, אמר פוטין: "צעדיה האחרונים של איראן שיכנעו אותנו, שלאיראן אין נשק גרעיני, ואנו נמשיך בקידום היחסים בכל המישורים, ובהם שימוש באנרגיה גרעינית למטרות שלום".

נשיא ארצות הברית, ג'ורג' בוש, אינו שולל פעולה צבאית נגד איראן כדי למנוע ממנה פיתוח נשק גרעיני. "פעולה צבאית נגד תכנית הגרעין של איראן איננה הבחירה הראשונה של ארצות הברית, אך אין לשלול אפשרות זו", אמר הנשיא בראיון לתחנת VRT הבלגית והוסיף שהוא מעדיף לפתור את המשבר באמצעות מגעים דיפלומטיים. בוש עתיד להגיע ביום ראשון לפסגת נאט"ו והאיחוד האירופי בבריסל.

ביום חמישי אמר בוש כי על ראש הממשלה שרון להיות מודאג מהאפשרות שלאיראן יהיה נשק גרעיני. "הישראלים, כמונו וכמו שכולם צריכים להיות, מודאגים מאפשרות ההתחמשות הגרעינית האיראנית. אם הייתי ראש ממשלת ישראל והייתי שומע את איומי ההנהגה האיראנית בהחלט הייתי מודאג - הם פשוט לא אוהבים את ישראל, בלשון המעטה", אמר בוש והוסיף: "ישראל היא בת בריתנו ונתמוך בה אם היא תאוים ביטחונית".

עיתון "הוושינגטון פוסט" דיווח באחרונה כי ארצות הברית הגבירה באחרונה את טיסות הביון בשמי איראן והפעילה מזל"טים עם חיישנים מיוחדים לזיהוי פעילות גרעינית.
