

רק בחודש האחרון אירעו עשרות התקפות אנטישמיות בבריטניה, המובילה כיום את הגל באירופה. בסוכנות, ובמשרד הביטחון מודאגים ובוחנים שיתוף פעולה אפילו עם הסקוטלנד יארד

בית משפט בעיר בירמינגהם בבריטניה גזר השבוע 6 שנות מאסר על צעיר בן 19 שהורשע בחילול של מעל 60 קברים בבית קברות יהודי בעיר.
הצעיר, ניתץ את הקברים בבית העלמין וויטון בעיר, בקיץ האחרון, וגרם לבית הקברות נזק של למעלה ממאה אלף יורו.

דו"ח מיוחד שהוכן בימים האחרונים על ידי הסוכנות היהודית, גורמי ביטחון וממשל בישראל וגורמי הקהילה היהודית בלונדון חושף עליה דרמטית בגילויי האנטישמיות בבריטניה מאז תחילתה של שנת 2005. ממצאי הדו"ח הפנימי, שנחשפו בתקשורת, מדאיגים מאד את גורמי הביטחון בישראל.

מהדו"ח, שמורכב ממקורות סודיים וגלויים, עולה כי בחודש וחצי האחרונים נרשמו עשרות מקרים של גילויי אנטישמיות קשים נגד הקהילה היהודית בבריטניה. מספר המקרים הגבוה הביא את ישראל לבחון שיתוף פעולה בין גורמי הביטחון בקהילה היהודית בבריטניה לבין הסקוטלנד יארד, כדי לנסות לבלום את גילויי האנטישמיות.

הדיווחים על גילויי האנטישמיות במדינה הגיעו גם לידיעת ראש הממשלה, אריאל שרון, גורמים בכירים במערכת הביטחון ובסוכנות היהודית.

בדו"ח מפורטים גילויי אנטישמיות רבים שכוללים, בין היתר, איום בפגיעה פיזית, השתלחויות מילוליות קשות ואף פגיעות ממשיות בבתי-כנסת בלונדון ובערים נוספות ברחבי הממלכה הבריטית.

באחד המקרים צויירו כתובות נאצה על קירות השירותים באחת האוניברסיטאות במדינה, ששיבחו את יאסר ערפאת, הצדיקו את השואה וקיללו את עם ישראל ומדינת ישראל. במקרה אחר התקבל באחד מבתי הכנסת מכתב נאצה בו דברי שבח להיטלר ול-"6 מיליון יהודונים טובים".

גם מקרי השחתת קברי יהודים לא נפקד מהדוח: צלבי קרס וסימני SS רוססו על 12 קברים בחלקה היהודית באחד מבתי הקברות במדינה.

יום חמישי שלפני חודש, ג' בשבט, היה יום קשה במיוחד לקהילה היהודית. באותו יום נרשמו 5 מקרי אנטישמיות: בין היתר, הושחת רכוש בבית כנסת, אלמונים ציירו כתובות נאצה אנטישמיות על קירות השירותים בבניין ציבורי ואלמונים ריססו ססמאות אנטישמיות שקוראות להרוג את "היהודים, הציונים, הממזרים".

באותו יום נשלח גם דואר אלקטרוני לארגון יהודי בלונדון, שהתייחס לפרשת תחפושת הנאצי של הנסיך הארי. במכתב נאמר: "אולי הנסיך הארי קרא את התלמוד המטונף והגיע למסקנה שהגיע הזמן לחסל את גזע הנחשים מבריטניה ומשאר העולם. מר היטלר צדק במעשיו נגד רפש העולם, צעצועי השטן. השואה לא התרחשה ואילו הייתה מתרחשת לאף אחד לא היה אכפת. אתם מקבלים את מה שמגיע לכם".

