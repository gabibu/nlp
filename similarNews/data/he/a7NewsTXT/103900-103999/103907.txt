

שר הבטחון, שאול מופז, אישר אמש סדרת הקלות בטחוניות עבור הפלשתינים. 16 מבוקשים שגורשו לעזה יוכלו לחזור לשטחי יהודה ושומרון.

שר הביטחון החליט על סדרת הקלות לפלשתינים. מופז אישר להעלות את מספר הפועלים הפלשתינים שיוצאים מרצועת עזה לעבודה בישראל מ-1,000 ל-1,500. בנוסף, אישר מופז כניסה של פלשתינים בגילאים 16-35 דרך מעבר רפיח.

שר הביטחון הודיע שהיום תאפשר ישראל ל-16 פלשתינים שגורשו מיהודה ושומרון לעזה לחזור לבתיהם.

מופז קבע כי רק לאחר שתועבר העיר בית-לחם לידי אחריות ביטחונית פלשתינית, יורשו לחזור המגורשים מ'כנסיית המולד'.

שר הביטחון נפגש אתמול בצהריים עם הגנרל וויליאם וורד, המתאם הביטחוני האמריקני, והדגיש בפניו כי משימתו היא חשובה לשני הצדדים, הישראלי והפלשתיני, וכי ישראל מצפה שיקדם את האיחוד של מנגנוני הביטחון.

מופז והרמטכ"ל, משה יעלון, החליטו גם להפסיק את הריסת הבתים של מחבלים שהיו מעורבים בפיגועי טרור. ההחלטה התקבלה בעקבות המלצות ועדה מיוחדת ברשות האלוף עודי שני, שבדקה את הסוגיה. בצה"ל הבהירו כי אם ישתנו הנסיבות הבטחוניות יהיה ניתן להחזיר את המדיניות לקדמותה.
