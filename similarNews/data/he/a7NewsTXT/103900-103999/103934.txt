

עד עתה הושקעו 9 מיליון דולר בתיקון ושימור 21 בתי עלמין יהודיים בצפון גונדר, בוולו ובסמן. מצבות נותצו, הושחתו ונשרפו, ועצמות פוזרו. נציג שגרירות אתיופיה בישראל: נטפל - רק אם תגלו אתם מי המשחיתים


בועדת העליה והקליטה התגלה השבוע כי בימים אלו מתרחש גל של חילול קברי יהודים באתיופיה. עולים מאתיופיה דיווחו לוועדה כי השקיעו 9 מיליון דולר בתיקון ושימור 21 בתי עלמין יהודיים בצפון גונדר,בוולו ובסמן. מצבות של הוריהם ואבות אבותיהם נותצו, הושחתו ונשרפו.

בין התמונות שהוצגו בפני חברי הועדה צילומי הקברים שחוללו בבתי העלמין, עצמות מפוזרות, קברים מנותצים, ושרופים.

לוועדה הגיע נכדו של קייס שמצבת סבו נותצה לבלי הכר   שאמר "מצבתו של סבי נהרסה 4 פעמים. גם לאחר ששיפצנו אותה ובנינו גדר סביב בית העלמין בעלות של כמיליון ש"ח. מוכרחים לעזור לנו, אחרת תהיה כאן שפיכות דמים".

ח"כ מרינה סולודקין שניהלה את חלקה של הישיבה, אמרה "אני מזדהה עם כאבם של העולים מאתיופיה על חילול קברי אבותיהם, כשם שכאב לי הרס קברי יהודים ברוסיה. אני מבינה לחלוטין את תחושת הכעס והכאב. קברים הם אכן קדושים. חשוב לפעול בדרכים דיפלומטיות למנוע הישנות מקרים חמורים של פגיעה בקברים . אני אף מציעה להעלות את קברו של הקייס לישראל. כדאי לטפל בנושא בדחיפות לפני שתתקיים כאן מחאה חריפה ושביתות של כל הקהילה האתיופית".

דוד יאסו, האחראי על קליטת עולי אתיופיה במשרד לקליטת העליה טען ש"מאחר ש- 100,000 העולים מאתיופיה שאבותיהם חיו שם כ-2,500 שנה, ישנם מאות אלפי קברים במקום, וראש ממשלת אתיופיה , בביקורו בישראל, התחייב לשמור על קברי היהודים".

יוהנוס פאנטה, מזכיר ראשון בשגרירות אתיופיה הבהיר בתגובה שממשלתו מתנגדת לניתוץ מצבות וכיוון "שאנו בעצמנו שמיים, לא ניתן להאשים אותנו באנטישמיות". עם זאת ביקש הדיפלומט האתיופי מהעולים שיידעו את הממשלה באדיס-אבבה מיהם הוואנדליסטים.

נציגי עולי אתיופיה זעמו, על דבריו "איך הם מצפים שאנחנו נסגיר בידיהם את הוואנדליסטים   הרי אנחנו בישראל וההרס מתבצע באתיופיה".

איינאו סנבטו אמר בכאב לנציג השגרירות "אבי נפטר וקבור באתיופיה. אני מנסה לפעול בכל דרך להגן על קברו ועצמותיו. יש לי תחושה שעושים מסחר בעצמותיו של אבי ובעצמות באתיופים ותובעים מאיתנו כספים כדי לתקן את הקברים. מזה שנתיים אנחנו מעבירים לשגרירות אתיופיה קלטות המעידות על הנזק הרב ודבר לא נעשה".

מר מרטין פלד-פלקס ממחלקת תפוצות במשרד החוץ, התערב בויכוח ואמר כי "בכל פעם שמיידעים אותנו על חילול קברים יהודיים, אנו פונים למשרד החוץ האתיופי. אולם בשל המצב הקשה באתיופיה בה   5 מיליון איש מצויים ללא אוכל   השלטון המרכזי והמקומי מעמידים את שמירת המקומות הקדושים בתחתית סדר העדיפויות. מדובר בחוליגניזם וואנדליזם שבבסיסו בעייה כלכלית".

שי סיסאי, שצילם ותיעד את חילול קברי היהודים באתיופיה, סיפר כי "אני עצמי נסעתי לאתיופיה לצלם את ההרס בבתי העלמין והבאתי מכתבים מראשי כפרים המעידים על ההרס. יש לנו הוכחות ועדויות על חילול הקברים בכל פעם, אך אין ביכולתנו לדעת מי הם ההורסים את הקברים. הוא הוסיף "שיפוץ הקברים מאד יקר ומבקשים מאתנו כסף כדי לשמור על הקברים".

בסיכום הדיון, הועדה קראה לשר החוץ סילבן שלום לפנות למשרד החוץ האתיופי ולהבהיר כי מדובר בבתי עלמין של יהודים המהווים מקומות קדושים   ומאחר ש-100,000 צאצאיהם מצויים בארץ חשוב לפעול בדחיפות לשמור ולכבד את הקברים.

