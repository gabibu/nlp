

חטיבת מנהיגות יהודית בליכוד הגישה בימים האחרונים לבית הדין של התנועה את תשובתה לעתירתו של מנכ"ל המפלגה, אריק ברמי, התובע לסלק את ראשי החטיבה מהליכוד - משה פייגלין ומיכאל פואה. זאת לאחר שאלה הפיצו חוברת התומכת בסירוב של חיילי צה"ל לפקודת פינוי.

פייגלין אומר כי אם הוא ועמיתיו אכן יסולקו מהליכוד, הם יפרסמו עוד באותו יום את שמות מחליפיהם, ובכך ישימו לאל את כוונת הנהגת הליכוד לחסל את פעילותה של מנהיגות יהודית. "לרודנים המנסים לערוף את ראשה של 'המפלצת', יתברר מיד שזו מצמיחה במקומו עשרה ראשים חדשים", מבטיח פייגלין, "ראשי מנהיגות יהודית הנוכחיים ימשיכו בכל מקרה להנהיג את התנועה ולכוון את דרכה".
