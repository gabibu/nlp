

חמישה מתיישבים נעצרו בשבת בצהריים בחברון לאחר שלטענת המשטרה תקפו חיילים וגרמו נזק לג'יפ צבאי. עד ראייה: "לא היה עימות עם חיילים ובכל מקרה לא הייתה הצדקה לאלימות הקשה מצד החיילים והשוטרים".

דובר מחוז ש"י מסר כי מבירור שעשו, החיילים סירבו לאפשר למתיישבים לעבור בסימטה מסויימת בחברון, וכתוצאה מכך התפתח במקום עימות בין המתיישבים לחיילים. לדבריו, נזק נגרם למראה של הג'יפ. החיילים הגישו תלונה במשטרה, ולאחריה נעצרו החמישה, ביניהם קטין.

עוד מסר הדובר כי אחד העצורים טען במשטרה שנפגע באצבעו וסירב לקבל טיפול רפואי בשטח. "לא היה עימות עם שום ערבי, אלא רק היה עימות עם הכוח הצבאי בגלל איזה מתיחות", הבהיר.

מתיישבים שהיו עדים לתקרית, שוללים את טענות המשטרה והחיילים. מיכאל, עד ראייה לתקרית, סיפר כי הקבוצה רצתה לעבור דרך הקסבה בחברון, ואולם בעקבות הוראת החיילים חזרו חזרה לכיוון מערת המכפלה. "טיילנו ליד הקסבה בחברון, אנחנו יודעים שכל שבת אמור להיות שם סיור. שאלנו חיילים אם אין סיור במקום, והם אמרו שאין. המשכנו להסתובב וצעקנו 'ערבים החוצה!'".

"אחרי 5 דקות עצר מאחורינו ג'יפ סופה, קפצו חיילים וביקשו את פרטינו. סירבנו לתת פרטים, החיילים הצליחו לגרור אחד באלימות תוך שהוא מתנגד. סגרו לו את הדלת על האצבעות והחיילים לא התייחסו לצעקות ולצרחות שלו".

לאחר מכן, לטענת מיכאל, פעיל אחר קפץ על הג'יפ במטרה לעוצרו אך הנהג המשיך לנסוע. לאחר זמן קצר עצרו ותפסו את התושב שקפץ על הג'יפ, והרביצו לו עם הקנה של הרובה. "המשכנו לכיוון חברון והיה שם ילד בן ערבי בן 3 שהתחיל לקלל אותנו ולירוק. החיילים שראו התחילו לגרור אותנו ולדפוק מכות. ביקשנו מהחיילים פרטים והם סירבו לתת. שוטרים שהגיעו למקום עצרו את הפעילים, אבל הם סירבו להיכנס לניידת בשבת ובשלב מסויים אחד השוטרים עיקם את היד של אחד העצורים וסגר אחריו את הדלת".
העצורים אומרים כי המשטרה נהגה באלימות חסרת כל פרופורציות כלפיהם. לטענתם, "כנראה היתה הוראה לשבור לנו את הידיים והרגליים".

הם מבהירים כי לא התנגדו והתעמתו עם החיילים. "בשלב מסויים זרקו עלינו אפילו אבן ולא הגבנו", מסר מיכאל.
