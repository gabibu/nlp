

חבר הכנסת, אחמד טיבי, הגיע בסוף השבוע לביירות לביקור תנחומים אצל משפחת אל-חרירי. זו הפעם הראשונה שאיש ציבור ישראלי מגיע ללבנון.

חבר הכנסת גלעד ארדן מהליכוד מתכוון לפנות אל היועץ המשפטי לממשלה בדרישה לפתוח בחקירה פלילית נגד טיבי. "עד מתי תאפשר מדינת ישראל לנבחריה לקבל שכר מהציבור, כאשר הם משתפים פעולה עם אויבי המדינה?", שואל ארדן.

בראיון מביירות לגלי-צה"ל אמר טיבי, כי יציאתו מירדן לניחום אבלים בביירות, הייתה מעשה ספונטאני ואנושי ולכן לא טרח לבקש אישור מראש משר הפנים, כפי שמחייב החוק.

בתוך כך, עיתון כוויתי דיווח כי סוריה עומדת מאחורי ההתנקשות בראש ממשלת לבנון לשעבר, רפיק אל-חרירי. לפי הדיווח, "הדרגים הגבוהים" בדמשק קיבלו את ההחלטה לאחר שהבינו כי אל-חרירי מהווה סכנה של ממש להישארות סוריה בלבנון וליציבות המשטר הלבנוני.
