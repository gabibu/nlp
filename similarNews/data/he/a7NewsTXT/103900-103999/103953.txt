

הרב יצחק לוי אומר בראיון לערוץ 7 כי גם אם יוכרז שטח צבאי סגור נעמוד כולנו על הכבישים ו'נסגור את המדינה', לבטא שמדינת ישראל לא מוכנה להורדת ישובים. "הציבור צריך לערוך הפגנות גדולות של 'כוח ללא כוח'".

"אם יגיע זמן פינוי אקרא לכולם לצאת מהבתים", אומר הרב יצחק לוי מהמפד"ל בראיון לעוזי ברוך בערוץ 7. לדבריו ייתכן שיוכרז על שטח צבאי סגור וימנעו זרימת עשרות אלפי אנשים, ויכול להיות שלפני שיוכרז על שטח צבאי סגור יהיו שם חלק מהאנשים, אבל "גם אם נעמוד מכיסופים ועד אשדוד ו'נסגור את המדינה', גם בכך יהיה ביטוי חריף שיאמר שמדינת ישראל אינה מוכנה לסבול הורדת ישובים".

החוק שאושר בכנסת, הוא אומר, אינו חוק לפינוי עזה והשומרון, אלא חוק שבאמצעותו יפנו עוד 70   80 ישובים, וביום שלאחר הפינוי של הישוב הראשון, ידרשו האמריקנים את תכנית הפינוי הבאה והאירופאים ידרשו את התכנית הבאה. לכן, "במגבלות שאנו שמים על עצמנו כדי לא לעשות קרע בעם ולא להרים יד על יהודים", עלינו להראות את עמדתנו בהמונינו באמצעות קיום מפגנים מאד גדולים.
ייתכן שהדבר ימנע עקירת כמה ישובים ויכול להיות שזה ימנע את עקירת כולם, וייתכן שזה יגרום לממשלות הבאות לומר לעצמן כי עקירת ישובים היא כל כך טראומטית, משום שהציבור במאות אלפיו יביע מחאה כואבת, שאי אפשר יהיה להחליט על כך ללא משאל עם.

הרב לוי מדגיש כי הפגנה אחת כמו זו שהתקיימה בירושלים ובה השתתפו כ 200 אלף מפגינים, "אינה מפריעה" לשרון, 'וכך גם שתיים', אבל "אם הציבור באופן עקיב יביע את דעתו באמצעות הפגנות החתמות ועוד, יבין שרון שהציבור אינו איתו". "אני מציע מכאן ואילך לצאת מהבתים ולערוך הפגנות 'כוח ללא כוח', הפגנות כוח של ציבור". לדבריו ביטוי של מאות אלפי אנשים יביא את הממשלה ל"מחשבה אחרת", וכך גם מצב שבו הצבא יקצה שבוע לביצועה של פקודת פינוי ראשונה לישוב ראשון או שלושה ישובים ראשונים, ו'זה ייקח לו חודשיים'".

ידוע לי ש"שרון אטום לגמרי", אומר הרב לוי אבל "אני מקווה שיש שם בממשלה עוד אנשים, שהיום הם מורידים ראש ומורידים עיניים בפניו, וכולם פוחדים 'איני יודע ממה'. הציבור בודאי אינו יכול לשבת בביתו ולהגיד נגזרה הגזרה".

בהתייחס לצירופו ביחד עם היו"ר המודח של המפד"ל ח"כ אפי איתם, לאיחוד הלאומי, לקראת הבחירות הבאות, אומר הרב לוי כי "ההחלטה בענין מתקרבת".

לדבריו היה נסיון במשך חודש וחצי לאחד את המפד"ל ואת האיחוד הלאומי, אך "החלטה הזויה", כלשונו, של בית הדין העליון של המפד"ל טרפדה זאת. "במקום שבית הדין של המפד"ל יבוא וינסה לאחד, ולקבל החלטות מאחדות ובונות, הם קיבלו החלטה רעה מאד. כל הנסיונות עד כה עלו בתוהו. לכן ההחלטה על בניית מסגרת חדשה שתהיה חלק מהאיחוד הלאומי, מתקרבת". (ר)
