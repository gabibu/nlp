

הגר"ע יוסף גילה לאורחיו: "לפני שבאתם היה כאן שמעון פרס לשכנע אותי לעשות את ההיפך ממה שאתם מבקשים, ולהכנס לקואליציה. אמרתי לו: אני אוהב אותך. אבל אל תדבר איתי על ההתנתקות, זה לא בא בחשבון".

השבוע זכה הרב עובדיה יוסף לביקור בלתי צפוי, חבר נשיאות המצג"ת האדמו"ר מסדיגורא ועימו רבנים נוספים ובהם הרב מאיר הורביץ בן האדמו"ר מבוסטון. הם באו אל הרב עובדיה יוסף, כדי לחזקו בהחלטה שלא להכנס לקואליציה. זאת בניגוד להחלטה שהתקבלה על ידי יהדות התורה להצטרף לקואליצית הגרוש של שרון. כך שהיה בביקור גם משום ביקורת מרומזת על מה שעשתה יהדות התורה, לדעתם של כמה מחברי המצג"ת. בחוסר אחריות מוחלטת, שתציב אותה כשותפה לגרוש יהודים מביתם בארץ ישראל.

העיתוי היה גם הוא מעניין, רבע שעה אחרי ש"המשנה", שמעון פרס, יצא את הבית, אחרי שנכשל בנסיונו להניא את הרב עובדיה להכנס לקואליציה. זאת תוך ניצול קשריו הידידותיים משכבר הימים עם בית הרב. פרס לא יצא את הבית עם בשורות גדולות לשרון. הרב עובדיה הבהיר לו כי אינו מתכוון להכנס לקואליציה.

הרב עובדיה קיבל את אורחיו במאור פנים, ואמר להם מיד בפתח דבריו כי אין צורך לשכנע אותו, כי הוא תקיף בעמדתו להתנגד להתנתקות, וגם שלא להכנס לקואליציה.
האורחים אמרו לגר"ע יוסף כי באו לתמוך בו ולעודד אותו בעבודה הקדושה למען חינוך ילדי ישראל, ובהתנגדות להתנתקות.

הרב עובדיה סיפר לאורחיו: לפני שבאתם היה כאן שמעון פרס. הוא בא לשכנע אותי לעשות את ההיפך ממה שאתם מבקשים, ולהכנס לקואליציה. אמרתי לפרס: אני אוהב אותך. אבל אל תדבר איתי על ההתנתקות, זה לא בא בחשבון. גם לא על תמיכה בתקציב. זה תקציב נגד עניים. בוודאי לא על כניסה לקואליציה.

אגודת ישראל לא הוזכרה במהלך השיחה ונראתה בלתי רלוונטית בשעתה הגדולה של ש"ס.
הרבנים הביעו בצאתם התפעלות מהעמידה הנחושה של ש"ס ומעמדותיה היהודיות הגאות.
