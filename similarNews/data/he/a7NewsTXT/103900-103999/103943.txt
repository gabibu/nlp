

ראש מועצת חוף עזה, אבנר שמעוני, אומר כי החוק לגירוש יהודי גוש קטיף, איננו חוקי ואיננו אנושי, זהו חוק שדגל שחור מתנוסס מעליו. שמעוני אמר את הדברים בהקשר לעתירה שהגישה מועצת חוף עזה נגד החוק 'פינוי פיצוי' הסותר את חוק יסוד כבוד האדם וחירותו.

שמעוני הוסיף: "תמוה ומוזר, כיצד בית-המשפט העליון שומר על זכויות הערבים בגדר ההפרדה על כל מטר ומפסיק את בניית הגדר בעלויות של מיליונים, ופה   הופכים 10 אלף יהודים לפליטים", אומר אבנר שמעוני. "עיניהם של כל עשרת-אלפים היהודים האלה נשואות לבית המשפט, שיוציא את הצדק לאור, ואני משוכנע שבית המשפט ייתן את הסעד הנכון והצודק".

שמעוני מבהיר כי גם אם בג"ץ ייתן הכשר לחוק זה, הוא יישאר בביתו שבגוש קטיף: "אני נשאר פה. לפי החוק, אם לא אתפנה מביתי   אני אקבל שנתיים מאסר. אני אשאר בביתי ואני ממליץ לכולם לעשות כמוני".

