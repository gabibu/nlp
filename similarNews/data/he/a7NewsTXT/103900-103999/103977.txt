

בית המשפט העליון ידון היום (א') בעתירה נוספת נגד שחרור האסירים.

ארגון נפגעי הטרור "אלמגור" דורש שלא לשחרר אסירים שלא יביעו חרטה על מעשיהם ויתחייבו שלא לשוב לפעילות טרור. בעת הדיון בבוקר, יקיימו נפגעי טרור משמרת מחאה ליד בנק ישראל בירושלים.

ביום שני מתכננים פעילי הארגון ונפגעי טרור לקיים משמרת מחאה ליד מחנה עופר, משם צפויים האסירים להשתחרר.

"כל מחבל שאנו מונעים שחרורו על ידי לחץ נגדי לפלסטינים ותומכיהם-הוא יהודי נוסף בחיים! וכבר הצלחנו בכך בעבר", אומרים בארגון. הם קוראים לציבור לבוא ולהפגין "קול המחאה המוסרי צריך להישמע! מאבקנו הוא מאבק כולכם!". הפעילים יגיעו מצויידים בשלטים.

ביום חמישי דחה בג"ץ את עתירתו של ארגון "משל"ט" (מכון משפטי לחקר הטרור), שביקש לאסור על הממשלה לשחרר 500 אסירים, כפי שהתחייבה בהבנות עם הרשות הפלשתינית.
השופטים כתבו בהחלטתם: "מודעים אנו לכאבם של העותרים אשר שכלו את יקירי נפשם. שחרור האסירים והעצורים ודאי אינו מקל עימם. עם זאת העתירה שלפנינו אינה מקימה עילה המצדיקה התערבותו של בית משפט זה".
