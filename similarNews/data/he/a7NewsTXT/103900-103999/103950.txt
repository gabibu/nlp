

"תכנית ההתנתקות אינה רלוונטית, כל הנימוקים שהסבירו את התועלת שבה השתנו לבלי היכר" כך אומר השר שרנסקי שעומד להצביע נגד ההתנתקות בישיבת הממשלה ביום א'.

שרנסקי מוסיף כי "כשהתכנית הוצגה על ידי ראש הממשלה, הנימוק היה שאין פרטנר, הכל תקוע ומשום כך עלינו לנקוט בצעד חד צדדי דרמטי שיוריד מאיתנו את הלחץ הבינלאומי. הנימוק הזה נפל. כיום נראה שיש דו שיח עם הנהגה פלשתינית חדשה, ועכשיו זה הזמן להעלות בפניה דרישות ברורות".

לדברי שרנסקי יש לשאול מהן הדרישות שישראל דורשת מהפלשתינים. "מדוע אנו ממהרים לתת כל כך הרבה בטרם ראינו מה הם עושים? מה מצדיק את המחיר? זהו הויתור הכי גדול והכי כואב מאז קום המדינה, ותמורת כלום".

שרנסקי מתריע מפני ליבוי השנאה והדה-לגיטימציה שנעשית לציבור שלם של שומרי חוק. "כולנו יודעים שיש שוליים צרים מאד של קיצוניים שפוטנציאל הנזק שלהם מסכן את כולנו. בכך צריכים הגורמים המקצועיים לטפל בכובד ראש. אבל אני מוחה נגד הנסיונות החוזרים להשליך מכך על ציבור גדול של אזרחים שומרי חוק, שכל חטאם שהם מתנגדים להתנתקות. ליבוי היצרים הזה מצייר תמונה מעוותת כאילו כל אוהדי ההתיישבות ביש"ע מוכנים ליטול את החוק לידיהם, כשלמעשה אפילו בקרב אנשי גוש קטיף, העומדים להיות מפונים מבתיהם, תוך הרס קהילותיהם, הרוב הגדול ייזהר מלעבור על החוק".

בסיכום דבריו קורא שרנסקי: "לחברי הפוליטיקאים ולכל העושים במלאכה   אל תתנו יד לרצח האופי הקולקטיבי שנעשה לציבור ערכי שכל חייו הוקדשו למימוש הציונות לבניה ולשגשוג".

(רותי אברהם)

