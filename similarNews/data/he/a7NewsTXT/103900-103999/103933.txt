

לראשונה ייערך בארץ בחודש מרס כינוס בינלאומי לרפואה ואתיקה על-פי הרמב"ם, מי שנחשב בעיני רבים כאחד מגדולי הפוסקים בהלכה, לצד היותו פילוסוף, איש הגות, רופא ו"מורה נבוכים" לעם ישראל ולעולם הפילוסופיה כולו.

האירוע יערך במלאת 800 שנים למותו, ולרגל הכרזת שנת 2005 כשנת הרמב"ם על-ידי ממשלת ישראל.

הכינוס הבינלאומי יתקיים במלון שרתון מוריה בטבריה, עיר קבורתו של הרמב"ם, בימים ראשון עד רביעי, ט'-י"ב באדר ב' (24-20 במרס), ויתמקד בנושאים מתחום הרפואה והאתיקה הרפואית מנקודת מבטו ותפיסתו של הרמב"ם. בין הנושאים - רפואה מונעת, חולי ודרכי רפואה, אתיקה רפואית ורפואה והלכה.

הכינוס יאפשר לעוסקים בתחום הרפואה, האתיקה, המשפט, הפילוסופיה והתיאולגיה לעמוד מקרוב על מגוון נושאים בהן עסק הרמב"ם, כל אחד מנקודת עיסוקו.

בין ההרצאות שייערכו בכינוס: היבטי הבריאות על-פי מצוות התורה לפי פרשנות הרמב"ם, רפואה מונעת על-פי הרמב"ם, הרמב"ם והנדסה גנטית, האתיקה ברפואה ועוד.

לפרטים נוספים: אתר הכינוס www.ortra.com/maimonides


