

שליח האו"ם פרופ' דוגארד, שהיה האורח של ועדת החוקה של הכנסת ביום ד', אינו שולל הרס בתי פלשתינים "רק כאשר הדבר נחוץ".

כתבתנו רותי אברהם מוסרת כי דוגארד "הידוע כגדול המבקרים את המדיניות של ישראל בנוגע להריסת בתים", לשון הודעת ועדת החוקה, התארח בועדה למרות התנגדות מצד חלק מחבריה.

בתחילת הישיבה סקר דוגארד את הדין הבינלאומי בנוגע להריסת בתים ומתח ביקורת חריפה על "מדיניות הריסת הבתים ופגיעות נוספות בזכויות האדם של הפלשתינים".

עם זאת אמר כי "הריסת בתים מותרת אולם רק כאשר הדבר נחוץ". הוא טען כי ביקר בג'בליה וברפיח וכי "הריסת הבתים בישראל אינה הפתרון הנחוץ ביותר וניתן להלחם בטרור בדרכים שונות".

חברי הועדה ציינו כי התמונה שהציג דוגארד היתה בלתי מאוזנת ועו"ד עירית קאהן מפרקליטות המדינה, הוסיפה כי בישראל קיימת תחושה שההתייחסות של פרופ' דוגארד אינה אובייקטיבית.

בסיום הישיבה, התייחס דוגארד לטענות כלפיו ואף הבטיח כי יבחן את הטענות שהועלו לפיהן הדו"חות שכתב אינם אובייקטיביים. הוא הוסיף כי "ישראל היא אכן הדמוקרטיה היחידה באזור וישראל היא תופעה ייחודית בעולם בכל הנוגע להתערבות של ביהמ"ש ובביקורת שלו על פעולות הצבא".
