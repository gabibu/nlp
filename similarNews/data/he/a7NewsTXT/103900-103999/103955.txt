

לפני זמן קצר אישרה הממשלה את תכנית הגירוש הנסיגה מחבל עזה ומצפון השומרון. כצפוי, 17 שרים תמכו בהחלטה וחמישה התנגדו: נתניהו, שרנסקי, הנגבי, נוה וכ"ץ. שרון: "זה לא יום קל או שמח".

ראש הממשלה, אריאל שרון, טען בפתח ישיבת הממשלה המכריעה בנושא ההתנתקות כי ההחלטה קשה. "זה לא יום קל או שמח. פינוי ישובי עזה וצפון השומרון הוא מהלך קשה עד מאוד זה מהלך קשה לתושבים, קשה לאזרחי ישראל, קשה לי וקשה גם לחברי הממשלה. אך זה מהלך שחיוני לעתידה של מדינת ישראל".

הוא אמר כי לאחר ההחלטה על הנסיגה יעלה להצבעה תוואי גדר ההפרדה.

לאחר אישור הממשלה, יחתמו ראש הממשלה, אריאל שרון, ושר הביטחון, שאול מופז, על צווי הפינוי להתנחלויות.

בהחלטה שהובאה היום לאישור ייאמר, כי לפני הפינוי בפועל של ההתנחלויות, שחולקו לארבע קבוצות, תתכנס הממשלה שוב כדי "לדון, לבחון ולהחליט" אם בנסיבות שישררו באותה עת "יש כדי להשפיע על הפינוי".

שר האוצר נתניהו אמר בערוץ 2 בשבת הצבעתו אינה הבעת אי אמון בראש הממשלה. "חובתי להביע את דעתי - זו דמוקרטיה. גם שרון הצביע כמה פעמים בניגוד לדעתי כשהיה שר בממשלתי. איני אויב של שרון", הבהיר נתניהו.

השר נתן שרנסקי שאף הוא מתכוון להתנגד, הסביר: "תכנית ההתנתקות אינה רלוונטית, כל הנימוקים שהסבירו את התועלת שבה השתנו לבלי היכר".

שרנסקי התריע מפני ליבוי השנאה והדה-לגיטימציה שנעשית לציבור שלם של שומרי חוק: "כולנו יודעים שיש שוליים צרים מאד של קיצוניים שפוטנציאל הנזק שלהם מסכן את כולנו. בכך צריכים הגורמים המקצועיים לטפל בכובד ראש. אבל אני מוחה נגד הנסיונות החוזרים להשליך מכך על ציבור גדול של אזרחים שומרי חוק, שכל חטאם שהם מתנגדים להתנתקות. ליבוי היצרים הזה מצייר תמונה מעוותת כאילו כל אוהדי ההתיישבות ביש"ע מוכנים ליטול את החוק לידיהם, כשלמעשה אפילו בקרב אנשי גוש קטיף, העומדים להיות מפונים מבתיהם, תוך הרס קהילותיהם, הרוב הגדול ייזהר מלעבור על החוק".

ח"כ אורי אריאל מהאיחוד הלאומי אומר בתגובה להחלטת הממשלה: הממשלה נתנה היום לגיטימציה לגירוש יהודים מכל מקום בעולם, היא כרתה את ענף הציונות והחלוציות עליו היא יושבת.

יו"ר סיעת האיחוד הלאומי, מראשי המתיישבים בגוש-קטיף, ח"כ צבי הנדל אמר היום כי "ישיבת הממשלה היום היא אכן היסטורית. זו פעם ראשונה שמטרת החלטת ממשלה בישראל תהייה אך ורק גירוש יהודים מאדמתם, מתוך ידיעה שההחלטה תעניק רוח גבית לטרור ופרס לרוצחי יהודים בלי למצמץ, שרון משקר ומבטיח שמירה על גושי התיישבות בתמורה לגירוש אך בו בזמן מעביר החלטה על גדר שאינה כוללת את אריאל וסביבתה ובכך מסמן את ההפקרה והעקירה של ישובי יו"ש. למרות
הדורסנות ללא חזרה לעם לא תהיה עקירה", אמר הנדל.

בתוך כך, ראש הממשלה, אריאל שרון, הזמין לחוותו את יושב ראש שינוי, יוסף לפיד. המפגש, שנקבע תחילה לשבת אחר הצהריים, נדחה למוצאי-שבת עקב לחצי סיעת דגל התורה. שרון ניסה לשכנע את לפיד ששינוי תתמוך בתקציב, לאחר שש"ס הודיעה כי תתנגד ולא תצטרף לממשלה. אך לפיד הודיעה שלא יוכל להענות לבקשה.

הממשלה תחליט היום (א'): אריאל מחוץ לגדר
אריאל, יישובי השומרון ורוב ישובי הר חברון אינם כלולים בתוואי הגדר המתוקן שאותו תאשר הממשלה היום. התוואי החדש קרוב יותר לקו הירוק. הוא כולל רק 7% משטח יהודה, בנימין ושומרון ומקיף ממזרח את מעלה אדומים, חלק מגוש עציון וגבעת זאב. שרי העבודה החליטו ביום ה' להצביע בעד התוואי החדש.

זמן קצר לאחר ישיבת הממשלה צפוי ראש הממשלה לחתום על צו גירוש לתושבי כפר דרום, נצרים ומורג. הצו ייכנס לתוקף בעוד כחמישה חודשים. כלומר, באמצע חודש תמוז.
