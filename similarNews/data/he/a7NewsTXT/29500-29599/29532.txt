

סמוך לשעה 11:30 הבוקר תקפו מחבלים שיירה ישראלית שנסעה בכביש קרני-נצרים. דובר מועצת חבל קטיף ערן שטרנברג דיווח כי נוסעי השיירה שמעו פיצוץ גדול, ככל הנראה של טיל נגד טנקים ששוגר לעבר השיירה. איש לא נפגע ולא נגרם נזק לרכוש. נציין כי לפני כחודש שיגרו המחבלים טיל נ.ט לעבר עמדת צה"ל הסמוכה ליישוב נצרים. באותו אירוע איש לא נפגע.

דובר המועצה ערן אמר לכתבנו כי הוא לא מבין את פשר ההבלגה לירי הטילים. "הערבים בחבל עזה הצטיידו באמצעי לחימה כבדים ואין זו הפעם הראשונה שהם מתקיפים בטילים ישראלים. נחכה עד שטיל סאגר יפגע באוטובוס?", שואל ערן.

אירועי האש נמשכו גם אתמול ברחבי יש"ע. אתמול בצהריים ירו מחבלים לעבר עובדים של חברת טלפון סלולרי שעבדו בכפר דרום בחבל עזה. כתבנו קובי פינקלר דיווח כי איש לא נפגע, אולם למנוף נגרם נזק.

בכפר סילוואן מדרום מזרח לירושלים נפצע קל מאוד ברגלו שוטר מג"ב עקב יידויי אבנים. השוטר לא נזקק לטיפול רפואי. נזק נגרם גם לג'יפ מהשלכת האבנים, במהלך פעילות של מפלג המיעוטים בכפר.
שומר היישוב מבוא דותן בצפון השומרון זיהה אתמול שלושה ערבים חמושים שהתקרבו ליישוב. הוא פתח באש לעבר השלושה, והם נמלטו לכיוון הכפר יעבד. באירוע לא נפגע איש.

למרות נסיונות הפיגועים בשטחי יש"ע הסיר אתמול צה"ל את העוצר מעל הערים קלקיליה וטול כרם, וזאת כדי לאפשר לתושבים להצטייד במה שנדרש להם בעבור הקיום הבסיסי.

אתמול הותר לפרסום כי משטרת ש"י עצרה נהג משאית, ערבי כבן 50, אשר נהג להבריח במשאיתו כלי נשק מירדן לישראל. הערבי, תושב טובס, הבריח, לדעת המשטרה, עשרות רבות של כלי נשק, ורובם נמכרו למחבלי התנזים בשכם.

בחקירתו הודה הערבי בכל המיוחס לו ואף קשר את עצמו לבכיר מחבלי התנזים נאסר עוויס, העצור בישראל. המחבל נהג להוביל ירקות מישראל לירדן, ובצד הירדני המתין לו בן-דודו הירדני. זה סיפק לו את כלי הנשק, ובהם אקדחים ורובים מסוגים שונים. הנהג החביא את כלי הנשק בין לוחות העץ של המשאית, וכך הצליח לעבור את מחסומי צה"ל.

בדרכו מירדן עבר הרכב בקביעות דרך גשר אדם לתוך ישראל ומשם לאזור שכם. המשטרה מעריכה כי בדרך זו הבריח נהג המשאית עשרות רבות של כלי נשק ליש"ע. בכוונת המשטרה להעמידו לדין בבית משפט צבאי.
