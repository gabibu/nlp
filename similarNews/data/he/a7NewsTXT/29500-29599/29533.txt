

"שלטונו של ערפאת בנוי על סכסוכים ומתחים בין האנשים שנמצאים סביבו", אומר המזרחן הפרופסור משה שרון. פרופ' שרון הסביר כי ערפאת יכול "לשחק באנשיו" בכל פעם בדרך אחרת. יום אחד הוא יכול לבחור בדרך אחת, ולמחרת הוא יכול להתנהג בדרך אחרת.

"בעבר ראינו את סטירת הלחי שנתן ערפאת כביכול לג'יבריל רג'וב ומייד אחר כך את פגישת הפיוס בין השניים. בצורה כזו מתקיים שלטונו של ערפאת. אם מתעורר חשד באשר לאחד הבכירים במערכת, חשד בדבר אמינותו, דוחקים אותו מיד הצידה", אומר פרופ' שרון, ומבהיר כי מושגי הערבים שונים לחלוטין מהמושגים שלנו.

לדבריו, "הרפורמות" של ערפאת הם כמו של כל שליט אחר המבקש לארגן מדי פעם את חצרו. "זהו משחק של ספורט מזרחי, מוסלמי, של מדינות או של גופים שיש בהם דיקטטורה, כמו שלטונו של סדאם חוסיין. אנו צריכים לדעת כי רפורמות הן מושג אירופאי, והמושגים של הערבים אינם אלא משחקים. אנחנו בפועל יוצרים את השמות למשחקים שלהם, אך עלינו להבין שלכל המהלכים האלה שהם נוקטים אין כל חשיבות", אומר הפרופסור שרון.

בתום דבריו אמר שרון כי "ערפאת בוודאי לא יפנה את מקומו. הלחץ היחיד שיכול להיות עליו הוא ללכוד אותו ולהכניסו לכלא".

אתמול חתם ערפאת על "צו פיטורין" לג'יבריל רג'וב, ומושל ג'נין לשעבר זוהיר מנאסרה, שצפוי להחליף את רג'וב בתפקידו, אישר אתמול את הידיעה לרשת הקטארית "אל-ג'זירה". הערבים מדווחים כי ראזי ג'באלי הגיש אתמול את התפטרותו לערפאת. ג'באלי הכריז כי בכוונתו להתמודד מול ערפאת בבחירות.

עוד מדווחים הערבים כי מאז כניסתם של כוחות צה"ל לרמאללה מסתתר מפקד המודיעין הכללי של הרש"פ ביו"ש טאופיק טיראווי בלשכתו של יאסר ערפאת. הערבים ציינו כי טיראווי חושש כי כפי שלכדו כוחות צה"ל את מרואן ברגותי במהלך מבצע "חומת מגן" כך ילכדו גם אותו. בימים האחרונים פרסם צה"ל פרטים על מעורבותו של טיראווי בתכנון פיגועי ירי ובחימוש מחבלים. מחקירת מחבלים מבוקשים שנעצרו עולה כי טיראווי ואנשיו גייסו מחבלים לפעילות, אימנו אותם וסיפקו להם תחמושת. המסקנה מסתמכת על מידע מודיעיני שנאסף במבצע "חומת מגן".

נוסף על כך חושש טיראווי כנראה גם מג'יבריל רג'וב, הנחשב אחד היריבים המרכזיים שלו. המקורות מסרו כי אף על פי שטיראווי נמצא לצדו של ערפאת הוא ממשיך לנהל בחופשיות את מנגנון המודיעין הכללי.
