

במרכז מפלגת העבודה בבית ברל אמר אתמול יו"ר מפלגת העבודה ושר הביטחון בנימין בן אליעזר לחברי מפלגתו כי בעקבות חוסר היציבות הכלכלי ייתכן שהממשלה תיפול בקרוב מאד. דבריו אלו באים לאחר שנפוצו שמועות, ועל פיהן התחייב בן אליעזר בפני בחירים במפלגתו לפרוש מן הממשלה עד סוף החודש. בן אליעזר הוסיף ואמר כי מי שהספיד את מפלגת העבודה טעה. בן אליעזר שב והציע לקיים את ההתמודדות על ראשות המפלגה בינו לבין ח"כ חיים רמון מוקדם ככל האפשר, כחלק מן ההכנות לבחירות.

בן-אליעזר שוב תקף את מתנגדיו במפלגה ואמר כי חיים רמון זורע דמורליזציה במפלגה. "במקום לצאת ולהרים ראש, צומח אצלנו דור של פרשנים ששואל מדוע המפלגה אינה הולכת לבית קברות. יש לי חדשות בשבילם: לא המפלגה הולכת לבית קברות, אולי הם העומדים לפרוש", אמר במרכז המפלגה.

אתמול אושר מינויו של ח"כ אופיר פינס למזכ"ל מפלגת העבודה. פינס יחליף את רענן כהן, שיתפטר בקרוב גם מן הכנסת ומהממשלה ויתמנה ליו"ר דירקטוריון הבנק למסחר. לאחר שנבחר אמר ח"כ פינס כי יהיה נאמן למפלגה ולא לאיש ספציפי. "לא אהיה yes man של אף אחד", הוסיף פינס. עם כניסתו של פינס לתפקיד בירך אותו יו"ר המפלגה בן אליעזר ואמר: "מדובר באדם מוכשר. הוא יודע מה המשימה המונחת לפניו. אני מפקיד את המפלגה בידיים הכי מהימנות והכי רציניות".


