

ראש הממשלה אריאל שרון יפתח השבוע בהתייעצויות עם שרי החוץ, הביטחון, האוצר ושרים נוספים, במטרה להניע את תוכניתו המדינית עליה סיכם במגעים חשאיים שניהל בחודשים האחרונים עם הממשל האמריקני.

בבסיס תוכניתו של שרון עומדת דחיקתו של ערפאת אל מחוץ לזירה המדינית וניהול מו"מ מדיני עם מנהיגות ערבית חדשה, כל זאת בתנאי שהטרור ייפסק לחלוטין.

שרון אמר שישראל מקבלת את העקרונות שנכללו בנאום הנשיא בוש ותומכת ביישומם. שרון הוסיף, בהופיעו בפני משתתפי "כנס קיסריה" בירושלים כי "החלטתי ליטול את היוזמה ולשנות את האווירה השלילית באזור ולתת סיכוי חדש לשלום".

שרון אמור להיפגש היום לפני ישיבת הממשלה, עם שר החוץ שמעון פרס ולסכם עימו על המשך המגעים המדיניים. שרון היה מעוניין שפרס יתחיל להיפגש עם בעלי התפקידים החדשים ברשות הפלשתינית, כמו שר האוצר סאלם פאייד.

ביום א' יגיעו לישראל מפקד המודיעין המצרי עומאר סלימאן שייפגש עם ראש הממשלה אריאל שרון, שר החוץ שמעון פרס ועם יאסר ערפאת ברמאללה.

מפקד המודיעין המצרי מגיע בשליחותו של נשיא מצרים חוסני מובארק, שרוצה להיות מעורב במהלכים המדיניים המתגבשים.

רה"מ שרון שוחח בסוף השבוע עם ראשי ממשלות דנמרק, איטליה וספרד ועידכן אותם במצב. כזכור, דנמרק החליפה בתחילת החודש את ספרד כיושבת ראש נשיאות האיחוד האירופי. שרון הסביר למנהיגים האירופים, כי יכולה להיות תרומה רבה לקידום התהליך המדיני בכך שלא תעביר כסף לרשות הפלשתינית הנוכחית לפני שיבוצעו בה הרפורמות הדרושות.

שר החוץ שמעון פרס ייצא במהלך השבוע לביקור בדנמרק וייפגש שם עם ראש הממשלה ושר החוץ וזאת על רקע העובדה שכאמור דנמרק היא בחודשים הקרובים הנשיאה התורנית של האיחוד האירופי.
