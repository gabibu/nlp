

שר החוץ הסורי פארוק א-שרע חזר ואמר אתמול כי סוריה לא תסכים שמדינה שלישית תכפה את החלפתם של משטרים באזור.

בתשובה לשאלת עיתונאי על שאיפתה של ארה"ב לראות הנהגה חדשה ברשות הפלשתינית, נמנע עם זאת שרע מהבעת תמיכה ישירה בערפאת, שעדיין אינו אהוד במיוחד בדמשק.

"בנפרד מאופי היחסים שלנו עם ערפאת, סוריה לא תסכים שיכפו על הפלשתינים הנהגה שלא תהיה תוצאה מבחירתו", אמר השר הסורי במסיבת עיתונאים משותפת עם שר החוץ הצרפתי דומיניק דה וילפן.

"זה מתייחס גם לעיראק ולכל האזור. לא נוכל להסכים לרעיון זה", הדגיש שרע.

השר הסורי גם הביע את המשאלה כי ארה"ב תשנה את עמדתה כלפי המזרח התיכון, כפי שבאה לידי ביטוי בנאומו של הנשיא בוש ב-24 ביוני.

"אנחנו מקווים כי הדברים השליליים ישתנו. יש הרבה גורמים שליליים, וביניהם מספר גורמים חיוביים", ציין. הוא הוסיף כי לדעת סוריה יש צורך לנסח מחדש את ההצעות האמריקניות "כדי לתאם אותן עם החוק הבינלאומי".

"המחויבות האמריקנית חייבת להמשיך להיות מלאה, אך השינוי בממשל אינו צריך לשנות את ההתחייבויות של ממשל אחר", הוסיף.
