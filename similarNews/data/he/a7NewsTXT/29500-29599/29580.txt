

בעיקבות טיסת אל-על מלוס אנג'לס שהתקיימה בשבת אמר היום הרב הראשי לישראל - הרב לאו כי הדבר נעשה ללא מחשבה ותחת לחץ. שר הפנים אלי ישי הוסיף כי זוהי הפרה בוטה של הסטטוס קוו. בתגובה אמר סגן שר התחבורה אפריים סנה כי "השיקול האנושי קודם לכל שיקול קואליציוני, דבר שחייב אותנו להביא את הנוסעים לבני משפחותיהם כמה שיותר מהר".


בעיקבות החלטתו של שר התחבורה אפרים סנה להתיר לטיסת 106 של חברת אל-על לנחות בשבת אומר היום הרב הראשי לישראל, הרב ישראל מאיר לאו כי לא היה צל של פיקוח נפש בהטסת מטוס אל-על לישראל בשבת וכי הדבר נעשה ללא מחשבה ותחת לחץ. הרב אמר את הדברים בסיור שערך בנמל אילת. לדברי הרב לאו "לא צריך לחפש מתחת לאדמה נושאים המפלגים את העם. היה צריך לקחת את הנוסעים שעברו טראומה גדולה לבית מלון ולתת להם 30 שעות הידברות, רגיעה וקידוש של ליל שבת. החוק היה נשמר ולא היה מקום לדיבורים האם לפרק את ממשלת האחדות"." אנחנו משוועים לקונסנזוס" סיכם הרב לאו.

שר הפנים אלי ישי תקף היום בחריפות את סגן השר סנה באומרו כי קיומה של הטיסה בשבת היא הפרה בוטה של הסטטוס קוו. "לא ייתכן כי הנוסעים הדתיים יכלו לחכות עד מוצאי שבת ואילו הנוסעים החילונים נסעו מיד", הוסיף ישי.

בתגובה אומר יו"ר וועדת החינוך והתרבות של הכנסת ח"כ זבולון אורלב (מפד"ל) כי "שר התחבורה וחברת אל-על רמסו את השבת של העם היהודי. אל על ושר התחבורה אפרים סנה רמסו ברגל גסה תחת דגל המדינה את השבת של העם היהודי, שעה שאין שום חשש לפיקוח נפש. בנוסף לחילול השבת הם פגעו בערך המוסרי העליון של סולדריות בין יהודים, הפרידו בין דם לדם, בין שומרי שבת לשאינם".

"לא היה עולה על הדעת לטוס בשבת אילו היתה תקלה רגילה במטוס, נושאים לשווא את שם הביטחון ומנצלים את הרגישות לטרור. אני כבר לא בטוח שחברת אל-על היא החברה הלאומית של העם היהודי. בטיסה זו אל על לא המריאה, אל על צללה בנחיתת אונס", הוסיף ח"כ אורלב.

כתב עתי"ם מוסיף, כי ראש הממשלה אריאל שרון אמר, כי נסיבות שבהם קיבל השר סנה את החלטתו לא היו פשוטות אבל הדגיש כי הכלל הוא שאל-על לא טסה בשבת "ואת זה יש לשמור גם בעתיד".

