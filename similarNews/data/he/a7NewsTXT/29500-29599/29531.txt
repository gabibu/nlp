

אתר החדשות CNN מדווח כי האדם שירה והרג שני ישראלים בדלפק אל על אתמול הוא האשם מוחמד חדיאת ערבי ממצרים שהגיע לארה"ב בשנת 92. חדיאת בן 41 התגורר בארווין שבקליפורניה ולפי שעה לא ידוע מה היו מעשיו במהלך עשר השנים ששהה בארה"ב. הCNN מדווח בשם מקורות בFBI כי חדיאת זוהה באמצעות טביעות אצבע. על דלת ביתו נכתב: "קראו את הקוראן".

עוד דווח כי חדיאת היה נהג לימוזינה והיה בעל "גרין קארד" [רשיון עבודה אמריקני] אולם לא ידוע אם התפרנס מנהיגה בלימוזינה. להאשם חדיאת יש אשה ובן והם נחקרים בשעה זו.
כמו כן נמסר כי במשרד התחבורה האמריקני התגלה כי תחת שמו רשומים שני ימי הולדת, אחד מהם הוא ה4 ביולי.

יעקב אמינוב בן 46 תושב לוס אנג'לס וויקטוריה חן דיילת קרקע של אל על כבת 20 הם ההרוגים בהתקפת הירי שאירעה אתמול בדוכן הכרטיסים של אל על בנמל התעופה של לוס אנג'לס. ששה בני אדם נוספים נפצעו. סמוך לשעה 22:00 (שעון ישראל) פתח מחבל באש לעבר דוכן הכרטיסים אנשי הבטחון של אל-על ירו במחבל והרגו אותו.

עדי ראייה מסרו כי היורה, הגיע אל דוכן הכרטיסים של אל על וירה בדיילת שעמדה מאחוריו. אחר כך פנה לעבר הנוסעים שעמדו במקום ופתח באש לעברם.אחד מהמאבטחים של אל על ירה בו והרגו. משטרת לוס-אנג'לס סגרה את שדה התעופה ופינתה את אלפי הנוסעים והעובדים שהיו בו. לאחר כחמש שעות נפתח מחדש שדה התעופה.

נציג הFBI אמר במסיבת עיתונאים הבוקר כי ישנו זיהוי חלקי של התוקף "ולפי שעה אין לנו סיבה להאמין שמדובר במעשה טרור".

הדובר אמר כי היורה נשא שני אקדחים וסכין ולא היו עליו מסמכים מזהים. לדבריו, זהות היורה ומניעיו נבדקים כעת. עוד אמר כי בשדה התעופה נמצא רכב שהוא ככל הנראה רכבו של היורה.

עדי ראיה במקום ספרו כי היורה לא היה בעל חזות מזרח תיכונית וקודם שירה צעק "ארטי גזל ממני את עבודתי.. אבדתי את הג'וב שלי"

המשנה למנכ"ל אל על יצחק אמיתי אמר כי לא ידוע לו על אדם בשם ארטי שעבד בדלפק אל על בלוס אנג'לס. לדבריו, מערכת הבטחון מקיימת קשרים הדוקים עם ה FBI . החקירה מתמקדת בעיקר בזהותו של התוקף ומניעיו.

אמיתי ציין כי לידי אל על הגיעו התרעות לביצוע פיגוע בדוכני אל על בשדות תעופה בארה"ב אולם לא היתה התרעה ממוקדת שהתיחסה ללוס אנג'לס.
