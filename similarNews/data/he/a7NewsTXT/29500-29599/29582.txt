

אחד משלושת סגני הנשיא של אפגניסטאן, חאג'י עבדול קאדיר, המכהן גם כשר לעבודות ציבוריות בממשלה הזמנית, נורה למוות בשבת אחר הצהריים במרכז קבול ,על ידי מתנקשים אלמונים, מסרו מקורות אפגאנים.

ממשלת אפגניסטאן התכנסה לישיבה שלא מן המניין במשרד הפנים. "בכוונתנו לפתוח בחקירה כדי לשפוך אור על הפרשה ולזהות את מבצעי הרצח", אמר בכיר בממשלה האפגאנית.

"קאדיר נרצח בסביבות השעה 11:30 (לפי שעון ישראל) כאשר היה במכוניתו לא הרחק ממשרדו. מספר יריות נורו לעברו, והוא מת במקום", אמר מקור ממשלתי שביקש להישאר בעילום שם.

המתנקשים, שניים או שלושה גברים, המתינו לחאג'י קאדיר ליד בניין המשרדים והצליחו להימלט מיד לאחר הירי.

שר הפנים האפגאני מוחמד ווארדק אמר, כי עשרה מאנשי הבטחון של המשרד נעצרו עקב הפגנת "חוסר אונים".

"עשרה בני אדם נעצרו. המניע לרצח אינו ברור, ואנו חוקרים את הפרשה", אמר השר לכתבים.
מפקד המשטרה בבירת אפגניסטאן אמר, כי אחד מעשרת אנשי הבטחון הודיע ככל הנראה לרוצחים על מקום הימצאו של חאג'י קאדיר.

חאג'י קאדיר הוא השר האפגאני השני שנרצח מאז נפילת הטליבאן. בחודש פברואר נרצח שר התעופה האזרחית עבדול רחמאן בנמל התעופה של קבול על ידי עולי רגל שיצאו למכה.

בתקופת הדיונים על הסכמי בון, היה חאג'י קאדיר חבר המשלחת מטעם הברית הצפונית, הקואליציה המזויינת נגד הטליבאן שהיתה בזמנו בהנהגת השייח' מסעוד.
