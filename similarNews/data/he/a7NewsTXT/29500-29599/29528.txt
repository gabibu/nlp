

בנאום שנשא רוה"מ שרון אמש ב"כנס קיסריה" בירושלים הוא הפתיע את הנוכחים באומרו כי במהלך החודשים האחרונים גיבש תוכנית מדינית, וכי כעת הוא מתכוון ליישמה כדי להגיע לביטחון ולהסדר מדיני.

רה"מ הוסיף כי כבר בימים הקרובים יפנה לשר החוץ, לשר האוצר ולשר הביטחון וידון עימם בפרטי התוכנית. "היה לי קל יותר לעבוד על תוכנית מדינית כשכולם חשבו שאין בידי כלום", אמר רה"מ. לדבריו, התוכנית מאפשרת פתרון של הסכסוך אך בד בבד ציין כי על הערבים לבחור בין רשות מושחתת התומכת בטרור לבין פריחה ושגשוג.

שרון הוסיף כי אין זאת אומרת שהסתיימו המאבקים המדיניים, אולם בדעתו להתחיל כבר בשבוע הבא בהתייעצויות עם שר החוץ שמעון פרס, עם שר הביטחון בנימין בן אליעזר, עם שר האוצר סילבן שלום ועם גורמים נוספים כדי לעבד את התוכנית הזו לפרטיה. "החלטתי לנקוט יוזמה ולשנות את האווירה השלילית באזור, כדי לתת סיכוי חדש לשלום", סיכם רה"מ.

נוסף על כך דיבר רה"מ על המצב הכלכלי בישראל ואמר כי אפשר לצאת מהמשבר אם כולנו נאמין ביכולתנו ונפעל ביחד. רה"מ שרון ציין כי היעד האסטרטגי הכלכלי של ישראל כיום הוא להשיג צמיחה כלכלית תוך כדי שמירה על יציבות פיננסית. כדי להשיג יעדים אלה, הוסיף רה"מ שרון, יש לנהל מדיניות תקציבית נכונה, לשמור על יציבות מחירים, לבצע רפורמות כלכליות ולהשקיע בפעולות מעודדת צמיחה.

רה"מ אמר כי הוא מחייב שיתוף פעולה בין בנק ישראל לממשלה ומתח ביקורת מרומזת על נגיד בנק ישראל. "זה קל יותר למתוח ביקורת, אולי במיוחד קל הדבר למי שאינו רואה את התמונה כולה, אבל עבודה בשיתוף פעולה, שבמסגרתה תישמר עצמאות פעולתו של בנק ישראל, היא חיונית". רה"מ הוסיף כי שילוב הידיים נחוץ גם עם ההסתדרות, עם התעשיינים ועם המעסיקים.


