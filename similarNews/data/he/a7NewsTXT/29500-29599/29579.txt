

בני נוער מכל הארץ הקימו הבוקר מאהל מחאה מול משכן הכנסת. בני הנוער, שיפגינו במשך שלושה ימים, דורשים "להוריד את כפפות המשי בלחימה בטרור, לגרש מחבלים, פעילי טרור ובני משפחותיהם באופן מידי, לפרק את הרשות הפלשתינית ולגרש את ערפאת".

בני נוער ייפגשו עם רבנים, אומנים, נבחרי ציבור ומשפחות שכולות. "אדמת ישראל רוויה בדם - אנא אל תחכו שהטרור ימשיך להכות בנו מוטלת עלינו חובה מוסרית לצאת ולהשפיע", קוראים מארגני ההפגנה מהיישוב מעלה לבונה.

המארגנים הדגישו בפני כתב ערוץ 7 כי מטרת ההפגנה היא לחזק את ממשלת ישראל וצה"ל במלחמה בטרור ולהעביר מסר קבל עם ועולם: "הצדק מחייב לחסל את הרשעה" ו"ארץ ישראל כולה שלנו היא".

ביומן הצהרים אמר אחד ממארגני ההפגנה יעקב פיקאר כי ההפגנה היא פרי יוזמת נוער הישוב מעלה לבונה שאיבד כמה מחבריו הטובים שמואל ירושלמי הי"ד, אבי סיטון הי"ד מעלי וגילה קסלר הי"ד מעלי. הנערים יזמו את המהלך לדבריו משום שהם חשים כי יש לצאת ולהביע את המצוקה כלפי חוץ.

הנוער מבקש לומר לממשלת ישראל אומר פיקאר כי היא חייבת למגר את הטרור באופן מעמיק ולכן המוטו של ההפגנה הוא "לגרש את הרשעה בדרך נחושה".

אביו של אבי סיטון הי"ד שנרצח בפיגוע, משה, אמר לערוץ 7 כי אחרי השבעה הם החליטו לצאת בקריאה לממשלת ישראל לעשות פסק זמן כשבמהלכו יש לבצע צעד מוסרי של גירוש משפחות מחבלים ולפרק את הרשות. "כך", אמר סיטון, "אי אפשר להמשיך".

נציין כי בני הנוער יוותרו על תוכניות "החופש הגדול" וישבתו שם במשך השלושה ימים. המפגינים מתכוונים לעמוד עם שלטים מול משרד ראש הממשלה ובכניסה לעיר ולחלק פליירים לעוברים ושבים.

הלילה ילונו בני הנוער במאהל שהוקם בגן הורדים. הבנות תתארחנה ללינת הלילה בסניפי תנועת בנ"ע המצויים בקרבת מקום. משטרת מחוז ירושלים תאבטח את המאהל.

ממארגני המטה נמסר כי משפחות שכולות, רבנים ואנשי ציבור יבואו לחזק את המפגינים.
