

בני משפחות שלושת החיילים החטופים נפרדו אתמול מהרמטכ"ל שאול מופז המסיים את תפקידו. בפגישה שנערכה בלשכתו של הרמטכ"ל בתל אביב קיבלו בני המשפחות מסמך בו מתחייב הרמטכ"ל בשם הצבא להוסיף ולדאוג להשבת הבנים הביתה. הפגישה התנהלה ברוח טובה.

משפחותיהם של שלושת החיילים החטופים בלבנון: אביטן, אברהם, סוועאד, ובני משפחת האזרח הישראלי החטוף אלחנן טננבאום ייצאו במוצאי שבת לארה"ב לפגישות עם אנשי קונגרס ותקשורת כדי להפעיל לחץ נוסף על ממשלת לבנון והחיזבאללה להחזיר את יקיריהן לישראל. בראש המשלחת ייצא השר דני נווה שיקיים בנוסף מספר פגישות בניו יורק בנושא עם גורמים יהודיים ואמריקניים.

בלבנון ובסוריה לא יושבים בשקט בימים אלה. בכנס במחנה הפליטים בסוריה שיבחו שוב מנהיג החיזבאללה ומנהיג הג'יאהד את פיגועי ההתאבדות. מפקד לוחמי החיזבאללה חסן נסראללה אף אמר כי "על הישראלים לבנות מחר גדר סביב כל התנחלות ב-67' , וסביב כל התנחלות ב-48' . עליהם לבנות גדר לו יכלו סביב כל אוטובוס עם תושבים או חיילים, בכל מקום על אדמת פלשתין".
