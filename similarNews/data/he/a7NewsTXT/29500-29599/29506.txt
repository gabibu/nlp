

יו"ר מפלגת העבודה בנימין בן אליעזר אמר היום לחברי מפלגתו כי בעיקבות חוסר היציבות הכלכלי ייתכן שהממשלה תיפול בקרוב מאד. דבריו אלו באים לאחר שנפוצו שמועות בהן התחייב בן אליעזר בפני בחירים במפלגתו לפרוש מן הממשלה עד סוף החודש. בן אליעזר הוסיף ואמר כי מי שהספיד את מפלגת העבודה   טעה. בנוסף נבחר היום לתפקיד מזכ"ל מפלגת העבודה ח"כ אופיר פינס שיחליף את ח"כ רענן כהן.


יו"ר מפלגת העבודה ושר הביטחון בנימין בן-אליעזר אמר במרכז מפלגת העבודה בבית ברל כי בשל חוסר היציבות הכלכלי, יש סיכוי רב כי הממשלה תיפול בימים הקרובים וייתקימו בחירות. עקב כך קרא בן אליעזר לחברי מפלגתו להתאחד ולהתכונן למצב זה. בן אליעזר שב והציע לקיים את ההתמודדות על ראשות המפלגה, בינו לבין ח"כ חיים רמון, מוקדם ככל האפשר כחלק מן ההכנות לבחירות. באחרונה נפוצו שמועות בהן התחייב בן אליעזר בפני שלמה בן עמי ואברום בורג כי ייפרוש מן הממשלה עד סוף החודש. בתגובה לשאלת כתבים לא הכחיש בן אליעזר את הנאמר אך הוסיף כי ייפרוש בזמן ובמקום הראוי.

בן-אליעזר תקף שוב את מתנגדיו במפלגה ואמר כי חיים רמון זורע 'דה מורליזציה' במפלגה. "במקום לצאת ולהרים ראש, צומח אצלנו דור של פרשנים ששואל מדוע המפלגה לא הולכת לבית קברות. יש לי חדשות בשבילם, לא המפלגה הולכת לבית קברות, אולי הם הולכים", אמר במרכז המפלגה בבית ברל.

במקביל אושר היום מינויו של ח"כ אופיר פינס למזכ"ל מפלגת העבודה. פינס יחליף את רענן כהן שיתפטר בקרוב גם מן הכנסת ומהממשלה ויתמנה ליו"ר דירקטוריון הבנק למסחר. ח"כ פינס אמר לאחר שניבחר כי יהיה נאמו לפלגה ולא לאיש ספציפי. "לא אהיה יס מן של אף אחד", הוסיף פינס.

