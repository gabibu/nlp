

בממשלה ובמיוחד בגורמים העוסקים בהסברה אין שוכחים מהר את "הלינץ' התקשורתי" שנעשה בישראל בעקבות פעילות צה"ל בשטחי יש"ע. בתחילת השבוע אישרה הממשלה הצעה, ולפיה אתרי האינטרנט הקבועים של משרדי הממשלה יפיצו חומרי הסברה על ישראל, נוסף על התכנים הספציפיים בכל אתר.

הממשלה הטילה על המנהלים הכלליים של משרדי הממשלה לשלב תוך חודשיים באתרי משרדיהם תכנים ונושאים הקשורים לתחום שבו עוסק המשרד, ואשר יש בהם כדי לתרום להסברת מדיניותה של ישראל ומדיניותה של הממשלה. את ההצעה יזמה השרה ציפי לבני, והיא נימקה אותה במצוקות התקציביות של מערך ההסברה הישראלי מחד גיסא, ובקשיי ההסברה של ישראל מול הרשות הפלשתינית מאידך גיסא.

אתרי האינטרנט של משרדי הממשלה, אמרה לבנת, הם בסיס זמין ונוח לפעילות בתחום ההסברה, ולכן אסור להזניח את השימוש בכלי זה. על פי ההחלטה, בתוך חודשיים יתווספו לאתרי המשרדים תכנים ונושאים הקשורים לכל משרד והמסבירים את הציונות, את הקשר בין עם ישראל לארצו, את ערכי היסוד של מדינת ישראל ואת מדיניות הממשלה. התכנים הללו יופיעו גם בשפה האנגלית.

הממשלה קיבלה את הסתייגותו של שר החוץ שמעון פרס, ולפיה תיוותר הסמכות להסברת עמדות הממשלה בסוגיות המדיניות והבטחוניות השוטפות בידי משרד ראש הממשלה, בידי משרד החוץ ובידי משרד הביטחון.

לא רק בממשלה מפתחים בתקופה זו את כלי האינטרנט. בשנה הבאה, שנת תשס"ג, יפעיל המנהל למדע ולטכנולוגיה במשרד החינוך תוכנית לימודים חדשה בנושא תקשורת מחשבים, ושמה: "תכנון ותכנות מערכות תקשורת". התוכנית פותחה בשיתוף עם חברת "סיסקו סיסטם",והיא שתפעיל אותו. בד בבד עם תהליך ההקמה, בשנת הלימודים תשס"ב, נערך ניסוי בכעשרה בתי ספר בכל רחבי הארץ: בבתי ספר עירוניים וברשת עמ"ל. התוכנית פותחה בעקבות הדרישה המוגברת לפיתוח נושאי לימוד חדשניים, ומתוך ראייה רחבת היקף ועתידית של הכשרת בוגרים. התוכנית נועדה להכשיר אותם להעברת טכנולוגיית האינטרנט לכל מקום ולהיותם בעלי יכולת תחזוקה של רשת האינטרנט.

תוכנית הלימודים משולבת במגמת לימודים הנקראת "טכנולוגיית מידע", היא מותאמת לכיתות י"א וי"ב, ומתנהלת ברובה באמצעות רשת. לימודי התוכנית בנויים באופן מודולארי, וההתקדמות ברצף התכנים נעשית על פי הרמה האישית של כל תלמיד ותלמיד. הלימודים משלבים לימודים עיוניים ומעשיים. תהליך הפיתוח מתקרב לסיומו ומבצע אותו צוות פיתוח משותף של עמ"ל ושל "סיסקו סיסטם".

