

אלוף פיקוד מרכז יצחק איתן אמר במוצאי שבת כי הערבים מנצלים את ההקלות בסגר לביצוע פיגועים וטען כי אין ערבים רעבים ביש"ע.

אלוף פיקוד המרכז התראיין בתוכניתה של שלי יחימוביץ' בערוץ 2. הוא אמר כי הערבים מנצלים את ההקלות בעוצר לנסיונות לביצוע פיגועים ומסר כי בלילה שבין חמישי לשישי נעצרו חמישה ערבים לפני צאתם לפיגועי התאבדות בתחומי ישראל.

"אנחנו יודעים שכאשר אנחנו פותחים ומבצעים הקלות בשטח, הדבר מיד מניע את המחבלים ואת החוליות לנסות ולצאת בחסות פתיחת העוצר ולבצע פיגועים. יש נסיונות כל הזמן להוציא פיגועים, אני יכול לומר שבלילה שבין חמישי ושישי, בפעולה רחבה מאוד, נעצרו חמישה מתאבדים שהיו בהכנות לצאת ולבצע פיגועים בתוך המדינה. הם היו בשלב ההכנות ללא חגורות ונתפסו בבתיהם במספר ערים. הם נחקרים בשעה זו ונבדקת האינפורמציה לגבי שולחיהם, הצירים בהם התכוונו לצאת ומי הם שותפיהם. מטרות הפיגועים היו מרכזי האוכלוסיה בישראל. יחד עם זאת אנחנו מחוייבים לאפשר את המרקם הבסיסי של החיים ומחפשים את כל הדרכים לקיים זאת", אמר.

בהתייחסו למבצע "דרך נחושה" אמר אלוף איתן: "הפעולה הזאת מונעת מראשי המחבלים לצאת לפיגועים. למעלה מ-95% מהפיגועים אנחנו מצליחים לסכל. אנחנו בונים מרכיבי פעולה, שיאפשרו לנו להתמודד עם הטרור בצורות אחרות, לכן גם כשתיגמר "דרך נחושה" כוחות צה"ל ימשיכו לפעול וימצאו את הדרכים כדי להמשיך ולהתמודד בצורה נכונה עם הטרור".
