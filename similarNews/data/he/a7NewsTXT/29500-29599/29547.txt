

אתמול העיד המהנדס אלי רון, שהמציא ופיתח את שיטת הפל-קל, בפני ועדת החקירה הממלכתית שמונתה לאחר "אסון ורסאי" כדי לבדוק את בטיחותם של מבני הציבור בישראל.
הוועדה הוקמה לפני כשנה בעקבות "אסון ורסאי" והשלכתו על מבני הפל-קל במוסדות ציבור במדינה. עקב קריסת התקרה בחתונה של אסי וקרן דרור נהרגו 23 בני אדם, ומאות נפצעו. המשטרה פתחה בחקירה והמליצה בין השאר להגיש כתב אישום נגד אלי רון בגין הריגה וחבלה חמורה.

בקול נרגש אמר אלי רון בפני חברי הוועדה כי הוא משוכנע ששיטת הפל-קל לא היא שגרמה את האסון. "אני מביע את השתתפותי בצערן של המשפחות, אך אני מבקש לומר כי אילו לא הייתי משוכנע ששיטת הפל-קל לא היא הגורם לאסון, לא הייתי יכול לחיות יום אחד. הניסיון להעמיס כל האשמה 'על הש.ג.' היא שיטה ידועה ומסוכנת", אמר רון.

הוא הסביר כי לדעתו, הסיבות להתמוטטויות הן משום שמזלזלים בהוראות הבטיחות, ומפני שבעת הבנייה ובמהלך התחזוקה פועלים בחוסר ידע ומשנים את התוכניות המקוריות. הבעיה היא, אמר רון, שעושים שינויים בתקרות הפל-קל, וכך נגרמת הקריסה. "הנדסה מושתת קודם כל על ניסויים, ורק אחר כך באה התיאוריה. כך נהגתי כמהנדס ראשי של מע"צ".

רון הסביר כי בשנים האחרונות, אף ששיטת הפל-קל כבר אינה מיושמת, קרסו תקרות רבות. "אני מבין את הלחץ שחש הציבור בקשר לשיטת הפל-קל, ולכן הצעתי שייערכו ניסוי ובדיקה האם מיליוני המטרים שנבנו בשיטת הפל-קל אכן עומדים לקרוס. לא הצעתי ניסוי שישפר את שיטת הפל-קל, כי אני ער לעובדה, שלא יבנו עוד, לדאבוני, בשיטה זו".

המהנדס רון הציע לוועדה להביא מומחים נייטרליים מחו"ל, שיבדקו הם את השיטה, משום שמומחי הטכניון החליטו כבר לפני חמש שנים שהשיטה מסוכנת. "לדעתי, הם נשענו על נתונים שגויים, ולכן היו גם מסקנותיהם שגויות, ויצוין שהם גם היו הבודקים הבלעדיים של האסון הנורא בוורסאי. אני משוכנע שהם שוגים. אין לי שום רצון להציל את פל-קל. יש לי רצון להגיע לאמת. ביטול שיטת הפל-קל לא יפתור את בעיית התמוטטות התקרות בישראל".

בתגובה על דבריו של רון הקשה יו"ר הוועדה השופט ורדי זיילר על השגותיו ושאל כיצד זה הגוף המוסמך והרשמי של הטכניון, שאמור לאשר את שיטות הבנייה, לא אישר את שיטת הפל-קל. רון השיב כי מהנדס אחד אישר את השיטה. שוב הקשה עליו השופט זיילר ושאל: כיצד ייתכן שמסתמכים על מהנדס אחר, כאשר המוסד המוסמך לכך לא אישר זאת, ועל כך השיב המהנדס כי גם את ביתו הפרטי בנה בשיטת הפל-קל, וכי מהנדסים רבים בנו את ביתם הפרטי בשיטה זאת, אך מיד לאחר אסון ורסאי, כשהחל ה"עלהום" התקשורתי על השיטה, כולם השתתקו.

אבי כהן, אביה של שונית, שנהרגה באסון ורסאי, אמר כי הוא כועס, וכי בא למחות על הכישלון הכללי של כל המערכות הבונות והמפקחות, שהביאו למות בתו.

