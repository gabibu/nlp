

משטרת יהודה ושומרון עצרה נהג משאית, ערבי כבן 50, אשר נהג להבריח במשאיתו כלי נשק מירדן לישראל. הערבי, תושב טובס, הבריח, לדעת המשטרה, עשרות רבות של כלי נשק, שרובם נמכרו למחבלי התנזים בשכם. הערבי הודה בחקירתו בכל המיוחס לו ואף קשר את עצמו לבכיר מחבלי התנזים נאסר עוויס, העצור בישראל. במקביל המשיך צה"ל לפעול בכל הגזרות ברחבי יש"ע.

משטרת יהודה ושומרון עצרה לאחרונה נהג משאית ערבי שנהג להבריח עשרות כלי נשק מירדן לישראל.

נהג המשאית, ערבי כבן 50 תושב טובאס, נהג להוביל ירקות מישראל לירדן כשבצד הירדני המתין לו בן-דודו הירדני שסיפק את כלי הנשק ובהם אקדחים ורובים מסוגים שונים. הנהג החביא את כלי הנשק בלוחות העץ של המשאית וכך הצליח לעבור את מחסומי צה"ל.בדרכו מירדן עבר הרכב דרך קבע דרך גשר אדם לתוך ישראל ומשם לאיזור שכם. כלי הנשק נמכרו ברובם למחבלי התנזים.

מחקירתו של הערבי עולה, כי אחד הלקוחות המרכזיים ביותר היה נאסר עוואס, ראש התנזים בשומרון, שנעצר לאחרונה על-ידי כוחות הבטחון.

להערכת המשטרה, בדרך זו הבריח נהג המשאית עשרות רבות של כלי נשק ליש"ע. לפני מספר ימים הוא נעצר ולדברי המשטרה הודה בכל אשר יוחס לו. בכוונת המשטרה להעמידו לדין בבית משפט צבאי.

פעולת צה"ל ביש"ע

גם היום המשיכו כוחותינו לפעול בערים ובכפרים הערביים בשטחי יהודה ושומרון.

בטול כרם עצר כח מג"ב שני מחבלים מבוקשים בעת שהיו בדרכם לבצע פיגוע. לכפר ראס סמוך לטול כרם נכנסו כוחות חי"ר ושריון והחלו לבצע סריקות. מקורות ערביים מדווחים על טנקים רבים השוהים בכפר.

בכפר ברטעה שבנפת ג'נין עצרו כוחות צה"ל מחבל מבוקש וכן בעיר קלקילייה. בעיירה טובאס שמדרום-מזרח לג'נין עצרו כוחותינו שני מחבלי חמאס שהועברו לחקירת השב"כ.

ערבים ירו אתמול שתי פצצות מרגמה לעבר יישובי גוש קטיף, לא היו נפגעים ולא נגרם נזק.

