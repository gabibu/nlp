

בשבת האחרונה התארחו משפחות רבות מיש"ע בערים הגדולות במרכז בארץ ומשפחות ממרכז הארץ ומצפונה התארחו ביישובי יש"ע. את פעילות השבת, שכונתה "שבת למען ארץ ישראל", ארגנו "המטה למען ארץ ישראל" ותנועת "שאו ציונה נס ודגל".

מלאכי לוינגר, ממייסדי המטות, אמר הבוקר לכתב ערוץ 7 כי השבת נועדה לחזק את הקשר בין ארץ ישראל לעם ישראל. לוינגר גם סיפר כי המטה נוסד לפני כשנה וכי מתנדבי המטה הצליחו להגיע בשנה זו לעשרות אלפי יהודים בארץ.

"אנו פועלים כדי לחזק את ההסברה בנושא ארץ ישראל ובנושא ההתיישבות בכל רחבי ארץ ישראל מתוך מטרה שעוד ועוד ציבורים יתחברו לעניין ארץ ישראל. אנו עושים זאת באמצעות פעילות שטח, "שבתות ארץ ישראל", הסברה, ובאמצעות חוגי בית", הסביר מלאכי.

"ההתעניינות בפעילות זו רבה", אומר מלאכי ומסביר כי "אנשים מגיעים להרצאות וקהילות שלמות מגיעות ליישובים כדי לחוש מקרוב את הנושא. משפחות מחליטות להעתיק את מקום מגוריהן ליישובי יש"ע גם עקב פעילות זו. הפתרון הוא לחבר את האנשים לעניין הארץ דרך האידיאולוגיה,דרך השורש, דרך נושא ארץ ישראל".

מלאכי ציין כי גופים רבים עומדים מאחורי ארגון השבת "ואולי זה סימן לאחדות חדשה בנושא בקרב הארגונים". "השבת הייתה מאוד מוצלחת ונוצרו קשרים חדשים וחמים. נקווה שנצליח לחדור לציבור נוסף דרך הציבור הזה", סיכם מלאכי.

ראובן טל מהיישוב בית חגי שבדרום הר חברון התארח השבת באשקלון וסיפר כי אירחו אותם "ממש כמו מלכים". "התארחנו הורים ו-10 ילדים מתוך ה-12 שלקחנו לשבת אצל משפחה בקהילה. עברה שבת נפלאה ונהדרת. אחד הדברים היפים שראינו בשבת זה כשיש רצון לארח, להקשיב ולשמוע זה חשוב ביותר", סיפר ראובן.

ראובן סיפר כי המתיישבים שוחחו עם נוער בני עקיבא, קבוצות הנשים והמתפללים על הקשר בין עם ישראל לבין ארץ ישראל: "דיברנו על הגבולות, על אנשי ראובן וגד מפרשת השבוע. בסוף השיחה ניגשו אלינו ואמרו לנו יישר כח. הזמנו אותם ליישובינו ויצרנו קשר חם עם הקהילה באשקלון. הקשר הזה היה חשוב ביותר וצריכים להמשיך זאת הלאה".
