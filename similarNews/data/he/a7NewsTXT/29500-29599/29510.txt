

ראש הממשלה אריאל שרון אמר הערב ב"כנס קיסריה" כי במהלך החודשים האחרונים גיבש תוכנית מדינית וכעת הוא מתכוון ליישמה. רה"מ הוסיף כי כבר בימים הקרובים ייפנה לשר החוץ, שר האוצר ושר הבטחון וידון עימם בפרטי התוכנית. במקביל אמר רה"מ כי הוא מביע ביטחון עמוק במשק הישראלי וכי הוא בטוח שניתן להגיע להשגים כלכליים חשובים. "אופנת ראיית השחורות ונבואות החורבן רק יקשו על יציאה למרחב", אמר שרון.

בפני באי הכנס חשף שרון כי באמתחתו תוכנית מדינית סודית, אשר גובשה בשיתוף עם האמריקנים במהלך החודשים האחרונים. "היה לי יותר קל לעבוד על תוכנית מדינית כשכולם חשבו שאין בידי כלום", אמר רה"מ. לדבריו, התוכנית מאפשרת פתרון של הסכסוך אך בד בבד ציין כי על הפלשתינים לבחור בין רשות מושחתת התומכת בטרור לבין פריחה ושיגשוג. רה"מ שרון הוסיף כי אין זאת אומרת שהסתיימו המאבקים המדיניים, אולם בדעתו להתחיל כבר בשבוע הבא בהתייעצויות עם שר החוץ שמעון פרס, שר הביטחון בנימין בן אליעזר, שר האוצר סילבן שלום וגורמים נוספים כדי לעבד את התוכנית הזו לפרטיה. "החלטתי ליטול יוזמה ולשנות את האווירה השלילית, באזור, שלא אנחנו אחראים לה, לתת סיכוי חדש לשלום", סיכם רה"מ.

בנוסף התייחס רה"מ למצב הכלכלי השורר בישראל ואמר כי אפשר לצאת מהמשבר אם כולנו נאמין ביכולתנו ונפעל ביחד. "אופנת ראיית השחורות ונבואות החורבן רק יקשו על יציאה למרחב", הוסיף. רה"מ דחה את הקולות הנשמעים מפי גורמים במשק כאילו המשק הישראלי נתון במשבר והביע ביטחון שניתן להגיע להשגים כלכליים אם רק נירצה בכך.

רה"מ שרון ציין כי היעד האסטרטגי הכלכלי של ישראל כיום הוא להשיג צמיחה כלכלית תוך שמירה על יציבות פיננסית. כדי להשיג יעדים אלה, הוסיף רה"מ שרון, יש לנהל מדיניות תקציבית נכונה, לשמור על יציבות מחירים לבצע רפורמות כלכליות ולהשקיע בפעולות מעודדת צמיחה.

רה"מ אמר כי הוא מחייב שיתוף פעולה בין בנק ישראל לממשלה ומתח ביקורת מרומזת על נגיד בנק ישראל. "זה קל יותר למתוח ביקורת אולי במיוחד מי שלא רואה את התמונה כולה, אבל עבודה יחד, במסגרתה תישמר עצמאות בנק ישראל היא חיונית". רה"מ הוסיף כי שילוב הידיים נחוץ גם עם ההסתדרות, התעשיינים והמעסיקים.

