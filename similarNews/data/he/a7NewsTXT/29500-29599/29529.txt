

בנאום בפני באי כנס קיסריה האשים אתמול נגיד בנק ישראל דוד קליין את הממשלה ואמר כי היא לא עמדה בתנאי ההסכם שעשה עמה בנק ישראל בדצמבר, בעת שהפחית את הריבית ב-2%, ובניגוד להסכם גרמה לגירעון בתקציב. קליין הוסיף כי בפני הממשלה עומדות כעת שתי משימות: להחזיר את היציבות הפיננסית ולהחזיר את המשק למסלול של צמיחה.

קליין סבור כי למרות האירועים הבטחוניים, אם תופעל מדיניות כלכלית נכונה יהיה אפשר לחלץ את המשק הישראלי מן המשבר שאליו נקלע. כדי שזה יקרה הממשלה והמערכת הפוליטית צריכות לתת תשובות "בזמן אמת" בשני תחומים: יצירת אקלים שתומך בהשקעות והמעודד עבודה. "לא בשמיים היא, ואם לא ננצח במערכת החברתית-כלכלית, ספק אם ננצח במערכה המדינית-בטחונית", אמר קליין. גם הוא נאם אתמול בפני משתתפי "כנס קיסריה" של המכון הישראלי לדמוקרטיה בירושלים.

הנגיד הביע את בטחונו שבנק ישראל יעשה את המוטל עליו בכל הקשור להחזרת היציבות הפיננסית, וניצל את ההזדמנות כדי לשוב ולקרוא לממשלה לשקול מחדש את השינויים שהיא מציעה בחוק בנק ישראל.

נגיד בנק ישראל קרא להפעיל באופן שוטף את הקבינט הכלכלי-חברתי, שישמש ממשלה לכל דבר ויתכנס אחת לשבוע, תוך כדי כך שהוא נעזר במומחים חיצוניים שתמנה הממשלה לתקופה קצובה כדי לסייע לקבינט בעבודתו. הנגיד הוסיף כי הקבינט צריך לעסוק במעקב אחר ביצוע תוכניות ההשקעה של הממשלה, גם אלה הכלולות בתקציב וגם אלה שיועברו לביצוע לגורמים חיצוניים. כל ישיבה שבועית תוקדש לפרויקט גדול אחד, לפחות, ופעם אחת בכל רבעון יתפרסם לציבור דו"ח המתאר את שלבי הביצוע של כל תוכניות ההשקעה של הממשלה.

קליין הוסיף כי הקבינט צריך להחליט על מדיניות הממשלה לקידום הטיפול בבעיות המבניות הגדולות של המשק, לרבות הטיפול בנושא התעסוקה, בצמצום הפיגור העצום בתשתיות, בפיתוח וביישום אסטרטגיה מעשית לצמצום ממדי העוני, בפיתוח השווקים הפיננסים ובתכנון לטווח ארוך של כל נושא הקרקע. "התארגנות חדשה של הממשלה לניהול בנושאים כלכליים-חברתיים הוא תנאי הכרחי לקיצור תקופת ההאטה ולחידוש תהליך הצמיחה של המשק", סיכם נגיד בנק ישראל את המלצותיו.

הנגיד גילה כי פנה לבנק המרכזי האירופי, כדי שיחווה דעתו על התיקונים שהממשלה רוצה להכניס לחוק בנק ישראל. הוא ציין כי הבנק המרכזי האירופי עוסק בסריקת חוקים של בנקים מרכזיים של מדינות המעוניינות להצטרף לאיחוד האירופי, וזאת במגמה לזהות את השינויים הדרושים בחוקים אלה, כך שיהיו תואמים לנורמה האירופית. חוות דעתו של הבנק האירופי תפורסם בשבוע הבא. כזכור, קליין מתנגד התנגדות נחרצת להקמת מועצת הנגידים במתכונת שאותה מציע האוצר. "את החוק המיושן של בנק ישראל צריך לתקן, אולם לא בצורה שתרחיק אותנו אל מחוץ לגדר של המדינות המפותחות ותסווג אותנו כמדינה אשר מוטב להיזהר ממנה", אמר הנגיד קליין.

