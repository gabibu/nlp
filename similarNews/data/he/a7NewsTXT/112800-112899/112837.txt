

מאות סטודנטים הפגינו אמש ליד בית המשפט העליון בירושלים נגד תוכנית ההתנתקות. הסטודנטים מ"תא כתום" שובתים רעב כבר עשרה ימים.

הסטודנטים קיימו עצרת מרכזית לסיכום יום הדיונים והפאנלים במאהל שובתי הרעב. במהלך היום הגיעו למקום חברי כנסת, אישי ציבור ותומכים רבים שבאו להביע את הזדהותם עם שובתי הרעב.

אפשר לומר שהסטודנטים מתקשים 'להתנתק' מלימודיהם האוניברסיטאים, כשציינו היום במחאתם: "סטודנטים נותנים מועד ב' לדמוקרטיה".

עמי איילון הגיע בשעות הבוקר וציין לשבח את דרך מחאתם של הסטודנטים. הוא חזר והדגיש שהוא תומך בהתנתקות, והגיע למאהל "מתוך תחושה של רצון להביע הזהדהות עם דרך המחאה, אני חולק על הרקע הפוליטי ולא מסתיר את דעותי. באתי לומר דברים קצרים ובמיוחד כדי להקשיב לדברים שלכם".

איילון הפתיע את הנוכחים כשרמז שההתנתקות לא מושלמת, ואמר ש"אם ההתנתקות הייתה חלק נגזר מתוכנית מדינית אז היה אפשר שלא ליסוג מיישובי צפון הרצועה. אין שום סיבה בעולם לפנות את היישובים האלו".

הוא נשאל גם ע"י אחד הסטודנטים אם היה מפנה כפר ערבי, והשיב שיש הבדל: "אתם שליחי ציבור ואנו שלחנו אותכם. השליחות של חלק מכם מסתיימת". במקום נכחו באותה שעה גם ח"כ יחיאל חזן וגילה פינקלשטיין, שהתווכחו איתו בנקודה זו.

גם חברי הכנסת אילן לייבוביץ', יולי תמיר, אריה אלדד, זבולון אורלב ומזכ"ל תנועת "שלום עכשיו" יריב אופנייהמר השתתפו הערב בדיונים.
