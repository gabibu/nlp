

במשרד התעשייה המסחר והתעסוקה אושרה הפעלת תכנית חומש שמטרתה הכפלת הייצוא של יין ישראלי.

המשרד אימץ את המלצות ועדה מקצועית בראשות ירון קמחי, יו"ר המכון הישראלי ליין, ובהשתתפות נציגי היקבים, אנשי משרד התמ"ת, משרד החקלאות ומכון הייצוא.

במשרד אומרים כי "מדובר בפרויקט ראשוני וייחודי המשלב את כל הכוחות בענף היין במטרה ליצור פריצת דרך והגדלה משמעותית של ייצוא היין הישראלי לחו"ל".

"התכנית החדשה תתמקד בהגדלת הייצוא למדינות היעד תוך מתן דגש על מיתוג היין הישראלי כיין איכותי והדגשת המסורת בת אלפי השנים של ייצור יין בארץ ישראל", מבהירים במשרד.

על פי התכנית יושקעו במהלך חמש השנים הקרובות כמיליון דולר מידי שנה בקידום הייצוא של יין ישראלי לחו"ל. ירון קמחי יו"ר מכון היין אמר כי הוא רואה השלכות נוספות להצלחת התכנית כגון הגדלת שטחי הכרמים בישראל המהווים אלטרנטיבה איכותית לגידול כדאי לחקלאים רבים, השפעה חיובית על מעמדה של ישראל העולם תוך חשיפת צדדים "נורמאליים" של החיים בישראל, שיפור ותרומה לתיירות לישראל.

עיקרי התכנית הינם: יצירת "אזורי" יין ישראלי בחנויות ובנקודות מכירה מובילות ובכלל זה מסעדות ורשתות. יצירת רצף של כתבות וביקורות על יין ישראלי בפרסומים משפיעים העולם. יצירת ספרות על יינות ישראל. הבאת תיירות יין לישראל של קהל תיירי היין העולמי. יצירת מודעות של צרכני היין בארצות היעד ליינות ישראל.

מנתוני משרד התמ"ת עולה כי סך כל יצוא היין הישראלי עמד בשנת 2004 על 13.2 מליון דולר, גידול של כ 15% לעומת שנת 2003. בסה"כ מיוצא כיום יין ישראלי ל 57 מדינות ברחבי העולם. מדינות היעד העיקריות לייצוא של יין ישראלי הינן: ארה"ב כ 7 מליון דולר, צרפת 1.2 מליון דולר ואנגליה 1 מליון דולר.
(ש)
