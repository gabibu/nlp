

משה שחור אשר נעצר אתמול בבוקר על ידי אנשי שב"כ בטענה כי תכנן לרצוח את ראש הממשלה ושוחרר בשעות אחר הצהרים לאחר שהוברר שלא היו דברים מעולם אומר כי בממשלה לחוצים וזה סימן שיש סדק בתכניות שלהם.

משה שחור, שנעצר אתמול יחד עם חברו מיכאל סימן טוב על ידי השב"כ בחשד שאספו מידע על חוות השקמים, אמר בראיון לקול חי כי מדובר בבלון שניסו בשב"כ לנפח והוא התפוצץ בפניהם. "אנחנו כפעילים נאמני הארץ מתנגדים לתוכנית ולשואה הזו, בע"ה נמשיך בשמחה, בדרכים לגיטימיות, באמונה ובביטחון", אמר בראיון וציין כי הפעילים רואים "תמיכה והזדהות וחיבוק חם מכל הציבורים. כולם יחד במאבק הזה".

הוא נשאל ע"י המראיין בתום הראיון על המקור לנחישותו, והשיב: "הם, השב"כ, מוסיפים אנרגיה, כמו שידוע שבמקום שיש קוצים גבוהים שם האדמה פוריה. אם הם לחוצים - סימן שיש סדק בתוכניות ואנחנו מתחזקים כי כנראה שאנחנו באמת מכאיבים להם בהפגנות שאנחנו עסוקים בהם".

כתבנו משה פריאל מוסיף כי בנוסף לשחור ולסימן טוב נעצר גם תושב אחר בשדרות אשר עבד כמאבטח מטעם חברה חיצונית בחוות השיקמים ונחשד כמי שמסר להם את המידע. בתום החקירה שוחררו השלושה והוצב להם צווי הרחקה מסביבת ראש הממשלה.

במשך היום הוטל צו איסור פרסום על הפרשה אך לאחר שאחר הצהרים הוברר מעל לכל ספק שלא היו דברים מעולם שוחררו השנים והוסר צו איסור הפרסום.

לאחר ששוחררו ממתקן השב"כ באשקלון, בו נחקרו, והגיעו לשדרות זכו שחור טסימן טוב לקבלת פנים מלאת שמחה וריקודים מול תחנת המשטרה בעיר.

משפחת העצורים: מהעובדה ששיחררו אותם מהר משמע שמדובר בעלילה
"ידענו שיעצרו אותו באיזה שהוא אופן בגלל שהוא פעיל מאוד בשדרות ומתסיס את האנשים שלא יישבו בחיבוק ידיים מול ירי המרגמות. אנחנו יודעים ששרון מתעצבן שאין שקט תעשייתי בשדות וזה מעצבן אותם כבר הרבה זמן, כך אומרים בני משפחתו של משה שחור, תושב שדרות, שנעצר יחד עם חברו בחשד שאספו מידע לגבי סידורי האבטחה של ראש הממשלה בחוות השיקמים.

בתגובה לטענות גורמי הביטחון, אומרים במשפחה: "סימן טוב, הפעיל השני שנעצר, היה חבר של מאבטח שעבד בחוות השקמים והיה בקשר חברי איתו. ואם היה חשד אז מדוע שיחררו אותם מהר, משמע שמדובר בעלילה".

מועצת יש"ע: שוב היינו עדים לרדיפה בולשביקית ומעצר שווא
במועצת יש"ע אומרים בתגובה למעצרם ושיחרורם של שני פעילי הימין משדרות שנחשדו כביכול, באיסוף מידע על חוות השקמים כי "גם היום היינו עדים לרדיפה בולשביקית ומעצר שווא של פעילים נגד תכנית ההתנתקות, הפעם בשדרות. התנהלות זו, שמטרתה סתימת פיות המתנגדים לשרון הפכה לשגרה בזמן האחרון".

במועצת יש"ע קוראים לרשויות הביטחון לחדול מההתנכלויות כלפי אזרחים תמימים שפועלים בגלוי ובאופן חוקי להבעת מחאתם נגד התוכנית.
