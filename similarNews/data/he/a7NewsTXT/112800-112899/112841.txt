

בית המשפט המחוזי הורה אתמול לשחרר ללא תנאי קטינים שהיו עצורים במשך שבוע במגרש הרוסים בחשד לחסימת כבישים. בכך הפך את החלטת בית משפט השלום שסירב לשחררם אם לא יתחייבו שלא להפגין במשך 4 חודשים.

פרקליטם של הנערים, עו"ד אפרים קציר, אומר לכתבתנו רותי אברהם כי התנהלותו של השופט בן דור בבית משפט השלום היתה כשל "שוטר בלבוש שופט". בין היתר ציין עו"ד קציר את החלטת השופט להמשיך לעצור את הקטינים עד ל 1 ביוני, וזאת למרות שבשעת הדיון לא נכח סניגורם כמתחייב לפי החוק. כשעה לאחר ההחלטה להמשיך את מעצרם, הגיש עו"ד קציר בקשה לעיון חוזר אך לדבריו השופט "הלך הביתה" והנערים נותרו במעצר לילה נוסף.

למחרת, האריך השופט שוב את מעצרם. עו"ד קציר אומר שהשופט כתב בהחלטתו כי "אם הם לא היו מתפרעים אז לא היו נמצאים פה". מדובר לדבריו בדעה מוקדמת הקובעת כי המשטרה צודקת עוד בטרם נעשה בירור וכי זוהי משימתו של בית המשפט, לברר מי צודק.
יתירה מכך הוסיף קציר, דרישת השופט מהנערים לחתום על התחייבות שלא להפגין במשך 4 חודשים כתנאי לשחרורם, נוגד את זכויות היסוד.

עו"ד קציר הגיש ערר לבית המשפט המחוזי שהפך כאמור את ההחלטה. "השופט יוסף שפירא נמנע מ'לקטול' את בימ"ש השלום רק ממניעים קולגיאליים, אך הפך את ההחלטה והורה לשחרר את הקטינים לאלתר וללא תנאי",אמר עו"ד קציר.

למרות ההחלטה לשחרר את הקטינים, לא באה הפרשה לסיומה. אחד מהורי הקטינים מסר לכתבתנו כי אל הדיון בבית המשפט הובאו רק חמישה מתוך שישה העצורים, ולפיכך אחד מהם לא שוחרר עימם. הנערים ששוחררו החליטו לפיכך כי ללא חברם לא יצאו לחופשי ונותרו במעצר גם הלילה. עו"ד קציר אומר כי הוא מקווה לשחרר גם את הקטין השישי מחר.
