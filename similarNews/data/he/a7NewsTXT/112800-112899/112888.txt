

תנועת האשה הדתית-לאומית בישראל תובעת לעכב את הדיון של הועדה למינוי דיינים, עד שתתקבל החלטה מוסמכת בעניינו של הרב הראשי לישראל וחבר הועדה, הרב יונה מצגר.

הועדה אמורה להתכנס ביום שני הבא , כ"א באייר (30.5.05).

במכתב דחוף אל יו"ר הועדה, שרת המשפטים ציפי לבני, מציינת יו"ר "אמונה", ליאורה מינקה, כי התנועה קיבלה בהבנה מלאה את החלטת השרה מלפני כשבועיים לדחות את מועד כינוסה של הועדה, בגין חקירות שהתנהלו באותה עת נגד שני הרבנים הראשיים, שמטבע הדברים הם חברים מרכזיים בועדה. "לצערנו הרב, אותן נסיבות תקפות גם היום, ואולי אף כפליים. אמנם, לשמחתנו, הוחלט לסגור את תיק החקירה בעניינו של הרב שלמה עמאר, ואולם בינתיים הסתיימה חקירתו של הרב מצגר והמשטרה הודיעה כי בידה די ראיות להעמידו לדין."

יו"ר "אמונה" מצטטת מתוך תקנון הועדה למינוי דיינים   בו נאמר, בין היתר, כי על הנבחרים לענות על קריטריונים שקבע הרמב"ם בהלכות סנהדרין: אנשי חכמה וענווה, יראה ושנאת ממון, אהבת האמת ואהבת הבריות אותם, ובעלי שם טוב. "אם כך נדרש מן המועמדים לדיינות, על אחת כמה וכמה שיש לדרוש זאת לפחות מכל חברי הגוף הבוחר אותם."

יצויין כי הועדה אמורה לבחור שישה דיינים, שימלאו תפקיד שיפוטי בענייני מעמד אישי, ובפרט בעניינים רבים הקשורים למעמדן של נשים. זהו אחוז לא מבוטל מבין הדיינים בארץ.

"אנחנו משוכנעות ומקוות שגם עניינו של הרב מצגר יסתיים בטוב, ובמהרה, ואולם עד התבהרות הדברים והחלטת היועץ המשפטי לממשלה, אין זה נכון וראוי שהועדה, בהשתתפותו, תכונס כדי לבחור אנשי משפט ודין." כותבת מינקה.

