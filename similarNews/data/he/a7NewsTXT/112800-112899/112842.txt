

שר התחבורה, מאיר שטרית, יחתום בימים הקרובים על תקנה חדשה המסדירה לראשונה את השימוש והנהיגה בקולנועית.

על פי התקנה, תיאסר הנסיעה בקלנועית בכבישים עירוניים או בינעירוניים, למעט בכבישי מושבים וקיבוצים. הגיל המינימלי לנהיגה על קולנועית יוגבל ל-16 שנים.

הקולנועית היא כלי רכב חשמלי המשמש בעיקר את הקשישים ומוגבלי הליכה. בישראל ישנם כיום יותר מ-10,000 קלנועיות.

משרד התחבורה יזם את התקנה לאחר שהתברר כי בכבישי הארץ נעות אלפי קלנועיות שהנהיגה בהם אינה מוסדרת וכתוצאה מכך אירעו תאונות רבות, שבהן קיפחו נוסעי קלנועיות את חייהם.

מנכ"ל משרד התחבורה, בן ציון סלמן, אימץ אתמול מסקנות צוות מקצועי בינמשרדי המגבילות את השימוש בקלנועית. על פי המלצה שאושרה תוגבל מהירות הכלי ל-15 קמ"ש לכל היותר.

כמו כן, יבואני הקלנועיות יהיו חייבים ברשיון יבוא ובאישור מעבדה המעיד על עמידות הקלנועית כדרישת התקן הישראלי וכן בדרישות טכניות של אגף הרכב במשרד התחבורה.

