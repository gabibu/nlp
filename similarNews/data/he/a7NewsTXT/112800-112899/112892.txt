

ביתן ענק ומורחב תציג ישראל בסלון האווירי ה-46 שיתקיים בעוד פחות מחודש בפריס. גולת הכותרת הישראלית תהיה פיתוח המטוסים ללא טייס. לישראל וארה"ב בלבד נסיון קרבי מוכח בתחום זה והוא יוצג בתערוכה.

בעוד כשלושה שבועות, (ב-13 ביוני) ייפתח הסלון האווירי ה-46 במספר, שיהיה השנה הגדול ביותר מאז החלה מסורת זו של תערוכות תעופה בפריס, ועד היום זה האירוע הגדול והחשוב ביותר בעולם בתחומי התעופה והחלל והתעשיות הבטחוניות.

נשיא התאחדות התעשיינים ויו"ר מכון היצוא, שרגא ברוש, אומר כי ישראל מיוצגת השנה "בגדול". "המכון הישראלי לייצוא ולשת"פ בינלאומי תכנן, מקים ומעצב את הביתן הישראלי החדש שבו מציגות 13 התעשיות הבטחוניות המובילות, בסמוך לביתן המסורתי של התעשיה האווירית".

הקמת הביתן של מכון היצוא מלווה בפעילויות שיווק נרחבות בינהן ארגון מפגשים עסקיים בין החברות הישראליות המציגות בביתן הישראלי לבין אינטגרטורים מערב אירופיים. כמו כן מאורגנים מפגשים בין חברות אמריקאיות המחויבות ברכש גומלין ובין החברות הישראליות המציגות בביתן הישראלי, בשיתוף עם הרשות לשיתוף פעולה תעשייתית, ביקורי גומלין בביתני קנדה וישראל, כנס בהשתתפות רמ"ט חיל האוויר ועוד.

אחד התחומים החשובים והמודגשים ביותר השנה יהיה כלי טיס בלתי מאויישים (כטב"מים), מל"טים ומזל"טים למיניהם, מהגדולים ביותר ועד הזעירים. התעשייה הישראלית מובילה בתחום חשוב זה, שבו הכלים הזעירים טסים, צופים, מצלמים, משדרים ומספקים מודיעין למפקדים בשטח. כיום רק צבאות ישראל וארה"ב יכולים להעיד על עצמם שלכטב"מים שלהם יש נסיון קרבי בשדות הקרב וברחובות הערים.

הנהלת התערוכה כבר הודיעה, כי בהשוואה לסלון הקודם לפני שנתיים יגדל השנה מספר המשתתפים (החברות המציגות), מספר המטוסים ומספר המבקרים, ב-2003 השתתפו 1,728 מציגים מ-42 ארצות, הוצגו לראווה על הקרקע ובאוויר 202 כלי טיס (מטוסים אזרחיים וצבאיים, מסוקים וכטב"מים (כלי טיס בלתי מאויישים), ביקרו בסלון יותר מ-3,400 עתונאים ו-143,000 מבקרים. השנה יגדלו ההיקפים ומספר המציגים יגיע ל-1,800.

מבחינת התעופה האזרחית יוצגו 2 המטוסים החדישים והמתקדמים ביותר, של 2 היצרניות הגדולות המנהלות ביניהן מלחמת חורמה   איירבוס A380 הענק (קרוב ל-600 נוסעים) ומטוס הנוסעים החדיש ביותר של בואינג B777-200 ER שהוא מטוס נוסעים לטווח ארוך ביותר. וחידוש בתחום הצבאי   מטוס התידלוק החדש של בואינג המבוסס על גירסת מטוס הנוסעים B767-300. בתחום מטוסי הקרב יופיעו 2 מטוסים רוסיים ותיקים אך מעניינים תמיד  מיג-29 וסוחוי-27.
(ש)
