

פטור שהעניק ראש הממשלה המנוח יצחק רבין לכור האטומי איפשר להנהלת הכור האטומי להעסיק את העובדים ללא פיקוח בריאותי תוך חשיפה לקרינה שבכור. כעת הם תובעים פיצוי ויחס הוגן מהמדינה.

עובדי הכור האטומי מגישים בימים אלו תביעה תקדימית כנגד הנהלת הכור.

העובדים דורשים בתביעה צעד הצהרתי וצעד מעשי- הראשון הוא כי בית המשפט יצהיר שהוראות החוק כולן חלות על הנהלת הכור ביחס לחשיפת העובדים לקרינה, והצעד המעשי הוא שבית המשפט ייתן צו עשה שיורה להנהלת הכור לקיים בפועל את הוראות החוק.

עו"ד נעמה זר-כבוד, ממשרד עו"ד פישר המייצגת את ועד עובדי הכור בתביעה, אומרת כי הפרשה התפוצצה לאחר שנודע כי הנהלת הכור האטומי לא נשמעה למעשה להוראות החוק בענייני גיהות ובטיחות לעובדי הכור. "הם חשפו חשיפה עצומה את העובדים לקרינה מייננת. בכור טוענים שהם אינם מחויייבם להישמע להוראות החוק הישראלי, כיוון שהם פועלים על פי תקן בינלאומי".

זר-כבוד מזכירה כי בחוק קיים תיקון המכונה 'פטור רבין'. ראשיתו של הפטור בימים בהם כיהן יצחק רבין כשר העבודה במקביל לכהונתו כראש ממשלה בשנת 1992. רבין חתם אז על תיקון בחוק שפוטר את הנהלת הכור ממספר מצומצם של הוראות בחוק הישראלי. כותרת מכתבו של ראש הממשלה דאז הייתה 'הודעה בדבר פטור מתחולת תקנות הבטיחות בעבודה'. "בתוקף סמכותי לתקנות הבטיחות בעבודה אני פוטר את מקומות העבודה המוחזקים בידי הוועדה לאנרגיה אטומית הישראלית מתחולת התקנות האמורות", כתב אז רבין במכתבו. בעקבות מכתב זה פעלה הנהלת הכור האטומי באופן בו נחשפו עוד ועוד עובדים לקרינה המסוכנת.

"בכור פירשו את הפטור כאילו הם פטורים מכל התקנות והחוקים בעניין זה, והתעלמו מדברים בסיסיים הנדרשים בחוק הישראלי. בתביעה אנו טוענים כי חובה על הנהלת הכור לבצע רישום מדויק של חשיפת העובדים לקרינה. הרישום הזה הוא חשוב מאוד כיוון שאם יש רישום מדויק ניתן לראות מתי העובד הגיע לרמה מקסימלית של קרינה ואז מעבירים אותו לעבוד במקום קר, עם פחות קרינה. בכור לא קיימו מעקב מדויק ולכן אנשים המשיכו לעבוד ונוצר גל אנשים שחלו בסרטן. כל השנים לא היה פיקוח מספיק ראוי, עובדה שאנשים חלו. יש הרבה תביעות תלויות ועומדות נגד הכור מצד עובדים שחלו. הכור דורש מהעובדים להוכיח את הקשר. על מנת להגיב ביקשו העובדים מהנהלת הכור את רשימות המעקב כדי שיוכלו להוכיח זאת. בתשובה אמרו להם בכור כי לא קיים הרישום המבוקש. כאן התפרץ זעמם של העובדים כיוון שהם לא זכו לשום גיבוי מהכור כאשר חלו. מה שנעשה בכור אינו פעולה מכוונת, אלא רשלנות פושעת. בכור גרמו בלי כוונה לחשיפת יתר של העובדים לקרינה. האשמה לטענתנו היא שלא היו עם יד על הדופק, כיוון שאם היו נוהגים כך, יכלו להימנע מחלות של עובדים רבים. התביעה הזו משמעותה הצלת חיי אדם בעתיד".

כאמור, כעת תובעים העובדים מבית המשפט להצהיר שהוראות החוק כולן חלות על הנהלת הכור ביחס לחשיפת העובדים לקרינה. כמו כן הם תובעים כי בית המשפט ייתן להנהלת הכור צו שיורה להנהלת הכור לקיים בפועל את הוראות החוק.

יצויין כי לפי שעה טרם פורסמה תגובת המדינה, אם כי בוועדה לאנרגיה אטומית אומרים כי למעלה מעשרה אחוזים מאנשיה אמונים על סוגיות הבטיחות ובריאות העובדים.
(ש)
