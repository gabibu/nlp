

בג"ץ הוציא צו על תנאי המחייב את המדינה לנמק בתוך 21 יום מדוע אינה מוסיפה לסל התרופות שתי תרופות נגד סרטן. "מדוע לא ישתתפו קופות החולים בעלות רכישת התרופה ובכך יוזילו את מחירה?", שאלו השופטים.

מדובר בתרופה "טקסוטר" לטיפול בסרטן הערמונית וארביטוקס לטיפול בסרטן המעי הגס. את העתירה הגישו 7 חולי סרטן הערמונית, וארבעה חולי סרטן המעי הגס.

כתבתנו רותי אברהם מוסרת כי החולים הנסמכים על החוק "לא תעמוד על דם רעך", קובלים על כך שמחירן הגבוה של התרופות ואי הכללתן בסל הבריאות, גוזרים עליהם גזר דין מוות.

בעתירה מתבקשים שרי האוצר והבריאות לנמק מדוע לא יפעלו "לאשר את הכללת התרופה ברשימת התרופות הכללות בסל שירותי הבריאות". כמו כן מתבקשים המשיבים לנמק: "מדוע לא יבוטל מס הערך המוסף או כל המיסים העקיפים האחרים המוטלים על מכירה וייבוא של התרופה ו/או תרופות חדשניות מצילות חיים, אחרות".

משירותי בריאות כללית, מכבי שירותי בריאות, קופ"ח מאוחדת ולאומית, דורש בג"ץ לנמק: "מדוע לא ישתתפו בעלות רכישת התרופה ומדוע לא יקנו בקניה מרוכזת לכל החולים את התרופה ובכך יוזילו בהכרח את מחירה".
