

בישיבת מיוחדת שנערכה בכנסת לזכרו של חוזה המדינה, הרצל, נשא המשנה לראש הממשלה שמעון פרס נאום ובו אמר בין היתר כי "הציונות נולדה בתקופה אחת, ועכשיו היא עומדת למבחן בתקופה חדשה".

"אלה שהניחו שישנה ארץ ללא עם, ועם ללא ארץ, גילו שבארץ יש עם, והעם האחר מחייב אותנו התחשבות בקיומו", אמר פרס.

כתבתנו רותי אברהם מוסרת כי פרס הוסיף כי "על חשיבותה של האדמה האפיל כוחו של המדע. הגבולות הכלכליים הונמכו, עבודת הכפיים הצטמצמה והעבודה היצירתית גברה. אל הריכוז הטריטוריאלי התווסף מחוז של חכמה. תלמי האדמה נשארו חשובים לבטחוננו והמדע הפך להיות חשוב לקיומנו. בשני המקרים ספר הספרים נשאר כמניפסט של הציביליזציה המערבית כולה, ואילו התורה הקומוניסטית במקרה הטוב נראית כגניבה ספרותית. הרצל חזה זאת באומרו: 'אם האמונה שמרה על אחדותנו, המדע שומר על חרותנו'".

"אנחנו מאוחדים על אדמתנו" אמר פרס עוד, "אנחנו מסוגלים היום לאחד את העם היהודי גם סביב מאמץ מדעי גדול ומרוכז. אם ישראל יכולה להעניק בטחון לעם היהודי הרי המדע יכול לאפשר לו לשמור על אחדותנו כלאום. בתקשורת החדשה אפשר לדלג על מרחקים ואפשר לקרב רחוקים. לא בא הקץ למסע הציוני, אבל צריך להתאימו לתקופה החדשה מפני שהציונות אינה רק גמיאת מרחקים היא גם מסע בזמן. מסע בהסטוריה עם תעודת זהות יהודית. מסע לקראת יעד גדול האומר שעלינו להיות עם סגולה, אור לגויים. הרצל היה מורה הדרך במסע הזה".
