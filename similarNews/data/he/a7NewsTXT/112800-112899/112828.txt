

"אני לא יודע כבר עם מה להתמודד קודם, עם הפצמרי"ם של הפלשתינאים או עם אלו של היועץ המשפטי לממשלה", כך מגיב היום שי חמו, חקלאי מגוש קטיף, להחלטת היועץ המשפטי שלא לפצות כספית את חקלאי גוש קטיף.

"החקלאים בגוש קטיף חשים שהמלחמה באה עליהם מכל הכיוונים, וכשאדם נדחק לפינה הוא משתמש בכל הכלים, ואני מודיע לכם שאנשי גוש קטיף ילחמו על ביתם ואדמתם, מלחמה כזאת שמדינת ישראל לא תשכח", כך אמר היום שי חמו, חקלאי מגוש קטיף.

חמו התפרסם לפני כמה שבועות כאשר זרע את שתילי המלון שאמורים להבשיל רק בעוד כמה חודשים לאחר ביצועה המתכונן של תכנית ההתנתקות, על המלונים הללו אומר היום חמו שהם גדלים יפה וכבר רואים בהם את הפרי, בנוסף לשתילי העגבניות שנטע השבוע.

בראיון ליומן הצהרים של ערוץ 7 הגיב חמו להחלטתו של היועץ המשפטי לממשלה מני מזוז, שקבע כי לא יינתן לחקלאי גוש קטיף באם יפונו פיצוי כספי אלא רק חלקות אדמה חלופיות בנגב או בגליל, פתרונות שאינם ישימים לפי שעה, חמו הסביר לכתבנו עוזי ברוך מהיכן נובע הביטחון המוחלט הזה בביטולה של תכנית ההתנתקות, "מאיימים עלינו שבעוד חודש וחצי התהליך מתחיל, אבל כאשר אני בוחן את מוכנות הממשלה לכך, אני רואה שאין הערכות לקלוט זרם כל כך גדול של פליטים מחבל עזה הממשלה לא ערוכה לשכן אותנו בקראוונים, אז איך היא תוכל לשקם את המשקים שלנו, 12 שנה אני מייצא עגבניות שרי לאנגליה, ברגע שאני אפסיק לייצא במשך שנה אחת הלקוח האנגלי יקנה מהספרדים, ולא יחזור לקנות ממני שוב, גם אם המדינה תיתן לי קרקע היא לא ערוכה לבנות את החממות ובית אריזה ולטפל בלקוחות שלי בחו"ל, והרשעות של הדיבור של הממשלה לנשל אותי מכל נכסי היא המשך של הרשעות של ההתעללות ברגשותינו, בדיבור על העברתו של קבר בני שקבור בגוש".

בתשובה לשאלה מדוע לא הגיש עתירה לבג"ץ כנגד הוצאת קבר בנו, אמר חמו שלאחר האכזבה שלו מהיועץ המשפטי לממשלה שבמקום להציע פתרונות לחקלאים דואג כחלק מהממשלה לבניית מכלאות לתושבים, הוא לא מאמין יותר במערכת המשפטית, ולא מגיש עתירה לבג"ץ.
