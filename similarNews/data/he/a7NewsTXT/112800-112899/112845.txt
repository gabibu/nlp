

הרבנים הראשיים לישראל, הרב שלמה עמאר והרב יונה מצגר, נפגשו אמש לדיון בדבר ההנחיות ההלכתיות לפינוי קברים מגוש קטיף במסגרת יישום תוכנית התנתקות והעלו רעיון להעביר את הקברים לחלקה מיוחדת בהר הזיתים.

במהלך הפגישה העלה הראשון לציון, הרב עמאר, הצעה לפיה, בשל הצורך לשמור על כבוד הנפטרים ומשפחותיהם, אם תצא ההתנתקות אל הפועל יועברו אל חלקה מיוחדת וחדשה בהר-הזיתים. לדברי הרב עמאר אסור להשאיר את הקברים בשל חשש ביזוי הקברים שיכלול חפירות והרס בית הקברות על ידי "הגורמים הפלשתינים שיישארו במקום", כדבריו.

הרב הראשי האשכנזי, הרב יונה מצגר, הסכים להצעתו של הרב עמאר, אך הוחלט כי שני שליחים מטעם הרבנים הראשיים יצאו לדבר עם המשפחות ויעבירו דו"ח מסודר לרבנים.

עוד הוחלט כי הרבנים עצמם יקיימו ביקור ביישובי גוש-קטיף, יבחנו את הנושא מקרוב ורק לאחר שישוחחו עם נציגי המשפחות השכולות ועם ראשי המתיישבים יגבשו את חוות דעתם הסופית בנושא.

ראש הממשלה ביקש שהנושא הרגיש ידון באופן מקצועי על-ידי הרבנים, בעלי הסמכות ההלכתית מהמעלה הראשונה. מנכ"ל משרד ראש הממשלה, אילן כהן, ציין כי הממשלה תבצע כל פתרון שיידרש לשם יישוב הסוגיה בדרך הראויה ביותר והוסיף כי הממשלה תקצה את כל המשאבים הדרושים לשם כך.

בפגישה שהתקיימה בבית הרבנות הראשית לישראל בירושלים נכחו: הרבנים הראשיים לישראל, הרב שלמה עמאר והרב יונה מצגר , הרב הראשי לצה"ל, תת אלוף הרב ישראל וייס, הרב יעקב רוז'ה, אל"מ הרב בלק, מנכ"ל משרד ראש הממשלה, אילן כהן, ראש מנהלת סל"ע, יונתן בשיא, והממונה על שירותי הדת במשרד ראש הממשלה, מאיר שפיגלר.
