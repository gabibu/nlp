

6 חברות מהמובילות בישראל בתחום פיתוח ושימוש באנרגיה סולרית ניגשו למירכז של "הרשות לפיתוח הנגב" לביצוע פיילוט חיבור הכפר הבדואי דארג'את לחשמל סולרי.

בתוך כשבועיים תתקבל החלטה לגבי החברה הזוכה וצפוי כי בתוך חודשיים עד שלושה יוארו הבתים הראשונים בכפר באור שמקורו בארנגיה סולרית.

לפרוייקט שהיקפו מוערך בכ-1,000,000 $ שותפים משרד המשנה לראש הממשלה והרשות לפיתוח הנגב. בשלב הראשון במסגרת הפיילוט יוארו כ 20 בתים, בית ספר מרפאת הישוב והכניסה לכפר. בימים אלה פועל השר שמעון פרס המשנה לרוה"מ ואנשי משרדו למציאת מקורות מימון נוספים שיאפשרו הארת כל בתי הישוב, כ-80 במספר, באנרגיה סולרית. התושבים והמוסדות השותפים לפיילוט התחייבו לממן את עלויות התחזוקה של המערכת הסולרית שתותקן.

ברשות לפיתוח הנגב רואים חשיבות רבה בפרוייקט שכן עם חיבורו יהיה כפר דארג'את, הישוב הבדואי הראשון בישראל ובעולם כולו אשר מקור אספקת החשמל כולו יהיה אנרגיה סולרית ומקווים כי הצלחתו תביא לחיבור ישובים המרוחקים מאוד מתשתיות חשמל ארציות. בהמשך מקווים ברשות לפיתוח הנגב להקים בדראג'את גם מרכז לימודי לנושא האנרגיה הסולרית שיהווה אטרקציה תיירותית שתביא גם מקורות פרנסה נוספים לתושבים.
