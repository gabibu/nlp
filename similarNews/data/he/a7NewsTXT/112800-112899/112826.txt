

מזה חמש שנים מתקיימים קשרי עבודה הדוקים בין פרו והמרכז הרפואי שיבא תל השומר בעיקר בגלל משלחות רופאי שיבא היוצאות למשימות הומניטריות בפרו בראשותו של ד"ר אייל וינקלר מהמחלקה לכירורגיה פלסטית בשיבא.

במסגרת ביקורו במרכז הרפואי יסייר הנשיא אלחנדרו טולדו במרכז הסרטן החדש וביחידת הכוויות במרכז הרפואי. מרכז הסרטן הנו מבנה מרשים המיישם חזון של טיפול איכותי וכוללני בחולי סרטן תוך שמירת מקומו של החולה במרכז הטיפול. מרכז הרווחה והפנאי לחולי הסרטן בשיבא הפכו להיות שם דבר ומודל לחיקוי למדינות רבות בעולם וביניהן גם לפרו הרחוקה. את הסיור ילוו פרופ' זאב רוטשטיין, מנהל המרכז הרפואי וד"ר אייל וינקלר.

בנוסף, יבקר הנשיא את אחיינו, דוד טולדו, העובר סדרת ניתוחים וטיפולים ע"י צוותים של המחלקה לכירורגיה פלסטית והיחידה לכוויות ב"שיבא".
