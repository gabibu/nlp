

בכנס בכירי הכנסיות האורתודוקסיות נקבע אמש, בתום יום דיונים ארוך, כי הפטריארך אירינאוס יודח בשל התנהלותו המושחתת. אירינאוס מתעקש גם כעת: אני הפטריארך היחיד.

בשעת ערב הסתיים אתמול כינוס בכירי הכנסיות האורתודוקסיות מרחבי העולם באיסטנבול שבתורכיה. על הכנס ניצח פטריארך העל ברתולומיאוס שזימן את הכנס לנוכח נתונים שהגישו לו חברי וועדת חקירה ששיגר לירושלים.

בתום הכנס החליטו הבכירים לשלול מאירינאוס את תפקידו והורו לוועדת של שלושה מבכירי הכנסייה לזרז את הליכי בחירת ממלא המקום לפטריארך. למסקנה זו הגיעו לאחר ששמעו את דבריו של אירינאוס עצמו שבמשך כשעה וחצי ביקש להוכיח שבמעשיו לא דבק רבב של שחיתות וכל פעולותיו היו למען טובתה של הכנסייה.

לעומתו הוצגו בפניו עדויות המעוררות חשדות כבדים שסכומי כסף רבים נעלמו תחת הנהגתו של האיש. לרוב טענותיהם של מתנגדיו לא ידע אירינאוס להשיב באופן חד וברור שיניח את דעת חברי הכינוס.

במהלך הכנס עלה גם הקשר בין אירינאוס ליאסר ערפאת. כזכור, בתקופת המהלכים למינויו נחשפו כאן ובעיתון מעריב שני מכתבים שיועדו ליאסר ערפאת בהם התבטא אירינאוס באופן בוטא נגד העם היהודי. בעקבות החשיפה הודיע אירינאוס כי יתבע את העיתון מעריב על פרסום מסמך מזוייף, אולם לאחר שאושר מינויו שיגר מכתב למערכת מעריב ובה הודיע כי הוא מבטל את התביעה. בכנס אתמול הציג פטריארך העל ברטולומיאוס את מכתב החזרה מכוונת התביעה, ותהה: אם אכן לא היו דברים מעולם ומכתבי השיטנה לערפאת הינם שיקריים מדוע חזרת בך מכוונת התביעה? אירינאוס התחבט ולא השיב באופן ישיר.

כתבנו שמעון כהן מציין כי גם אתמול אמרו מתנגדי אירינאוס בתורכיה כי הפרסום אודות מכירת הקרקעות ליהודים אינם העילה האמיתית להדחה, אלא "הטיפה האחרונה בכוס", כהגדרתם. לדבריהם גדש אירינאוס את הכוס בהתנהלות מושחתת של מינויים והעלמת סכומי כסף גדולים מראשי הכנסייה. "אנחנו רואים ביהדות דת אחות ואם ואין לנו דבר נגד מכירת קרקעות ליהודים דווקא, כל עוד המכירות מתנהלות באופן חוקי ושקוף".

יצויין כי מול הדורשים את הדחת אירינאוס ניצבו בתוקף ראשי הכנסיות בלבנון, פולין וגרוזיה. נציגים אלה דרשו להגיע לפשרה בין הצדדים.

לעומת כל אלה הודיע אירינאוס עצמו כי הוא אינו מקבל את החלטת ההדחה כיוון שעל הדחה זו החליט ברטולומיאוס עוד בטרם התכנסו בכירי הכנסייה ומדובר ב"החלטה פוליטית" כהגדרתו.

בכיר בכנסייה מבהיר לכתבנו כי למרות נסיונות ההתעלמות של אירינאוס, ההדחה בעינה, וכעת משקיבלו גיבוי משפטי-חוקתי-דתי להחלטתם להדיח את הפטריארך, הרי שמיד עם הגעתם מחר (ה') לישראל יכנסו את בכירי הכנסייה בישראל ואלה יבחרו את ממלא מקומו של אירינאוס. משיכנס ממלא המקום לתפקידו תיפתח "מערכת בחירות קשה ומורכבת".
(ש)
