

אוניברסיטת חיפה פתחה מסלול אקדמי מיוחד במהלכו יוכשרו חובלים לתואר ראשון. חניכי קורס חובלים ירכשו השכלה אקדמית באוניברסיטה ויסיימו את מסלול קצין הים כבוגרי תואר ראשון בלימודים רב תחומיים.

תכנית הלימודים המיוחדת נבנתה עבור החובלים על בסיס מתכונת החוג ללימודים רב תחומיים והיא תכלול קורסים במדעי המדינה, בכלכלה ומנהל, בתחבורה וספנות וקורסים כלליים נוספים, כגון טרור ולחימה בטרור ומבוא לבטחון לאומי. הקורסים ינתנו על ידי מרצים מומחים בתחומם ויתפרסו על פני שתי שנות לימוד כשלצורך כך יתארך קורס החובלים ב-30 שבועות.

פרופ' בן זאב, נשיא אוניברסיטת חיפה אמר היום כי "לאוניברסיטת חיפה היסטוריה ארוכה של שיתוף פעולה עם כוחות הביטחון בהיבטים של תכניות לימודים, קליטת תלמידים והקמת מכוני מחקר בתחום". לדבריו, שילוב לימודים אקדמים בקורס חובלים מאפשר להרחיב את השכלתם הכללית של הצוערים, לבנות בסיס ידע רחב בתחומים נדרשים ולשמר את רמתו הגבוהה של קורס החובלים. "האוניברסיטה מייחסת חשיבות רבה לשיתוף פעולה עם כוחות הבטחון וגאה להוביל תכנית יוקרתית זו", אמר.
