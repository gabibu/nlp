

בראיון שהתפרסם השבוע בשבועון ה"ניוזוויק" אומר ראש הממשלה אריאל שרון כי טרם החליט אם רצויה נפילתו של יאסר ערפאת.

"בשלב זה טרם קיבלנו החלטה", אמר שרון, והוסיף: "קשה לי להאמין שאפשר להגיע להסכם עם ערפאת, שהוא בעצמו טרוריסט אמיתי". לדעת ראש הממשלה, "יש אנשים ברשות הפלשתינית שאפשר להגדירם פרגמטיים יותר מערפאת".

למרות זאת ציין שרון כי ישראל אינה שוקלת לפעול נגד ערפאת באופן אישי, והוסיף כי מנהיג הרשות הפלשתינית הוא שיכול לפקח על המצב בשטחים.

עם זאת אמר שרון: "אם הוא לא יגיב, נעשה זאת אנחנו. אם הוא אינו מיישם את המעצרים, נעשה זאת אנו".

בתוך כך אמר אתמול סאיב עריקאת בראיון ברשת אל- ג'זירה כי ערפאת לא ייסע לכנס של שרי החוץ של המדינות האסלאמיות בקטאר "משום שהוא חייב להישאר עם בני עמו ולהתמודד עם התוקפנות הישראלית".

כזכור, היה אמור המטבחון לדון אתמול בערב אם לאפשר את צאתו של ערפאת לוועידה, ועל כך אמר עריקאת: "לא ביקשנו מאף אחד לאפשר את צאתו".

בסופו של דבר החליט, כנראה, ערפאת, להימנע מלבקש ממדינת ישראל רשות לצאת, דבר שיראה את כפיפותו לממשל הישראלי, והוא נשאר ברמאללה.


