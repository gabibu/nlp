

תלמידי כיתות י"א בבתיי הספר התיכוניים יחוייבו לעבור השתלמות מיוחדת ב"בית לוינשטיין" במסגרת לימודי החינוך התעבורתי, כך החליטו היום שר התחבורה, ד"ר אפרים סנה, וסגנו הממונה על הבטיחות בדרכים במשרד ח"כ אבי יחזקאל.

סגן השר אבי יחזקאל ציין, כי במסגרת ההשתלמות יבקרו התלמידים במרכז השיקום שבבית לוינשטיין וייפגשו עם צעירים, נפגעי תאונות, זאת כחלק מהמאבק בתאונות הדרכים. לדבריו, הביקור באגף השיקום יכול להמחיש לצעירים את התוצאות הקשות של נהיגה בלתי זהירה ועשוי להשליך על דרך נהיגתם של צעירים שזה עתה קיבלו את רשיון הנהיגה.

מנתונים שהתקבלו ברשות הלאומית לבטיחות בדרכים עולה, כי בשנת 2001 חלה עלייה משמעותית במספר הנהגים הצעירים המעורבים בתאונות דרכים, בעיקר בסופי שבוע. לקראת מסיבות סוף השנה האזרחית (סילבסטר) תקיים הרשות הלאומית לבטיחות קמפיין מיוחד באיזורי הפאבים והמועדונים של הצעירים.


