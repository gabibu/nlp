

השליח האמריקני אנתוני זיני שינה את תוכניותיו וייפגש הערב עם יאסר עראפת . זיני היה אמור להיפגש עם שר הביטחון בנימין בן אליעזר אך כאמור , בסופו של דבר ייסע לעזה.

קודם לכן נפגש זיני עם ראש הממשלה שרון בלשכת ראש הממשלה בירושלים. מר שרון אמר לזיני כי הוא רואה חשיבות רבה בהמשך שליחותו וכי ישראל תעשה כל מאמץ לסייע לו בהצלחת שליחותו. עם זאת , אמר שרון, כי יאסר ערפאת טרם קיבל החלטה אסטרטגית לזנוח את הטרור וכי ישראל אינה רואה כל פעילות משמעותית בסיכול, מעצר ומלחמה במחבלים ובתשתית ארגוני הטרור. שגריר ארה"ב בישראל דן קרצר, השתתף בפגישה בין שרון לזיני.
