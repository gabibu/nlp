

סמוך לשעה שש וחצי, אתמול בערב, פתחו מחבלים באש אל רכב ישראלי בין היישוב נעלה לצומת הדואר באזור בנימין. מן הירי נפצע צבי גוטליב, תושב דולב בן 35, בצווארו ובחזהו. צוות רפואי של מד"א פינה את הפצוע לקבלת טיפול רפואי בביה"ח תל השומר ברמת גן.

מבית החולים נמסר כי גוטליב נפצע באזור עמוד השדרה, סובל מחדירת רסיסים לגבו ומצבו הוגדר קשה. הוא הובהל לחדר ניתוח ושם נותח. לאחר הניתוח השתפר מצבו של גוטליב ופציעתו מוגדרת כבינונית. אחד הכדורים פגע בחולייה החמישית בעמוד השדרה, אך לא גרם לשיתוק. ד"ר מתי ארליכמן, רופא בכיר באזור בנימין, הגדיר זאת כנס גדול.

צבי ועידית גוטליב הגיעו לדולב לפני כ-5 שנים, ויש להם שלושה ילדים קטנים. לאחרונה הם סיימו לבנות בית קבע ביישוב ותכננו לערוך חנוכת הבית במהלך חג החנוכה. צבי עובד בכיר בחברת ההייטק "קומברס".

ברכבו של גוטליב זוהו 13 פגיעות. ככל הנראה המחבלים נמלטו לכפר חרבתא. יצוין כי בעבר ביצעו המחבלים בכביש זה כמה פיגועי ירי.

כוחות צה"ל ערכו סריקות בכפר חרבתא בנסיון לאתר את מבצעי הפיגוע, אך המחבלים טרם נלכדו.


