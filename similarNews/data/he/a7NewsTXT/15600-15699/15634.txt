

"מערכת הביטחון מוכנה ומאורגנת לקראת פיגועים כימיים", כך אמר ביום א' גורם בכיר במערכת הביטחון בעקבות גילוי חומרי הדברה במטען שהתפוצץ במדרחוב בירושלים לפני כשבוע.

לדברי אותו גורם בכיר אין התרעות ספציפיות על פיגועים כימיים בעתיד, אך אין זה אומר שהדבר אינו אפשרי. המטען שנשא המחבל המתאבד הראשון במדרחוב בירושלים לפני שבוע כלל חומרי הדברה ורעל עכברים.

מבדיקת המעבדה לזיהוי פלילי של המשטרה מסתבר כי המחבלים טבלו את הברגים, את המסמרים ואת האומים שהיו במטען בחומרי הדברה, וזאת כדי להעצים את הנזק ואת הפגיעה באוכלוסייה.
ככל הנראה, זו הפעם הראשונה שבה נעשה שימוש בחומרי הדברה במטעני חבלה המשמשים לפיגועים בישראל. בשני הפיגועים אחרים שהתרחשו בחודשים האחרונים, בדולפינריום ובקניון בנתניה, התגלה מאוחר יותר כי המחבלים שהתפוצצו נשאו את נגיף מחלת הצהבת B, הפוגע בכבד והעלול אף להביא למוות.

בתוך כך בודקת חברת "מקורות" אפשרות לאיומים כימיים או ביולוגיים על מקורות המים בישראל, כך אמר אתמול יו"ר מועצת המנהלים של חברת "מקורות" אורי שגיא.

שגיא טוען כי כרגע אין איומים קונקרטיים, אולם אי אפשר לשלול את האיומים על משק המים אם מישהו ירצה להשתמש במערכת המים כיעד לפגיעה.

"האמריקנים מייחסים לאיום הזיהום של משק המים משקל רב, ולנו אסור לשקוט על שמרינו. יש מה לעשות בנושא זה גם בניטור מצב המים, (מעקב הדוק ורצוף אחר פרמטרים באמצעות מכשירים אלקטרוניים כגון מוניטור), וגם באיתור של זיהומים אפשריים.

מאז 11 בספטמבר השתנה העולם, ואנחנו צריכים לעבור מהפך, ולשפר את יכולת האבטחה של אספקת המים שלנו, עניין זה הוא בעל רגישות עצומה", סיכם שגיא.


