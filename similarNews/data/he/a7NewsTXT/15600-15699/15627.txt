

שר החקלאות שלום שמחון אמר אתמול כי גורמים במפלגת העבודה מונעים ממוסדות המפלגה לעיין מחדש בהסכמי אוסלו. למעשה האשים בכך שמחון את ח"כ יוסי ביילין, וטען כי הלה עסוק בהריסת ממשלת האחדות בלבד. "ביילין יודע", אמר שמחון, "כי ערפאת חתום עמו על הסכמים, וכי למרות זאת הוא מפעיל טרור נגד עם ישראל. אנחנו נמצאים במצב המוכיח שתכנית אוסלו קרסה, ולכן מפלגת העבודה היא שצריכה לבנות אלטרנטיבה חדשה", הוסיף.

בתוך כך תקף אתמול גם עזרא דלומי, איש מפלגת העבודה וחבר התנועה הקיבוצית, את מפלגתו, ואמר כי אומנם יום הגעתו של ערפאת לשטחי יהודה ושומרון הוצג בזמנו כהישג גדול, ובכל זאת משנתגלה כי "המלך הוא עירום", וכי ערפאת אינו עונה על הציפיות שתלו בו, אין די אומץ במפלגת העבודה, ובעיקר בקרב "אדריכלי אוסלו", לקום ולומר: "טעינו".

דלומי טוען כי אם אנשים אלה יודו שערפאת רוצח בנו, הרי שבכך ימיטו על עצמם אשמה כבדה מנשוא, מכיוון שמדובר כאן בעצם בקבלת אחריות עקיפה על עצם מעשיו של ערפאת. עוד טוען דלומי שערפאת אינו פרטנר, וכי אי אפשר לעשות אתו שלום, והסיבה לכך ששמעון פרס יוסי ביילין ושאר אנשי אוסלו, נאחזים באמרה שערפאת הוא פרטנר למשא ומתן ובאמונה כי אמירה זו יש בה ממש היא כדי לשרוד בזירת הפוליטיקה הישראלית. דלומי הוסיף כי אנשים נוספים במפלגתו חושבים כמוהו, אולם אינם אוזרים די אומץ לבטא את המסקנה הזו בקול רם.


