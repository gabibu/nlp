

אתמול פנה ח"כ מיכאל קליינר במכתב לראש הממשלה אריאל שרון, ובו הוא דרש לדעת האם היועץ המשפטי לממשלה אישר את פגישתו האחרונה של עמרי שרון עם ערפאת, פגישה שדיווח עליה ראש הממשלה בראיון למגזין "טיים".

לדברי קליינר, לפני חודשים אחדים החליט ביהמ"ש העליון כי פגישות של עמרי שרון עם ערפאת תהיינה טעונות אישור מיוחד של היועץ המשפטי לממשלה.

בראיון שפורסם במגזין "טיים" דיווח ראש הממשלה כי למרות הסיכונים הכרוכים בכך, שלח את בנו עמרי להרגיע את ערפאת שאין בכוונת ישראל לפגוע בו פיסית.

קליינר מבקש לדעת האם בוצע הנוהל שקבע בית המשפט העליון, ואם כן, מה היו ההצדקות לקיום הפגישה. "אני סבור כי אין לזלזל בסיכון שאליו נחשף בנו של ראש הממשלה כאשר הוא עושה בשליחות כזו, אך ברצוני לציין, כי אין מדובר רק בסיכון לבנו של ראש הממשלה, אלא גם בחשיפת ראש הממשלה לסכנת סחיטה, שעלולה להשפיע על המדינה כולה", כותב קליינר. "אין זה רצוי שבנו של ראש הממשלה יהיה שליח מטעמו בענייניה המדיניים של ישראל. בנו של ראש הממשלה אינו נבחר ציבור, ואינו עובד מדינה, ובשליחתו יש משום טעם לפגם מבחינת הנוהל הציבורי. נוסף על כך במקרה שלפנינו רב הסיכון על ה'תועלת'".


