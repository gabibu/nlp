

לפנות בוקר תקפו מסוקי חיל האוויר בניין של כוח 17 בצפון רצועת עזה. שני מסוקי אפאצ'י שיגרו טילים אל בניין של כוח 17 בבית חנון. אחד מהם פגע בקו מתח גבוה, דבר שגרם להפסקה באספקת החשמל בצפון הרצועה. נמסר כי התקיפה באה בתגובה על שיגור של 6 פצצות מרגמה, שירו הפלשתינים אמש לעבר יישובים בגוש קטיף. באחד היישובים נפצעו 2 ילדים באורח קל ונגרם נזק לבתים אחדים.

בתגובה להתקפת המרגמות אמר חבר הכנסת צבי הנדל כי החלטת הממשלה להגדיר את הרשות הפלשתינית כישות תומכת טרור ריקה מכל תוכן. אם שרון לא יחליט על פירוק הרשות הפלשתינית לא
תהיה לממשלתו זכות קיום, אמר חבר הכנסת הנדל.

הלילה הושב נהג משאית שטעה בדרכו והגיע למחנה הפליטים דיר אל בלאח, לידי ישראל.
הנהג היה בדרכו לישוב כפר דרום שבגוש קטיף, טעה והגיע למחנה הפליטים. ישראל פנתה מיד לגורמים פלשתיניים בדרישה לאתרו ולהשיבו בריא ושלם. כאמור, קצת לפני חצות הלילה הוחזר האיש לידי ישראל. משאיתו של האיש נשרפה.

המחבלים השליכו הלילה כ 20 רימונים לעבר מוצב טרמית שבגבול ישראל מצרים. איש לא נפגע ולא נגרם נזק. הם אף ירו לעבר עמדת צה"ל שבאזור התעשיה ארז ברצועת עזה. לא היו נפגעים. חיילי צה"ל השיבו אש.

בלילה ירו המחבלים אש לעבר עמדת צה"ל ביישוב רפיח ים, מוצב צה"ל סמוך ליישוב נווה דקלים ולעבר כוח צה"ל סמוך לשדה התעופה דהניה.

גם ביו"ש היו מספר תקריות אש. המחבלים לעבר כוח צה"ל בסמוך לבית לחם ולעבר עמדת מג"ב בבית לחם. בשני המקרים לא היו נפגעים בקרב חיילי צה"ל, שהשיבו אש לעבר מקורות הירי.
אתמול אחר הצהרים ירו המחבלים לעבר רכב צבאי שנע דרומית למחנה סנור בשומרון וכן לעבר היישוב שא-נור באיזור.

אתמול נחל צה"ל הצלחה חלקית בנסיון לחסל את מוחמד סידר, מחבל בכיר בג'יהאד האיסלמי. אחר הצהריים ירה מסוק אפאצ'י שני טילים אל מכונית שבה נסע בחברון. המחבל נפצע, ושתי רגליו נקטעו . ילד ונער שהיו בסמוך לרכב נהרגו. כתבנו קובי פינקלר מסר כי לסידר מיוחסים כמה מעשי רצח של יהודים.

את הפגיעה בילדים, שכאמור היתה בשוגג, הוקיע ח"כ יוסי שריד כמו גם גורמים נוספים בשמאל.

ח"כ קליינר גינה את תגובת השמאל. לדבריו צריך להבדיל בין רצח מתוכנן של ילדים ואזרחים לבין פגיעה מקרית בילדים תוך כדי מאבק בטרור, ותגובת השמאל נגועה בצביעות. "כששלהבת פס נרצחה בחברון על ידי צלף פלשתיני לא הזילו השמאל רבע מדמעות השליש, ששמורות אצלם רק לדם ילדים פלשתינים".
