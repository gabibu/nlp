

מכירתם מעוררת הפולמוס של טילי קרקע-קרקע מארה"ב למצרים תתממש, כיוון שאינה מסכנת את האיזון הצבאי במזרח התיכון, אמר ביום ראשון הנשיא המצרי חוסני מובראק.

"אני בטוח שהמכירה תתבצע, ושהסערה שקמה בגינה הייתה חסרת יסוד", אמר מובראק לכתבים, שהמתינו לו עם שובו מדמשק.

"ברשות ישראל נמצאים אותם טילים. אפילו ארה"ב, המספקת לנו את הסחורה בעיסקה זו, יודעת היטב שהיא לא תשפיע על האיזון הצבאי באיזור", הטעים הנשיא.

למרות חששם של אחדים מחברי בית הנבחרים האמריקני מפני עירעור באיזון הכוחות באיזור, הודיעה ארה"ב בסוף נובמבר כי בכוונתה לסכם את עיסקת המכירה של יותר מ-50 הטילים נגד ספינות מסוג הארפון בלוק 2, זאת על פי חוזה ששוויו נאמד בכ-400 מיליון דולר.

דובר מחלקת המדינה ריצ'רד באוצ'ר אמר כי המכירה תסייע למצרים להגן על תעלת סואץ, נושא חשוב "מבחינת התנועה המסחרית בתעלה כמו גם מבחינת מעברן של ספינות המלחמה האמריקניות החוצות אותה".

מצרים עומדת במקום השני (אחרי ישראל) בין המדינות הנהנות מסיוע צבאי אמריקני, המוערך בסכום של כ-1.3 מיליארד דולר בשנה.


