

אתמול עסקו רבים בשאלה האם היה על הערוץ הראשון של הטלוויזיה הישראלית, המוגדר כטלוויזיה ממלכתית, והממומן מכספי מסים, לערוך ראיון עם יאסר ערפאת, ולשדר אותו. הראיון שודר בליל שבת.
מלשכת ראש הממשלה נמסר כי היא מסתייגת משידור הראיון, וכי אנשיה טענו שבמצב של מלחמה נתנה הטלוויזיה במה למי שאחראי להרג אזרחים ישראלים.

אתמול הביעה שרת החינוך לימור לבנת את מחאתה על שידור הראיון, ואמרה כי ערוץ שממומן מכספי ציבור צריך להחיל על עצמו את הכללים שהחילו על עצמם כלי התקשורת בארה"ב לאחר פיגועי 11 בספטמבר.

נוסף על כך הביעה לבנת תמיהה כיצד במהלך עריכת הראיון הושמטו מתוכו שני קטעים חשובים. אחד, שבו ערפאת מתאר את חילופי השלטון בישראל בחודש פברואר כ"קונספירציה בין שרון לברק", וקטע שני, שממנו משתמע כאילו לישראל היה חלק ברצח השר זאבי.

לעומת זאת, בראיון ליומן החדשות של ערוץ 7 אמרה אתמול דר' יהודית אורבך, ראש היחידה לעיתונאות ולתקשורת באוניברסיטת בר-אילן כי הסטנדרטים החדשים שאימצו עיתונאי ארצות הברית לאחר הפיגוע במגדלים התאומים אינו בהכרח הקו שצריכים לנקוט אנשי התקשורת הישראלים. "תפקידה של התקשורת", אמרה אורבך, "הוא לתת מידע אמין ומסודר לציבור, והיא המתווכת היחידה בין המציאות המתרחשת לקהל היעד". אורבך טוענת כי הראיון עם יאסר ערפאת הציג אותו באור אומלל ומגוחך, וזה עשה "שירות טוב", כדבריה, לתעמולה הישראלית. אורבך מסכמת כי אם מעמידים עיתונאים טובים הנחושים להגיע לחקר האמת, ושאינם מבקשים להציג תמונה מזויפת, אפילו את היטלר היה אפשר לראיין.

בתגובה לדברים אלה אמר דר' רון בריימן, ראש חוג הפרופסורים לחוסן מדיני וכלכלי כי עצם עריכת הראיון עם ערפאת הוא ביזיון לכבוד הלאומי, וכי צורת העבודה העיתונאית, כפי שהציגה אותה ד"ר יהודית אורבך היא שאלה משנית. עוד אמר בריימן כי לא צריך לתת במה לאויב "מעל לראשה" של ממשלת ישראל. בריימן אמר כי איש אינו מעלה בדעתו לקיים ראיון עם יגאל עמיר, שהוא רוצחו של ראש ממשלת ישראל יצחק רבין ועל פי קנה מידה זה בוודאי שאין לקיים ראיון עם אויב.


