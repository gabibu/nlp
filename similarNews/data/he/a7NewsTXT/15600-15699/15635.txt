

הרמטכ"ל רב-אלוף שאול מופז אמר אתמול בישיבת הממשלה כי כל עוד יימשכו הפיגועים תימשכנה פעולות ישראל, וכי ישראל אף תיזום פעולות סיכול ותגובה. הוא ציין כי רמת הסיכול של הפיגועים באמצעות כוחות הביטחון הישראליים היא גבוהה מאד. עוד אמר מופז כי הפלשתינים מנסים להעביר מסר של שינוי כיוון, אבל בפועל צעדיהם הם טקטיים בלבד.

בתוך כך פעל אתמול כוח צה"ל בכפרים ענבתא ורמין. בכפר ענבתא, באזור טול כרם, חשף הכוח מעבדת חבלה, ובה חגורות נפץ מוכנות להפעלה, וכן חומרי נפץ שנועדו להרכבת מטעני חבלה לפיגועי תופת בישראל. בכפר נמצאו עשרה כלי נשק שהיו בשימוש המחבלים.

בסיום פעולת צה"ל אמר תא"ל גרשון יצחק, מפקד אוגדת יהודה ושומרון, כי במהלך הפעולה בענבתא נפגעו 4 "שוטרים" פלשתינים, שפרצו את מחסום צה"ל. בכפר רמין נפצע פלשתיני נוסף, שנורה בעת שניסה לברוח מפני כוח צה"ל שפעל בכפר. הפלשתיני היה חמוש באקדח. האיש הועבר לטיפול בבית חולים.

תא"ל גרשון הוסיף כי במהלך הפעולה בשני הכפרים נעצרו מחבלים מהתנזים, מהג'יהאד האסלאמי ומחזית ג'יבריל. המחבלים עסקו, על פי החשד, בהנחת מטענים ובירי בצירים באזור טול כרם, ופגעו באזרחים ישראלים.

הפעולה באזור טול כרם, שביצעו כוחות חטיבת הנח"ל, צנחנים, הנדסה ויחידות מיוחדות, יצאה לפועל אחרי שהתברר כי בשני הכפרים התפתחה תשתית טרור ענפה, שבה פועלים מחבלים מארגוני טרור אחדים. המחבלים פועלים באין מפריע "תחת אפה" של הרשות הפלשתינית, שלא עשתה דבר כדי לסכל את פעילותם.

תא"ל גרשון ציין כי המעצרים שביצעה הרשות בימים האחרונים, בלחצן של ארה"ב וישראל, היו מעצרי שווא ברובם, ובהם נעצרו "דגי רקק" בלבד, ולא פעילי טרור ידועים ומבוקשים. לדבריו, אין לישראל ברירה אלא להילחם בעצמה נגד הטרור, עד שהרשות הפלשתינית תחזור לשולחן המשא ומתן ותפסיק את דרך האלימות.

"אנו רואים את הסבל הנגרם לאזרחים הפלשתינים, ואני מצר על כך, אך גורמי הרשות הפלשתינית הם האחראים למצב הזה, מפני שאינם בוחרים בדרך השלום", ציין מפקד אוגדת איו"ש.


