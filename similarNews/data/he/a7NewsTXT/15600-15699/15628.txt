

אתמול הביע אהוד אולמרט, ראש עיריית ירושלים, דברי תמיכה נלהבים בראש הממשלה אריאל שרון. אולמרט אמר את הדברים במהלך טקס הדלקת נרות חנוכה שהתקיים בכיכר ציון בירושלים בנוכחות אורחי משלחת נכבדים מניו- יורק.

המשלחת מניו- יורק הגיעה לסיור של 12 שעות בירושלים, ועם אנשיה נמנו ראש עיריית ניו יורק היוצא ורודולף ג'וליאני, וראש העירייה הנכנס מייקל בלומברג, מושל מדינת ניו יורק ג'ורג' פאטאקי וראשי הקהילה היהודית בארצות הברית. המשלחת החלה את סיורה בכותל, שם קיבלו אותה בשירה ובריקודים תלמידי ישיבה אמריקניים השוהים בארץ לרגל שנת לימודים. משם המשיכו האורחים למסעדת סברו, וכן למדרחוב בירושלים, שם אירע בשבוע שעבר פיגוע התופת שבו נרצחו 11 בני נוער. האורחים נטעו שני עצים במקום.

לאחר מכן סיירו האורחים בבתי החולים בעיר, שם מאושפזים עדיין חלק מפצועי הפיגוע.

רודולף ג'וליאני ביקר בבית חולים "שערי צדק", ואמר כי הניו יורקים יכולים ללמוד הרבה מהירושלמים ומהישראלים בהתמודדות עם פעולות טרור.

מייקל בלומברג וג'ורג' פאטאקי ביקרו בבית החולים "הדסה עין כרם", שם מאושפזת גם דנה מזרחי, שראייתה נפגעה, והזמינו אותה ואת משפחתה לניו יורק. במפגש מרגש זה לא הפסיקה מזרחי לבכות, במיוחד בעת שנתן לה בלומברג סיכה למזכרת.

במהלך הביקור אמר ג'ורג' פאטאקי, כי בבית החולים מתגלה הצד האנושי של הסבל, וכי חייבים להילחם בטרור בכל מקום בעתיד.

בבתי החולים בירושלים מאושפזים עדיין 25 מפצועי הפיגוע.

אנשי המשלחת נפגשו אחר הצהריים עם נשיא המדינה משה קצב, עם ראש הממשלה אריאל שרון, ועם שר הביטחון בנימין בן אליעזר. שיאו של הביקור היה בטקס הדלקת נרות חנוכה הנזכר לעיל, שנערך בכיכר ציון בירושלים בנוכחות ראש הממשלה, הרב הראשי לישראל, ראש עיריית ירושלים, ואישי ציבור רבים.

במהלך טקס הדלקת הנרות אמר אהוד אולמרט כי איש לא יחלק את ירושלים. אולמרט הביע תמיכה מוחלטת בראש ממשלת ישראל אריאל שרון. הוא פנה אליו בפנייה ישירה, ואמר: "אנחנו יודעים כמה קשה לך, אנחנו יודעים כמה אתה נקרע בין מה שאתה מרגיש לבין הצורך לשמור על אחדות העם ועל אחדות הממשלה". אולמרט הוסיף כי רק שרון הוא האיש המתאים והמוכשר למגר את הטרור.

ראש הממשלה אריאל שרון אמר בטקס שהטרור האסלאמי אינו יודע גבולות, וכי הוא נעשה אכזרי יותר ויותר. שרון בירך את הנשיא האמריקני ג'ורג' בוש על מנהיגותו האמיצה, ועל הנהגת העולם במלחמה כוללת בטרור.


