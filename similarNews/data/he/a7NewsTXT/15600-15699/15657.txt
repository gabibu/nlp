

ח"כ מיכאל קליינר (חרות) פנה היום במכתב לראש הממשלה אריאל שרון ובו הוא דרש לדעת האם פגישתו האחרונה של עמרי שרון עם ערפאת כפי שדיווחה ע"י ראש הממשלה בראיון למגזין "טיים" אושרה ע"י היועץ המשפטי לממשלה.

לדברי קליינר, החליט בית המשפט העליון לפני מספר חודשים, כי פגישות של עמרי שרון עם ערפאת תהיינה טעונות אישור מיוחד של היועץ המשפטי לממשלה.

בראיון שפורסם במגזין "טיים" דיווח ראש הממשלה, שלמרות הסיכונים הכרוכים בכך, שלח את בנו עמרי להרגיע את ערפאת שאין בכוונת ישראל לפגוע בו פיסית (כנראה לאור העובדה שהרשות הפלשתינית הוכרזה כרשות טרור).

קליינר מבקש לדעת האם בוצע הנוהל שקבע בית המשפט העליון ואם כן, מה היו ההצדקות לקיום הפגישה. "אני סבור כי אין לזלזל בסיכון שאליו נחשף בנו של ראש הממשלה כאשר הוא עושה בשליחות כזו. אך ברצוני לציין, כי אין מדובר רק בסיכון לבנו של ראש הממשלה, אלא גם בחשיפת ראש הממשלה לסכנת סחיטה שעלולה להשפיע על המדינה כולה - כותב קליינר - אין זה רצוי שבנו של ראש הממשלה ישמש כשליח מטעמו בענייניה המדיניים של ישראל. בנו של ראש הממשלה אינו נבחר ציבור ואינו עובד מדינה ובמקרה שלפנינו רב הסיכון על 'התועלת'".


