

העיתונות הערבית הישראלית מסרבת לפרסם מודעות של מועצת יש"ע, שהיו אמורות להירכש בכסף מלא.

דובר מועצת יש"ע יהושע מור-יוסף אמר לכתבתנו כי מועצת יש"ע פתחה במסע פרסום ציבורי שמטרתו להעביר בציבור את המסר שיש לסלק את ערפאת. "חשבנו שמן הראוי להעביר מסר זה גם אל ערביי יש"ע, מכיוון שגם הם סובלים משלטונו", אמר מור- יוסף. "היה לנו ברור כי העיתונות הפלשתינית לא תסכים לפרסם את המודעות שלנו, ולכן החלטנו להגיע לציבור זה דרך העיתונות הערבית הישראלית". משרד הפרסום של מועצת יש"ע לא הספיק ליצור קשר עם העיתונים הערביים שכן אלה מיהרו להכריז כי לא יפרסמו מודעות מעין אלה. בראיון לערוץ הראשון אמר אתמול המוציא לאור של עיתון "קול ערב" כי לא יפרסם מודעות של "הגוף הקולוניאליסטי שיושב על האדמות של העם שלי".

מסע הפרסום של מועצת יש"ע כולל הצבת שלטי פרסום באזור גוש דן וחלוקת מנשרים המתבססים על דברי אנשי שמאל כגון דברי אהוד ברק: "ערפאת מנחה ארגוני טרור", דברי שמעון פרס: "ערפאת רימה אותי. המכשול להפסקת האש: אמינותו של ערפאת", ועוד.


