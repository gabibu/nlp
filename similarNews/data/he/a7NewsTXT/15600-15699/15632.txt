

סגן אלוף קמאל אוואדה, ראש מנגנון הסיוע האזרחי בחטיבה המערבית של יחידת הקישור ללבנון, הורשע בגניבת 17,800 דולר. אוואדה קיבל לידיו את הכסף שיועד לאלמנות צד"ל, וליתומים, לנכים ולאנשים נוספים בצבא דרום לבנון.

אוואדה השאיר את הכספים אצלו, ולא העבירם ליעדם. משהחלה החקירה נגדו, האשים סא"ל אוואדה את מפקד החטיבה המערבית של יחידת הקישור ללבנון, אלוף משנה בן צבי וטען כי הלה לא העביר אליו את הכספים. החקירה העלתה כאמור, כי אוואדה שיקר, וכי הוא אכן קיבל את הכספים, והשאיר אותם אצלו. בית דין מיוחד של המטכ"ל הרשיע אותו אתמול. בפסק הדין נכתב כי אוואדה סתר את עצמו, ואף העליל עלילת שווא על אל"מ בן- צבי. גזר הדין יינתן מאוחר יותר.

