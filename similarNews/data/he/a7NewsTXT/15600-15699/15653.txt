

בפתח משפטם בבית המשפט השלום בנצרת, כפרו ח"כ עזמי בשארה (בל"ד) ושני עוזריו הפרלמנטרים מוסא דיאב, בן 26 ואשרף קורטאם בן 28 , באשמה. הם הואשמו כי סייעו לכ-800 אזרחים ערבים-ישראלים לבקר בסוריה שלא כדין.

את השלושה מייצגים עורכי-דין מטעם ארגון "עדאללה למען זכויות הציבור הערבי".

עו"ד חסן ג'בארין המייצג את בשארה טוען כי לא היה מקום כלל להגיש כתב-אישום בפרשה, משום שבהיותו נושא דרכון שירות, שהוא כדרכון דיפלומטי, ולכן יש לו חסינות מפני הסעיף בו הוא מואשם.

לדברי התובעת, עו"ד יעל כוכבי מפרקליטות מחוז הצפון, כל ההאשמות נגד השלושה יוכחו וציינה, כי הם לקחו את החוק לידיהם והחליטו בעצמם את מי לשלוח או לא לשלוח למדינת אויב, כאשר הם יודעים שעל-פי החוק כל אדם הנוסע לסוריה נדרש לקבל אישור מטעם משרד הפנים והשב"כ.


