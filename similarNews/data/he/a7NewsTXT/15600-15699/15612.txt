

אוסמה בן לאדן נמצא באיזור טורה בורה שבמזרח אפגניסטאן, אמר היום ראש המטות המשולבים של הצבא האמריקני, גנרל ריצ'ארד מאיירס.

"המידע האחרון שהגיע לידינו הוא שבן לאדן נמצא בגבעות של איזור זה, המכונה איזור טורה בורה, עם כמה מלוחמי אל קעידה והם לוחמים נגד כוחות האופוזיציה ונגד הכוחות שלנו ומנסים לשרוד למרות התקפות האויר שלנו", ציין מאיירס. הגנרל האמריקני הודה עם זאת כי לחיילים האמריקנים אין "מידע בדוק בשטח" על מקומו של בן לאדן וגם לא ידוע להם היכן נמצא המנהיג הרוחני של הטאליבן, מולא מוחמד עומר.

מאיירס גם הדגיש כי המלחמה באפגניסטאן לא תסתיים עם תפיסתו של בן לאדן, אלא רק לאחר פירוק כל ארגון אל קאעידה. "גם אם נתפוס את בן לאדן היום אחרי הצהריים, המשימה לא תסתיים. משימתנו היא להרוס את הרשת כולה".
