

ערפאת "יכול לעשות יותר כדי למנוע את הטרור, ועליו לעשות זאת בהקדם", אמר שר החוץ שמעון פרס בראיון שפורסם אתמול באיטליה. "לערפאת יש כוח ונשק כדי להילחם באויביו מבפנים.

כוח המשטרה שלו מונה 60 אלף איש, ומחציתם עשויים להספיק כדי למנוע טרור", אמר פרס בראיון ליומון האיטלקי "לה סטאמפה", היוצא לאור בטורינו. פרס הדגיש כי הזמן משחק נגד ערפאת. "אם לא נגיב במהירות, במקרה הנוכחי, נגיע רק לטרגדיות. כל שעה שעוברת פירושה פיגועים נוספים. על ערפאת לפעול במהירות", אמר. פרס אינו מסתיר את תהיותיו באשר לאמינותו של ערפאת, ואומר: "אני שואל את עצמי, כמו כל העולם, אם עדיין קיימת סמכות אחת ויחידה ברשות. החשש הוא שערפאת יכריז על הפסקת אש או על מעצר מחבלים, אולם בהמשך יפתחו באש ארבעה צבאות שונים. מדינה שפועלים בה ארבעה צבאות אינה מדינה", ציין פרס.


