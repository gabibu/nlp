

השר לבטחון פנים עוזי לנדאו ומפכ"ל המשטרה רב ניצב שלמה אהרונישקי העניקו היום תעודת הוקרה לשוטרים ולאזרחים שסייעו בהצלת אזרחים בפיגועים.

התעודות הוענקו ל-5 שוטרים ול-4 אזרחים, שהרגו את המחבלים שהגיעו לעפולה בסוף נובמבר והחלו לירות לכל עבר. כמו כן הוענקו תעודות הוקרה לשני שוטרי מג"ב, שבתחילת ספטמבר הבחינו, בעת סיור ברחוב הנביאים בירושלים, בחשוד שפוצץ עצמו כשהשניים פנו אליו ודרשו ממנו לעצור לבדיקה.

בין מקבלי התעודות בלט רב-שוטר נתן סנדקה, שוטר מג"ב שהיה הקרוב ביותר למחבל המתאבד בירושלים וספג רסיסים רבים וכוויות בכל חלקי גופו. סנדקה נפצע קשה מאד והיה חשש מהותי לחייו.

לאחר אישפוז ממושך בביה"ח הדסה עין כרם בירושלים וטיפול אינטנסיבי של הרופאים , שוחרר לבסוף סנדקה מבית החולים .

לאחר שקיבל את תעודת ההוקרה על מעשהו האמיץ אמר סנדקה , כי הוא עדיין חש כאבים עזים וכי לפניו עוד תהליך ארוך של שיקום. "אני מאחל", אמר סנדקה, "שמדינת ישראל לא תדע עוד פיגועים".


