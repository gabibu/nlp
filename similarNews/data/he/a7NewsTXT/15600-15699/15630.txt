

רופאיו של חייל צה"ל ירון שטוקלמן, שנפצע קשה בראשו ביום ראשון שעבר באירוע ירי ליד היישוב כדים, הגדירו את מצבו כנס רפואי. חייו של שטוקלמן ניצלו בעקבות טיפול משולב, שבוצע לראשונה בעולם, באמצעות תרופה לחולי המופיליה.

הכדור שנורה לעבר שטוקלמן פגע בגולגולתו. הוא גרם לפציעה מוחית קשה ומורכבת, והחייל איבד את הכרתו. רופא צבאי שטיפל בו בשטח ערך לו ניתוח חירום כדי לפתוח את קנה הנשימה שלו, ובעת הגיעו לבית החולים במצב של חוסר הכרה עמוק אבחנו הרופאים פצע בגולגולת, שנגרם מפגיעת כדור שניתז ושגרם שבר בראש, ופציעה מוחית עם קרע במוח, ודימום חריף בתוך הגולגולת.

במסגרת ההכנה לניתוח, ולאחר התייעצות עם גורמים נוספים החליטו ד"ר מנשה זערור, מנהל המחלקה לניורוכירורגיה בבית החולים רמב"ם, מנהל היחידה לטיפול נמרץ ד"ר ירון בר לביא ופרופ' בני ברנר מנהל יחידת הקרישה בבית החולים לתת לחייל את התרופה הדנית "נובוסבן", המיועדת לחולי המופיליה, וזאת כדי לעצור דימומים פנימיים. " מניסיוננו אנו יודעים כי בפגיעות מסוג זה בגולגולת הפצע המוחי הולך ומתפשט, והדימום מחריף, ולכן חשבנו על מתן התרופה, כדי לעצור מיד את הדימום. זו הפעם הראשונה בעולם שהתרופה, המיוצרת בהנדסה גנטית, והמיועדת לחולי המופיליה, ניתנת לפגוע ראש", ציין ד"ר זערור.

החייל עבר ניתוח דחוף, והתאוששותו הייתה מהירה. לאחר 27 שעות הוא נותק ממכשירי הנשימה ומצבו השתפר.

תרופת הנובוסבן היא תרופה שפותחה בשנות ה-80, והיא משמשת לעצירת דימומים פנימיים בקרב חולי המופיליה, הנוטים לדמם בשל חוסר בגורם קרישת הדם. התרופה, שמחירה כ-12 אלף שקלים, יעילה לטיפול בחולים הללו, ופעולתה מיידית, אך מעולם לא נעשה בה שימוש במקרים של פגועי ראש. עם כל זאת אמר ד"ר מנשה זערור: "אין להשליך ממקרה אחד על הכלל. לדעתי יש לערוך מחקר מסודר על השימוש בנובוסבן והשפעתה במקרים של חבלות מוחיות, ולשתף בו את חיל הרפואה ואת חברת התרופות".


