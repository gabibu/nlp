

בימים האחרונים נטשו כוחות צה"ל את העמדה הקדמית של צה"ל בשער פטמה שעל גדר המערכת מול מטולה.

במשך שנים רבות נכח צה"ל במקום, ששימש מקום מעבר בין ישראל ללבנון. במשך תקופה ארוכה מאז יצא צה"ל מלבנון אירעו במקום תקריות רבות מאוד. אזרחים לבנוניים ואנשי חיזבאללה הפכו את המקום הזה לסמל של עימות מתמשך.

כאמור, צה"ל החליט לנטוש את העמדה בנימוק שחיכוך מיותר עלול לגרום להידרדרות. עתה, כך נמסר, צה"ל מפקח על השטח באמצעות תצפיות, בהצבת מצלמות ובסיורים ממונעים.

בשבועות האחרונים הציב גם החיזבאללה מצלמות דומות בצד הלבנוני של הגבול.

חיילים ימשיכו לצפות על קטע הגבול הזה ממוצב סמוך. חברת מועצת המושבה מטולה רונית אנטלר אמרה אתמול כי מצלמות בלבד אינן יכולות להגן על המושבה מטולה, מה גם שמאז נסיגת ישראל היו כמה מקרים של חדירות מחבלים לשטח ישראל. משום כך יצאה בדרישה חד משמעית, שיותר חיילים יוצבו דרך קבע סמוך לגדר המערכת.


