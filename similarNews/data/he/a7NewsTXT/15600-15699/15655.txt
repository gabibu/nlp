

רשות ניקוז ירדן דרומי, רשות ניקוז ים המלח ורשות ניקוז ערבה, שהן רשויות ניקוז שהוקמו מכוחו של חוק הניקוז שמטרתו להגן מפני שטפונות, עתרו היום לבג"ץ נגד שר הבטחון, נציב המים והממשלה. הן דורשות לפנות שדות מוקשים הפרושים לאורך הגבול המזרחי של המדינה.

העותרים טוענים, כי הממשלה צריכה לשנות את החלטתה מ-1 בפברואר 2000 שקבעה כי האחריות לפינוי שדות המוקשים חלה על הגופים האזרחיים. הן דורשות כי משרד הביטחון והצבא יכירו באחריותם ליצירת בעיית המיקוש לכל אורך השדרה המזרחית של ישראל - ואחריותם לפנות את שדות המוקשים.

עוד דורשים העותרים, כי משרד הביטחון יממן ויבצע תוכנית לסילוק שדות המוקשים המהווים סכנה לחיי אדם, כשהמדובר בשדות מוקשים שאין עוד צורך מיבצעי וביטחוני בקיומם.

לדברי העותרים, המוקשים הפזורים בשטח מסכנים חיי אדם, בעלי חיים וגורמים נזק לרכוש ולתשתיות ומעכבים ביצוע של מפעלי ניקוז ותחזוקה של נחלים.
