

כ 200 מפגינים, תושבי היישובים שילה עלי ושבות רחל חסמו את כביש מספר 60 במקום שבו בוצע ירי לעבר רכבו של תושב שבות רחל.

בעקבות המקרה הזה, ואירועי ירי נוספים, החליטו תושבי היישובים הללו להתאגד ולפעול במשותף כדי להביא את צה"ל לערוך עבודות חישוף במקומות המועדים לפורענות.

רפי פישר, תושב שילה, וחבר בוועד הפעולה, אמר לכתבת ערוץ 7 כי התושבים יודעים שעבודות חישוף לא ימגרו את הטרור לחלוטין, אולם, לדבריו "זה הוא המינימום הדרוש. צריך לפחות להקשות עליהם את החיים", אמר, והסביר: "המחבלים רוצים לחיות, והם מחפשים מקומות מסתור, נתיבי הגעה ונתיבי מילוט ממקום פיגוע הירי, ולכן בכל מקום המועד לפורענות, ובודאי במקומות שמהם בוצעו פיגועים יש להרוס בתים ולעקור עצי זית ששימשו מקומות מסתור". לשאלת כתבתנו האם אין פחד להגיע סמוך לכפר עוין ולהפגין שם השיב פישר: "אין לנו ברירה. כבר שנתיים מונחים חיינו על כף המאזניים, ולא ייתכן שישפכו את דמנו".

באירוע הירי שהביא ליציאת התושבים לחסימת הכביש נורה רכבו של תושב שבות רחל. שניים מתוך חמישה עשר קליעים פגעו במכונית, ואחד מהם אף פגע במצמד והוציא את הרכב מכלל פעולה. נהג הרכב לא איבד את עשתונותיו, הזעיק את החיילים ואלה חילצו אותו מן המקום. נציין כי הוא בעצמו לא נפגע.

אתמול נפגשו תושבי היישובים עם אלוף פיקוד המרכז קפלינסקי והביאו בפניו את דרישתם לחישוף האיזור, פגישה נוספת צפויה ביום שישי.

התושבים אומרים כי אנשי הצבא מסכימים עם דרישותיהם, אולם ידיהם כבולות. כמו כן מבטיחים אנשי היישוב מצדם כי לא ינוחו ולא ישקטו עד אשר ימולאו דרישותיהם.
