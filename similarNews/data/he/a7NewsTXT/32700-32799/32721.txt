

סמל מגן-דוד העשוי מפלדה שנלקחה משרידי בנייני התאומים, הוענק היום למפכ"ל המשטרה רב ניצב שלמה אהרונישקי על-ידי משלחת של ראשי המשטרות בארה"ב בביקור שערכו בתל-אביב.

אחד עשר קציני משטרה מהמשלחת של ראשי המשטרות מארה"ב, שהגיעו לישראל אתמול, ביקרו באתרים שונים ברחבי תל אביב. בין השאר הושם דגש על מקומות בעיר בהם אירעו פיגועים.

בין הקצינים העוסקים בתחום הביטחון השוטף ואכיפת החוק, גם מפכ"ל משטרת ניו-יורק לשעבר והסמפכ"ל הנוכחי של משטרת לוס-אנג'לס.

כתבת עתי"ם מוסרת כי בעת קבלו את המגן דוד אמר רב-ניצב אהרונישקי בהתרגשות כי הוא חש את אותה התרגשות שחש בשעה שביקר במגדלי התאומים זמן קצר לאחר הפיגוע. "לטרור אין גבולות וחשוב שגם למדינות הנלחמות בו לא יהיו גבולות," אמר המפכ"ל והוסיף, כי הוא סבור ששיתוף הפעולה והקשר של המשטרה עם גורמי הביטחון בארה"ב מצוין. "אני בטוח שבביקורכם פה אתם רואים שהשד אינו נורא כל-כך. מה שרואים משם הוא לא מה שרואים כאן. אנו משתדלים לקיים פה שיגרה ולא להפסיק את החיים בשל הפיגועים".

נציגי המשלחת האמריקאית מסרו, כי בביקורם הם מבקשים להביע את תמיכתם בעם ישראל, כמו גם ללמוד ולשתף פעולה בתחום הביטחוני.

