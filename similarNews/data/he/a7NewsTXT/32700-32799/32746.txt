

הפרשה נחשפה לאחר שאשתקד עלה חשד במחלקת ביקורת הפנים במוסד על כך שמתבצעות הונאות בהגשת תביעות בשל תאונות עבודה. ראשי המוסד פנו למפלג ההונאה של משטרת מחוז תל-אביב ואלו פתחו בחקירה סמויה. לפני מספר ימים נעצרו בפרשה 6 חשודים שעל פי החשד פעלו במשך שנים ויצרו שיטה בה הוגשו תביעות בשל תאונות עבודה שלא היו ולא נבראו שגרמו על פי החשד לנזקים כספיים בסך עשרות מיליוני שקלים לקופת המדינה.

במהלך השנה נשלחה חוקרת פרטית לאחד החשודים, עורך-דין, העוסק בין היתר בייצוג תובעים בתביעות נגד הביטוח הלאומי. היא הציגה עצמה כמי שמעוניינת להגיש תביעה פיקטיבית נגד המוסד, על מנת לזכות בפיצוי. לדברי המשטרה, החשוד שיתף עמה פעולה ויצר עבורה פרטי תאונה חדשים וכוזבים. שיתפו עמו פעולה, לפי החשד, בעל משרד תיווך, שדאג להשגת אישורים רפואיים כוזבים כדי לתמוך בתביעתה, וכן רופא שנתן, לפי החשד, חוות דעת כוזבת. כמו כן, היה מעורב בתהליך תושב חולון, מנהל מחלקת נפגעי תאונות עבודה בסניף תל-אביב של המוסד לביטוח לאומי, שטיפל על פי החשד בתביעתה הפיקטיבית, ידע כי היא מבוססת על מסמכים כוזבים וכי היא לא נפגעה בתאונה כלשהי, כל זאת לטענת המשטרה.

המשטרה חושדת עוד, כי האיש ידע כי תלושי השכר הינם פיקטיבים וכך גם חוות הדעת הרפואית. אף על פי כן שיתף פעולה, המריץ את תהליך הטיפול בתביעה ואף דאג להעביר תשלום ראשוני לחשבונה של החוקרת בבנק. בנוסף האיץ בה להביא תלושים פיקטיבים נוספים, על מנת שתקבל פיצוי גבוה יותר.

הרופא קבע לה, על פי החשד, אחוזי נכות גבוהים. זאת, מבלי שבדק אותה כלל ומבלי שהיתה מעורבת בתאונה וסובלת מכל נכות, כל זאת תמורת שוחד שקיבלו החשודים.

כמו כן נעצרו בפרשה תושבת תל-אביב, פקידה במשרדו של עורך הדין, ובתו העובדת כמתמחה במשרדו. השתיים חשודות כי במשך שנים בהן פעלה החבורה שיתפו עמה פעולה תוך מעורבות וסיוע למעשי המירמה.

המשטרה חושדת כי בעל משרד התיווך דאג להכנת תלושי שכר מזוייפים, ייתכן באמצעות אנשים נוספים, גם כן תמורת שוחד. כך על פי החשד, קשרו כל השישה קשר ביניהם במשך שנים ופעלו יחד בשיתוף פעולה להגשת עשרות תביעות פיקטיביות נגד המוסד לביטוח לאומי בשם תובעים שלא היו מעורבים כלל בתאונות עבודה ושזכו לקבל במירמה עשרות מיליוני שקלים. זאת, תמורת שוחד שקיבלו מאותם תובעים.

מן המשטרה נמסר כי החקירה היא רק בתחילתה וייתכן כי ייעצרו חשודים נוספים.

