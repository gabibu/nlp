

תושבים מצפת הפגינו היום בתביעה לסגור את מכללת צפת או לחילופין, להפסיק את לימודיהם של הסטודנטים הערביים הלומדים בה.

המפגינים התייצבו ברחבת עיריית צפת ומחו נגד הסטודנטים הערבים הלומדים במכללה האיזורית של אוניברסיטת בר-אילן בעיר.

המפגינים נשאו שלטים בהם נכתב "לא ניתן לגורמים עויינים דריסת רגל בעיר צפת. הם פוגעים בתושבים ומהווים סכנה בטחונית, אסור שיהיו בצפת סטודנטים ערבים כי הם לא נאמנים למדינה והם מבזים את הדגל בטקסים ממלכתיים במכללה".

חיים אסולין ניצול טבח התלמידים בבית הספר במעלות ונכה 100% אמר "אנחנו רוצים צפת יהודית ולא צפת ערבית, שילכו ללמוד בכפרים שלהם". בשלט שנשא אסולין נכתב "מכללה ליהודים ולא מיקללה עם ערבים".

ההפגנה באה בעקבות ריבוי סטודנטים ערביים במכללה וגם בשל ירידתן של הסטודנטיות הערביות מאוטובוס 361 לפני שמחבל פוצץ עצמו בצומת מירון. המחבל הזהיר את הסטודנטיות והן ירדו במהירות אך לא הזהירו גורם כלשהו מפני הבאות. בפיגוע נרצחו 9 נוסעים ונפצעו עשרות אחרים.
