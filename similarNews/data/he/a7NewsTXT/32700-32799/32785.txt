

פרויקט חדש בשם "מבצר" שבו יוכשרו תושבי ישובים ביש"ע לאבטחת ישוביהם ייצא בקרוב לדרך.

קבוצה ראשונה של לוחמים תסיים את הכשרתה ביום ראשון הקרוב. בשלב ראשון ייושם הפרויקט במספר מצומצם של יישובים, ולאחר מכן תיבדק אפשרות היישום שלו בהיקף נרחב יותר.

ראש הפרויקט אלוף-משנה משה בכר הסביר כי הכוח נועד לתרום נדבך נוסף למערכת הגנת היישובים ולתת מענה מהיר לצורך של תושבי היישוב בביטחון. למעשה מדובר בכיתת כוננות משופרת הנותנת מענה מיידי: "הכוח הזה יאבטח את היישוב 24 שעות ביממה. הוא יהיה זמין ויוכל להגיע מיד לכל אירוע". בכר הוסיף כי כוח "מבצר" יהיה כפוף לחטיבה המרחבית ולכוחות הצבאיים, וכי הוא יבצע את פקודות מפקדי צה"ל בגזרה.

ראש הענף להגנת היישוב רב-סרן ראובן בן-חיים אמר כי האנשים שנבחרו מקרב היישובים עברו מיון קפדני, וכי האימון שהם עוברים הוא להתמודדות מול כל אויב, בעיקר בתוך היישוב או בבית. הכוח מתאמן בין היתר בירי ובקרב מגע, וזאת כדי להגיע למצב שבו בעת תקיפה פיזית, לא יירתע הלוחם מהמגע הגופני עם תוקפו, אלא יילחם ויפגע.

בן חיים הוסיף ואמר: "מדובר במתכונת חדשה של הגנה על היישובים, שמטרתה היא לפתור את האיום של חדירת המחבלים. עלינו למזער את הנזק או למנוע אותו מהר ככל האפשר", אמר בן-חיים. הוא הוסיף כי המתנדבים יעזבו את מקום עבודתם שעבדובו עד כה, ומשרד הביטחון יעסיק אותם באבטחת היישוב שבו הם מתגוררים. אנשי הכוח ישהו לחילופין בכוננות בית בשטח ובחופשה, ויתפקדו כחיילים לכל דבר גם מבחינת חוקי המשמעת של צה"ל, וגם מבחינת החובה לציית לחוק השיפוט הצבאי.
מטרת הפרויקט, בסופו של דבר, היא להפוך את היישוב למרחב מוגן שאינו מאפשר חדירה של מחבלים, תוך בנייה של מעגלי הגנה שונים מסביב ליישוב.
