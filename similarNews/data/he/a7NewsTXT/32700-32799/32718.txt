

נשיא צ'כיה וואצלאב האוול ערך ביקור באתרי הקהילה היהודית בפראג ועמד על הנזקים שנגרמו להם כתוצאה מהשטפונות העזים שפקדו את ארצו.

שגריר ישראל בפראג, ארתור אבנון דיווח, כי עבודת השיקום בקהילה היהודית מתרכזת בשני תחומים: הצד האנושי והטיפול באתרים.לדבריו, אנשי הקהילה מסייעים ליהודים שביתם ורכושם נפגע והם נותרו ללא קורת-גג. באשר לאתרים, ראשי הקהילה מסרו, שבתי-הכנסת לא יהיו שמישים לפני החגים וגם אי-אפשר לבקר בהם עד אז.

בשלב זה עדיין שואבים את כמויות המים העצומות מהבנינים ורק לאחר מכן יוחל במלאכת הניקוי ותיקון הנזקים. אנשי הקהילה היהודית מכינים דו"ח מפורט על הצרכים שלהם וישראל תשקול כיצד לסייע לקהילה.

יו"ר הנהלת האירגון היהודי להשבת רכוש והקונגרס היהודי העולמי, ד"ר ישראל זינגר, הודיע כי הוא פועל להקמת כוח משימה בינלאומי לשיקום האתרים היהודים המפורסמים בפראג ובדרזדן בגרמניה שניזוקו מהשטפונות.
