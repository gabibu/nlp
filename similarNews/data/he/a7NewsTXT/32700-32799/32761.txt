

שר החוץ שמעון פרס אמר היום כי ישראל עוקבת בזהירות אחר מהלכי הרש"פ בשטח בעקבות ההבנות שהושגו בנושא תוכנית "עזה ובית לחם תחילה".

בפגישה עם ראש ממשלת נורווגיה קייל בונדוויק אמר פרס כי "רק ברגע שהפלשתינים יקחו אחריות ויוכיחו זאת בעזה, צה"ל ישנה את הערכותו ויתחיל בביצוע הקלות".

בונדוויק אמר בפגישה כי נורווגיה מצפה שערביי הרש"פ יבחרו ראש ממשלה בעל סמכויות ביצועיות - מהלך שיאפשר התקדמות בביצוע הרפורמות הנדרשות הן בתחום הביטחוני והן בתחומים האחרים.

ראש ממשלת נורווגיה הכריז כי ממשלתו מתנגדת לכל נסיון להטיל חרם על ישראל.

פרס ונשיאת האיגודים המקצועיים בנורווגיה גרד ליב-וואלה, התעמתו היום על רקע הקריאה להטיל חרם על ישראל. פרס טען כלפיה " גם השופט הזוטר ביותר לומד את העובדות לפני חריצת הדין. את פועלת מתוך בורות וחוסר רצון ללמוד את העובדות וחרצת דין בלי שום בסיס".

פרס הוסיף וטען כי דבריה של נשיאת האיגודים המקצועיים בנורווגיה הם "בושה ללייבור הנורווגי ולאיגודים המקצועיים בכל העולם".

פרס זכה לקבלת פנים אוהדת בפגישה עם אגודת הידידות עם ישראל בפרלמנט הנורווגי.
