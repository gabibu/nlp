

בשנת תשנ"ט, ערב הבחירות לכנסת ה 15 קיבלה ועדת הכנסת החלטה, ולפיה גם חברי כנסת שכיהנו רק שלוש שנים יקבלו הטבות פנסיוניות השוות להטבות שמקבלים מי שכיהנו במשך ארבע שנים, וזאת משום שהכנסת ה 14 פוזרה בתום שלוש שנים.

בתגובה עתרה התנועה לאיכות השלטון לבג"ץ בטענה כי ההחלטה מנוגדת לתנאי הפנסיה שנקבעו בהחלטות קודמות של ועדת הכנסת, אשר התבססו על מסקנות ועדת רוזן-צבי, ועדה ציבורית שמונתה מטעם ועדת הכנסת לגבש את תנאי השכר והגמלאות של חברי הכנסת, ואשר הגישה המלצותיה שלוש שנים לפני כן.

עוד טענו העותרים כי המהלך שבו חברי הכנסת מעניקים לעצמם הטבה חריגה ערב הבחירות לכנסת, תוך כדי שימוש בסמכות הניתנת להם, נגועה בחוסר תום לב ובאי נקיון כפיים.

אתמול קיבלו השופטים תיאודור אור, מישאל חשין ואליעזר ריבלין את טענות העותרים. השלושה כינו את החלטתה של ועדת הכנסת "מביכה" וקבעו כי "חברי ועדת הכנסת לא הצליחו להתעלות מעל לעניינם, הזר לאינטרס הציבורי, ובכך הוציאו את ההחלטה אל מחוץ למתחם הסבירות".

החלטת בג"ץ נוגעת לעשרים וחמישה איש שכיהנו כחברי כנסת שלוש שנים בלבד ומשמעותה הכלכלית של ההחלטה הוא חיסכון של קרוב לעשרה מיליון שקלים.
