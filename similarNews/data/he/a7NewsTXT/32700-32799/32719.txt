

בג"צ התיר היום לכוחות הביטחון להרוס את ביתו של המחבל עיסא זערוב מרצועת עזה שהודה ברצח ניסן דולינגר הי"ד, תושב פאת שדה שבגוש קטיף.

הרצח ארע לפני כשלושה חודשים. זערוב, תושב אזור המאווסי הגובל עם גוש קטיף, היה פועל שהועסק ע"י דולינגר ז"ל, אולם באחד הימים כשהגיע דולינגר לקחת אותו לעבודה מנקודת איסוף הפועלים ליד רפיח ים, רצח אותו זערוב בירי.

בחקירתו הודה זערוב בביצוע הרצח, ביתו נאטם ולמשפחתו נמסרה אזהרה על פיה יש בכוונת כוחות הביטחון להרוס את הבית.

אבי המשפחה, יוסף חמיד מוסטפה זערוב עתר לבג"ץ בדרישה לאסור ביצוע החלטה זו של מפקד כוחות צה"ל ברצועת עזה.

בעתירתם זו לבג"ץ לא שללו העותרים את סמכותו של צה"ל לביצוע ההריסה. אולם טענו כי למרות הודאתו של המחבל בביצוע הרצח אין, לדעתם, די ראיות הקושרות את עיסא זערוב לרצח. בטענתו קבע עורך דינם של בני המשפחה כי הם כלל לא ידעו על מעשיו של הבן, ולכן אין להענישם, כך מדווח כתב עתי"ם.

בסיכום דיוני הבג"ץ קיבלו המשנה לנשיא בית המשפט העליון שלמה לוין והשופטים יעקב טירקל ואשר גרוניס את עמדת מערכת הבטחון, לפיה נועדה ההריסה להרתעת מחבלים פוטנציאלים בעתיד. בדברים הודגש במיוחד אזור המאווסי, ממנו יצאו בעבר מבצעי הפיגוע בישיבה בעצמונה. "לא לנו להחליט מה יעילותם ותבונתם של אמצעים אלה כדי להשיג את המטרה האמורה", כתבו השופטים ודחו את העתירה. לפיכך, יכולים כעת כוחות הביטחון לבצע את הריסת הבית.
