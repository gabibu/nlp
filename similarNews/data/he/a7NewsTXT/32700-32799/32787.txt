

שנים רבות חוקרים אנשי "מכון המקדש" שבירושלים את כלי המקדש, ומלקטים מן הספרות ההלכתית פרטי מידע על מבניהם, על גודלם ועל שיעוריהם ההלכתיים. במסגרת המחקר ייצרו אנשי המכון את מרבית הכלים ששימשו בבית המקדש, אולם בשל התקציבים הדלים לא התמקדו אנשי המכון בעיצוב אומנתי והסתפקו בעיצוב הכלים על פי הסטנדרטים ההלכתיים בלבד.

עתה, כך נראה, ייצרו מחדש את כלי המקדש, והפעם תוך כדי תשומת לב לעיצוב האומנותי שלהם. חברת "הצורפים", המייצרת חפצי כסף, חתמה על חוזה עם מכון המקדש, ובמסגרתו היא תייצר את הכלים בעבור המכון. הכלים יוצגו תחילה במרכז המבקרים של החברה, ולאחר מכן יועברו למכון המקדש בירושלים.

ביומן הצהריים של ערוץ 7 סיפר מנכ"ל המכון הרב מנחם מקובר כי הדגמים ייוצרו בראש ובראשונה
למקדש, שהוא "נויו של עולם". הכלים ייוצרו "לשם המקדש", ולא יופצו בשוק בכמויות מסחריות, שכן אין לסחור בכלים דמויי הכלים שבמקדש. אולם, הוסיף הרב, ייתכן שחלק מן האלמנטים שיופיעו בכלי המקדש המעוצבים יופיעו בחפצי אומנות אחרים של החברה.
