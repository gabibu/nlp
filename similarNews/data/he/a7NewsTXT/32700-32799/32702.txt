

יו"ר "תנו לחיות לחיות" אתי אלטמן, החליטה להגיש תלונה במשטרה כדי שתועבר לאינטרפול, נגד בן לאדן ואל-קאעידה, בשל התעללות בבעלי חיים.

לדברי אלטמן, היא החליטה להתלונן לאחר שידור תמונות מזעזעות בטלוויזיה ופירסומן בעיתונים, על ניסויים שערכו אנשי אל-קאעידה בשימוש בנשק כימי נגד בעלי חיים.

"כמו כל עם ישראל גם אני ראיתי את התמונות המזעזעות ולא עצמתי עין כל הלילה", אמרה אלטמן .

היא הוסיפה "הרגשתי שאני צריכה לעשות משהו, אם הייתי יכולה לתפוס את בן לאדן בעצמו, הייתי תולה אותו". אלטמן ציינה כי בתור דוברת של החיות החליטה "לעשות משהו" ולאחר התייעצות פנתה לפרקליטות המדינה. התייעצות זו הניבה תלונה נגד בן לאדן ואל-קאעידה על התעללות בבעלי חיים.

"כמו שיכולים להגיש תלונה נגד שרון בבית הדין בהאג, כך אפשר גם להגיש תלונה נגד בן לאדן. אני מקווה שכשיתפסו אותו, יתבעו אותו גם על זה", אמרה.
