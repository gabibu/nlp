

על פי סיכום אליו הגיעו ראשי משרד הבריאות ושר האוצר יועברו בימים הקרובים 250 מיליון שקלים למערכת הבריאות. סכום זה יכסה חלק ניכר מן החוב שחייבים בתי החולים לחברות התרופות. וכך יתאפשר חידוש המלאי במחסנים.

למעלה ממחצית הסכום שיועבר הוא הלוואה שתחזיר למשרד האוצר קופת החולים הלאומית, השקועה בחובות, והמתחילה בימים אלה לגבש תכנית הבראה.

עם זאת יו"ר חטיבת הספקים של הציוד הרפואי באיגוד לשכות המסחר יהודה גיל אמר אתמול כי למרות ההסכם לא יעבירו הספקים לפי שעה את הציוד הרפואי היום יומי לבתי החולים. גיל ציין כי עדיין לא קיבל מן האוצר התחייבות מפורשת לפרוע את החובות, וכי הסכום העתיד להגיע לספקים הוא רק מקצת מהחוב, ויספיק לחודשיים שלושה בלבד.

כתבנו אריאל כהנא מציין כי שר האוצר ניסים דהן נועד אתמול גם עם ראש הממשלה אריאל שרון ודן עמו על מצוקות כלכליות נוספות המעיקות על מערכת הבריאות, ובראשן הוויכוח על עלות יום האשפוז.

מנהלי בתי החולים קובלים על כך שהתשלום שמגיע לבתי החולים מקופות החולים בעבור יום אשפוז נמוכה מדי, ואיננו מכסה את ההוצאות. סיכומה של הישיבה היה שהנושא יועלה בקרוב לדיונה של הממשלה.

אתמול הגיעו בתי החולים הממשלתיים למצוקה של ממש בעניין אספקת תרופות. מנהל בית החולים בצפת דר' אוסקר אמבון סיפר כי בית החולים נותר ללא שקיות אינפוזיה, ללא חומרי חיטוי וללא מחטים. בבית החולים "בני ציון" בחיפה התכוונו להתחיל היום בסגירת המחלקות, וחולים כרוניים מכל רחבי הארץ הביעו דאגה רבה שמא המחסור בתרופות ישפיע גם על התרופות שהם נוטלים דרך קבע, ושחייהם, במקרים מסוימים, תלויים בהם.

ייתכן שזעקת הרופאים והחולים הייתה צריכה להגיע ל ממדים כאלה כדי שתישמע גם בירושלים, ושאנשי הממשל ימצאו לה פתרון.

