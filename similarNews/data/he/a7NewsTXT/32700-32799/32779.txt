

מאות מיליוני שקלים הוצאו במרמה מן המוסד לביטוח לאומי בידי רשת עשויה היטב. עם חברי הרשת נמנו מנהל מחלקת נפגעי עבודה בסניף הביטוח הלאומי בתל אביב, עורך דין העוסק בתביעות נזיקין, רופא מומחה בתחום האורטופדיה, ומתווך, שסיפק מסמכים מזויפים שנדרשו לצורך הגשת התביעות. נראה כי מזה שנים אחדות פעלה החבורה, ש"גלגליה משומנים", בהגשת תביעות פיקטיביות למוסד, וכך עלה בידה לגרום נזק רב מאד לקופת המדינה.

לפני כשנה, כשעלה החשד הראשוני, נשלחה חוקרת פרטית לעורך-הדין, העוסק בין היתר בייצוג אזרחים בתביעות נגד הביטוח הלאומי. היא הציגה את עצמה כמי שמעוניינת להגיש תביעה פיקטיבית נגד המוסד, כדי לזכות בפיצוי. לדברי המשטרה, החשוד שיתף עמה פעולה ויצר בעבורה סיפור כוזב על תאונה, על כל "פרטיה". לפי החשד, בעל משרד התיווך דאג להשגת אישורים רפואיים ותלושי משכורת כוזבים כדי לתמוך בתביעתה, והרופא נתן חוות דעת שקרית. מנהל מחלקת נפגעי תאונות עבודה בסניף תל-אביב, שטיפל בתביעה, ידע, על פי החשד, כי היא מבוססת על מסמכים כוזבים, וכי התובעת לא נפגעה בתאונה כלשהי.

למרות כל זאת שיתף האיש פעולה עם התובעת, המריץ את תהליך הטיפול בתביעה, דאג להעביר תשלום ראשוני לחשבון הבנק של החוקרת, ואף האיץ בה להביא תלושים פיקטיבים נוספים, כדי שתקבל פיצוי גבוה יותר.

אתמול הוארך מעצרם של המעורבים בפרשה, וביניהם גם שתי נשים, העובדות במשרדו של עורך הדין.
