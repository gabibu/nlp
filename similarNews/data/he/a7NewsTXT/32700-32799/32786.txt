

בכיר העדים המוזהרים על ידי ועדת אור, ומקים הוועדה, ראש הממשלה לשעבר אהוד ברק, ימשיך את עדותו בפני וועדת אור.

בעדותו היום יענה ברק לשאלות חברי הועדה לאחר שאתמול ענה ברק לשאלות פרקליטו.

נגד ברק תלויים ועומדים חמישה אישומים: חוסר עירנות לתהליכים בחברה הערבית, סירוב להיענות להמלצות לקיים דיון בעניין, שליחת הוראה לפתוח את כביש ואדי ערה למרות הסיכון הכרוך בדבר וגם אי נתינת דעתו לאירועים הראשונים ואי עשיית די כדי להרגיע את הרוחות.

כתבנו אפי מאיר מוסר כי למרות נסיונותיו אתמול לשדר נינוחות ורגיעה העידה שפת הגוף העצבנית של ברק על הלך הרוח שלו.

ברק נשאל שאלות רבות והעיד שעות ארוכות. כששאלו אותו אנשי הועדה מדוע הורה לפתוח את כביש ואדי ערה בכל האמצעים הוא הכחיש ואמר כי ההנחיות שמסר למשטרה היו אחרות.

ברק מתח ביקורת על דבריו של מפקד המחוז הצפוני של המשטרה באותה עת ניצב אליק רון, שאמר בעדותו כי ראש הממשלה דאז, ברק הורה לנקוט את כל האמצעים כדי לפתוח את הצירים. ברק בעצמו הדגיש כי לדברים אלה אין שום אחיזה במציאות.

בדבריו התייחס ברק גם לראיון שהעניק בעת המהומות לרשת ב', ובמסגרתו אמר כי מדינת ישראל לא תוכל לקבל צירים סגורים, וכי יש לנקוט את כל האמצעים כדי לפותחם. במסר דומה, שנתן מאוחר יותר לכלי התקשורת, אמר כי הוא משוכנע שהמסר הנכון שהיה למסור לציבור, הוא שיש לאכוף את שלטון החוק: "אי העברת מסר כזה היא מסוכנת ומצביעה על כך שהמדינה נתקפה ברפיון, וכי היא אינה מסוגלת להתמודד עם מצבים קשים. המסר אינו קשור להנחיות שאני מעביר למשטרה", אמר ברק.

השופט אור אמר כי הוא מתקשה להבין מדוע בישיבת הממשלה טען ברק בפני השרים כי יש לנקוט את כל האמצעים הדרושים כדי לפתוח את כביש ואדי ערה ואף במקביל אמר דברים דומים בתקשורת, ומנגד הפנה, לטענתו, הנחיות הפוכות למפכ"ל, ואמר כי יש לפתוח את כביש ואדי ערה עם שחר, וכי אם יפרצו שוב התפרעויות יש לסגור את הציר לתנועה. "אינני מאמין לרגע אחד שהמפכ"ל או השר לבטחון הפנים, שישבו בישיבת הממשלה, התבלבלו והם חשבו שהם מקבלים בישיבת הממשלה הנחיות מדיניות שמשנות את ההנחיות שקיבלו לילה לפני כן".

על דברים אלה השיב ברק כי יש הבדל בין האמת ה"תקשורתית" לבין האמת ה"מציאותית": "אני שם קיר בין הדברים שאומרים לציבור לבין המהות האמיתית והמורכבת של המציאות. לא יעלה על הדעת שאני אומר שאנו נסגור צירים ל 24 שעות. אם אעשה כך יבינו המתפרעים כי צלחה דרכם".

כאמור, עדותו של ברק, שהוכנה על ידי מיטב הפרקליטים, ושעלתה למדינה 150 אלף שקלים, עשויה להימשך גם היום.
