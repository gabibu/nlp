

לאחר תשעה ימי שביתה שבים היום עובדי פי-גלילות לעבודה סדירה. את החלטתם זו קיבלו העובדים לאחר שסיכמו עם סגנית שר התשתיות ח"כ נעמי בלומנטל כי ישובו לעבודה והיום אחרי הצהריים יוחל בלשכתה משא ומתן שיביא למתן רשת ביטחון למקרי פיטורין בחברה.

בשביתה פתחו העובדים בשל חששם מגל פיטורין בעקבות ירידת מחירי אספקת הדלק לחברות הדלק לעומת העלייה בהוצאותיה של החברה לצרכי ביטחון. אמש החליט דירקטוריון החברה לסגור את מסופי פי גלילות בירושלים ובבאר שבע.

יצוין כי במהלך כל ימי השביתה סופק דלק מבתי הזיקוק בחיפה ואשדוד. אספקה זו בוצעה כמעט ללא תקלה למעט עיכובים מסוימים שהורגשו בתחנות מסוימות באזור הדרום.

על אף אספקת הדלק הסדירה, יחסית, ניסו חלק מעובדי ענף הדלק להציג בתקשורת במהלך ימי השביתה, תמונת מצב מדאיגה על פיה אספקת הדלק עלולה להיעצר בקרוב.
