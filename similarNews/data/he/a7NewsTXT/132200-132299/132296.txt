

יו"ר ועדת הכלכלה של הכנסת מתנגד לאישור בזק של הצעת חוק המעגנת זכויות חקלאים בקרקע ומאפשרת להעביר לידיהם הפרטיות קרקעות בשווי מיליונים בעוד תושבי הערים סובלים ממחסור בעתודות קרקע.

ועדת הכלכלה דנה הבוקר בהצעת החוק של אפריים סנה לעיגון זכויות החקלאים בקרקע. על פי הצעת החוק, לחקלאים יתנו, בין היתר, הנחות על שווי הקרקע בחלקת המגורים (עד 2.5 דונם), אפשרות לבנות 3 יחידות דיור נוספות על חלקת המגורים ולהשכירן, היתר לפיצול חלקת המגורים לחלקות משנה ומכירתן בשוק החופשי ואפשרות לבניית עד 500 מר' לצורכי תעשייה קייט או מסחר.

יו"ר ועדת הכלכלה, ח"כ אמנון כהן, מתנגד לאישור בזק של ההצעה ואומר כי נושא סבוך וטעון שכזה יידון בפרוטרוט, יחד עם מסקנות ועדת הבר ותוך שמיעת עמדות כל הנוגעים בדבר.

"איני חולק על חשיבותה של תנועת ההתיישבות ותרומתה בעבר ובהווה למדינה, אך עדיין אין זו סיבה להעביר לידיהם קרקעות השוות מיליונים, בעוד תושבי הערים סובלים ממחסור בעתודות קרקע, מחסור באזורי תעשייה ומחסור במקורות לגביית ארנונה", אמר. לדבריו, העובדה כי 80% משטחי המדינה נמצאים בתחומי השיפוט של המועצות האיזוריות בעוד למעלה מ70% מאוכלוסיית ישראל מתגוררת בערים, מעידה על חוסר צדק חלוקתי בהקצאת קרקעות המדינה.

"מצוקת החקלאים ראויה לבחינה ומגיע להם פיצוי, אך היתר לבניית 3 בתים בחלקת המגורים, או פיצולה לחלקות משנה ומכירתה בשוק החופשי, הם הטבות שאינם מוצעות למיליון וחצי אזרחים מתחת לקו העוני, שרבים מהם גם היו שותפים למלחמה על המדינה ולהקמתה, ואין להקל ראש בחלוקת משאבי הציבור, למגזר מסוים", אמר כהן.

יוזם הצעת החוק, ח"כ אפרים סנה, אמר כי כיום החקלאים נמצאים במצוקה קשה מבלי יכולת להבטיח למשפחתם אמצעי קיום מינימלים. לדבריו, הצה"ח עושה צדק היסטורי וסוציאלי מינימלי עם אנשים שהיו מחלוצי ההתיישבות וכעת, לעת זקנה נותרו ללא פנסיה וללא יכולת להוריש משהו לילדיהם.
ח"כ סנה התחייב כי אם מסקנות ועדת הבר בנושא, שאתמול הונחו על שולחן הממשלה, תהיינה מקובלות על החקלאים הוא ימשוך את הצעת החלוק לאחר הקריאה ראשונה. בנוסף, אמר ח"כ סנה כי יהיה מוכן לכל שינוי בהצעת החוק שימזער את הפגיעה בסביבה.

ח"כ דוד טל הדגיש כי המגזר החקלאי חשוב והוועדה פועלת רבות על מנת להגן על זכויותיו אך יש להגן גם על מגזרים אחרים הסובלים ממצוקות, וכאלה יש לדבריו לא מעט. "יותר ממיליון אזרחים ללא פנסיה, מליון וחצי מתחת לקו העוני ועוד". לדבריו, עלינו לפעול על עקרונות הצדק החלוקתי כפי שקבע בית המשפט העליון, ולחלק את הקרקע בצורה צודקת. ח"כ טל הזכיר כי הקרקעות במקור ניתנו לחקלאים כדי שיעבדו את האדמה ולא כנכס נדל"ני.

ח"כ אחמד טיבי אף ציין כי קבוצת המושבים והקיבוצים היא קבוצה חזקה יותר מקבוצות מצוקה אחרת באוכלוסייה ואין סיבה להעדיפה על פני אזרחים אחרים.
