

חבר מזכירות כרמי צור, מספר לערוץ 7 על יוזמה של חברי יישובו: הגנה עצמית על ציר ירושלים-חברון. זאת, לדבריו, בעקבות התעלמות צה"ל מפניות חוזרות ונשנות לטפל במחבלים מיידי האבנים ובקבוקי התבערה על הציר.

תושבי היישוב כרמי צור יצאו הבוקר בשעה 7:00 להגן על ציר 60, ציר ירושלים-חברון, כשבידיהם כלי נשק של היישוב. זאת לאחר שלטענתם לא נענו על ידי צה"ל על אף שפנו פעמים רבות בבקשה לטפל בערבים מיידי האבנים ובקבוקי התבערה על הציר ולאחר שנאלצו לראות את ילדיהם סופגים פגיעות מדי יום בנוסעם למוסדות הלימוד.

"לאחר שלא נענינו על ידי צה"ל וכשראינו שהילדים שלנו חוזרים יום יום עם פגיעות לקחנו את הנשקים ושמרנו על הציר", סיפר שלמה נאמן, חבר מזכירות כרמי צור, לכתב INN איציק וולף. "נעמדנו הבוקר בשעה 7:00 ליד הכפרים בית עומר ואל ערוב, שמרנו על הציר ואנחנו מתכוונים להמשיך עם השמירה עד שהצבא יתעשת וייקח את העניינים לידים", הוסיף.

לדברי נאמן, מכתבים נשלחו למפקדי צה"ל האחראים לגזרה בהם מבהירים התושבים כי כל כוונתם לשמור עד שצה"ל יבצע את השמירה על חיי האזרחים כמתבקש. עוד אמר כי השמירה נתנה מיד את אותותיה. "היום, בניגוד לכל התקופה האחרונה, הגיעו הסעות הילדים בשלום לידען", ציין.
