

עצרת מחאה התקיימה אמש מול מש' החוץ, נגד מה שהוגדר "אטימות הממשלה לגורל העקורים" והפקרת אזרחי ישראל לטרור. מגורש ממורג לערוץ 7: המדינה מסרבת להכיר בקב' עקורי מורג כקהילה, ואינה מסייעת להם.

למעלה מ-150 איש השתתפו אתמול בערב בעצרת המחאה נגד מה שהגדירו כ"אטימות הממשלה לגורל העקורים ומנגד, ההפקרה המתמשכת של אזרחי ישראל, שתוכנית ההתנתקות חשפה אותם לרמת טרור חדשה". כך נמסר בהודעת מועצת יש"ע.

בעצרת נשאו דברים ראשי מועצת יש"ע ונציגי המגורשים. על הבמה הוצג שלט ענק של הקופים האוטמים את עיניהם ואוזניהם בדמויותיהם של שרון, מופז ואולמרט. ההפגנה התקיימה באוהל המחאה מול משרד החוץ.

תלאות וטלטולים, שהייה בבתי מלון ובאוהלים הם חלק מסדר יומם של מגורשי גוש קטיף. רבים מהם נאבקים על שמירת הקהילתיות של ישוביהם. נכשלו בכך הם עקורי הישוב מורג שהמארג הקהילתי שלהם התפורר למספר מוקדים בארץ. הסיבה לכך היא מיעוט המשפחות לדידה של המדינה.

אחד ממגורשי מורג ירון כהן המתגורר כיום בטנא עומרים אומר לערוץ 7 כי היחס אליהם טוב, אך מדובר ביחסם של התושבים ולא של המדינה. "אנחנו לא עומדים בקריטריונים של קבוצה. המדינה מגדירה קבוצה כעשרים משפחות, ואנחנו רק חמש עשרה ולכן אנחנו לא מוגדרים כגרעין", אומר כהן.
יוצא מכך שקבוצת המגורשים ממורג אינה מקבלת את הדרוש לה כקבוצה דתית שהגיע אל ישוב חילוני. בין היתר לפי שעה לא זכו בני הקבוצה לשיפוץ הדרוש לבית כנסת הישן במקום ולהקמתו של סניף של תנועת בני עקיבא, כפי שביקשו.

כהן מדגיש כי הדרישה לטיפול נקודתי בבני הנוער, כהקמת סניף של בני עקיבא, היא ענין חיוני שכן בני הנוער מצויים במצבים נפשיים קשים.

להאזנה לראיון
