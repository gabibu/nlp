

שר הביטחון אישר הפעלת צעדים נרחבים בצפון השומרון בהם חידוש החיסולים הממוקדים בעקבות הפיגוע הרצחני בנתניה. אביו ואחיו של המחבל המתאבד נעצרו הלילה בביתם שבכפר עילאר.

צה"ל וכוחות הביטחון נערכים הבוקר לפעילות רחבת היקף בצפון השומרון, על פי החלטת הדרג המדיני אמש ובהתאם להערכות המצב בעקבותפיגוע הטרור הרצחני בכניסה לקניון השרון בנתניה, בו נרצחו חמישה אזרחים ישראלים ועשרות נפצעו ובעקבות ירי הקסאמים ופצצות המרגמה המתמשך מרצועת עזה לישראל.

שר הבטחון, שאול מופז, אישר אתמול את הפעלתם של צעדים נרחבים נגד תשתית הג'יהאד האיסלאמי באיזור ג'נין וטול כרם, בהם חידוש מדיניות החיסולים הממוקדים. הלילה עצרו כוחות צה"ל שמונה מחבלים מבוקשים בכפר עילאר ממנו יצא המחבל המתאבד כשבין העצורים גם אביו ואחיו של המחבל.

כמו כן, הוטל סגר כללי על שטחי יהודה, שומרון ורצועת עזה. במסגרת הסגר, תאושר כניסת מתפללים מאזור יהודה ושומרון לירושלים במועדי החגים הנוצריים במהלך חודש דצמבר כאשר בכל מועד מאושרת כניסתם של 500 מתפללים לצרכי תפילה.

מעבר 'ארז' יהיה פתוח למעבר האוכלוסיות שאושרו, מעבר הסחורות 'קרני' יהיה פתוח לפעילות מסחרית מלאה. מעבר 'סופה', המשמש לשינוע חומרי בנייה, יהיה פתוח ובנוסף, יורשה מעבר במקרים הומניטריים שיאושרו על ידי מנגנוני התיאום והקישור.
