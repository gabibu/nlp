

קבוצת אלישרא תספק למשרד ההגנה של ממשלת פולין מערכות נגד פיצוץ מטעני נפץ המופעלים ע"י שלט רחוק. היקף העיסקה נאמד בכ- 15 מיליון ש"ח.

מנכ"ל אלישרא, איציק גת, ציין כי אלישרא מהווה את בית הל"א של ישראל ואחת הקבוצות המובילות בעולם. החוזה שנחתם עם משרד ההגנה של פולין מהווה פריצת דרך משמעותית בכך שזוהי הפעם הראשונה שמדינה זרה רוכשת ציוד ללקוחות בלחימה . אין לי ספק הוסיף גת כי הצלחה זו, תהווה בסיס למכירות נוספות במדינות נאט"ו ואחרות.

על ה- ejab -מערכת חסימת שלטים רחוקים אלחוטיים המפעילים מטעני נפץ. שלט רחוק אלחוטי יכול לשמש כל משדר אות ת"ר פשוט כגון: שלטים רחוקים לצעצועי ילדים, טלפונים אלחוטיים, טלפונים סלולאריים, טלפונים לוויינים ועוד.

החוסם שכינויו EJAB (Electronic Jammer Against Bomb) קיים בשתי משפחות של מארזים, הראשונה הינו מארז המיועד להתקנה ברכב והשני (EJAB-B) מארז נייד במזוודה. למערכת ה- EJAB של אלישרא קיים שימוש נרחב באזורים אורבנים וכן בסיורי כוחות לאורך הגבול. המערכת פותחה בעקבות שיתוף פעולה צמוד עם היחידות המבצעיות של צה"ל וזאת כדי לספק לצה"ל את הפתרון הטוב ביותר לזירת הפעילות.

מערכת ה- EJAB מספקת פתרון אופטימלי לכוחות שבשטח, דבר אשר הוכח מבצעית. התכנון המודולרי של המערכת שפותחה באלישרא מאפשר ללקוח להרחיב את תחום התדרים של המערכת על מנת להתאים את ההגנה שהמערכת מספקת לתנאי הזירה המשתנים.

בהתבסס על טכנולוגית החסימה הצבאית שפותחה באלישרא פיתחה החברה מספר מוצרים אזרחיים המאפשרים חסימת תקשורת סלולארית בחדרי ישיבות והרצאות וכן במקומות פתוחים כמו אצטדיונים וזאת כדי למנוע את תופעת צלצולי הטלפון בזמן ההרצאה או המופע.
