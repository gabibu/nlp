

כאלפיים נשים מהשכונות היהודיות בניו יורק השתתפו אמש בערב מיוחד למען המגורשים מגוש קטיף ומצפון השומרון שיתקיים בשכונה החב"דית קראון הייטס.

ערב ההזדהות עם מגורשי גוש קטיף וצפון השומרון אורגן על ידי מספר מנשות חב"ד בשכונה ששהו בגוש קטיף בזמן הגירוש ומאז שומרות על קשר עם משפחות המגורשים שאירחו אותם.

במרכז הערב הוקרן סרט תיעודי מיוחד שמתאר את סבלם של המגורשים, החל מתקופת המאבק קודם הגירוש - בזמן בו לא ידעו לאן מועדות פניהם - ועד למצב בו הם נתנונים כעת בבתי המלונות ללא כל פיתרון. מפיקת הסרט סיפרה בראיון לאתר 'חב"ד אינפו' כי כבר כששהתה בגוש קטיף לפני הגירוש חשה במצקותם של המגורשים והחליטה ליזום את הפקת הסרט, כדי להמחיש בקרב יהדות ארצות הברית את הזוועה שנעשתה לתושבי גוש קטיף וצפון השומרון שהופקרו על ידי הממשלה. לדבריה בחרה לתעד את הנושא כדי שגם עם ישראל בתפוצות לא ישכח את מראות הזוועה של יהודים שאיבדו את בתיהם רק בגלל שבנו אותם בארץ ישראל.

הערב המיוחד כלל הופעה מלאה של זמרות יהודיות מניו יורק, ובסיום הערב תרמה כל אחת מהמשתתפות סכום כסף למען המגורשים, על פי דפים שחולקו בקהל עם הצעות לסכומים שניתן לתרום.

באירוע נשא דברים חבר הסנט בניו יורק ואיש כ"ך לשעבר דב הייקנד, ששהה אף הוא בגוש קטיף בימי הגירוש, ששיתף את הקהל בחויותיו מתקופת הגירוש וסיפר כיצד הגיעו החיילים וגירשו אותו מהבית בו התגורר בגוש קטיף, שהיה בית שקודם לכן לא היה מאוכלס במשפחה ווועד הישוב נווה דקלים איפשר לו לשהות בו עם משפחתו.

בסיום הערב מסרה המארגנת רחי לעבאוויק כי הסרטה של הערב כולו הכוללת את התוכנית האומנותית - תישלח לארץ להקרנה במלונות בהם שוהים המגורשים, כדי שהם יוכלו לחוש באמת את האהבה והתמיכה ששולחות אליהם נשות ניו יורק.
