

הוועדה לביקורת המדינה קיימה אתמול דיון בנושא מינויים של קרובי משפחה ברשות שדות התעופה. "יש לעקור תופעה זו מן השורש", אמר מבקר המדינה. נציגי הרשות טענו בדיון כי החלו לפני זמן רב לטפל במינויים.

"לדאבוני, תופעה זו קיימת גם במקומות אחרים ויש לעקור אותה מן השורש, ומוטב שעה אחת קודם. זאת כדי לשמור על עיקרון השיוויון והדמוקרטיה אנחנו רוצים חברה נקייה וטהורה, ללא פגיעה בטוהר המידות", כך אמר בדיון מבקר המדינה, מיכה לינדנשטראוס.

לדבריו, הוא התריע כבר לפני מספר חודשים בפני ראש הממשלה כי ברשות שדות התעופה אין גוף שמופקד על פיקוח ובקרה כמו בגופים ממשלתיים אחרים וביקש ממנו לפעול לצמצום הנזק שנגרם עקב כך. "בינתיים האנשים שלי המשיכו לבדוק את הנושא ונפגשו עם אנשי הרשות ותוצאת הבדיקה היא לא רצויה מבחינה שוויונית", אמר.

לדברי לינדנשטראוס אין מנוס מלקבוע אחריות אישית במקומות בולטים לעין. "אין מחלוקת על התופעה והמספרים כלל לא משנים, הם לא מפחיתים מחשיבות הנושא. אנחנו נמשיך את הבדיקות שלנו, ללא קשר לבחירות, כאילו אין בחירות, ללא משוא פנים, בשקיפות מלאה, עם האחריות והזהירות הנדרשת וללא קשר למפלגה זו או אחרת", הבטיח בדיון.

יו"ר הוועדה לביקורת המדינה, ח"כ מלי פולישוק-בלוך אמרה כי אין ספק שמדובר בכישלון ניהולי שנמשך כבר שנים ודרשה להטיל את האחריות על ראש המערכת. "לא יכול להיות מצב שבו האחראים דורשים צמצום של מינויי קרובי משפחה ובפועל המספר רק עולה. אסור לנו להסתפק בהטלת האחריות על הש"ג אלא על ראש המערכת, הוא לא נושא בתפקיד ייצוגי אלא מקבל משכורת ויש לו אחראיות כוללת על הנעשה ברשות".

לדברי פולישוק-בלוך, מינויים כאלה הם פגיעה בשוויון ההזדמנויות, ולא משנה באיזה דרג מדובר. "ברגע שיש למישהו אחד יתרון על מישהו אחר רק בגלל קירבת משפחתו, זו ההגדרה של שחיתות. הצלחת מינויים כאלה לא יכולה להתבצע בלי שיתוף פעולה של ועד העובדים. אני לא מבינה איך אדם שנתן ידו לתופעה כזו מעז לבוא בטענות למבקר המדינה. יש גבול לחוצפה ולציניות, הוא כנראה לא מבין מה זה שיוויון הזדמנויות, ניגוד עניינים ומינהל תקין", אמרה.

סמנכ"ל משרד מבקר המדינה, צבי ורטיקובסקי, הוסיף על דברי קודמיו ואמר כי הממצאים שמסתמנים מהבדיקה הם לא רק על הכמות החריגה של המינויים אלא גם על כפיפות של עובדים באותה יחידה וניגוד עניינים. לדבריו בולטת במיוחד קירבת המשפחה ליו"ר ועד העובדים. יחד עם זאת ציין כי בשבועות האחרונים, מאז החל משרד מבקר המדינה בבדיקה, ישנם שינויים.

יו"ר רשות שדות התעופה, צביקה שלום, אמר מצידו כי הונחה על ידי מבקר הפנים של הרשות לפעול בנושא המינויים עוד בשנת 1999 ואכן פעל בנושא. "אני לא מכיר הרבה גופים שיזמו בדיקה כזו כמונו. אמרתי בעבר כבר עשרות פעמים שמינויים אלה הם כמו סרטן, מחלה ממארת, חולה רעה. בעקבות הדו"ח פיטרנו את בנו של בכיר ברשות, שמונה על ידי אביו, והגשנו נגדו תלונה. שבעה סמנכ"לים הוחלפו או התפטרו, שני ראשי אגפים הוזזו מתפקידם".

לדברי שלום, התעופה היא עסק עונתי ויש להתייחס לנתונים בהקשר הזה. "לראשונה בתולדות הרשות, משנת 2000 235 עובדים קבועים פוטרו ועוד 9 בכירים. באמצע הקיץ אני לא יכול לפטר עובדים כי זו העונה החזקה אבל אחרי הקיץ כולם יצאו החוצה ולראיה   מחודש יולי המספרים יורדים בהדרגתיות. כיום אנחנו עומדים על 497 עובדים מתוך 1700 ו   600 עובדי קבלן", אמר.

מנכ"ל הרשות, גבי אופיר, הוסיף על דבריו של שלום ואמר כי ברשות החלה בתהליך עוד לפני שמבקר המדינה הופיע אך נתקלת בוועדים קשים ובשבטיות קשה. "התחלנו בתהליך לפני הופעת המבקר ונוכחותו העניקה לנו רוח גבית להמשיך בפעילות אבל יש קשיים, ועדים קשים, שבטיות קשה", אמר.

סמנכ"ל הכספים ברשות, יעקב דיין, הצהיר בפני הוועדה כי מהיום תהיה קליטת עובדים חדשים ברשות שונה לגמרי מן הקליטה שהיתה בעבר. "נשים דגש על פומביות, שקיפות ויהיה נציג ציבור בכל ועדה. אין לי ספק כי התופעה תפחת", אמר.

ח"כ אהוד יתום הזכיר בדיון כי ברקע של הבדיקה היה פרויקט לאומי, הקמת הטרמינל החדש. "אני לא אומר שצריך למנות מקורבי משפחה אבל יש להתחשב ב'נסיבות מקלות' של אותה התקופה", אמר יתום.

גם ח"כ גלעד ארדן טען כי לא הגיוני לדון כעת בדו"ח שאינו סופי. "העסקת קרובי משפחה היא תופעה פסולה שיש להילחם בו אבל מדובר בדוח לא סופי ונראה לי לא הגיוני לדון בו כעת. אין עובדות סופיות ואי אפשר להרשיע אנשים לפני שנותנים להם הזדמנות להגיב. אני פונה למבקר לא לתת לוועדה להפוך לשדה קרב פוליטי", אמר.
