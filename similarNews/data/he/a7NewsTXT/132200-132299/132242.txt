

המפד"ל הודיעה אתמול בערב על כשלון המגעים לאיחוד בינה לבין האיחוד הלאומי. שני הצדדים מטילים את האחריות לכשלון האחד על השני. ח"כ צבי הנדל: אין אופציה שלא יהיה איחוד ומי שמתנגד לכך עליו ללכת הביתה.

ח"כ צבי הנדל מן האיחוד הלאומי מגיב על הודעת המפד"ל על סיום המשא ומתן לאיחוד בינה לבין מפלגתו ללא תוצאות ואומר כי אין סיכוי שלא יהיה איחוד בין המפלגות. "בציבור שלנו אין אופציה שלא יהיה איחוד", אמר הנדל, "מי שאיחוד כזה לא מתאים לו עליו לשאת באחריות וללכת הביתה".

בדבריו כיוון הנדל לעבר יו"ר המפד"ל, ח"כ זבולון אורלב, אשר על פי גרסת האיחוד הלאומי גרם לפיצוץ המשא ומתן בהתעקשותו להיות הראשון ברשימה המאוחדת לכנסת.

המפד"ל הודיעה אתמול בערב על כשלון המגעים לאיחוד בינה לבין האיחוד הלאומי. לטענת גורמים במפלגה טרפדו אנשי האיחוד הלאומי את ההסכמות על חלוקה שוויונית ברשימה ועל סדר היום האזרחי. אנשי האיחוד הלאומי טוענים, כאמור, כי המפד"ל מערימה קשיים על המשא ומתן בגלל דרישת יו"ר המפלגה, זבולון אורלב, לעמוד בראש הרשימה המשותפת.

יש לציין כי בפתיחת השיחות בין המפלגות הכריז אורלב באופן פומבי כי השאלה מי יעמוד בראש הרשימה לא תהווה מכשול. "אני מציע שראש הרשימה יבחר מבין יושב ראש המפד"ל או יושב ראש האיחוד הלאומי. כדי להסיר מכשול פרסונלי אני מצהיר בזאת כי סוגית ראש הרשימה לא תעמוד למכשול מבחינתי", אמר אורלב.

בתגובה לפיצוץ המשא ומתן בין המפלגות קורא הפורום האידיאולוגי להתחדשות ערכי המפד"ל לשני הצדדים לגלות אחריות ולשוב בהקדם אל שולחן המשא ומתן. "במידה ולא יבוצע איחוד המפלגות, אזי ראשיהן של שתי התנועות יזכרו לעולם כמי שלא הצליחו להעמיד את הציבור הציוני דתי על רגליו בימים קשים לאחר השבר והחורבן הנורא וכאלו שגרמו לריסוק טוטאלי של המחנה הדתי לאומי", אמרו ראשי הפורום, צחי פנטון ואבשלום חרזי.

על אף כל הנאמר יפגשו גם היום צוותי המשא ומתן של שתי המפלגות על מנת לגשש ולנסות למצוא נוסחה שתגשר על הפערים בין עמדות שתי המפלגות.
