

היום יתקבל ארגון מד"א לשורות הצלב האדום הבינלאומי תוך אישור סמל נייטרלי בצורת מעויין שיהווה סמל מוכר בנוסף לצלב ולסהר האדום. זאת מאחר וקיימת התנגדות ממושכת של מדינות ערב להכרה בסמל מגן דוד אדום.

היום צפוי ארגון הצלב האדום הבינלאומי לאשר את הוספת סמל המעויין האדום, לסמל הצלב האדום ולסמל הסהר האדום. המדובר בשינוי חסר תקדים, אשר צפוי להתקבל במליאה הכללית של הצלב האדום בג'נבה. יו"ר מד"א, ד"ר נועם יפרח, אמר כי הוא מקווה שהצלב האדום יחליט על הוספת סמל המעויין שבתוכו מגן דוד אדום לסמלים המוכרים של הארגון, שכן הוספת הסמל היא תנאי הכרחי המאפשר את הצטרפותה של מד"א לארגון ההצלה החשוב והמקצועי ביותר בעולם.

עוד אמר יפרח כי מד"א כבר ביצעה שורה ארוכה של שינויים ארגוניים, ובכלל זאת שינתה את תקנון מד"א, בהתאם לדרישות הצלב האדום הבינלאומי, וכי שינוי הסמל וקבלת מד"א לשורות הצלב האדום, הם צעדים חיוניים אשר יובילו לשיפור רמת שירותי ההצלה לתושבי ישראל. "בעקבות הצטרפותו של מד"א לארגון הצלב האדום, צפוי מד"א לקבל מענקים ותקציבים שונים שמטרתם לשפר עוד את שירותי ההצלה בישראל", אמר.

ממד"א נמסר כי קבלת מד"א לצלב האדום לא התאפשרה עד היום בגלל אמנת ג'נבה. האמנה מחייבת אגודות לאמץ את אחד "הסמלים המוכרים" כאחד מהתנאים לחברות מלאה בצלב האדום. כיום, מוכרים רק שני סמלים, הצלב האדום והסהר האדום, אך סמל מגן דוד אדום אינו מוכר, ועל כך מתעקשת מד"א. מדינות ערב מנעו עד היום הכרה כזאת.

נושא הסמל הועלה בפעם הראשונה בשנת 1949, והנסיון לצרף את מד"א נכשל על חודו של קול. מאז מד"א לא הצליח להתגבר על ההתנגדות, בשל התעקשותו הבלתי מתפשרת שלא לוותר על סמל המגן דוד אדום, ולאמץ את אחד משני הסמלים המוכרים.

ממד"א נמסר עוד, כי בשנת 2000 הושגה פשרה לפיה הצלב האדום יאמץ סמל נוסף, שלישי, נייטרלי, בצורת מעויין (קריסטל אדום). כל אגודה לאומית תוכל לאמץ את הסמל השלישי וכך תהפוך לחברה מלאה בצלב האדום.

"האמבולנסים של מד"א ימשיכו לשאת בפעילות בישראל בגאון, בגאווה ובהבלטה את סמל הארגון - מגן דוד אדום, וכך גם על מדי העובדים, וכאשר מד"א יצא לפעילות הומניטארית בחו"ל, יכול מד"א לבחור להשתמש בסמל המעויין כשבתוכו או לצדו סמל מגן דוד אדום", אמרו אנשי הארגון.
