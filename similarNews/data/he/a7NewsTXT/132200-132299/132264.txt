

נשיא איגוד לשכות המסחר: תעשיית התיירות הישראלית היא כישלון חרוץ. את הבעיה הציע לפתור בשמים פתוחים. "ישראל צריכה לפתוח את השמים עם כל מדינה שתהיה מוכנה לחתום איתה על הסכם הדדיות", אמר.

"אנו צריכים לקבוע בצער כי תעשיית התיירות לישראל עד היום היא כישלון. השנה יגיעו לישראל בקושי 2 מיליון תיירים, לעומת 14.8 מיליון תיירים ביוון ו- 2.4 מיליון תיירים לקפריסין", כך אמר אתמול נשיא איגוד לשכות המסחר, אוריאל לין, לקראת המושב "התיירים באים, התיירים באים", בועידת ישראל לעסקים. הפאנל יעסוק במודלים עסקיים להשקעות, תוך שיתוף פעולה פרטי, ציבורי וממשלתי, בתחומי התשתיות, התיירות, התחבורה, בתי המלון והאטרקציות ועוד.

לדברי לין, המצב הביטחוני אינו יכול לשמש תירוץ לכישלון כה מביש. בשנות האינתיפאדה הראשונה (1995-1996) הגיעו לישראל כ- 2.5 מיליון תיירים שתרמו 2.7 מיליארד דולר להכנסות המדינה (כ- 3% תוצר). ואילו בשנת 2004 הגיעו לישראל רק כ- 1.5 מיליון תיירים, כאשר הכנסות המדינה מאותם תיירים עמדו על 1.5 מיליארד דולר בלבד (1.25% תוצר).

"בכל הנוגע לתעשיית התיירות חייבים להתייחס לשני מעגלים", מציין לין. הראשון, כולל את השירותים הישירים לתיירי חוץ - בכלל זה בתי מלון, חברות הסעה ועוד. המעגל שני מכיל את כלל תעשיית השירותים בישראל - מסעדות, בתי קפה, מרכזי קניות, בנקים ועוד. המעגל השני חשוב לא פחות מהראשון ומייצג בעצם את המציאות הישראלית היומיומית, עימה בא במגע תייר חוץ.

לדבריו, מגזר המסחר והשירותים, הכולל מעגלים אלה והמהווה 63% מהתוצר העסקי, אינו זקוק להטבות מס או לתמריץ מיוחד, אלא לביטולם המוחלט של חסמים המפריעים לביקורם של תיירי חוץ, השואפים להגיע לישראל".

עוד אמר לין כי בישראל מדיניות כלכלית המתנהלת בשני קווים סותרים. האחד, מדיניות ממשלתית הפועלת לקידום התחרות ואילו השני, אג'נדה נפרדת של כל שר בתחום משרדו. כך גם לגבי מדיניות השמים הפתוחים, מצד אחד הממשלה בעד פתיחת השמים ואילו מצד שני משרד התחבורה מנסה להפחיד אותנו שפתיחה לתחרות תפגע בביטחון המדינה.

לין אמר גם ההצעה המופיעה היום בחוק ההסדרים של הקמת ועדת מנכ"לים לעניין מדיניות השמים הפתוחים רחוקה מלתת תשובה. "אנו לא זקוקים לוועדות מנכ"לים אלא לעיקרון פשוט, לפיו מדינת ישראל תהיה מוכנה לבטל כל מגבלות על טיסות אליה, להוציא טעמי ביטחון ישראל או בטיחות הטיסות, עם כל מדינה שתהיה מוכנה לחתום איתה על הסכם הדדיות".
