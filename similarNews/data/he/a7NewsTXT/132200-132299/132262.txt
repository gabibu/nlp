

יו"ר הוועדה לעיצוב וחדשנות בהתאחדות התעשיינים טוען שישראל מפסידה מדי שנה יצוא בהיקף של כ-2.5 מיליארד דולרים בשל חוסר מודעות לעיצוב תעשייתי וקורא למשרד התמ"ת להכיר בעיצוב כפרוייקט לאומי.

מדינת ישראל מפסידה מדי שנה יצוא בהיקף של כ-2.5 מיליארד דולרים רק בשל חוסר מודעות מספיק לעיצוב תעשייתי ולחדשנות טכנולוגית, כך טוען צבי ימיני, יו"ר הוועדה לעיצוב וחדשנות בהתאחדות התעשיינים.

ימיני מעריך, כי עיצוב וחדשנות טכנולוגית נכונים עשויים להכפיל את היצוא התעשייתי תוך 5 שנים ולהגיע לכ-50 מיליארדי דולרים כבר בשנת 2010. לדבריו, קיים בתעשייה הישראלית מחסור במודעות למעצבים על אף שמשקל העיצוב והחדשנות בכל מוצר הופכים למרכיב חשוב ביותר מול המתחרים בשוקי העולם.

ימיני קרא למשרד התמ"ת להכיר בעיצוב כפרוייקט לאומי ולפעול להגדלת ההשקעות בפרוייקטים של עיצוב וחדשנות טכנולוגית ולהעמידם על 50 מליוני שקלים בשנה.
