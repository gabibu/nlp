

ראש הממשלה, אריאל שרון, יחנוך מחר ביום העליה השנתי לקברו של דוד בן גוריון מחר את תחנת "רכבת- צפון האוניברסיטה", הסמוכה לאוניברסיטת בן-גוריון. בתמונה: תחנת רכבת צפון-האוניברסיטה ו"גשר מכסיקו".

העלות המשוערת של התחנה החדשה אותה יחנוך ראש הממשלה מחר היא כ-55 מיליון שקלים, והיא ממומנת ברובה מתקציב רכבת-ישראל. הפרוייקט מוקם על ידי רכבת ישראל, ביוזמת אוניברסיטת בן-גוריון ועיריית באר שבע, באמצעות 'קרן באר שבע'.

מבנה תחנת "באר שבע צפון-האוניברסיטה", שהחליף את התחנה הישנה, ממומן בחלקו באמצעות תרומה של לארי גודמן מארה"ב, התורם רבות הן לעיריית באר שבע והן לאוניברסיטה. גודמן תרם בעבר להקמת מבנה המנהלה של הפקולטה להנדסה באוניברסיטה, להקמת בנין "בת-דור" והמרכז החדש לילד ולמשפחה בבאר שבע ואף קיבל תואר ד"ר לשם כבוד מהאוניברסיטה בשנת 2003. מבנה התחנה החדשה, מאופיין בתכנון ייחודי, יצוק מבטון חשוף וזכוכית, המוקף באלמנט הצללה מאלומיניום. התחנה, שעוצבה על ידי הארכיטקט דני לזר, משתרעת על שטח של כ-800 מ"ר ומחוברת במעבר ציבורי תת-קרקעי אל שכונה ד' הסמוכה ואל פארק ההייטק והמדע של האוניברסיטה, הנמצא בצמידות לתחנה.

נשיא אוניברסיטת בן-גוריון, פרופ' אבישי ברוורמן, ציין כי פרוייקט "תחנת האוניברסיטה" אמור להוות מנוף לזירוז תהליכי פיתוח כלכלי ואורבני בבאר שבע ולפיתוח פארק ההייטק והמכון הלאומי לביוטכנולוגיה, המתוכנן בסמוך. זאת, במסגרת תפיסתה הכללית של האוניברסיטה, הרואה בהם משימה לאומית ויעד שאמור למצב את תדמית העיר כ"מרכז חדשנות על סף המדבר". הצורך המרכזי העומד מאחורי הקמת הפארק הינו מתן מענה אסטרטגי לטווח ארוך, לצרכים של הנגב ושל העיר באר שבע, המשוועים להשקעות, בעיקר בתחומי התעשיות המתקדמות, כדי לאפשר את צמיחתו של האזור.

יצויין, כי בין התחנה לבין הקמפוס מחבר "גשר מכסיקו" ושדרה מקורה להולכי-רגל, באורך של כ-320 מטרים, שהוקם מכספים של תורמי האוניברסיטה במכסיקו, בראשותו של המהנדס פדרו דונדיש, ומשרד התחבורה. "רכבת האוניברסיטה" תשמש כתחנת קישור גם לרכבת המגיעה לדימונה ויוכלו לעמוד בה, בו זמנית, שלוש רכבות. כמו כן, ייבנה במקום חניון ציבורי עבור כ-300 כלי רכב פרטיים ותהיה לו נגישות נוחה לתחבורה הציבורית- הן לאוטובוסים והן למוניות.
