

בארה"ב עדיין חוששים מפיגועים. השלטונות האמריקניים חוששים כי תאי טרור "רדומים" מתכננים לבצע פיגועי תופת או פיגועי לוחמה ביולוגית-כימית, באמצעות משאיות ממולכדות בחומרי נפץ או בחומרים כימיים. בשל כך הוכרזה כוננות עליונה בכל רחבי ארה"ב.

שר המשפטים של ארה"ב ג'ון אשקרופט אמר אתמול כי "ישנה סכנה ברורה לביצוע גל נוסף של פיגועי התאבדות במשאיות תופת". מהחקירה עד כה עולה, כי לפחות 20 חשודים הצליחו להשיג רשיונות נהיגה מזוייפים, לנהיגה במשאיות להובלת חומרים מסוכנים, וזאת באמצעות עובד במשרד התחבורה של פנסילבניה, עבד אל-מוחמן, בין יולי 1999 לפברואר 2000.

כתוצאה מהכוננות, נמסר כי משטרת ניו-יורק הורתה לתגבר את האבטחה בעיר, לאחר שהתקבלו התראות על המשאיות שיש חשד שמובילות חומרים כימיים מסוכנים המיועדים לביצוע פיגוע ביולוגי או כימי.
