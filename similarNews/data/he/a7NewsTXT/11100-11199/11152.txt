

בצה"ל נמשכת חקירת הפיגוע במוצב טרמית בבוקרו של ערב יום הכיפורים במהלכו נפגעו 3 חיילים. בפיגוע נהרס קיר במבנה שבמרכז המוצב לאחר שכ-100 ק"ג של חומר נפץ שהוטמנו בתוך מנהרה שנחפרה מתחת למוצב הממוקם בסמוך לרפיח, התפוצצו. כאמור שלושה חיילים נפצעו ופונו לטיפול בבית החולים סורוקה בבאר שבע.

בצה"ל מאשימים את מוחמד דחלאן האחראי על המודיעין המסכל ברצועת עזה כי ידע על חפירת המנהרה ועל מטרתה, להגיע אל המוצב כדי לפוצץ ולהרוג חיילים בתוכו, ולא עשה דבר. בצה"ל אף חושדים כי גם ערפאת שביקר במקום לפני ימים אחדים ידע על הכוונה לפגוע במוצב.

בכוונת צה"ל לחקור האם השלכת מאות הרימונים לעבר המוצב והירי נגד החיילים באזור לא היו פעולות הסחה בזמן חפירת המחילה. כמו כן יבדוק צה"ל כיצד לא נתגלו פעולות חפירת המנהרה מבעוד מועד על ידי צה"ל.

בצה"ל דורשים את הרחבת אזור החיץ בין מוצב טרמית ובין בתי העיר רפיח. זאת, כדי להקשות על זריקת הרימונים והירי מנשק קל מרפיח על מוצב טרמית, וכדי להקשות על מבריחי הנשק המבריחים אותו מרפיח המצרית לזו בחבל עזה באמצעות המנהרות.

במהלך יום הכיפורים הרס צה"ל את מבנים פלשתיניים המצויים בין שטח המוצב לבין רפיח. בעת פעולתו זו ירו הערבים אש כבדה לעבר כוחות צה"ל. הכוחות השיבו אש לעבר מקורות הירי שניסו להפריע לפעולת הכוח.

