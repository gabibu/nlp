

נשיא ארה"ב ג'ורג' בוש הודיע על צעדים לחיזוק הבטחון בתעופה האזרחית בארה"ב, בעקבות הפיגועים של ה-11 בספטמבר. במטוסים יהיו שומרים אזרחיים חמושים. פנים המטוסים האזרחיים יאורגן מחדש, כדי לספק בטחון רב יותר לתא הטייס.

יחוזקו דלתות התא, ויוצבו מצלמות וידאו המשקיפות על מחלקת הנוסעים כדי לאפשר לטייסים להתבונן בפעילות בלתי שגרתית. אי אפשר יהיה עוד לנתק את מכשירי הזיהוי של כלי הטיס. ציוד זה מאפשר לבקרי האוויר לזהות במדוייק את המטוסים במעופם, לדעת את גובה טיסתם, מהירותה וכיוונה.

בנוסף מתכוונת ממשל בוש לבקש מהקונגרס שהממשלה הפדראלית תהיה מעתה אחראית על הבדיקות הבטחוניות בשדות התעופה, ולספק את מכשירי הגילוי.

נוסף על כך, הפנטגון הודיע כי מעתה יוכל דרג גנרלים להחליט על הפלת מטוסים אזרחיים אם יהיה חשד כי הם מהווים סכנה לערים אמריקניות. שר ההגנה האמריקני דולנד ראמספלד אמר שהמדובר במצב שבו נדרשת החלטה מהירה במקרה חרום, כשלא מצליחים להשיג בזמן את נשיא ארה"ב.
