

ארה"ב הגישה אתמול הצעת החלטה באו"ם, המבקשת מכל המדינות להקפיא נכסים פיננסים של כל מי שמעורב בפעולות טרור, ולהעניש את האחראים. הצעת ההחלטה, שהוגשה ל-15 המדינות החברות במועצת הביטחון, מבקשת גם להעמיק את הבדיקות בגבולות ולעקוב אחר זרימת מהגרים ופליטים, וקוראת להעמיד לדין חשודים, וכן להרחיב את חילופי המידע בין מדינות.

רבים מהצעדים האלה כלולים באמנות שהמדינות אשררו או צפויות לאשרר. אולם הצעת ההחלטה החדשה תתייחס לפרק 7 של האמנת האו"ם, ההופך צעדים אלה לחובה על כל המדינות, מיידית.
עם זאת, יהיה קשה לאכוף את ההחלטה. המועצה תכונן ועדה כדי לעקוב אחר יישומה ולנקוט בכל הצעדים הדרושים, שטרם נקבעו, על מנת שהדברים יצאו אל הפועל.

דיפלומטים ציינו, כי שגרירה החדש של ארה"ב באו"ם, ג'ון נגרופונטה, מבקש לאשר את הצעת ההחלטה לפני שהעצרת הכללית של האו"ם תתחיל לדון ביום שני בצעדים נגד הטרור, ופירוש הדבר ניהול ישיבות בסוף השבוע.

ארבע המדינות הנוספות במועצה שלהן זכות וטו: רוסיה, סין, בריטניה וצרפת, הגיבו בחיוב להצעה בפגישה שכינסה ארה"ב ביום רביעי.
