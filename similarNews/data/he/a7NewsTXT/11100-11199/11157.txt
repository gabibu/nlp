

למרות שבארה"ב נמשכות ההכנות לקראת מלחמה וכוחות מועברים לאזור המפרץ הפרסי והאוקיינוס ההודי, שר ההגנה האמריקני דונאלד ראמספלד אמר כי רוב הפעולות לא יזכו לפרסום רחב.

עוד אמר ראמספלד כי המלחמה הזו היא "סוג חדש של מלחמה", שארה"ב ו"קואליציה של מדינות בעלת הרכב משתנה" עומדת לנהל נגד הטרור, והדגיש שמלחמה זו תהיה "אלקטרונית" בנוסף על היותה צבאית. ראמספלד הוסיף כי "מדי המלחמה יהיו גם חליפות בנקאים ולבוש של מתכנתי מידע, בנוסף למדי הסוואה".

הרמטכ"ל האמריקני, גנרל שלטון, אמר היום כי בקרוב יתבקשו הכוחות לצאת לפעולה הקשה ביותר אליה נקראו מעולם.

היום נמסר כי מנהיגם של הטליבאן, המולה מוחמד עומאר, הזהיר אתמול את ארה"ב ממלחמה באפגניסטן ואמר כי גורלה יהיה כגורלה של ברית המועצות שספגה אבידות ונכשלה במלחמתה זו. כך מסרה סוכנות הידיעות AIP המקורבת לטליבאן.
