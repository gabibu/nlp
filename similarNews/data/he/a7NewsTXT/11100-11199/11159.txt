

מזכיר הליגה הערבית עמרו מוסא הודיע במהלך מסיבת עיתונאים בקהיר כי הערבים ממתינים להתנצלותו של ראש ממשלת איטליה על דבריו אודות התרבות האיסלמית.

ראש ממשלת איטליה סילביו ברלוסקוני המבקר בגרמניה אמר ביום רביעי באוזני קבוצת שליחים איטלקיים, זמן קצר לפני מסיבת עיתונאים משותפת עם קנצלר גרמניה גרהארד שרדר, כי התרבות המערבית עולה על תרבות האיסלאם. כך מסרו כתבים איטלקיים בבירה הגרמנית.

במהלך מסיבת העיתונאים, הדגיש ברלוסקוני שהפיגועים של ה-11 בספטמבר פגעו לא רק בארה"ב, אלא ב"תרבות הסובלנות", הכוללת זכויות אדם ותשתיות דמוקרטיות "שאנו גאים בהם". "זוהי תרבות שהוכיחה את עליונותה", הוסיף ברלוסקוני, משפט שלא תורגם לגרמנית על ידי המתרגם.

כאמור, מזכ"ל הליגה הערבית עמרו מוסא הודיע ביום חמישי שהערבים "ממתינים להתנצלויות מממשלת איטליה", בעקבות דבריו של ראש הממשלה האיטלקי סילביו ברלוסקוני על עליונותה של התרבות המערבית.
מוסא אמר כי דברי ברלוסקוני "גזעניים", וכי ראש ממשלת איטליה "עבר את גבולות ההגיון".

