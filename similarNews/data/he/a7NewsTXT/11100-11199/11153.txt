

בבוקר יום שישי צפויה להתקיים מפגש בין בכירים במערכת הבטחון לבין בכירי מחבלי הרש"פ. בישיבה ישתתפו ראש אגף התכנון האלוף גיורא אילנד, אלופי הפיקודים מרכז ודרום ובכירי השב"כ.

לאור התקריות הקשות שהיו במהלך יום הכיפורים ביש"ע, מטילים גורמי צבא ספק בכוונות הפלשתינים לכבד את הסכם הפסקת האש.

הפגישה היום אמורה להביא להתחלתו של התהליך, עליו הוסכם בהסכם הפסקת האש, ולפיו ישראל תסיר את הסגרים והכתרים ותפתח את המעברים בעוד שהפלשתינים התחייבו לפעול למניעת פיגועים. אמש הודיע מוחמד דחלאן בתחנת רדיו של הרש"פ כי הוא לא יעצור את 108 המחבלים המצויים ברשימה שהגיש פרס לערפאת.

במערכת הביטחון העריכו כי הפלשתינים לא יבצעו את התחייבותם לעצור את מחבלי החמאס והג'יהאד, אך בגלל שיקולים טקטיים הם ישתדלו למנוע פיגועים בתוככי ישראל הקטנה.

ההערכה היא כי שמירת השקט תואמת את האינטרס של ערפאת לתקופה הקרובה. ואולם, לדברי גורמי ביטחון, "ערפאת שואף לקבל מהאמריקנים ציון עובר בלבד ואין בשמירת השקט הזמנית משום תחילתו של שינוי אסטרטגי במדיניות הפלשתינית".
