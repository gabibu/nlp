

סוכנות הידיעות "קול רינה" מדווחת הבוקר כי מחבלים ירו על רכב ישראלי בין מעון לסוסיא באזור הר חברון ופצעו את שני נוסעי הרכב. הפצועים פונו לבית החולים סורוקה בבאר שבע במצב קל.

קודם לכן, הופעל מטען חבלה נגד ג'יפ של צה"ל שנע סמוך לשכונת השומרונים בהר גריזים. לא היו נפגעים ולא נגרם נזק לרכוש. בסריקות שנעשו במקום נתגלה מטען נוסף שפורק בשלום.

הבוקר ירו מחבלים גם לעבר רכב ישראלי באזור עוקף חלחול. לא היו נפגעים, אך היו פגיעות ברכב. מדרום לירושלים ירו מחבלים לעבר רכב של צה"ל בכביש שבין שכונת מלחה לכפר וולאג'ה. לא היו נפגעים.

בערב יוה"כ הודיע השר שמעון פרס לערפאת כי צה"ל יבנה מחדש את הקיר במוצב טרמית שקרס בעקבות פיגוע התופת שביצעו הפלשתינים. פרס ביקש ממנו שישמור על השקט באזור במהלך הבנייה, ולצורך זה הוסכם כי ערפאת יכניס לאזור עשרות אנשים חמושים הסרים למרותו. אולם מצה"ל נמסר כי לא רק שהכוחות לא מנעו את ההתקפות על מוצב טרמית אלא להיפך הם גם השתתפו עם המחבלים בירי ובהשלכת רימונים לעבר המוצב.

סוכנות "קול רינה" דיווחה כי במוצאי יום הכיפורים שיגרו המחבלים שלוש פצצות מרגמה לעבר חבל קטיף. דוברת גוש קטיף דווחה כי הפצמ"רים נפלו באחת החממות של אחד היישובים בחבל קטיף. לא היו נפגעים.

תושב הגוש, מוטי סנדר, סיפר לכתבנו הבוקר כי נפילות הפצמ"רים גרמו לנזק בחממות. לדבריו, רק עתה נשתלו שתילי פלפל חדשים בחממה, והפצצה שחדרה גרמה נזק חמור למערכת המים, לכיסוי הניילון, וכן למוטות החיזוק של החממה.

מוטי הוסיף כי בחממה הסמוכה יצטרכו לעקור חלק מהשתילים עקב רסיס שחדר למיכל מזוט.

בהמשך הלילה פתחו פלשתינים באש לעבר מוצב כלנית בחבל עזה. כמו כן, ירו הפלשתינים לעבר היישוב נצרים. קודם לכן, הפעילו מחבלים מטען חבלה נגד רכב צבאי ליד בסיס חמאם אלמליח בצפון בקעת הירדן. במקביל נורתה אש לעבר הרכב. איש לא נפגע והחיילים השיבו אש לעבר מקורות הירי.

קודם לכן ירו מחבלים לעבר רכב של צה"ל מכיוון הכפר חיזמה שמצפון לירושלים. לא היו נפגעים ולא נגרם נזק לרכוש.
