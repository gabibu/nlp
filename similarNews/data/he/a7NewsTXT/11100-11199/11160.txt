

במהלך כינוס שנערך בדמשק לציון יום השנה למלחמת אוסלו, הודיעו ארגוני טרור פלשתיניים כי הם ימשיכו במלחמה ואין ההסכם בין פרס לערפאת מחייב אותם.

בכינוס השתתפו נציגי החמאס, הג'יהאד האיסלאמי, החזית הדמוקרטית, החזית העממית לשחרור פלשתין והחזית העממית לשחרור פלשתין-המפקדה הכללית, וכן בכירי החיזבאללה.

בכיר החמאס חאלד משעל אמר כי פגישת פרס-ערפאת וההחלטות שהתקבלו במהלכה אינן מחייבות את החמאס או את הארגונים האחרים. מנהיג "החזית העממית-המפקדה הכללית", אחמד ג'יבריל גינה את הצהרותיו של ערפאת על הפסקת אש אשר פירושה, לדבריו, הפסקת האינתיפאדה, דבר אותו דוחה כל העם הפלשתיני.

"ערפאת לא יוכל ליישם את ההסכם, משום שמנגנוני הביטחון הפלשתינים לא יוכלו לדכא את העם הפלשתיני", הדגיש ג'יבריל. מנהיג החיזבאללה השייח' חסן נסראללה אמר כי "המאמצים האמריקנים שנועדו לכונן הפסקת אש בין ישראל והפלשתינים, פירושם הפסקת האינתיפאדה ללא קבלת כל תמורה".

דובר החזית הדמוקרטית מאהר טהר אמר כי "ההסכם נועד לאפשר לישראל להרוויח זמן כדי להמשיך בתכניותיה להרחבת ההתנחלויות. ההסכם נועד לזרוע פירוד בין שורות הפלשתינים".
