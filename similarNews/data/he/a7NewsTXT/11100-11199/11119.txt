

דליפת דלק מאוניה שהובילה פוספטים לנמל אילת, גרמה לזיהום חמור במפרץ אילת ולפגיעה בדולפינים החיים במפרץ.

כתבת עתי"ם מדווחת כי הדליפה התגלתה ביום שלישי לפנות בוקר, ועל פי הערכת מומחי היחידה למניעת זיהום ים של המשרד לאיכות סביבה, מדובר בכמה טונות של דלק כבד שזרם לים וזיהם את כל החוף הדרומי באילת, מנמל אילת, דרך ריף הדולפינים, ועד לחוף הוויליג'.

המשרד לאיכות הסביבה פתח מיד בחקירה נגד בעלי האוניה ורב חובל האוניה. יצויין, כי מיד לאחר שהתגלה הזיהום, הוזעקו לאזור הנגוע כוחות גדולים של אנשי המשרד לאיכות הסביבה והיחידה למניעת זיהום ים. בנוסף, הגיעו לאזור אנשי נמל אילת, פקחי רשות הטבע והגנים הלאומיים, אנשי מתקן ק.צ.צ.א. עובדי עיריית אילת והנהלת ריף הדולפינים, שבשטחם נגרם הזיהום הכבד.
