

בית משפט השלום בירושלים האריך היום ב-5 ימים את מעצרו של האסיר הנמלט, כפיר ששון, שנלכד על ידי המשטרה בירושלים.

כתבת עתי"ם מוסרת, כי ששון בן ה-22 חשוד כי ירה לעבר שוטרים שניסו ללכוד אותו, במהלך מרדף שערכו אחריו בשכונת קריית יובל בירושלים.

אתמול כיתרו כוחות מיוחדים של המשטרה בית ברחוב פלורנטין, שם על פי החשד התבצר האסיר ולאחר כשעתיים הסתבר, כי הוא לא נמצא בבית והצליח להמלט ממנו.

במהלך הדיון בהארכת המעצר השתולל ששון, השליך לעבר השופט מצית שהיה ברשותו, קילל ואיים על השוטרים. השוטרים השתלטו עליו, כדי שהדיון בבית המשפט יוכל להמשיך כסדרו.
