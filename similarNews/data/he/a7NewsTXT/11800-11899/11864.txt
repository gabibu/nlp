

ראש ממשלת בריטניה טוני בלייר הגיע אתמול לעומאן, ונפגש שם עם הכוחות הצבאיים המתאמנים במקום. כן היה אמור בלייר לשכנע את הנהגת עומאן לתמוך במתקפות נגד אפגניסטן. לאחר ביקורו בעומאן התכוון בלייר לבקר גם בערב הסעודית, אך למרות שיחתו הטלפונית של בלייר ליו"ר העצר הסעודי הנסיך עבדאללה, לא נעתרה ההנהגה הסעודית להיפגש עמו.

על פי היומון בשפה הערבית בבעלות סעודית "א-שארק אל אווסת", היוצא לאור בלונדון, דובר סעודי רשמי ביקש מבלייר, בעל הברית של וושינגטון במערכה נגד אפגניסטן, שלא להגיע מעומאן לערב הסעודית.

מפמלייתו של בלייר נמסר כי "סיבות לוגיסטיות" מנעו מראש הממשלה את הביקור בריאד.
גם בתחנתו הבאה, קהיר, לא נתקבל בלייר באהדה. שעות אחדות לפני הגיעו לקהיר שילחה העיתונות המצרית חיצי לעג לעברו.

במאמר מערכת שפורסם ביומון "אל אחבאר" נאמר: "בלייר הצחיק אותי פעמיים. הפעם הראשונה הייתה כאשר אמר לעם האפגני 'אין בכוונתנו לנטוש אתכם, זו הבטחה', וזאת שעה שטילים ופצצות הרגו ופצעו עשרות מבין אזרחי המדינה". בהמשך נאמר, כי "הפעם השנייה הייתה כאשר אמר בלייר 'לא נאבד את אחיזתנו באפגניסטן'", כתב עורך היומון, והוסיף כי בלייר "אמור לחזור על שיעורי הבית שלו בהיסטוריה שלו בכל הקשור לאבדות בריטניה באפגניסטן בתקופה הקולוניאליסטית". "טוני בלייר הופיע בזירה לאחר פיגועי ההתאבדות בארה"ב, כמין סוכן מכירות של ארה"ב, מוצף בהצעות מחיר", ליגלג מצדו עורך היומון "אל אהראם", במאמר מערכת אתמול.

בפגישתו עם הנשיא המצרי חוסני מוברק אמר בלייר: "המלחמה שמנהיגה ארה"ב נגד הטרור אינה מכוונת נגד האיסלאם או נגד הערבים". "המלחמה בטרור אמורה לאחד את כל העמים, ולא להפריד ביניהם".
