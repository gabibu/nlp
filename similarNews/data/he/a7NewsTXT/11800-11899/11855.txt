

הבוקר דווח על חילופי אש בין מחבלי הרש"פ לבין חיילי צה"ל באזור רפיח ים. דוברת גוש קטיף דבורה רוזן מדווחת כי נזק נגרם לגדר האלקטרונית של היישוב.

אתמול הותר לפרסום כי השבוע סיכלו כוחות הביטחון בירושלים נסיון להכניס מכונית תופת לעיר. עדיין לא נמסרו פרטים על האירוע, אולם גורמים ביטחוניים אומרים כי הרשות אינה עושה דבר למניעת פיגועים למרות שיש בידה התרעות ברורות על פיגועים צפויים.

אתמול פתחו הפלשתינים באש לעבר עמדה של שוטרי משמר הגבול מצפון לטול כרם. לא היו נפגעים, ולא נגרם נזק.

סמוך לכפר סירה ליד שכם התגלתה אתמול בבוקר גופתו של מחבל חמאס המבוקש, האני מוסטפה ראאוג'מה. נראה שהוא נפגע ממטען נפץ שהתפוצץ בידיו.

אתמול הושלכו שני בקבוקי תבערה לעבר כוח צה"ל ב"שלאלות" של חברון. לא היו נפגעים ולא נגרם נזק לרכוש. חיילי צה"ל לא השיבו באש לעבר מיידי הבקבוקים.

מטען נפץ התפוצץ אתמול בגבול ישראל מצרים ליד רפיח, סמוך למקום שבו נע כוח צה"ל. לא היו נפגעים. כתבינו משה פריאל וקובי פינקלר מדווחים כי אתמול נחשפו באזור רפיח שלוש מנהרות תת קרקעיות ששימשו להברחת חומרי נפץ.

שני פלשתינים נפצעו הלילה, אחד מהם באורח קשה, מיריות שנורו לעבר המשאית בה נסעו מדרום לשכם. חוקרי המשטרה סבורים כי הירי בוצע על ידי חוליה יהודית שכבר ביצעה בעבר פיגועי ירי נגד פלשתינים. לדברי החוקרים, בתנאי הראות ששררו אתמול אי אפשר היה להתבלבל ולטעות בזיהוי הרכב בו נסעו שני הפלשתינים.
