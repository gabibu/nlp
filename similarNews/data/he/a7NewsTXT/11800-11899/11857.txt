

חבר הכנסת הרב בני אלון הודיע אתמול כי הוא פורש מחברותו בהנהלת הקואליציה, ומתפקידו כיושב ראש סיעת "האיחוד הלאומי" בכנסת. הרב אלון דיווח על החלטתו זו בראיון לערוץ 7 בתום ישיבת הסיעה.

בישיבה הסיעה הוחלט, בניגוד לדעתו, כי, בשלב זה לא יפרשו מהממשלה מפלגות "האיחוד הלאומי", "תקומה" ו"ישראל בעלייה".

הרב אלון נימק את צעדו זה בהסבירו כי הממשלה, שאינה נלחמת בטרור מזה כשנה, הפכה מאמצעי לאחדות העם במאבקו להשגת ביטחון, למטרה, כדי לשרוד מבחינה פוליטית. עוד הוסיף אלון כי הממשלה מתנהלת כאילו אין כל קו אדום שאמור לעצור אותה כדי לשמור על המדינה, וכל מה שמנחה את המנהיגות הוא הצורך להגיב על האירועים שהמציאות מזמנת.

אלון אמר עוד כי כששרון שב והכריז על כוונותיו להקים מדינה פלשתינית נדלקה אצלו נורה אדומה, והדבר הצטרף בתודעתו לעובדה שמו"מ על כך נערך בין פרס לעריקאת, ולאחרים, וכן לעובדה שבוש מצהיר על כך שארה"ב חותרת להקמת מדינה פלשתינית שירושלים בירתה. על כל אלו, לדברי אלון, מתווסף התקדים ההיסטורי של שיחות מדריד, שנערכו דווקא בשלהי קואליציית המפרץ, מצב דומה מבחינות מסוימות למצב היום, שהחל את ההידרדרות בעמידתה של ישראל על עקרונות קיומה.

"יתרה מזאת", מציין אלון: "באין אלטרנטיבה צבאית-מדינית, כל ההתפכחות הכואבת מתהליך אוסלו תנוקז להיפרדות חד-צדדית, צעד חסר תוחלת, שילווה בעקירת יישובים ובהקמת מדינה פלשתינית במקומה של מדינת ישראל, חס וחלילה".

בשידור בערוץ השני של הטלוויזיה המרוקנית M2 דווח כי נשיא ארה"ב ג'ורג' בוש אישר היום בשיחת טלפון עם מוחמד מלך מרוקו כי הוא בעד פתרון צודק, כולל וסופי של הבעיה הפלשתינית, וכי יש צורך ביישום החלטות 242 ו-338 שנתקבלו במועצת הביטחון של האו"ם.

מלך מרוקו הוא הנשיא התורן של ועידת ירושלים, שכונן את ארגון הוועידה האסלאמית.
סאיב עריקאת מסר אתמול כי הפגישה שהייתה מתוכננת לאתמול בינו לבין שר החוץ שמעון פרס בהשתתפות אבו עלא, נדחתה על-פי בקשת שמעון פרס, בשל יום האבל שעליו הוכרז בישראל, בשל אסון התרסקות המטוס הרוסי.

עריקאת הוסיף, כי מדובר בדחייה טכנית בלבד. שני הצדדים ימשיכו במגעים כדי לקבוע פגישה בימים הבאים.

רה"מ אריאל שרון אמר השבוע כי פגישותיו של פרס עם ערפאת הביאו נזק מדיני לישראל וכי הוא לא יאשר פגישה נוספת במצב הנוכחי.

אתמול ניהלו שרון ופרס פגישה קשה והתגלו בה חילוקי דעות קשים, פרס אמר כי מאז פגישתו עם ערפאת ישנה ירידה באירועים ביש"ע, לפחות מצד ארגוניו של ערפאת, ודרש להמשיך בביצוע ההקלות במסגרת ההסכם שבינו לבין ערפאת.
