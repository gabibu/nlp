

עיתון של הרש"פ דיווח כי יאסר ערפאת מינה את סרי נוסיבה, נשיא אוניברסיטת "אל קודס", לממלא מקומו של פייסל חוסייני, שמת לפני מספר חודשים. הוא מונה לחלק מהתפקידים שהיה ממונה עליהם פייסל חוסייני במפקדת אש"ף בירושלים - ה"אוריינט האוס".

העיתון מסר שסרי נוסיבה מונה להיות אחראי על הפגישות המדיניות והפוליטיות בתוך ה"אוריינט האוס".

יצוין כי סרי נוסיבה גר בירושלים, ונחשב לאחד ממקורביו של ערפאת.
העיתון הוסיף כי ערפאת לא מינה אותו מינוי רשמי, וזאת מכיוון שערפאת אינו מעוניין להפקיד את תיק ה"אוריינט האוס" בידי אדם אחד בלבד, מחשש שיצבור כוח, כפי שקרה בזמנו של פייסל חוסייני.

בכיר מה"אוריינט האוס" אמר אתמול כי עם סגירת ה"אוריינט האוס" פחתה חשיבות המקום, ובעיקר לאחר שחלף זמן מאז סגירת המקום ושום צעדים לא נעשו כדי לפתוח את המקום.

הבכיר הוסיף כי תושבי מזרח ירושלים אינם פונים לבכירים שעבדו ב"אוריינט האוס", ואותם בכירים אינם מגיעים למשרד חלופי, כי חדלו לקבל את משכורותיהם, בניגוד להבטחתו של ערפאת כי יקבלו משכורות.
