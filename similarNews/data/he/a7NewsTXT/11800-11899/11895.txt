

הפגנות התמיכה בבין לאדן נמשכו בשבת בשטחי הרש"פ ביש"ע. בשבת התקיימו שתי הפגנות מרכזיות, האחת בשכם והאחרת סמוך לבית-לחם.

שני כדורים שנורו בתהלוכות שהתקיימו בבית-לחם, פגעו בגג בית בכפר שאראפת, הנושק לשכונת גילה בירושלים. כתבת עתי"ם מוסרת, כי ערבים שהשתתפו בתהלוכות ירו באוויר וכתוצאה מכך שני כדורים פגעו בגג בית בכפר שאראפת, בשיפולי שכונת גילה בירושלים. מהירי נגרם נזק לדוד שמש וצינור מים. איש לא נפגע.

משתתפי התהלוכות הניפו תמונות של בין לאדן ושל סדאם חוסיין וכן תמונה אחת של השייח חסן נסראללה, מזכ"ל החיזבאללה.

יצויין כי מפקדי הרש"פ הצליחו למנוע סיקור עיתונאי של הפגנות התמיכה בבין-לאדן. מקורות פלשתינים דיווחו לסוכנות עתי"ם, כי חיילים של הרש"פ הסתובבו בקרב המפגינים בלבוש אזרחי והחרימו את כל מכשירי הצילום שמצאו, לרבות מצלמות חובבים של אנשים פרטיים.
