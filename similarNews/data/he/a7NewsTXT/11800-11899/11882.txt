

בשיחה ביומן הצהרים של ערוץ 7 אמר בועז גנור, מנהל המכון לחקר הטרור במרכז הבינתחומי בהרצליה, כי המערכה שמנהלת ארה"ב נגד הטרור מורכבת משני שלבים. שלב צבאי, שרק החל באפגניסטן, ובשלב שיבוא אחריו תתנהל מערכה כוללת, שתילחם בטרור הבינלאומי באמצעים נוספים: פוליטיים, כלכליים ודיפלומטיים. חלקה השני של המערכה, לדעת גנור, חשוב יותר מהחלק הצבאי, המתנהל כרגע.

גנור אמר כי בעניינו של בין לאדן נוצר פרדוקס: מצד אחד אין מי שיכול לנהל את חייו "בשקט ובנחת", כלשונו, כשעוצמה כמו זו של ארה"ב רודפת אחריו, כלומר שהוא ותומכיו נתונים במצוקה, אולם מצד שני, דווקא כתוצאה מרדיפתו הפך בין לאדן לגיבור לאומי דתי בקרב צבורים אדירים של מוסלמים בעולם כולו.

לדבריו, ארה"ב אינה מצהירה על מטרותיה במלחמה באפגניסטן גם משום שהמערכה תארך זמן רב, וגם משום שאין אפשרות להבטיח שמטרה שתוגדר אכן תושג. לשאלה מה דעתו של גנור באשר לחיסול מנהיגי הטרור השיב גנור שאמנם מתנגדי החיסולים של מנהיגים טוענים כי בכך הופכים את המת לשאהיד, אבל לדעתו "עדיף שאהיד מת על פני שאהיד חי".

גנור הוסיף כי מאז 11 בספטמבר "חצה" הטרור "את הרוביקון" הבינלאומי, ועל כן הביע גנור תקווה כי עכשיו יתקיים שיתוף פעולה אמיתי בין המדינות כדי לחסלו. לדבריו, על העולם להבין כי זוהי אחת ההזדמנויות האחרונות שלו להילחם באמת בטרור, ולגבור עליו, בטרם ישנה את פני העולם, תוך כדי שימוש גם באמצעים לא קונבנציונאליים.
