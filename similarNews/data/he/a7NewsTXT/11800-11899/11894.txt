

משפחות החטופים בלבנון החליטו ביום שישי להגביר את מחאתם מול מוסדות רשמיים של האו"ם בישראל, כדי להביע בדרך זו מורת רוח מההחלטה להעניק את פרס נובל לשלום לראשי האו"ם.

יעקב אביטן, אביו של החייל עדי, אמר כי הוא נדהם לשמוע על ההחלטה הזו. לדבריו, מדובר בהחלטה מחפירה הפוגעת בישראל ובמשפחות שלושת השבויים.

לטענת אביטן, שלטונות האו"ם שיתפו פעולה עם החיזבאללה לפני ותוך כדי חטיפת החיילים בלבנון. קופי אנאן שיקר למשפחות השלושה ולכן בשום פנים ואופן אסור היה לתת את הפרס לאנשי האו"ם.

יעקב אביטן תקף גם את שר החוץ שמעון פרס שצידד בהחלטה לתת את הפרס לענאן ולאו"ם. לדבריו, "שמעון פרס צריך לעשות בדק בית בתוך משרד החוץ, ולאחר מכן שימליץ לתת פרסים תמוהים כאלה".

יו"ר חירות, ח"כ מיכאל קליינר אמר בתגובה כי "זוהי שחיקה נוספת במעמדו של פרס נובל לשלום."

לדברי קליינר, "מעמדו של הפרס נפגע אנושות כשהוענק לטרוריסט פעיל כמו ערפאת, ועכשיו הוא נפגע בשנית עם הענקתו לקופי ענאן שגילה התנהגות לא אנושית ביחסו לפרשת הקלטת של החיילים החטופים בגבול לבנון."

