

ראש הממשלה אריאל שרון צפוי להודיע בישיבת הממשלה מחר על שורה של הקלות מותנות לאוכלוסיה הערבית ביש"ע.

על ההקלות הוחלט בפגישתם של שרון ושר החוץ פרס ביום חמישי בלילה ואחר כך בדיון של המטבחון המדיני ביום שישי בקריה בתל אביב.

כתב עיתי"ם מציין כי במערכת הבטחון לא מתלהבים ממתן ההקלות בשלב זה. דעה זו השמיע הרמטכ"ל רב אלוף שאול מופז בישיבת המטבחון. לדבריו, הירידה ברמת האלימות נועדה רק לרצות את האמריקנים ולהעניק לערפאת יתרונות מדיניים אך בפועל אין סיכול ממשי של טרור.

בסופו של דבר היה זה שר הבטחון בנימין בן אליעזר שהכריע בעד ביצוע "הקלות מותנות" בכל איזור שבו יתברר כי האלימות פחתה בצורה משמעותית.

ההקלות עליהן מדובר בשלב הראשון הן - הכנסת סחורות, אישור למעבר פועלים פלשתינים בתוך תחומי הרש"פ ובהמשך הסרת סגרים וכתרים ואף הכנסת פועלים לעבודה בישראל.

עוד יצויין כי שר החוץ שמעון פרס נועד ביום שישי אחה"צ בתל אביב עם אבו עלא וסעיב עריקאת ועידכן אותם בהחלטה להתחיל בהקלות. לצידו של פרס השתתפו בפגישה מנכ"ל משרד החוץ אבי גיל וראש אגף תכנון אלוף גיורא איילנד.

ב"קול ישראל" דווחו הערב כי הוועדה הביטחונית העליונה תתכנס מחר לדון בהקלות ובערבויות שתתן הרשות לשמירת השקט. עוד דווחו כי יש הסכם בין ערפאת לחמאס ולגיהאד על הפסקת הפיגועים בזמן הקרוב.
