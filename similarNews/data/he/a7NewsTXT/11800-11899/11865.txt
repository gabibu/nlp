

התושבים באלי סיני דורשים להקים ועדת חקירה ממלכתית כדי לחקור את הפיגוע ביישובם. כזכור, בפיגוע נרצחו שני ישראלים, וחמישה עשר נפצעו.

אתמול הודלפו ממצאים חלקיים מתחקיר צה"ל, שעדיין לא הסתיים. בהדלפה מופנית אצבע מאשימה דווקא כלפי רכז הביטחון של היישוב, שאליו הגיעה הודעת הזימונית על פריצת גדר היישוב.

בפרטים שהודלפו לתקשורת נמסר כי חלפו כ-28 דקות מרגע המגע בגדר ועד לתחילתה של התקפת הירי.

באלי סיני הביעו זעם על כך שאותו חלק שהודלף עוסק דווקא ב"מחדליו" של אזרח, רכז הביטחון של היישוב. "במקום לחפש ש"ג, שיתעשתו ויקימו גדר מערכת ליישובי צפון רצועת עזה, כפי שהיא קיימת בגבול הצפון ובגוש קטיף", תגובתו של אבי פרחן מהיישוב אלי סיני.

לדברי אבי פרחן, הגדר המקיפה את אלי סיני הוקמה על דעת מפקדי צה"ל באזור, אך היא נבנתה בצורה רשלנית, על תוואי לקוי, וללא הכשרת השטח כראוי. לכן היא מספקת עשרות התראות שווא בכל יום, דבר שיכול להסביר מדוע קצין הביטחון של היישוב אינו מגיע מיד לאחר כל התראה והתראה.

יצוין כי הגדר היא אזרחית, וכי צה"ל, שהוא האחראי על אבטחת האזור שבין שטחי הרש"פ ובין גדר היישוב אלי סיני, והאחראי להבטיח שמחבלים לא יחצו את האזור בדרך ליישוב, סירב עד כה לקבל עליו אחריות על תפעולה של הגדר, וסירב לשלבה במערך האבטחה שלו ביישובי צפון רצועת עזה.

כל בקשות התושבים כי צה"ל יבנה במקום גדר אלקטרונית צבאית, כפי שקיימת בגוש קטיף, וכפי שקיימת לאורך הקו הירוק המפריד בין רצועת עזה וישראל לא נענו.

תחקיר צה"ל יצטרך לענות גם על השאלה כיצד התצפיות והמארבים של צה"ל באזור לא הצליחו להבחין במחבלים החוצים את השטח שבין שטחי הרש"פ ובין היישוב אלי סיני.

כאמור, תחקיר צה"ל טרם הסתיים, אפילו ברמת מפקדת אוגדת עזה. לאחר סיום התחקיר יוצגו ממצאיו בפני אלוף פיקוד הדרום דורון אלמוג.
