

חבר הכנסת הרב בני אלון הודיע בצהרים כי הוא פורש מחברותו בהנהלת הקואליציה ומתפקידו כיושב ראש סיעת האיחוד הלאומי בכנסת. הרב אלון דיווח על החלטתו זו בראיון לערוץ 7 בתום ישיבת הסיעה.

בישיבה הוחלט, בניגוד לדעתו, כי מפלגות האיחוד הלאומי, תקומה וישראל בעלייה, לא יפרשו בשלב זה מהממשלה.

הרב אלון נימק את צעדו זה בהסבירו כי הממשלה שאינה נלחמת בטרור מזה כשנה, הפכה מאמצעי לאחדות העם במאבקו להשגת ביטחון, למטרה כדי לשרוד פוליטית. עוד הוסיף אלון כי המציאות ולא קו אדום מוגדר וברור שאותו לא חוצים, היא שמובילה את המנהיגות.

אלון אמר כי שרון שב והכריז על כוונותיו להקים מדינה פלשתינית, כשמו"מ על כך נערך בין פרס לעריקאת ואחרים. זאת בנוסף להצהרותיו של בוש על כך שארה"ב חותרת להקמת מדינה פלשתינית שירושלים בירתה, והתקדים ההסטורי של שיחות מדריד שנערכו דוקא בשלהי קואליצית המפרץ, נדלקה אצלו "נורה אדומה".

יתירה מכך מציין אלון כי באין אלטרנטיבה צבאית-מדינית, כל ההתפכחות הכואבת מתהליך אוסלו תנוקז להיפרדות חד-צדדית עם עקירת ישובים והקמת מדינה פלשתינית במקומה של מדינת ישראל,חס וחלילה.

צבי הנדל חיווה היום את דעתו כי צעדי הממשלה בימים האחרונים מוכיחים שחל מפנה לטובה במדיניות שרון כלפי הטרור הפלשתיני.
