

בחול המועד סוכות הלכה לעולמה בשרון האישה האחרונה שיכלה לספר ממקור ראשון על גיבורי מחתרת ניל"י: עברייה לישנסקי, בתו של עולה הגרדום יוסף לישנסקי, שהתורכים הוציאו להורג בדמשק, כשהייתה בת שבע.

עברייה נכחה גם בחקירה שחקרו התורכים את שרה אהרונסון, תוך כדי שהם עינו אותה עד שזו שלחה יד בנפשה. לפני כארבע שנים קיימו איתה כאן ראיון, ולקראת סיום שאל אותה המראיין מה התחזית שהיא צופה למדינת ישראל, נוכח נסיון החיים העשיר שלה כאן.

לישנסקי אמרה: "דעתי היא שאכן יהיה פה במדינה שלנו שלום, כפי שלאמריקאים היה שלום. הם חיכו 200 שנה, נלחמו ועשו הכל עד שהם קיבלו את המדינה שקוראים לה אמריקה. אנחנו נילחם הרבה מאד עד שתהיה לנו מדינה. לא על גבי נייר. לכן צריך להתאזר בסבלנות, וצריך להיות מוכנים לחכות".
