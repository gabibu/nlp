

שר ההגנה האמריקני דולנד ראמספלד הכחיש את האשמות הטאליבן כי מטוסים אמריקאיים מפציצים בכוונה מטרות אזרחיות באפגניסטן "הטליבאן טוענים שאנחנו עושים מה שהם רגילים לעשות", הדגיש.

הוא ציין כי "כשמבצעים פעולה צבאית, יש למרבה הצער אבדות בקרב אנשים שהפעולות לא כוונו נגדם. תמיד זה כך, ובוודאי שזה כך עכשיו. אני וכל האנשים המעורבים מצטערים על אובדן חיי אדם שההפצצות לא כוונו נגדם".

ראמספלד סיפר לעיתונאים כי המפציצים האמריקנים השליכו פצצות ענקיות, החודרות ביצורים חזקים, "נגד בונקרים תת-קרקעיים" ועל מטרות של הטליבאן באפגניסטן. רבות מההתקפות האלה גרמו "להתפוצצויות משניות אדירות, שבמקרים אחדים נמשכו שעות".

ראמספלד הוסיף כי למרות ההפצצות האמריקניות הכבדות עדיין קיים חשש של פגיעה במטוסים האמריקנים התוקפים את אפגניסטן, משום שהגנת הנ.מ. של הטליבאן עדיין לא חוסלה לחלוטין.

לדבריו, אוסאמה בן-לאדן עדיין נמצא באפגניסטן. "קרוב לוודאי שהוא עדיין שם. אני חושב שהוא מצא מקום מקלט, והשלטון תומך בו".

ראמספלד שוחח עם עיתונאים בפנטגון, לאחר פגישה עם פקידים בכירים בה נדונו התוכניות להגנה על ארה"ב מפני התקפות נוספות כמו זו של ה-11 בספטמבר.
