

צה"ל עזב אתמול לפנות בוקר את בית הספר שנכנס אליו בגבעת שלהבת (אבו סנינה) לפני כשבוע ימים, ושממנו ירו לעבר בתי היהודים. עוצר עדיין מוטל על השכונות שלהבת (אבו סנינה) וחארת' אל-שייח' בחברון.

בשיחה ביומן הצהריים של ערוץ 7 אמר משה בן זמרה, מתושבי היישוב היהודי בחברון, כי התושבים חוששים פן ייכנע שרון ללחצי ארה"ב, ויסיג את כוחות צה"ל הפרוסים בגבעות, שמהן ירו תדיר על שכונת אברהם אבינו ועל בית הדסה.

בן זמרה סיפר כי מאז שצה"ל תפס עמדות, הטיל עוצר ופעל בתוככי השטח, כמעט שאין ירי על היישוב היהודי. לדבריו, יהודי חברון אף שיגרו מכתב תודה לממשלה על פעלה זה. עם זאת, הביע בן זמרה את חששו שהדרג המדיני יורה לדרג הצבאי, על אף התנגדותו לכך, לסגת מהגבעות, ולהותיר את תושבי היישוב היהודי שוב לחסדי הצלפים הערבים, המתמקמים שם באין מפריע.

חששו נובע, לדבריו, מהעובדה שכבר אתמול פונתה עמדה חשובה, שמוקמה, כזכור, בבית הספר הערבי בשכונת שלהבת.

בן זמרה אמר כי גם תושבי היישוב היהודי פועלים בקרב ידידיהם שבארה"ב כדי שילחצו על הממשל לא לדרוש את הוצאת צה"ל מהגבעות. לדבריו, הם פנו גם לראש העיר של ניו יורק רודי ג'וליאני, המחזיק בתמונת שלהבת פס הי"ד על שולחנו, כדי שיסייע להם. בן זמרה הוסיף כי בקרוב תתקיים הפגנה שתקרא לסלק מהשטח את ערפאת, שהוא "תואם בין לאדן".
