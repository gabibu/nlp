

הכנסת קיימה אתמול ישיבה מיוחדת בעקבות אסון התרסקות המטוס הסיבירי. נשיא המדינה, הרב הראשי לישראל, ושגריר רוסיה בישראל באו לכנסת כדי להאזין למהלך הישיבה.

ראש הממשלה אריאל שרון אמר בדיון כי העולים מרוסיה ידעו בשנה היוצאת שני אסונות כבדים: הפיגוע בדולפינריום ואסון התרסקות המטוס. הוא אזכר גם את העולים הרבים שנפלו במלחמות ישראל בעשור האחרון. בפנותו למשפחות הנספים אמר שרון כי אינן לבד ביגונן.

במהלך ישיבת האבל גינה יו"ר חרות ח"כ מיכאל קליינר את חברי הכנסת הערבים על כך שאף לא אחד מהם טרח להשתתף בדיון, ולהביע את צערו על האסון שפקד את משפחות העולים בעקבות נפילת המטוס בים השחור.

לדברי קליינר, אסור להשלים עם כך שחברי הכנסת הערבים, שיודעים להתאבל על כל הרוג בישות הפלשתינית השכנה, התעלמו מיום אבל לאומי של מדינת ישראל ושל כנסת ישראל.

החכי"ם מרינה סולודקין ויולי אדלשטיין אמרו כי הישיבה לוותה בצלילים צורמים. הם סיפרו כי נציגי המשפחות התלוננו על כך שלא חולקו להם אוזניות עם תרגום של הטקס (וכך רובם לא הבינו כלל את הנאמר), הם לא הוזמנו ללשכת יו"ר הכנסת כנהוג, וכן "ננטשו" מיד כשהסתיימה הישיבה, ונאלצו לשלם מכיסם הפרטי במזנון הכנסת.

עוד התלוננו המשפחות על היעדרותם של רבים מחברי הכנסת, ועל כך שבאמצע הישיבה עזבו אותה רבים נוספים.
