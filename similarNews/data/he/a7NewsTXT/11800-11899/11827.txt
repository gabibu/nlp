

מוכרת משקאות ותקרובת, בת 18, שנפלה היום מהרכבת מתל אביב לחיפה, לאחר שיצאה מהתחנה בעתלית, נמצאה על פסי הרכבת כשהיא פצועה קשה. צוותי מד"א ביצעו בה החייאה, והיא הועברה לבית החולים. מאוחר יותר דווח כי נפטרה מפצעיה.

יניב לוגסי שהיה עד ראיה לנפילת המוכרת סיפר כי כשהתקדמה במעבר היא ראתה את אחד מעמיתיה מגיע מולה עם עגלה. היא שבה אחורנית ובחיבור שבין הקרונות היא נשענה על ידית הדלת של הרכבת. לפתע נפתחה הדלת, סיפר, והצעירה מעדה ונפלה החוצה אל תוך החשכה.
לדבריו, הצעירה נפלה מהרכבת לנגד עיניו, והוא היה זה שהודיע על כך לגורמים אחראיים על הרכבת, שעצרוה מיד.

כאמור כעבור זמן קצר היא נמצאה כשהיא פצועה באורח קשה.

הנהלת הרכבת מסרה כי מדובר במקרה נדיר של פתיחת דלת הרכבת בשעת נסיעה וכי הנושא ייבדק.
