

עדויות חדשות שנמסרו אתמול בוועדת אור חושפות פנים חדשות בנושא ההתפרעויות הערביות אשתקד, ובתגובת המשטרה אליהן. מעדותו של יוסף מלמד, מי שכיהן כיועץ לענייני ביטחון של השר לבטחון פנים, עולה כי במהלך התפרעויות הערבים במהומות אוקטובר ביקש השר לשעבר שלמה בן עמי לפרוק את שוטרי ישראל מנשקם.

לדברי מלמד, אחרי שנודע לבן עמי כי ישנם שני הרוגים ערבים, הוא שוחח עם המפכ"ל דאז יהודה וילק, וביקש לקחת את הנשק מידי השוטרים.

"אמרתי לשר שפעולה זו אינה אפשרית, וגם המפכ"ל אמר לו שהרעיון הוא בלתי מעשי ובלתי חוקי", אמר מלמד.

מעדות אחרת, זו של ניצב משנה שי עמיחי, לשעבר עוזר המפכ"ל, עולה כי רה"מ דאז, ברק, הוא שנתן למשטרה "אור ירוק" לעשות את מה שצריך כדי להחזיר את הסדר על כנו.

בעדותו סיפר עמיחי כי את ההנחיה נתן ברק בביתו בכוכב יאיר ב 1 באוקטובר, ולדבריו, ברק "לא התכוון למבצע כיבושים באמצעים קיצוניים, אלא לביצוע כל הפעולות הנדרשות".
בקרוב צפוי גם אהוד ברק להעיד בפני הוועדה.
