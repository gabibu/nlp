

גורמים צה"ל אמרו שטענות הפלשתינים כי הם עושים הכל כדי להפסיק את האש ולסכל מבצעי טרור, מופרכת.

לדבריהם הסטטיסטיקה של הפיגועים במשך שבוע נשארה כשהיתה - 100 פיגועים בממוצע, ובכללם פיגועי ירי, הטמנת מטעני חבלה, ירי פצצות מרגמה וידוי רימונים.

עוד דווח כי במוצאי שבת שעברה סיכלו צה"ל והשב"כ נסיון של ארגון המחבלים החזית העממית להחדיר מכונית ממולכדת לירושלים. המכונית שיועדה להתפוצץ בירושלים נתפסה על ידי כוחות הבטחון בגבול ירושלים, וחברי החוליה נתפסו.

גורמי בטחון מסרו את הידיעה על רקע דיווחי הרשות הפלשתינית על מעצרם של ארבעה מבוקשים שהיו ברשימה שהוגשה לה על ידי ישראל, שלטענתם שוהים ב"מעצר פתוח".

יתירה מכך, בצה"ל אומרים כי מבצעי הפיגועים אינם משורות אירגוני הסירוב בלבד, אלא גם מקרב המזוהים עם אש"ף ופתח בפרט.

"מצב בו ישראל בולמת את הפיגועים רק על גבול שטחה, איננו מאפשר סיכול אפקטיבי מול עוצמת הטרור המיוצר בשטחי הרשות, ואין ספק כי לא לאורך זמן תמתין ישראל לסיכול של הרשות את גורמי הטרור בשטחה", נמסר בהודעה שיצאה מטעם שירותי הבטחון הכללי וצה"ל.
