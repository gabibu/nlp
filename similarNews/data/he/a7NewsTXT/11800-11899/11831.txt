

שר החוץ של הותיקן מונסיניור ז'אן-לואי טוראן, אמר בראיון לעיתון הצרפתי הקתולי "לה-קרואה", העומד להופיע ביום שישי, כי הממשלה האמריקנית "משתמשת בזכותה הלגיטימית להגנה עצמית". לדבריו לפעולות הצבאיות באפגניסטן "יש מטרות המוגדרות בברור".

עם זאת ציין, כי הפעולות "צריכות להתבצע במסגרת קריטריונים בעלי אופי מוסרי: להגן על חייהם של חפים מפשע ולא לפגוע באזרחים באופן ישיר".

"השימוש בכוח חייב להיעשות באופן פרופורציונלי לפעולה המרושעת שבה נלחמים, וביחס לאוייב שבו נלחמים", הוסיף, והדגיש כי אסור להשתמש בנשק להשמדה המונית.
