

הכנסת קיימה בצהרים ישיבה מיוחדת בעקבות אסון התרסקות המטוס הסיבירי. נשיא המדינה, הרב הראשי ושגריר רוסיה בישראל באו לכנסת כדי להאזין למהלך הישיבה.

ראש הממשלה, אריאל שרון, אמר בדיון כי העולים מרוסיה ידעו בשנה היוצאת שני אסונות כבדים   בפיגוע בדולפינריום ובאסון התרסקות המטוס. הוא איזכר גם את העולים הרבים שנפלו במלחמות ישראל בעשור האחרון. בפנותו למשפחות הנספים אמר שרון כי אינן לבד ביגונן.

יושב ראש הכנסת, אברהם בורג, קרא לכנסת לחוקק חוקים שיטיבו עם העולים ממדינות חבר העמים.

חבר הכנסת יוסי שריד חיווה דעתו שהציבור כולו צריך להרכין היום ראש בשל יחסו המתנכר עד כה לעולים מרוסיה.

ובתוך כך היום נודע כי בידי הרוסים הקלטה של אחד מטייסי המטוס שהתרסק, המדווח על פגיעה במטוס ומבקש לברר את סיבת הפגיעה.

אחר הצהריים יובאו למנוחות שבעה מהרוגי אסון המטוס.
