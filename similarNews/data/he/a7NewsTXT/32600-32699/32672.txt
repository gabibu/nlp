

עם התפטרותו של רענן כהן מהכנסת התפנה מקומו כשר הממונה על רשות השידור. במקומו יכהן בתפקיד לפי שעה ראש הממשלה. הממשלה אישרה זאת במשאל טלפוני. למעשה "זכה" שרון בתפקיד בגלל סכסוך בין שרי העבודה.

העיתונאי יואב יצחק דיווח כי השר מתן וילנאי ראה בשובו של תיק זה למשרדו משרד התרבות והספורט מהלך טבעי, בעוד ששר הביטחון בן אליעזר התנגד לכך בתקיפות, וזאת משום שוילנאי תומך במועמדותו של מצנע ליו"ר המפלגה.

עם היוודע דבר "מינויו" של שרון לממונה על רשות השידור התפרסמה שרשרת של תגובות על כך. ח"כ אופיר פינס אמר לרשת ב' כי מדובר במחטף חמור. "ראש הממשלה עשה תרגיל ערב הבחירות בכך שגנב את התיק לעצמו, ואני רואה זאת כהתערבות פוליטית גסה". לדבריו, התיק היה אמור לעבור לשר המדע והתרבות ח"כ מתן וילנאי.

עוד אמר פינס כי לפי ההסכם הקואליציוני שייך התיק למפלגת העבודה. השר וילנאי אמר כי מאחר שמדובר בשנת בחירות הוא מקווה שאין מדובר בניסיון של הליכוד להשתלט על רשות השידור.
גם עיתונאי רשות השידור ביטאו "תדהמה וחשש גדול" מהחידוש הזה. אחד מהם אמר ל"קול ישראל" כי הוא חושש פן הם "ישמשו מעתה שופר של לשכת שרון".

חבר הוועד המנהל של רשות השידור הפרופסור דן כספי אמר כי מדובר ב"הפיכת השידור הציבורי לשידור ממלכתי במלוא כיעורו".

ח"כ פריצקי מסיעת שינוי אמר: "בשום מדינה דמוקרטית אין שר שממונה על רשות השידור הממלכתית. בישראל חוזרים כעת לימי בן-גוריון, שבהם השידור היה שופרו של השלטון".

ח"כ יוסי שריד ממר"ץ וראש האופוזיציה הודיע כי "בעקבות הקנוניה בין שרון לפואד" הוא עומד להקים 'צוות מעקב תקשורת'", וזאת כדי להצביע על כל 'הדיווחים מטעם', עם השתלטותו של שרון על המשדרים".

שריד הוסיף: "לא שיערנו שבין בעיות הביטחון, החינוך הקורס, הבריאות המתמוטטת והאבטלה הגואה עדיין נותר לשרון זמן לרשות השידור", אמר שריד.
