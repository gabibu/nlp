

משלחת של שמונה קציני צד"ל בכירים בדרגת אל"מ, בראשות סמח"ט החטיבה המערבית אל"מ בשארה סעיד, נפגשה עם מנהל מחוז חיפה במשרד החינוך אהרון זבידה, וזאת כדי להודות לו באופן אישי על טיפולו בקליטת תלמידי צד"ל במערכת החינוך הישראלית.

בין חברי המשלחת היו גם מפקד המשטרה הצבאית אל"מ רזי שמעון, מנהל אגף החקירות בכלא אלח'יאם סא"ל עבדאללה איברהים, קצין המודיעין אל"מ סמיר עאוון ואחרים.

במפגש ציינו הקצינים בפני זבידה את שביעות רצונם מפעלו, ואת תודתם והוקרתם למערכת החינוך הישראלית על קליטתם המוצלחת של למעלה מ 700 תלמידים ממשפחות צד"ל, שנותרו בישראל כיום. לפני כשנתיים הגיעו לישראל כ 1,700 תלמידים, ורובם הגדול חזרו ללבנון, או היגרו למדינות אחרות.

ראש המשלחת סמח"ט החטיבה המערבית של צד"ל, לשעבר, אל"מ בשארה סעיד העניק למר זבידה מגן מיוחד מעוטר בדגלי ישראל ולבנון ועליו חרוטה ההקדשה הבאה: "למר אהרון זבידה מנהל מחוז חיפה של משרד החינוך, בהוקרה והערכה על פועלך ותרומתך למען קידום העשייה החינוכית לילדינו. שא ברכה ויישר כוח בידידות אמת לוחמי צד"ל אוגוסט 2002".
