

בפעולה של יחידת דובדבן חוסל אתמול (ג') אחר הצהריים מוחמד סעדאת - אחיו של רב המרצחים אחמד סעדאת. החיילים פרצו לבית במרכז העיר רמאללה בו הסתתר המחבל וירו בו למוות. במהלך הפריצה לבית הספיק סעדאת לירות ולפצוע שני חיילים מן הכח. השניים, שנפצעו באורח בינוני וקל הועברו לטיפול בבית חולים בירושלים. יצויין כי אחמד סעדאת הוא ראש ארגון "החזית העממית" ומוחזק ב"כלא" ביריחו. זאת בעקבות העסקה שנחתמה בין ממשלת ישראל לבין ערפאת בדבר הסרת המצור שהוטל על ה"מוקטעה" בעת מבצע "חומת מגן".

באירוע נוסף נהרג אתמול בבוקר (ג') חייל צה"ל, סמל קיווין כהן, מירי צלף לעבר העמדה בה שמר סמוך ליישוב גדיד בחבל קטיף. ככל הנראה נורתה האש מן הבתים המערביים של העיר חאן-יונס. החייל אשר נפצע באורח אנוש הובהל לבית החולים באמצעות מסוק אך מאמצי הרופאים לא צלחו והוא נפטר מפצעיו. הלוויתו התקיימה אתמול בערב והוא נטמן בחלקה הצבאית בבית העלמין בפתח תקווה.

אירועי יום אתמול

במהלך ליל אמש השתלט כוח צה"ל על מחנה הפליטים טול כארם. ההשתלטות בוצעה בעקבות התרעות חמורות על כוונת ארגוני הטרור להוציא לפועל פיגועים מתוך מחנה הפליטים.

הכוחות מבצעים במחנה הפליטים סריקות וחיפושים מדוקדקים מבית לבית בניסיון ללכוד את מתכנני הפיגועים ואת חומרי החבלה. התקדמות חיילי צה"ל לוותה בחיפוי מסוקי קרב. מספר חילופי אש התקיימו בין המחבלים לחיילינו, אין נפגעים לכוחותינו. בחילופי האש הרגו החיילים שני מחבלים.

בין הכוחות המשתתפים בסריקות כותות הנדסה, שריון, גולני וצנחנים.

מחבלים פתחו באש אמש לעבר רכב ישראלי ליד צומת מעלה לבונה בחבל בנימין. דובר מועצת יש"ע יהושע מור יוסף מוסר כי איש לא נפגע, אולם כי נגרם נזק לרכב.

ערבים פתחו אתמול באש לעבר היישוב כפר דרום במרכז חבל עזה. איש לא נפגע, ולא נגרם נזק. חיילי צה"ל השיבו אש לעבר מקורות הירי.

ביממה האחרונה הצליחו חיילי צה"ל ללכוד מחבלים מבוקשים רבים: שישה, ועוד שלושה מבוקשים נעצרו מצפון לרמאללה, מבוקש אחד בבית סחור, ממזרח לבית לחם, מבוקש אחד בבורקין, מדרום לג'נין ומבוקש נוסף במחנה הפליטים ג'נין. העצורים הועברו לחקירתם של כוחות הביטחון.

פצצת מרגמה נורתה לעבר יישוב ישראלי בצפון רצועת עזה. שני רימונים הושלכו לעבר מוצב צה"ל על גבול ישראל מצריים סמוך לרפיח. חיילינו השיבו אש לעבר מקורות הירי. בשני המקרים לא היו נפגעים, ולא נגרם כל נזק.

מחבלים ירו לעבר כוח צה"ל הפועל בג'נין. הכוח השיב אש לעבר מקורות הירי. בהמשך נפתחה אש לעבר כוח נוסף. כמו כן נפתחה אש לעבר כוח צה"ל הפועל במחנה הפליטים בג'נין. בג'נין התפוצץ גם מטען, ואש נפתחה גם לעבר כוח צה"ל בצפון טול כרם. בכל המקרים לא היו נפגעים בקרב חיילינו.

בכפר בודרוס נמצאו מכשירי קשר צה"ליים. המשטרה והשב"כ עצרו חשודים בגנבתם.

חוקרי משטרת תחנת בניימין בסיוע השב"כ עצרו בימים האחרונים בכפר בודרוס (בשטח B) שלושה ערבים שעל פי החשד גנבו עשרה מכשירי קשר מיחידה של צה"ל שהתאמנה באזור מתקן אדם.
במהלך החיפושים שנערכו בבתי החשודים נמצאו שבעה מכשירי קשר, ואלה הוחזרו לצה"ל. יתר המכשירים נוטרלו משימוש, ועל פי ההערכה הועברה כנראה לגורמים ברש"פ. מהמשטרה נמסר כי צפויים מעצרים נוספים.

צה"ל הסיר את העוצר מעל הערים ג'נין, רמאללה, בית לחם. העוצר הוסר משעות הבוקר ועד שעות הערב, לצורך הצטיידות. מזה ימים אחדים אין עוצר על הערים חברון וקלקיליה.

אמש החל צה"ל לסגת מבית לחם בהתאם לסיכומים בין שר הביטחון בנימין בן אליעזר לבין בכירי הרש"פ. כל הסיורים בעיר הופסקו, וכן הופסקה אכיפת העוצר המוטל על העיר בשעות הערב. אמש גם נפגש שר הביטחון בנימין בן אליעזר עם נציגי מערכת הביטחון לדון על מועד נסיגת הכוחות מן העמדות שתפס צה"ל בפאתי ערי הרש"פ בחבל עזה.
