

בפגישה בין שר האוצר סילבן שלום לשר הבריאות ניסים דהן שדנה במשבר בהספקת ציוד ותרופות לבתי החולים הממשלתיים אמר שר הבריאות לשר האוצר כי הוא מתפלא שיש לאוצר כסף להעביר לרש"פ אך לא למערכת הבריאות. פגישתם זו של השניים הסתיימה ללא תוצאות.

המחסור המדובר נוצר בשל חובות בתי החולים לספקי הציוד, הנאמדים ב-350-300 מיליון שקל. חלק מהספקים הפסיקו העברה של תרופות וציוד לבתי החולים.

ביום חמישי שעבר קיבלו בתי החולים 50 מיליון שקל, להשלמת חלק מהציוד החסר. בבית חולים הלל יפה בחדרה, למשל, נותר מלאי מצומצם של תרופה להחייאה, ובבית החולים בני ציון בחיפה נותר מלאי מצומצם של תרופה לטיפול בפגים.בראיון לעיתון "הארץ" אמרו מנכ"ל משרד הבריאות, ד"ר בעז לב, ומנהלי בתי החולים, כי 50 מיליון השקלים יספיקו להשלמת מלאי לימים ספורים בלבד, לכל המאוחר עד יום שלישי השבוע.

מנכ"ל בית החולים בני ציון, ד"ר אמנון רופא, ויו"ר איגוד בתי החולים הממשלתיים, ד"ר יעקב פרבשטיין, אמרו כי למרות מצבם הכלכלי הקשה, "בתי החולים לא ייסגרו". הם הביעו תקווה, כי לא ייאלצו להפסיק מתן חלק מהטיפולים בשל מחסור בתרופות וציוד רפואי.

במערכת הבריאות מעריכים כי למרות המחסור בציוד רפואי בבתי החולים הממשלתיים הפגיעה בחולים תדחה במספר ימים, זאת בעקבות הזרמת כמות קטנה של תרופות חיוניות על ידי חברת "שראל".

עם זאת אומר שר הבריאות, נסים דהן, כי בחלק גדול מבתי החולים אין היום תרופות המצילות חיים: "אם עכשיו יהיה המגה-פיגוע שאנחנו כל כך חוששים ממנו, או אפילו פיגוע רגיל, אז אנחנו בצרה. בחלק מבתי החולים אין ציוד להצלת חיים" דברי השר דהן.

שר הבריאות ורה"מ שרון ידונו בימים הקרובים במשבר. בפגישה זו ידרוש שר הבריאות מרה"מ העברה של רבע מיליארד שקלים לכיסוי החוב של בתי החולים לחברות האספקה, במטרה למנוע את השבתתם.
