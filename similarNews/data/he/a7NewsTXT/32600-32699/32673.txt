

בהרכב מורחב ידון היום בג"צ בעתירות נגד גירוש בני משפחותיהם של שלשה רוצחים ערבים לחבל עזה. אתמול לא נעתר בג"צ לבקשת המדינה לגרש את השלושה לאלתר, והחליט להותיר על כנו את צו הביניים, האוסר על צה"ל , לפי שעה , לגרש את הערבים.

בדיון אמר בא כוח הפרקליטות, העו"ד שי ניצן, כי מדובר בפיקוח נפש, משום שלצה"ל ברור, שגירוש בני המשפחות מרתיע את האחרים, ומצמצם צמצום ניכר את מספר הפיגועים. ואולם השופט שלמה לוין לא נעתר לפנייה. הוא אמר כי "מדובר בשאלות מהותיות, וכי לכן יש צורך לדון בהן דיון נוסף ובהרכב מורחב".

בידי המדינה ראיות כי השלושה סייעו לאחיהם המחבלים בפועל לבצע את הפיגועים. מהמידע החסוי שבידי המדינה עולה כי שאנתצאר עג'ורי, אחותו של בכיר התנזים עלי עג'ורי, ידעה על פעילותו החבלנית של אחיה ואף סייעה לו בכך שהיא תפרה לצרכיו חגורות נפץ. אחיו של עג'ורי, כיפאח עג'ורי, הודה בחקירתו בעת שאחיו וחולייתו העביר מטענים הוא שימש כתצפיתן כדי להזהירם מפני סכנה.
עבד עצידה, שאחיו, נאצר אחראי, בין היתר, לשני הפיגועים בעמנואל סייע אף הוא לאחיו בפעילותו החבלנית.

העותרים טוענים כי יש להתחשב בכך שהמחבל לבית עג'ורי חוסל בידי צה"ל, בכך שביתם נהרס ובעובדה שהיעד לגירוש, עזה, הוא מקום שבו העוני והאבטלה גבוהים ואין סיכוי למצוא שם פרנסה. לפיכך טוענים העותרים "אין מדובר רק בפשע מלחמה אלא גם בפשע נגד האנושות".
