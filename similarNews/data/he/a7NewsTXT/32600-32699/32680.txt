

ארבעה בני משפחה אחת נהרגו בתאונת דרכים בה התנגש רכבם במשאית שסטתה ממסלולה בעקבות התנגשות בגמל שחצה את הכביש.

ארבעת ההרוגים הם הורים ושני ילדיהם, תושבי דימונה ששבו מאירוע בירוחם. התאונה אירעה אמש בסביבות השעה 22:00 כשלושה קילומטרים מהכניסה לירוחם. בנקודה זו, על פי דיווחי המשטרה הכביש צר וחשוך. לבד מארבעת ההרוגים נפצעו בתאונה שני מעורבים אחרים בתאונה. הפצועים הועברו לבית החולים 'סורוקה' בבאר שבע.

ממשטרת מרחב הנגב נמסר כי בעל הגמל, בדואי תושב המקום, נעצר לחקירה בחשד שלא סגר את הגמל כמתבקש בשעות הערב. בתקופה האחרונה גרמו גמלים משוטטים לשבע תאונות דרכים.

