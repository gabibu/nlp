

משלחת של שמונה קציני צד"ל בכירים בדרגת אלופי משנה, בראשות סמח"ט החטיבה המערבית אל"מ בשארה סעיד, נפגשו עם מנהל מחוז חיפה במשרד החינוך אהרון זבידה על מנת להודות לו אישית על טיפולו בקליטת תלמידי צד"ל במערכת החינוך הישראלית.

בין חברי המשלחת היו גם מפקד המשטרה הצבאית אל"מ רזי שמעון, מנהל אגף החקירות בכלא אלח'יאם סא"ל עבדאללה איברהים, קצין המודיעין אל"מ סמיר עאוון ואחרים.

על פי הודעת דובר משרד החינוך ציינו הקצינים במפגש בפני מנהל המחוז, האחראי מטעם משרד החינוך על קליטת תלמידי צד"ל, את שביעות רצונם, תודתם והוקרתם למערכת החינוך הישראלית על קליטתם המוצלחת של למעלה מ-700 תלמידים ממשפחות צד"ל, שנותרו בישראל כיום.

דובר משרד החינוך הזכיר כי עם נסיגת ישראל מלבנון לפני כשנתיים הגיעו לישראל כ-1,700 תלמידים אולם רובם הגדול חזרו ללבנון, או היגרו למדינות אחרות.

חברי משלחת הקצינים ציינו כי בתודתם הם מייצגים את משפחות כל התלמידים. את האופן בו נקלטו הילדים במערכת החינוך הישראלית הם רואים כנקודת אור חשובה בקליטת אנשי צד"ל לעומת בעיות בדיור ובתעסוקה שמממשיכות ללוות אותם גם כיום.

ראש המשלחת, סמח"ט החטיבה המערבית אל"מ בשארה סעיד העניק למר זבידה מגן מיוחד מעוטר בדגלי ישראל ולבנון ועליו חרוטה ההקדשה הבאה: "למר אהרון זבידה מנהל מחוז חיפה של משרד החינוך, בהוקרה והערכה על פועלך ותרומתך למען קידום העשייה החינוכית לילדינו. שא ברכה ויישר כוח בידידות אמת לוחמי צד"ל אוגוסט 2002".
