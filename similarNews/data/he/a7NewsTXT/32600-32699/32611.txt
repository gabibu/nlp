

לורנס איגלברגר, שר החוץ לשעבר בממשל בוש האב, מטיל ספק בנחיצות פעולה צבאית נגד עיראק .

"אינני סבור שיש הצדקה לכך, אלא אם כן הנשיא יוכיח לנו שסדאם חוסיין מוכן להשתמש בנשק גרעיני, ביולוגי או כימי", הודיע איגלברגר ברשת הטלוויזיה האמריקנית פוקס. "במוקדם או במאוחר, נהיה חייבים לעשות משהו בקשר לסדאם חוסיין בשל המוניטין שלו, ובשל העובדה שאני משוכנע שהוא עשה הרבה בשטח הטרור. אבל למה עכשיו?" שאל שר החוץ לשעבר.

ארה"ב אכן מתכננת תקיפה על עיראק במטרה לאסוף הוכחות לייצור נשק להשמדה המונית, שיוגשו לבעלות הברית במטרה לשכנע אותן לקחת חלק במערכה להפלת סדאם חוסיין, כך דיווח היומון האיטלקי "איל סולה - 24 אורה".

על פי היומון הכלכלי-פיננסי, בכיר בשרותי הביטחון הלאומי האמריקני, שביקש להישאר בעילום שם, אמר כי "תדרוך ראשוני בנושא התקיים באפריל, ובמהלכו הוצג כל מה ששירותי הביון הצליחו להשיג על תוכניות העיראקיות הפיתוח של מערכות הנשק להשמדה המונית".

בהמשך נאמר בעיתון כי פגישות נוספות התקיימו כדי לבחון את התרחישים האפשריים, שהם "התערבות במטרה לנטרל את המיתקנים מיד לאחר פעולות איבה או פלישה".

אנשי יחידת "דלתא" של הכוחות המיוחדים של צבא ארה"ב, והיחידה לפעולות מיוחדות של הסי.איי.איי, מתאמנים על ביצוע התרחיש השני באתרים בצפון קרוליינה ובנוודה, כך נאמר בעיתון, בו הודגש כי "המבצע יכול להתחיל בכל רגע נתון".

את המטרה או המטרות המדויקות יבחרו האמריקאים מבין כ-60 אתרים, עליהם מתנהל מעקב לוויני של שרותי הביון האמריקני. בעקרון מדובר ב"מעבדות חשודות שונות, בהן נבחנים מוצרים בקטריולוגים".

השגת ההוכחות שלא ניתן להפריכן, לפיהן עיראק בהנהגת סדאם חוסיין ממשיכה בייצור נשק להשמדה המונית, בעיקר נשק ביולוגי, תאפשר לשכנע את בעלות הברית של וושינגטון וכן רבים בממשל האמריקני, לתמוך במתקפה נגד עיראק.


