

במלאת שמונה ימים לשביתת עובדי פי גלילות הודיעו העובדים כי יש בכוונתם להחריף את צעדי המחאה. בין הצעדים העתידים מאיימים העובדים כי לא יספקו דלק גם לאותן חברות שקיבלו דלק עד כה למרות השביתה.

לדברי, אלי חליפה, יו"ר ועד העובדים של פי גלילות, מפסיקים העובדים החל מהיום, את הזרמת הסולר לתחנת המעבר באשדוד, המספקת דלק לחברת החשמל.

לדבריו, כרגע אין למעשה כל מו"מ וכל התקדמות ובכוונת העובדים להמשיך בעיצומיהם.

גורמים בחברות הדלק מסרו לכתבת עתי"ם, כי בשל השיבושים, הופסקה אספקת דלק למפעלים וחברות, ביניהם מאפיות, בתי אבות, קבלני עפר ועוד.

עד כה נמסר על מחסור מסוים בתחנות הדלק באזור ירושלים ואולם עיקר המחסור הוא עדיין באזור הדרום. על פי הערכות שנמסרו מחברת "דן" אם לא יימצא פתרון למצוקת הדלק במהלך שלושת הימים הקרובים, יתחילו גם תושבי המרכז לחוש בבעיות מאספקת הדלק.
