

אמיר מאיר, יו"ר הוועד להצלת האוכלוסיה סובב פי גלילות, וצביקה אורן, יו"ר ועד שכונת רמת אביב ג', עתרו הבוקר לבג"צ בדרישה להורות על סגירת אתר הדלק והגז בפי גלילות לאלתר, עד אשר יבוצעו כמה פעולות בטיחותיות במקום.

לדברי העותרים, פעולות אלה צריכות להיעשות, כדי שהאתר יוכל להמשיך לתפקד במשך שנתיים, עד אשר הוא ייסגר סופית, בהתאם להחלטת הממשלה מחודש מאי האחרון.

"מצבו הנוכחי של האתר מהווה סיכון בטחוני ובטיחותי גדול מאד לאוכלוסיה הסובבת את אתר הגז והדלק בפי גלילות, לאור המצב הבטחוני החמור בו מצוייה מדינת ישראל... וכן לאור העובדה, כי אתר הגז והדלק בפי גלילות מהווה אחד מהיעדים המועדפים לביצוע מגה פיגוע, כפי שמעידים גם המאורעות האחרונים", כתבו העותרים.

(עתי"ם)
