

נמשכים העיצומים בחברת "דן". היום עזבו הנהגים השכירים בחברה את קווי נסיעת האוטובוסים בפתח תקווה.

על פי דיווחה של כתבת עתי"ם שמונה עשר נהגים בקווי "דן" העירוניים ושישה אחרים בקווים הבין עירוניים של החברה נטשו את האוטובוסים במחאה על הקיצוצים בשכרם.

הנהלת החברה הודיעה כי היא נערכת למניעת שיבושים בהפעלת קווי החברה. במסגרת היערכות זו גויסו להפעלת האוטובוסים אנשי מינהל ואנשי מקצוע ממוסכי החברה בעלי רישיון לנהיגה באוטובוס, זאת בכדי להפעיל את הקווים המושבתים ולאפשר שירות שוטף של החברה.

לדברי דובר חברת "דן", איציק כגן, לא נגרמו עד כה שיבושים שמנעו שירות מציבור הנוסעים.

עוד מסר כגן, כי בשעות הצהריים התקיימה פגישה עם ראשי ועד הנהגים השכירים, בניסיון למצוא פתרון לסכסוך.
