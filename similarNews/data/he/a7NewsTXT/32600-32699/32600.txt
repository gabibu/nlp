

בישיבת הממשלה דיווח שר הביטחון בנימין בן אליעזר כי עדיין ישנן התרעות רבות וארגוני הטרור מתכננים לבצע פיגועים קשים במדינת ישראל. את הירידה בכמות הפיגועים מייחס בן אליעזר לפעילות הסיכול של זרועות הביטחון. עם זאת ציין שר הביטחון כי בכוונתו להמשיך בצעדים לקידום תוכנית "עזה תחילה".

מערכת הביטחון ניפקה 9,500 באחרונה היתרי עבודה לערבים מהרש"פ. כמו כן אושרה כניסתם של 3000 מסיקי זיתים מן השומרון לכרמי הזיתים בצפון הארץ.

בישיבת הממשלה אתמול אמר שר החוץ שמעון פרס, שארצות הברית לוחצת על ישראל להעביר לערביי הרש"פ שני מיליארד שקל מהחשבונות המוקפאים בישראל.

בתגובה ציין רה"מ כי על ישראל להיעתר לבקשות האמריקניות כדי ש"נוכל להמשיך להילחם בטרור", כדבריו.

לעומת דברים אלה של רה"מ ושר החוץ הביע שר הבינוי והשיכון נתן שרנסקי את התנגדותו לכך. לדבריו "העברת הכספים בעת הזאת, מוסיפה לשרת את שלטון השחיתות והטרור של יאסר עראפת".

