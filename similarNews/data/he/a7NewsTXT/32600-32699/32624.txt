

מחר תיפתח מנהרת תחבורה חדשה שנחפרה בצומת הרחובות אלוף שדה/הירדן/ברנשטיין ברמת גן. המטרה בכריית המנהרה החדשה הייתה להקל על העומס בצומת.

אורך המנהרה החדשה - 400 מטרים וגובהה נטו - 4 מטרים. בהחלטה על גובהה של המנהרה לא קיבל ראש עיריית רמת גן, צבי בר, את דרישת התושבים להסתפק במנהרה נמוכה יותר על מנת שלא יתאפשר מעבר אוטובוסים ומשאיות במנהרה.

תוך כדי כריית המנהרה בוצעו תוספות נילוות כגון סלילת רחוב אלוף שדה באספלט אקוסטי. מעיריית רמת גן נמסר כי ייחודו של האספלט האקוסטי הוא בהיותו שקט מהרגיל, ויסייע לשמור על השקט לרווחת התושבים המתגוררים בסמוך לתוואי שמפינת עודד ועד לצומת תל השומר.

עלות הפרויקט שבניהול חברת נתיבי איילון- 35 מיליון ש"ח, מתוכם 30 אחוז במימון של עיריית רמת גן ו-70 אחוז במימון משרד התחבורה

