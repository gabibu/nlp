

קלטות וידאו שבהן נראים פעילי אל-קאעידה המרעילים כלבים בגז ומתאמנים בפעילויות טרור, מאשרות את "כוונותיהם הנפשעות של אנשי רשת אוסאמה בין-לאדן", ומוכיחות את הצורך במלחמה נגד הטרור, נאמר היום בהודעת הבית הלבן.

"מדובר באנשים בעלי כוונות מרושעות, וזו ההוכחה הנוספת של הצורך הדחוף לחסל את הטרור הבינלאומי", אמר דובר הבית הלבן.

רשת הטלוויזיה האמריקנית סי.אן.אן החלה ביום ראשון לשדר סדרת קלטות וידאו ובהן נראים אנשי אל-קאעידה העוסקים באימוני טרור, בין השאר כאמור, בהרעלת כלבים.

הצילומים, המופיעים ב-64 קלטות, לקוחים מתקופה של כעשר שנים, וכוללים בין השאר תמונות שלא נראו עד-כה של בן-לאדן ועוזריו הקרובים.

ביום ראשון אמר פקיד בכיר בפנטגון כי ארה"ב אינה זקוקה לתמיכתן של בעלות הברית האירופיות כדי לתקוף את עירק, חוץ מאשר לתמיכתה של בריטניה. את הדברים אמר בשידור של רשת הטלוויזיה האמריקנית ABC. יועץ הפנטגון ריצ'רד פרל אמר, כי ממשל בוש יסתמך על סיוע מבריטניה ומקבוצות האופוזיציה העירקית, אך אינו מצפה מבעלות הברית אחרות בנאט"ו ייטלו חלק במתקפה.

"בעלות בריתנו האירופיות אינן חשובות בעניין זה. ולדעתי בעלת הברית החשובה היחידה, בריטניה, תעמוד לצדנו בעירק", ציין ריצ'ראד פרל, יו"ר הקבוצה למדיניות הביטחון בפנטגון.

"יתר האירופים מעדיפים להתעלם מהמציאות, לחתום על ההסכמים עם סדאם או לקנות אותו בדרכים שונות", הוסיף הפקיד.

בעירק נערך סאדאם חוסיין לקראת המלחמה. אתמול דווח כי שליט עירק ועוזריו נמנעים מלהשתמש בטלפון רגיל או סלולארי, והם משתמשים בטלפון מרשת מיוחדת לתקשורת, שקשה לפצחה באמצעות לוויינים, כאמצעי זהירות מפני מתקפה אמריקנית על עירק, כך מפרסם העיתון המצרי אל אהראם בכתבה מקיפה בסוף השבוע, שעסקה בהכנות שעושה סדאם חוסיין להציל את עצמו במקרה שארה"ב תפתח במתקפה על עירק כדי להפיל את משטרו.

את הדואר הנשיאותי מעביר סאדם באמצעות קצינים, בנייר הנושא את חותמתו עם צופן מיוחד, ויש לו תוכנית סודית, ולפיה הוא יסתתר באזור רחב של יחידות שיכון מיוחדות לתושבי עירק, אזור שאליו הוא מועבר למשך מספר שעות ואיש אינו יודע על קיומו, זולת מזכירו המיוחד של סדאם. העיתון המצרי מדווח כי לאחרונה הגיעו בכירים עירקים לאירופה, ובידיהם סודות מדינה, ובכללם מידע רגיש על פעולות הגנה והצעדים שסדאם חוסיין נוקט כדי להגן על עצמו.

בין היתר דיווחו כי הוא הורה להזיז ציוד של טילי קרקע קרקע ולהעבירם לעמדות התקפיות. מקורות עירקים דיווחו כי סדאם מתכנן לפגוע באינטרסים אמריקנים ולגייס יותר מ 250 לוחמים מתאבדים, שיעברו אימונים בביצוע פיגועי טרור, ואחר כך יישלחו לאסיה ולאירופה לביצוע התקפות טרור.

