

עם תום פגישתם של ראש הממשלה אריאל שרון ושר הבריאות ניסים דהן בעניין המשבר באספקת התרופות לבתי החולים הממשלתיים שהתקיימה הבוקר, פורסמה הודעה משותפת של השניים על פיה נמצא פתרון זמני למצוקת התרופות.

על פי הצעת הביניים עליה הוחלט בפגישה יועבר בתוך שלושה חודשים סכום של מאה וחמישים מיליון שקלים על ידי משרד האוצר לבתי החולים. סכום זה יוענק על חשבון הסכום עליו יוחלט מאוחר יותר במסגרת תוכנית ההבראה הכללית של בתי החולים.

בקבלת הצעה זו לא קיבל ראש הממשלה שרון במלואה את בקשתו של שר הבריאות להעביר למטרה זו סכום של בין מאתיים וחמישים לשלוש מאות מיליוני שקלים.

בסיכום שהושג הבוקר הוחלט כי בתי החולים, מצידם, התחייבו לעמוד במסגרת ההוצאות שנקבעו להם לשנים 2001-2002 וכמו כן יעדכנו את מחיר יום האישפוז בבתי החולים.

