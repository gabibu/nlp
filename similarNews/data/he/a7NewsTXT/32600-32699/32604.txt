

"ספק אם יש עברה בלבישת חולצה ועליה הכיתוב 'אין ערבים - אין פיגועים'". כך קבע שופט בית המשפט המחוזי בירושלים, משה דרורי. בקביעתו מסתמך השופט דרורי על קביעה קודמת של בית המשפט העליון, שהרחיבה את חופש הביטוי.

בפסיקה זו דחה השופט דרורי את ערעור המדינה על שחרורו ממעצר של אהרון ירמיהו, שעל פי החשד התפרע בחברון בהלווייתו של אלעזר ליבוביץ' הי"ד ובין היתר לבש חולצה ועליה הסיסמא "אין ערבים - אין פיגועים".

בהחלטה נוספת הורה שופט בית המשפט המחוזי בירושלים צבי זילברטל לאפשר לפעיל "כך" נועם פדרמן להיבחן בבחינות סוף השנה בלימודיו בקריה האקדמית בקרית אונו, שם הוא לומד משפטים.

פדרמן, המצוי בימים אלה במעצר בית, למד בשנים האחרונות בפקולטה למשפטים בקריה האקדמית. הוא מבקש להבחן ב-6 מועדים ב-6 בחינות. את התנגדותה לכך הבהירה המדינה בטענה שפדרמן מסוכן לציבור.

בפרשייה זו ביקש השב"כ להציג חומר חסוי ואולם השופט זילברטל סירב לעיין בחומר החסוי והחליט כי יש לאפשר לפדרמן להבחן. "נקודת המוצא במקרה דנן היא, שהמבקש שוחרר ולא נמצא הכרח לכלוא אותו מאחורי סורג ובריח. במצב זה, כאשר על כף המאזניים מצויה האפשרות שעמל שנת לימודים שלמה ירד לטמיון, כאשר מדובר בבקשה שעניינה שש יציאות מהבית למוסד האקדמי, בו למד המבקש, לפרקי זמן לא ארוכים, כאשר בעבר הסכימה המשיבה ליציאת המבקש לחתונת גיסתו, אני סבור שניתן להיענות לבקשה. המבקש יהיה מלווה מצאתו מביתו ועד לאולם הבחינה ובדרך חזרה, על ידי אחד הערבים שנקבעו על ידי בית המשפט ויעשה דרכו ישירות מביתו אל מקום הבחינה וחזרה", פסק השופט זילברטל.
