

עובדי פי גלילות מחריפים את שביתתם, והיום הם השביתו את הצינור המספק סולר מבית הזיקוק באשדוד לתחנות הכוח של חברת החשמל ברחבי הארץ. במתקני האחסון של חברת החשמל יש כמות סולר שתספיק לימים אחדים, ולכן אין סכנה להשבתת תחנות הכוח.

המתווך בסכסוך בין העובדים לבין ההנהלה ומשרד התשתיות, שלמה שטרית, יו"ר ועד עובדי חברת תשתיות נפט ואנרגיה, עסק השבוע בניסיון למצוא פתרון למשבר. אם לא יימצא כזה יכונס בסוף השבוע דירקטוריון החברה כדי לאשר את החלטת ההנהלה לסגור שניים מארבעת מסופי ניפוק (אספקת) הדלק: בבאר שבע ובירושלים, ולפטר את 21 עובדי המסופים.

ממשרד התשתיות נמסר כי חלק מההודעות על מחסור בדלק מקורו בשובתים ובחברת פי גלילות. חברת האוטובוסים דן הודיעה כי בתוך יומיים שלושה ייגמר לה מלאי הדלק וכי אם תימשך השביתה תופסק פעילות האוטובוסים.
