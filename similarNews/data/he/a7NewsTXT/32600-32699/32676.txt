

60 ילדים מעולי אתיופיה השתתפו בטקס בר-מצווה שנערך לכבודם במושב ספסופה שבגליל. הילדים הניחו תפילין ויצאו לטיול משפחות עם הוריהם בירושלים.

60 בנים ובנות בגיל המצווה, מעולי אתיופיה, השוהים במרכזי הקליטה "כנען צפת" ו"איילת השחר, חגגו לפנות בוקר את טקס בר המצווה שלהם בבית הכנסת של המושב ספסופה.

האירוע נפתח בתפילת סליחות ולאחריה, הניחו 30 בני המצווה, לראשונה בחייהם, תפילין, ושלושים הבנות התפללו בסידורי תפילה מיוחדים שהוענקו להם. לאחר מכן קיבלו החוגגים סידורי תפילה טליתות, פמוטים ובגדים חדשים, מתנת מגבית בריטניה וארגונים ובעלי עסקים מצפת והסביבה.
בטקס נשאו דברים יצחק בלונדר, מנהל מרחב הצפון של הסוכנות היהודית, שבירך את הילדים ובני משפחותיהם והרב הראשי של המועצה האזורית מרום הגליל הרב יוסף אלמשעלי.

את האירוע ארגן סגן ראש המועצה האזורית מרום הגליל שלמה לוי וראש המועצה הדתית דני סיידא. מסיבת בר המצווה לילדים תתקיים בשבוע הבא בגן האירועים של איילת השחר. בתום הטקס יצאו הנערים, בלווי הוריהם, לטיול משפחות בירושלים, שם יבקרו בכותל המערבי, בעיר העתיקה, במוזיאונים ובאתרים נוספים.
