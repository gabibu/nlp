

לכאורה הוא מובטל בן 38 ומבלה את מרבית זמנו עם אביו האלמן אך למעשה מדובר באדם בעל עוצמה רבה שניהל את מערכת הבחירות של אביו וממשיך לנהל את עסקיו, ומעורב גם בעניינים רבים כמו למשל במו"מ על גירוש המחבלים מכנסיית המולד. כך מתאר גיא לוסון כתב הגארדיאן את עומרי שרון בכתבתו.

בראיון חושף לוסון פרטים על עומרי על דעותיו השפעתו ומפגשיו עם ערפאת. המפגש הראשון של עומרי שרון עם אויבו של אביו, כותב לוסון, התקיים באפריל, זמן קצר אחרי היבחרו של אביו לכהונת ראש ממשלה. בלילה, תחת מעטה של חשאיות, נסע עומרי שרון למפגש ברמאללה עם ערפאת.

בכתבתו קובע לוסון כי עומרי הוא ששכנע את אביו כי יש לנסות לפתוח בדיאלוג עם ערפאת דווקא על רקע המלחמה המתרגשת ובאה. את הדברים אמר עומרי שרון לרה"מ תוך שהציע את עצמו לשמש כשליח.

במפגש ביניהם חיבק ערפאת את עומרי שרון, כך דווח על ידי מקורות ערביים. השניים עסקו בדיון באפשרויות הדו שיח בין הצדדים וכיצד ניתן יהיה למנוע מלחמה. עומרי אמר ללוסון כי בפגישותיו הדגיש בפני ערפאת כי אם פניו לשלום, יהיה עליו לדאוג לתקופת שקט. אולם אם פניו לשלום לדורות עליו לדאוג לחסל את כל ההרג משום ש"אבי, רה"מ, נבחר על רקע הבטחותיו להשיב את הביטחון" דברי עומרי שרון.

כזכור סיפר עומרי שרון אחרי המפגש עם ערפאת כי למרות שהוא מתנגד לשיטותיו של ערפאת הוא מתרשם ממנו כמי "שהוליד את החלום הפלשתיני ובמשך 30 שנים טיפח ונשא אותו וניסה להביאו לידי מעשה". מצידו אמר ערפאת כי שרון הצעיר מהווה שכלול של אביו.

בכתבתו מציין לוסון כי ממקורות פלשתיניים נודע לו שערפאת ציין כי עומרי חביב עליו כבנו.

להערכתו של לוסון עומרי שרון הוא האיש בעל העוצמה הרבה ביותר במזה"ת והוא פועל מאחורי הקלעים. השפעתו רבה יותר מנושאי תפקידים רשמיים בקבינט למשל. לוסון כותב כי פעילותו של עומרי הופסקה בטענה לאי תקינות שלטונית כ"בן של" ולכן הוא מקיים קשרים עם דרגי הביניים של אנשי הרש"פ.

לוסון מתאר כי עומרי שרון עונה רק למכשיר טלפון סלולרי אחד ורק לנבחרים ואנשי אמון בודדים נמסר המספר, ביניהם לאביו, לאחיו הצעיר גלעד וגם ל"אחד ממנהיגי הרש"פ הצעירים שאותו למד עומרי להכיר ולתת בו אמון. לוסון ממשיך ומציין כי מספר הטלפון של עומרי שימש לא אחת כקו הצלה עבור ערביי הרש"פ. הם נעזרים בו אם הם זקוקים לסיוע כבמצבים בהם הם תקועים בעוצר, נעצרים, או שהם תחת אש. במצבים שכאלה יכול עומרי "לשנות את הנסיבות בשטח, מספיק שהוא מתקשר לשלטונות הישראליים", כותב לוסון.

"אם יש משהו שערביי הרש"פ זקוקים לו ואני יכול לעזור חשוב שאעשה זאת" מאשר את דבריו עומרי שרון. הוא מקפיד לשמור על חשאיות זהותם של "נאמניו הערבים" ולוסון מסביר כי עבורם קשר עם בנו של רה"מ מהווה בגידה ועבור עומרי שרון הדבר יגרום לצרות עם בכירי הליכוד.

בראיון מתייחס עומרי שרון לעלייתו של אביו להר הבית. לדבריו הוא התנגד לכך ואולם אביו עמד על דעתו. "בדיעבד" אומר עומרי, "אבי צדק". עמרי ציין כי ניסה להיפגש פעם נוספת עם ערפאת ביולי שעבר אך כיון שדבר הפגישה הודלף כבר לא היה בה טעם.

