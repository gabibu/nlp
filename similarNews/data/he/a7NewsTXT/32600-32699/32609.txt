

עשרה מקרים בהם התגלו נוסעים שעברו דרך נתב"ג ונשאו עמם כלי נשק ותחמושת מבלי לשים לב, ארעו במהלך החודש האחרון.

מרשות שדות התעופה נמסר כי הנשק והתחמושת התגלו להפתעתם של אותם נוסעים במערך הבידוק של נתב"ג.

דובר רשות שדות התעופה והסמנכ"ל ליחסים בינלאומיים פיני שיף אומר כי בשל המצב הבטחוני, רבים הם האזרחים המחזיקים את כלי נשקם האישי בתיקיהם, ולכן קיימת נטייה לשכוח כלי נשק ומחסניות באותם תיקים שמשמשים אותם גם לנסיעות לחו"ל.

הדובר הוסיף, כי בעת האחרונה שודרגה באופן משמעותי היכולת המקצועית של הבודקים העוסקים בשיקוף הכבודה, וזו נותנת את תוצאותיה. לדבריו, גידול ניכר חל לא רק בחודש האחרון במקרים מסוג זה.

שיף אמר עוד, כי בעיתוי הנוכחי של עונת הנסיעות ולקראת עונת החגים, חשוב מאוד לעורר את תשומת לב הנוסעים לבדוק היטב את הכבודה שלהם, זאת כדי למנוע מצבים של הסתבכות חמורה עם שלטונות החוק.

מאז אירועי ה-11 בספטמבר נוקטות מדינות העולם בהחמרה בעת הבידוק הבטחוני וננקטת מדיניות יד קשה כלפי מפירי החוק.
