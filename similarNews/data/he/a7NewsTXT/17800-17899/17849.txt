

סמוך לשעה 10:30 בבוקר נרצח בפיגוע ירי ערבי ישראלי, תושב שכונת בית חנינה בירושלים. המחבלים ירו לעבר מכוניתו בצומת אנזה, 500 מטר צפונית ליישוב שא-נור שבצפון השומרון.

הערבי נמצא ברכבו שהתדרדר לצד הכביש. על הרכב, בעל לוחית זיהוי ישראלית, נמצאו סימני ירי. סוכנות "קול רינה" דווחה כי ברכב הפולקסווגן נמצא שלט של ארגון "הסהר האדום" ותרופות.

להערכת המשטרה, הירי בוצע מנשק אוטומטי ממכונית חולפת. כוחות גדולים של משטרה וצבא מנהלים בשעות האחרונות חיפושים נרחבים באיזור אחר היורים.

נציין כי בשעה זו נמשכת החקירה ונבדקות כל הנסיבות לאירוע.

בתוך כל המשך הלחימה של מחבלי הרש"פ ברחבי יש"ע אומר היום מפכ"ל המשטרה רב ניצב שלמה אהרונישקי בביקור בקריית שמונה כי "ארגוני הטרור מתכוננים לחדש את הפיגועים בתוך הקו הירוק".
אהרונישקי הוסיף כי המשטרה נערכת בכוננות גבוהה ותוגברו המחסומים בשטח.

בשל ההתרעות צה"ל הציב מחסומים רבים סביב לעיר קלקיליה ובמקומות נוספים ביש"ע, במקומות שבהם יש חשש ליציאת מחבלים.

בלילה יכנס ראש הממשלה אריאל שרון את הקבינט המדיני-ביטחוני, כדי לדון במצב הביטחוני בעקבות גל הפיגועים בימים האחרונים.

בתום פגישה עם שר החוץ הספרדי, ג'וזף פיקה, אמר היום ראש הממשלה כי האינתיפאדה לא נפסקה אפילו ליום אחד- "לא שכחנו את ארבעת החיילים שנרצחו על ידי מחבלים שיצאו משטח בשליטת הרשות הפלסטינית".
