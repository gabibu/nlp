

נשיא המדינה, משה קצב, התראיין היום במשרדו לתחנת הטלוויזיה הלוויינית של מצרים. הראיון ישודר מחר בתוכנית הטלוויזיה הפופולרית "בוקר טוב מצרים", וניתן יהיה לצפות בו בערוץ המצרי בשידורי הכבלים בארץ.

הנשיא קצב ענה לשאלות המראיין בעברית, והדגיש כי "למצרים ולנשיאה מעמד ומוניטין, עבר והווה מפוארים, מנהיגות מובילה ומקום של מופת בתודעת העם בישראל, בין השאר בשל חלקה של מצרים במאמצים לשכנת השלום באזור". הנשיא הזמין את עמיתו המצרי, חוסני מובארק, לבקר בישראל, וקרא לו להשיב את השגריר המצרי לישראל.
