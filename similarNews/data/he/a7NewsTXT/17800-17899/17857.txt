

השר בני אלון ענה היום בכנסת לשאילתה של ח"כ ניסים זאב מש"ס, על נושא שאותו עורר עיתון "הארץ" והכתבת הצבאית רינה מצליח, בנוגע לחפירות הנערכות בשער הפרחים בעיר העתיקה.
לטענת עיתון "הארץ", מדובר בבזבוז כספים יקרים באיזור שכונה על ידם "לב מריבה", בעוד שהתיירות בארץ במצב קריסה. העיתון נקב בסכום של 25 מיליון שקלים כסכום המושקע בחפירות.

בתשובה לשאלתו של ח"כ ניסים זאב אמר השר אלון כי מדובר על פיתוח אתר תיירות עתידי, וכי הסכום המושקע הוא 250,000 שקלים בלבד. יתרה מכך אמר השר אלון כי החפירות מתבצעות בשקט כבר ארבעה ימים וזאת למרות שהיו גורמים שאיימו כי יעוררו מהומות.

לדבריו, כך היה גם בענין ה"אוריינט האוס" ובהר חומה. השר אלון ציין כי הערבים חופרים באין מפריע ובניגוד לחוק בהר הבית על שטח שהוא בריבונות ישראלית והמדינה אינה מונעת זאת.
"ברור לכל שזוהי זכותנו ההיסטורית לחפור בשטחי ירושלים על מנת לחשוף את שרידי המורשת היהודית וכדי לאפשר לתיירות מרחבי העולם לצפות בכך", אמר השר אלון.
