

אתמול פסק בג"צ כי ארגון השמאל הקיצוני "חוג ההורים השכולים ישראלי פלשתיני" יוכל להציב מיצג ובו תשע מאות ארונות קבורה בכיכר רבין, שיסמלו את הרוגי השנה ורבע האחרונות, האזרחים הישראלים והמחבלים הפלשתינים.

החוג, שביקש לעטוף את כל ארונות הקבורה בדגלי ישראל ובדגלי הארגון לשחרור פלשתין, קיבל אישורו של בג"ץ לעטוף רק שני ארונות בצורה הזו. המיצג יעמוד יום אחד בלבד, ונוסף על כך סוכם, כי אם הדבר יגרום להתלהטות יצרים, הוא יפורק.

מיצג זה של הצבת דגלי אש"ף לצד דגלי ישראל על ארונות מתים, מובא זו הפעם השלישית על ידי התנועה בפני בג"ץ. בפעם הראשונה הציבה התנועה את המיצג אך הוא כלל גם הנחת דגל אש"ף.

המשטרה הודיעה לתנועה כי על פי החוק אסור להניף בארץ דגלי אש"ף, ולכן לא תאפשר את המשך המיצג.

התנועה עתרה לבית המשפט ובתשובתה אמרה המשטרה כי בבקשת ההיתר להצגת המיצג לא ציינה התנועה כי הארונות ייעטפו בדגלים. בדיון בבית המשפט נזף השופט חשין בראשי התנועה, באומרו כי הם אכן שיקרו למשטרה בבקשת הרשיון למיצג.

כתבי ערוץ 7 דיווחו אז כי עוברים ושבים בתל-אביב הגיבו בזעם על מיצג ארונות הקבורה בכיכר רבין, והתפתחו עימותים קולניים בינם לבין המאבטחים ששכרה תנועת השמאל הקיצונית.

המשטרה המשיכה בהתנגדותה למיצג מתוך החשש כי הדבר עלול להביא להפרת הסדר הציבורי, אך שופטי הבג"ץ קיבלו את טענת הארגון כי חופש הביטוי גובר על החשש מפני הפרעה לסדר הציבורי.

יצוין כי שופטי הבג"ץ סירבו לקבל טענה זו בעתירות שהגישו יהודים המבקשים לממש את זכותם להתפלל בהר הבית. שם קיבלו השופטים את טענת המשטרה כי החשש להפרת הסדר הצבורי גובר על זכות התפילה ליהודים.
