

כנגד חייל צה"ל המשרת בגדוד החי"ר חרוב בשירות סדיר הוגש כתב אישום על גרימת מותה ברשלנות של פלשתינית.
מדובר בירי שביצע החייל לעבר רכב פלשתיני בעת שהוצב לשמור על מחסום צה"ל בבית פוריק דרומית-מזרחית לשכם, ב-7 בינואר אשתקד. כתוצאה מהירי נהרגה פטמה ג'מיל אבו-ג'יש, בת 20 מהכפר הסמוך בית-דג'אן. החייל אמר כי חשד ברכב הפלשתיני.

לטענת התובע הצבאי, סרן אדורם ריגלר, החייל לא היה צריך לחשוד במכונית שעקפה את המחסום, "הוא פעל בלא סמכות ובניגוד להנחיות הפתיחה באש שחלו בגזרה באותה עת וללא נקיטת אמצעי זהירות מתאימים", עם זאת ריגלר הוסיף כי החייל השלים נוהל מעצר חשוד בכך שביצע ירי לעבר גלגלי הרכב, למרות שהנחיות הפתיחה באש אסרו זאת. הירי בוצע בתנאי ראות מוגבלים, מבלי שננקטו כל האמצעים המתאימים להבטיח את דיוק הפגיעה, כגון שימוש בכוונת לראיית לילה.
כתב אישום נגד החייל הוגש בחודש שעבר לבית הדין הצבאי של פיקוד המרכז.

הפרקליט הצבאי הראשי (פצ"ר), האלוף מנחם פינקלשטיין, אמור להכריע בקרוב אם להגיש כתבי אישום בכמה מקרים נוספים מסוג זה.
