

עדיין נותרו פתוחות השאלות בדבר מעורבותה של מדינת ישראל במותו ביום שני של ראאד אל- כרמי, מחבל בכיר בתנזים.

שר הביטחון בנימין בו אליעזר אמר אתמול כי צה"ל לא חיסל את אל- כרמי, וכי הוא נהרג בתאונת עבודה.
הכחשה זו לא מנעה מאנשי השמאל להעביר ביקורת על החיסול, אולם בעוד הם מבקרים את המעשה, הביעו בני משפחות הנרצחים את שביעות רצונם, ואמרו כי הם מרגישים שנעשה כאן צדק.

אלי דיין, אביו של מוטי דיין, ודודו של אתגר זיתוני, שנרצחו לפני שנה בטול כרם, אמר אתמול כי הוא חש "סיפוק וגאווה על שכוחות הביטחון לא ויתרו לו לראאד אל כרמי, והשיבו לו כגמולו".
אל- כרמי חטף ורצח, ככל הנראה, במו ידיו את השניים, ובהזדמנויות שונות הוא אף הודה בכך, והתגאה במעשהו.

בתגובה על הטיעון כאילו העיתוי של הריגתו של אל כרמי אינו מוצלח אמר דיין: "העיתוי תמיד נכון. מי שאומר את הדברים הללו אינו מבחין בין קרבן לפושע. בפושע צריך לפגוע בכל עת שהדבר מתאפשר, כדי שלא יפגע באחרים".

ערן רוזמן, בנו של דב רוזמן, שנרצח בידי אל- כרמי לפני כארבעה חודשים ליד היישוב מגל, כתב אתמול: אל- כרמי חוסל בידי מלאכים... האיש שהרשות הפלשתינית טענה כי הוא עצור במתקניה ולפתע נמצא בסמטאות טול כרם, האיש שדיווח ישירות על מעשיו לרב המחבלים מרואן ברגותי, האיש הזה מת, ואני שמח ומאושר על כך, ואינני מתבייש בזה".
רוזמן הוסיף: "כל אותם המחבלים צריכים לדעת כי אין מקלט, אין חנינה ואין לאן לברוח, כי בסופו של דבר תגיע מדינת ישראל אליהם ותהרוג אותם".

בסיום דבריו הגיב רוזמן על הטענות כאילו החיסול הוא שגרם לפיגועים אתמול והיום: "אין צורך להיבהל מהצהרות כמו זו של הפתח', בעניין סיומה של הפסקת האש. כשהם רוצים לעשות פיגועים הם עושים אותם, גם בלי כל קשר לפעולות שלנו". דבריו של רוזמן פורסמו אתמול באתר ynet.
