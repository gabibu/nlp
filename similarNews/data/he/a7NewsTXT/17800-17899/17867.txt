

מזכ"ל הסתדרות המורים, אברהם בן שבת, הודיע בצהריים על התפטרותו מתפקידו. בן שבת כינס בצהריים את סיעתו בהסתדרות המורים והודיע, כי החליט להתפטר. בן שבת הבהיר כי אין בכוונתו להשעות עצמו או לצאת לחופשה וכי "איש לא יוכל לאלצו לחזור בו מהחלטת ההתפטרות".

לדבריו, הוא חש זך ונקי ועוד יוכיח את חפותו -"אני זקוק לזמן ומרץ כדי לטהר את שמי".

הממשטרה ממליצה להעמיד לדין את אברהם בן שבת ואת סגנו אורי גרומן בגין השגת תארים אקדמיים במרמה בשלוחות של אוניברסיטת לטביה ואוניברסיטת ברלינגטון. המשטרה מייחסת לשניים קבלת שוחד ומרמה בנסיבות מחמירות.

הפרשה נחשפה לפני כמה חודשים, כאשר נעצר החשוד העיקרי בפרשה, תא"ל במיל. יוני שטריקס, לשעבר סגן ראש אגף הטכנולוגיה והלוגיסטיקה בצה"ל, נשיא ומנהל חברת ISE החשוד כי עסק במכירת התארים. החברה בראשה עמד שטריקס ייצגה בישראל את אוניברסיטאות ברלינגטון ולטביה. עמו נעצר אברהם אבן חן, ששימש כיועץ בחברה.

שרת החינוך לימור לבנת הודיעה כי התפטרותו של בן-שבת מתפקידו היא "צעד ראוי ומתבקש" בעקבות החשדות נגדו בפרשת התארים המזוייפים. ראש ארגון המורים הדתיים, גד דעי, יחליף את בן-שבת בתפקידו.
