

שגיב עמיר, בן 19 מהרצליה, ביקש להתגייס לנח"ל החרדי. הוא עבר את שבת הגיבוש ואת הראיון, אך יום לפני גיוסו התקשרו אליו מבסיס הקליטה והמיון בתל השומר והודיעו לו כי האגף לנוער ונח"ל פוסל אותו מלהגיע לגדוד.

סיפור זה היה מתמיה את קוראיו אלמלא היה מדובר באחיו של יגאל עמיר, שגיב.
נזכיר כי שגיב היה בן 13 בזמן הרצח של ראש ממשלת ישראל.

ראש האגף לנוער ונח"ל סא"ל במיל. בילו מישורי אמר למשפחה כי העדיף לא לגייס את עמיר כדי "שלא ימשוך אש".

מאבקו של עמיר הגיע אתמול לשיאו בעת שפנה לבג"ץ, ואז הצטרפה אליו האגודה לזכויות האזרח.

גאולה עמיר, אמו של שגיב, אמרה כי משפחתה אוהבת את מדינת ישראל ומבקשת לתרום לה. אביו של שגיב אמר כי בנו יכול אמנם להתגייס למסגרות אחרות, כגון "ההסדר" או צבא כללי, "אבל הוא חרדי ומבקש לשרת את המדינה במסגרת שתתאים לו".

בתוך כך מתחה עמיר ביקורת על שתיקת אנשי הימין באשר לעניינו של דרור עדני, הנאשם בסיוע לרצח, ושנידון לשבע שנות מאסר.
לדבריה, תנאי מאסרו של עדני קשים. הוא אינו זכאי לצאת לחופשות, והשב"כ מתנגד לניכוי שליש מתקופת מאסרו: "אף אחד מאנשי הימין לא ביקש לפתוח את דפי החקירה", קבלה עמיר. "מה הסיבה להתחפרות הזאת מתחת לאדמה מצד אנשי הימין?"
