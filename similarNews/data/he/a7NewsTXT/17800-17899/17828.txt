

בהופעתו של הרמטכ"ל שאול מופז אתמול בפני ועדת החוץ והביטחון של הכנסת אמר מופז כי גלי טרור גדולים מאיימים עכשיו להציף את ישראל. מופז דיבר גם על הריסת הבתים ברפיח ואמר כי היא תימשך בכפוף לשיקולי ביטחון.

לדברי כתבנו בכנסת חגי סרי, בעת שהופיע בפני הוועדה, היה נתון הרמטכ"ל להתקפות חריפות ביותר מצד חברי הכנסת של מפלגות השמאל על רקע אירועי השבוע החולף.

בראש התוקפים עמד יו"ר מרצ יוסי שריד, שאמר: "לפי כל הסימנים השקט שהיה בימים האחרונים מפריע כאן למישהו, וברור שאם מחסלים את ראאד אל- כרמי לוקחים בחשבון התעוררות פיגועים, וגם את רצח החייל אמש".

בתגובה תקף ח"כ מיכאל קליינר מסיעת חרות את אנשי מר"צ והאשים אותם בחציית הגבול המפריד בין מתיחת ביקורת לגיטימית להשתלחות נטולת רסן.

עוד אמר קליינר כי ציפה לשמוע מיוסי שריד דברי גינוי על התבטאותה של שולמית אלוני, שכינתה את ראש הממשלה, את שר הביטחון ואת הרמטכ"ל "קילרים" [רוצחים]. אלוני גם עודדה את הפלשתינים להגיש נגדם תביעות בגין פשעי מלחמה. "הצטערתי להתבדות", הסביר קליינר "ולהבין כי הם אימצו את הקו שלה, והכריזו מלחמה על הרמטכ"ל וצה"ל".
