

בראיון לערוץ 7 אמר תחקירן מעריב ובעל אתר האינטרנט n.f.c יואב יצחק האשים את פרקליטת המדינה עדנה ארבל בשחיתות. לדבריו, היא מחפה על גופים אחרים הפועלים שלא כדין, בין השאר מפני שהיא בעצמה שלשלה לכיסה 200 אלף שקלים מקופת המדינה, כסף שלא הגיע לה.

יצחק התייחס גם להאזנות סתר שביצעה המשטרה לשיחות פוליטיות שקיימו רה"מ דאז בנימין נתניהו לבין ראש לשכתו אביגדור ליברמן בראשית שנת 99'. באותם ימים קיבלה צו שופט, ובמסגרתו הותר לצותת לשיחותיו של ליברמן שהיו קשורות לאישום שעמד נגדו באותה עת: השתייכות לפשע מאורגן.

לדברי יצחק, המשטרה עברה על הצו וצותתה גם לשיחות שערך ליברמן עם נתניהו ועם אישים פוליטיים אחרים, וזאת אף על פי שהשופט שהוציא את הצו ציין במפורש כי הצו חל רק על התחום שבו מואשם ליברמן.

הפרקליטות פרסמה הודעה כי היו שני צווים: הראשון, כביכול, נגע רק לתחום האישום, והשני התיר לצותת לכל השיחות.

על דברים אלה הגיב יצחק במשפט: "שטויות במיץ ". לדבריו, גם הצו השני אסר ציתות שלא בתחום האישום, "ומכל מקום", הסביר, "גם בתקופת הצו הראשון צותתה המשטרה לשיחות רבות, וביניהן גם לשיחותיה של אלה, אשתו של ליברמן, שבודאי אינה נמצאת בתחום ההיתר לביצוע הציתותים".

יצחק הסביר כי השחיתות, שלדבריו פרקליטת המדינה נגועה בה, גורמת לה לחפות על המשטרה, ולהימנע מלבקר גופים אחרים, אף על פי שזהו תפקידה. כל זאת כדי שלא יזכירו לה את אשמתה שלה.
