

מועצת יש"ע עתרה לבג"צ נגד רשות השידור. מועצת יש"ע טוענת בעתירה, כי החלטת ועדת ערר של רשות השידור לפסול פרסומת של מועצת יש"ע בשבח ההתיישבות נובעת משיקולים פוליטיים זרים.

בעתירה נכתב כי מנהל "קול ישראל" אמנון נדב אישר את התשדירים ובפשרה שהושגה הוחלפה הסיסמה "יש"ע התיישבות מנצחת" בסיסמה "יש"ע התיישבות בתנופה". אולם למרות החלטת מנהל הרדיו, החליטה ועדת הערר של רשות השידור, בעקבות פניה של ח"כ מוסי רז, להפסיק את הקמפיין הפרסומי כיוון שהוא "עוסק בעניין השנוי במחלוקת פוליטית ואידיאולוגית ומציג נתונים הנחשבים כמיושנים ולכן לוקה בסילוף והגזמה".

בעתירה טוענים העותרים, כי חופש הביטוי הוא ערך חשוב וכי רשות השירות מטבעה משדרת דעות חריגות, לעיתים מרגיזות. כך למשל משודר בימים אלה קמפיין בעניין חוקה לישראל, נושא השנוי במחלוקת ציבורית. לכן, מבקשת מועצת יש"ע באמצעות עורך-הדין אלעד רוזנבלט לבטל את החלטת ועדת הערר ולחזור ולשדר את הקמפיין "יש"ע התיישבות בתנופה".
