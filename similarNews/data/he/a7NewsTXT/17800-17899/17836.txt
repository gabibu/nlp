

אתמול הובא למנוחות סמל אלעד אבו גני, בן 19 וחצי מגדוד "חרוב". אבו גני נהרג מאש מחבלים פלשתינים בעת שהכוח שאליו הוא השתייך הציב מחסום ליד הכפר קוצ'ין באזור שבי שומרון.
אלעד אבוגני שירת בצה"ל שנה וחודשיים, והיה אמור לקבל ממפקדיו תעודת "מצטיין המסלול".

לדברי אחיו מיקי הוא סיים את התיכון בהצטיינות, וקיבל פניות מגורמים שונים להיות עתודאי, אבל הוא בחר להיות קרבי. "אמא דאגה לו כל הזמן, אבל אלעד תמיד הרגיע אותה ואמר שהוא נמצא במקום בטוח ומוגן", הסביר מיקי. " הוא היה ילד טוב ואהב לתת מעצמו לאחרים, ולעזור לכל מי שהיה צריך עזרה, ומעולם לא התלונן שקשה לו".

אלעד היה בן הזקונים של משפחת אבו גני, והותיר אחריו הורים ושלושה אחים.

מהתחקיר שערך צה"ל התברר כי החיילים הגיעו למקום הצבת המחסום בנגמ"ש. הם יצאו מהרכב ועמדו לצדו, ולפתע נפתחה לעברם אש מדויקת מנשקם של המחבלים. אלעד נפצע בראשו ומת לאחר דקות אחדות. מפקד המחלקה, שהוא גם חובש, נפגע בכתפו, אך המשיך לטפל בחייל שלו, עד שהבין כי הוא כבר נפח את נשמתו.

אלעד אבוגני נטמן אתמול אחר הצהריים בבית העלמין בטבריה.
