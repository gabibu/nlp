

הפרשן הצבאי רון בן ישי אמר הערב בתכנית "מבט" בערוץ 1 כי במערכת הבטחון אומרים שישראל תגיב על הפיגועים האחרונים בחוזקה.

בן ישי אף אמר כי ממידע שנמסר לו את הפיגוע בגבעת זאב ביצעו מחבלים מארגון החזית העממית ושולחם הוא מי ששלח את רוצחיו של השר זאבי הי"ד.

קודם לכן בישיבת ועדת החוץ והבטחון בכנסת אמר הרמטכ"ל, שאול מופז, כי ישנן ידיעות על גל פיגועים נוסף שמתכננים המחבלים, "זאת בעקבות הנחיות שהגיעו מחוץ לרש"פ להמשיך בפיגועים", ציין מופז.

מופז הוסיף כי הרש"פ משקיעה מאמצים בפיתוח רקטת קסאם 2, רקטה בעלת טווח של שבעה עד שמונה קילומטר המיועדת לפגוע במרכזי אוכלוסייה בישראל ושדות תעופה. "לא יירחק היום בו הם יעשו זאת", אמר מופז.

לדבריו, "ההבנות בין הרש"פ לארגוני החמאס והג'יהאד הופסקו לפני מספר שבועות".

הרמטכ"ל התייחס לקשר שנחשף לאחרונה בין הרשות לאיראן ואמר כי נודעת לו חשיבות רבה, משום שבדרך זו משיגה איראן דריסת רגל ברשות. "אנו נמצאים בצומת משמעותי בשל הקשר האסטרטגי שנרקם בחודשים האחרונים בין הרשות לאיראן. לקשר זה יש השפעה על הביטחון הלאומי של מדינת ישראל".

