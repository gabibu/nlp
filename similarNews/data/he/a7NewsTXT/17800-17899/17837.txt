

עתירה לבג"צ הוגשה אתמול נגד משה שוחט, האחראי על מערכת החינוך במגזר הבדואי. מזה חודשים אחדים מעלים הבדואים טענות קשות נגד שוחט, כגון טענות על אחוזי הצלחה נמוכים מאוד במבחני הבגרות, על נשירת תלמידים מבתי הספר בשיעור של כ-70%, ובאופן כללי, על הזנחת מערכת החינוך הבדואית, שהוא עומד בראשה.

הקש ששבר את גבם של אנשי החינוך הבדואים הייתה התבטאותו של שוחט בראיון לעיתון יהודי אמריקני, ובמסגרתו נאמרו דברים אלה:
"הם (הבדואים) פרימיטיביים וגוזלים אדמות מדינה. אין להם הרגלים בסיסיים לשמירה על הגיינה, והם מתחתנים עם נשים רבות". לבג"צ לא נדרש זמן רב לפסוק כי על המדינה להשיב בתוך 45 יום מדוע אינה מפטרת את שוחט בשל התבטאויותיו. את הדברים הביא כתבנו אפי מאיר.

בתגובה אמר לכתבתנו יו"ר ועדת החינוך של הכנסת ח"כ זבולון אורלב כי שוחט מכחיש את ההתבטאות הזאת, וכי מאחורי העתירה לבג"ץ מסתתר מאבק פוליטי בין בדואים תומכי המדינה ובין מתנגדיה. "שוחט אחראי על היישובים הבדואים שאינם מוכרים", הסביר אורלב, "והוא זוכה לתמיכה רחבה בקרב חלק מהפזורה הבדואית".

עוד הוסיף אורלב כי משרד החינוך מינה בודק לטענות הללו, ובמסקנותיו קבע כי יש לערוך מכרז לתפקיד "אחראי מערכת החינוך במגזר הבדואי", אולם אין הוא פוסל את שוחט מלהגיש מועמדות לתפקיד.
