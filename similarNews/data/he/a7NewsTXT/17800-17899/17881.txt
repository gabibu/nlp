

התערוכה המקיפה ביותר בגרמניה לתקופת השואה נפתחה הערב בברלין, כ-60 שנה אחרי "ועידת ואנזיי" מ-1942, שבה הוחלט על הפתרון הסופי ליהדות אירופה.

תערוכת השואה, שנפתחה באופן רישמי על-ידי שר התרבות הגרמני ג'וליאן נידה-רואמלין, והמשתרעת על שתי קומות בארמון קרונפרינץ, מכילה מאות מסמכים אוטנטיים מבית ומחו"ל, המתארים איך הנאצים רדפו ופגעו ביהודים אחרי עלייתו של היטלר לשלטון ב-1933.

בתערוכה מוצגים בנוסף ציורים ופסלים שנעשו על-ידי אמנים יהודים בזמן המלחמה, ושרובם נרצחו במחנות הריכוז. סרטי תעמולה נאצים אנטי-יהודיים ותמונות שונות מראים את גודל הטרור שהונהג על-ידי המשטר כלפי אזרחיו היהודים.
