

אמש בשעה 20.00 הסתערו שני מחבלים מכיוון הכפר "ביר נבאללה" לעבר מכוניתה של יואלה חן, תושבת גבעת זאב ואם לשניים, שחנתה בתחנת הדלק בכניסה לגבעת זאב.

המרצחים ירו לעבר יושבי המכונית ויואלה נפצעה פצעים קשים בחזה ומתה במקום. דודתה, רחל הייני, שהייתה עמה ברכב נפצעה קשה מפגיעת קליע בחזה, ופונתה לבית החולים "הדסה עין כרם" בירושלים. יואלה הי"ד תובא למנוחות בשעה 12:30 בצהרים בהר המנוחות בירושלים.

מוקדם יותר אתמול, בסביבות השעה 15.00 נסע אבי בועז, תושב מעלה אדומים כבן 71, למלון אוורסט בבית ג'אלה שבו נהג ללון לעתים קרובות.
בועז נהג להתאכסן באוורסט שבעליו הם ערבים נוצרים ונמנים על ידידיו. בועז עבר את מחסום צה"ל במכוניתו הפרטית באמצעות הדרכון האמריקני שלו ונכנס לבית ג'אלה. במחסום המשטרה הפלשתינית, בכניסה לבית ג'אלה המתינו לבועז ולידידו הערבי ארבעה מחבלים.
המחבלים ביקשו מהערבי לרדת מן המכונית, אך הוא סירב. הם הוציאו אותו בכוח מן המכונית, וחטפו את בועז לתוך העיירה בית סחור, שם חסלו אותו ביריות. גורמי בטחון מסרו כי על הגופה נמצאו סימני התעללות.
הערבי, שהוצא מן הרכב, התקשר לחיילי צה"ל שהיו במחסום סמוך, ואלה העבירו את המידע למנהלת התיאום והקישור, אך כשהגיעו קצינים מן המנהלת למחסום הפלשתיני שממנו אירעה החטיפה הכחישו השוטרים הפלשתיניים שהיו במקום את הדברים מכל וכל.
ייתכן שהעברת המידע על החטיפה בזמן אמת, על ידי השוטרים הפלשתינים לחיילי צה"ל, היה הרצח יכול להימנע.
בועז הותיר אחריו בת יחידה. אשתו נפטרה לפני 10 ימים ממחלת הסרטן.

אתמול ניסו המחבלים לבצע פיגועים נוספים, ואך בנס נמנע מהם הדבר.
לעבר השומר של היישוב קדומים הסתערו אתמול שני מחבלים והחלו לירות, אך עקב מעצור בנשק, לא הצליחו המחבלים לפגוע בשומר. הוא ירה באוויר והניס אותם.

ליד המלון "פנינת דן" בירושלים נתפסו מחבלים ובידיהם בקבוקי תבערה מוכנים להפעלה. המחבלים הודו כי תכננו לזרוק את הבקבוקים על חיילי צה"ל.

ליד היישוב עמנואל נתגלה מטען חבלה ופורק בשלום.
