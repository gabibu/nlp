

אתמול פרסם ועד עיתונאי "קול ישראל" גילוי דעת, בו תקפו בחריפות את העיתונאי אורי דן המקורב לרה"מ שרון.

בגילוי הדעת התריע הועד כי ביקורתו של דן כלפי כרמית גיא מסכנת את הצלחת קול ישראל לשמש "כבמה, כמעט יחידה, לשיח הציבורי", שלדבריהם בו "חשיבות עליונה לשמירת הדמוקרטיה בישראל".

גילוי הדעת התייחס לדברים שפרסם דן בטורו האישי בעיתון מקור ראשון ובו כינה את שדרנית קול ישראל כרמית גיא "קומוניסטית קטנה מיד חנה".

לשון גילוי הדעת:
"ועד עובדי קול ישראל בדרוג עיתונות ועיתונות הפקה, דוחה בשאט נפש את דבריו של מר אורי דן שכוונו כלפי כרמית גיא, עיתונאית בכירה ברדיו הציבורי. כרמית גיא, היא שותפה נאמנה למאמץ הבלתי נלאה של עובדי והנהלת קול ישראל שהצליחו להציב את קול ישראל כבמה, כמעט יחידה, לשיח הציבורי, שלו חשיבות עליונה לשמירת הדמוקרטיה בישראל. הצלחה זו של קול ישראל אינה מובנת מאליה והמאמץ להשגתה היה רצוף מכשולים, מקצתם קשים ומסובכים, הנובעים משבריריותה של החברה בישראל ופיצולה הפוליטי המסובך. דבריו של מר דן בכינוס הועד המנהל של רשות השידור ומאמרו בעיתון "מקור ראשון" הם בחזקת פיל משתולל בחנות חרסינה המאיים לנתץ ולנפץ את הישגיו של הרדיו הציבורי בישראל, המשמש במה לביטוי חופשי לכל הדעות הרווחות בציבור. אנו קוראים למר אורי דן, לחזור בו מדבריו".

קולות נוספים שנשמעו אתמול קראו להשעות את דן מתפקידו ב"קול ישראל".

דן הגיב על הדברים ואמר כי כרמית גיא רגילה לבקר אחרים, אך אינה יודעת איך לקבל ביקורת. "כרמית גיא היא חברת מערכת בעיתון 'העין השביעית', ומעניקה במה להשתלחויות חסרות רסן במנהל הרדיו ובאחרים", הסביר דן. "היא מראיינת באופו קבוע עמיתים שלה ואנשי שמאל שעמם היא מיודדת, ושאלותיה מוטות ומכוונות".

באשר לטענות שהושמעו כלפיו הסביר דן כי מעולם לא אמר את הדברים בועד המנהל של רשות השידור, וכי זה הוא שקר גס. "הופתעתי לקרוא ולשמוע באמצעי התקשורת השונים האשמות והשמצות שונות, ואני מתכוון לפנות לעורך דין כדי לבדוק אלו צעדים משפטיים אפשר לנקוט נגד חברי הנהלת רשות השידור שהפיצו את השמועות הללו".

בתוך כך מסר מנהל הרדיו אמנון נדב את תגובתו לכתבת "מקור ראשון" חני לוז. נדב אמר כי הוא סבור שאורי דן עושה את עבודתו ברדיו בצורה עיתונאית, מקצועית ומנומסת, והוא תורם, ולו מעט, לאיזון הדעות בתקשורת הישראלית. נדב סבור שיש מקום לעוד עיתונאים ואנשי תקשורת שיאזנו את הדעות הרווחות בתקשורת הישראלית.

לדבריו, בהתנהגותו לא חרג אורי דן מכללי האתיקה העיתונאית המקובלת.
