

במפלגת העבודה מתגברים הקולות הקוראים לחדול מהתמיכה בראש הממשלה אריאל שרון, שכן ייעודה היחיד של תמיכה זו היה יישום ההתנתקות, ומשזו הסתיימה יש להתחיל בפעילות להקדמת הבחירות ולהפלת שרון.

מזכ"ל מפלגת העבודה, חבר הכנסת איתן כבל, דורש מחביריו למפלגה להפסיק את התמיכה לה העניקה מפלגת העבודה לשרון. זאת כיוון שלטעמו סיים ראש הממשלה שרון את תפקידו הפוליטי עם השלמת עקירת הישובים. לדבריו, מפלגת העבודה נכנסה לממשלה אך ורק כדי לאפשר את ביצוע ההתנתקות, ומשזו בוצעה יש לצאת מהממשלה ולדאוג להקדמת הבחירות.

לדעתו של חבר הכנסת כבל שותפים בכירים נוספים במפלגת העבודה, ואלה מבקשים להקדים את הבחירות הפנימיות במפלגה על מנת להציב את מועמדה של 'העבודה' לראשות הממשלה מוקדם ככל הניתן, ולהיערך להתמודדות מחודשת מול שרון.

נדמה שמפלגות העבודה, ומר"צ, ואולי מפלגות נוספות נכנסות כעת למירוץ ביניהן: מי תהיה המפלגה שתוכל לסמן את נפילת שרון לזכותה. במקביל להיערכות במפלגת העבודה, נשמעות דעות דומות לדעתו של כבל גם במר"צ. יושב ראש מר"צ, יוסי בייילין, אמר בשיחה בערוץ הראשון של הטלוויזיה כי כעת, עם תום עקירת ישובי צפון השומרון ורצועת עזה, הרי שמפלגתו תחל במאמצים להפלת ממשלת שרון. לדברי ביילין הצעת אי אמון ראשונה כבר מונחת לפתחה של הממשלה וזו תהיה יריית הפתיחה בזירת המאבק להפלת ממשלת שרון.


כתבנו שמעון כהן מדווח כי במהלך סיור בצפון הארץ הבהיר יו"ר מפלגת העבודה, השר שמעון פרס כי אין בכוונתו ליישם את ההצעה להקים מפלגה משותפת לו, לשרון וליו"ר שינוי לפיד. לדברי פרס, ההצעה, שזכתה לכינוי 'המפץ הגדול', אינה ריאלית ועל כן בכוונתו להמשיך ולפעול בשורות מפלגת העבודה.

יצויין כי למרות הקולות בעבודה, במרץ, ובמקביל בימין הישראלי להפלת שרון, צפויה מפלגת העבודה להגיש לראש הממשלה קרש הצלה פוליטי בדמותה של הצעה לביצוע מהלך מדיני שימשיך את ההתנתקות בעקירת ישובים נוספים ביהודה ושמורון. מדובר במהלך שיהווה שלב נוסף בדרך ליישום יוזמה דומה ליוזמת ז'נבה. במידה וייעתר שרון למהלך שכזה, יתחזקו הקולות במפלגת העבודה הקוראים להמשך השותפות הפוליטית-קואליציונית עם ראש הממשלה. יו"ר העבודה פרס רמז אמש על דעתו בעניין כשאמר ש"מה שחשוב הוא הדרך", היינו במידה ותימצא עילה אידיאולוגית להמשך הישיבה בממשלה יראה השר פרס בכך את האפשרות המועדפת.


כאן המקום להזכיר כי אתמול הודיע השר צחי הנגבי לראש הממשלה כי לא יכנס את מרכז הליכוד כדי לדון בהדחתו של ראש הממשלה. השר הנגבי העביר את הדברים לראש הממשלה בעקבות המידע לפיו קיים ספק באשר ל-46 חתימות חברי מרכז הקוראים לכינוס מרכז המפלגה. בעקבות החשש שמדובר בחתימות מזוייפות לא עבר אחוז דורשי הכינוס את עשרים האחוזים המתחייבים כדי לכנס את המרכז.
(ש)
