

יו"ר ועדת המשנה לאכיפת חוקי עבודה, ח"כ יורי שטרן: "מערכת אכיפת חוקי עבודה בישראל נכשלה כשלון טוטלי". את דבריו אמר שטרן בישיבה הראשונה של הוועדה. היה גם מי שהאשים את הממשלה בהפרה המרכזית של החוקים.

ועדת המשנה של הוועדה לענייני ביקורת המדינה לנושא אכיפת חוקי עבודה, בראשות ח"כ יורי שטרן, קיימה היום ישיבה ראשונה בנושא לשמו הוקמה. ח"כ שטרן אמר כי המעסיקים מזלזלים בחוקים הקיימים, הפיקוח חלש והסנקציה מצד מערכת אכיפת החוק מגיעה מעט מידי ומאוחר מידי כשבנוסף לכך, מספר הפקחים אשר הוקצו לאכוף את חוקי העבודה לא מתאים לגודל הבעיה.

וועדת המשנה אשר החלה לפעול היום צפויה לדרוש דיווח רבעוני על מספר החלטות שהוגשו תוך דרישת שקיפות מוחלטת בדיווח. הדיווח הרבעוני יכלול את מספר הקנסות, מספר המעסיקים שנכנסו למאסר ופרטים נוספים הנוגעים לדרך בה נאכפים חוקי העבודה.

לדברי חברי הוועדה, הביקורת לא מתמקדת בסקטורים הנכונים. "החיפוש נעשה מתחת לפנס ולא במקום הנכון", אמרו והוסיפו כי יש לשנות את המציאות העגומה בה אנשים אינם מקבלים שכר מינימום. "התופעה נפוצה מאוד ובכך יוצרים בשוק העבודה "כיסים של עבדות".

סמנכ"ל משרד התמ"ת, אלי פז, דווח לוועדה כי על פי הפרופורציה של פקחים לגבי עובדים זרים נדרשת תוספת של 340 מפקחים על 22 הקיימים, וזאת לפי הצרכים שהוכרו ע"י האוצר ונציבות שירות המדינה. פז ציין כי גם הממשלה חטאה כלפי חוקי העבודה מתוך הנחה שככל שעלות העבודה נמוכה יש יותר צמיחה במשק.

חבר הוועדה, ח"כ זבולון אורלב, אמר שלנוכח הקנסות הנמוכים משתלם למעסיקים לעבור על החוק. לדבריו, "מנהל חברת כוח אדם שלא עובר על החוק הוא טיפש". עוד הוסיף אורלב כי "בתרבות של גנבים לא יעזור שיהיו שני שוטרים על כל גנב. התרבות היא תרבות עבריינים לגבי חוקי עבודה".

זווית התבוננות אחרת במקצת נשמעה מצד מי ששימשה עד לאחרונה כיו"ר איגוד העובדים הסוציאליים, אתי פרץ, אשר אמרה כי הממשלה היא מפרת חוקי העבודה המרכזית. כל הנושא של העסקה באמצעות כוח אדם היא בעייתית. לדעתה, הכנסת והממשלה לא יכולים להיות טובל ושרץ בידם. " אין לאפשר מצב שבו מי שעשה עושר ולא במשפט לא ירוויח על כך. יש ליצור במכרזים תנאי סף וכל הקנסות צריכים להגיע לעובדים ולא למדינה".
