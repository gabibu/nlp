

מפקד צבא היבשה של ארה"ב, הגנרל פיט שומאקר יצא השבוע בהצהרה מסעירה לפיה ארה"ב תמשיך להחזיק בעיראק יותר מ-100 אלף חיילים, לפחות בארבע השנים הקרובות.

ההצהרה עוררה כעס ומבוכה בסנאט, שכן הדבר סותר את האופי הזמני של השהות הצבאי בעיראק שהוצגה עד עכשיו על ידי הבית הלבן.

הסנטורים הדמוקרטים הביעו תרעומת על ההודאה ואמרו כי המסר שצריך להעביר הוא שעל העיראקים להזדרז ככל האפשר כדי ליטול את השליטה לידיהם.

ההצהרה הזאת באה שבועות ספורים בלבד אחרי שבכירים בפנטגון הודיעו שבכוונתם לצמצם את הכוחות בעיראק באופן משמעותי כבר באביב הקרוב, בתנאי שיושלם ניסוחה ואשרורה של החוקה העיראקית, וכן יתקיימו בחירות לפרלמנט חדש.

בעקבות הדברים מיהר נשיא ארה"ב, ג'ורג' בוש לסייג את עניין צמצום הכוחות בעיראק, והדגיש שההחלטה לנסיגה חלקית עוד לא התקבלה, אולם ההערכה הייתה שלפחות חלק מהחיילים ישובו הביתה.

