

חברות זיקוקי די-נור ופירוטכניקה מתלוננות כי משרד התמ"ת ומשרד הפנים פועלים לחיסול הענף. לטענת יבואני הזיקוקים הוחמרו הסנקציות עליהם מאז הפיצוץ במפעל הזיקוקים בקיבוץ אפק לפני כשלושה חודשים.

יבואני זיקוקין די-נור ופירוטכניקה החליטו להתאגד בחטיבה אחת תחת איגוד לשכות המסחר במטרה להיאבק בסנקציות ובקשיים המיותרים שמפעילים משרד התמ"ת ומשרד הפנים על שוק הזיקוקין, כך נקבע במפגש הקמת החטיבה שהתקיים בשבוע שעבר באיגוד.

לטענת היבואנים, הסנקציות המוטלות עליהם הפכו לחמורות במיוחד, ואף מוגזמות, מאז שהתרחש הפיצוץ במפעל הזיקוקים בקיבוץ אפק לפני כשלושה חודשים, ב25 במאי, אשר נגרם לכאורה כתוצאה מרשלנות של בעלי החברה שאחסנה בו זיקוקים.

"במקום לסייע לרגולציה בענף ולשמירת הסדר, משרדי הפנים והתמ"ת מקשים על תנאי היבוא והאחסון מעבר לכל גבולות ההיגיון, וכך מאלצים אותנו להגיע למצבים של עבירות על החוק". כך אמר מנכ"ל חברת שרגא זיקוקין, שמואל שרגא, שמונה לתפקיד יו"ר החטיבה.

כאמור, במסגרת הפקת הלקחים מהפיצוץ, הכריז משרד הפנים כי לא ניתן לאחסן יותר זיקוקים ללא אישור חורג, אשר בפועל אף מחסן אינו מוכן להעניק. פתרון האחסון היחידי שמוצע ליבואנים הוא לפנות למחסני 'סולתם', המשמשים לאחסון מרגמות. "כיוון שהמחסן ממוקם ביוקנעם, היבואנים שפועלים בצפון ובמרכז נאלצים לאחסן כמות מסוימת של זיקוקים בצמוד אליהם כדי לחסוך בעלויות הובלה גבוהות מאד. בפועל, אחזקת זיקוקים ללא מחסן מורשה נחשב לביצוע של עבירה פלילית, ובלית ברירה, היבואנים הופכים כך לעבריינים", הסביר שרגא.

בנוסף, מסר יו"ר החטיבה כי החטיבה תפעל לשנות את אכיפת התקן הבריטי על העוסקים בישראל. על פי קביעת משרד התמ"ת, היבואנים הישראלים יכולים לייבא זיקוקים שאושרו רק לפי תקני מכירה בריטים, ללא כל גמישות לצרכי טעמו ואופיו של הקהל הישראלי.

החטיבה הודיעה עוד כי תפעל לשפר את המקצועיות בענף באמצעות העלאת רמת הבחינות של מפעילי זיקוקין ופירוטכניקה, שכיום עוברים קורס של יומיים בלבד על מנת לקבל רישיון. בנוסף, הזהיר שרגא כי במשרד התמ"ת אין מי שיפקח על נושא ההדרכות וכי ישנם מאות מפעילים ללא רישיונות שעובדים תחת אנשים בעלי רישיון.

עוד הוחלט במפגש ההקמה, כי חברי החטיבה יחתמו על קוד אתי ואמנה מוסכמת לענף, אשר תקדם את המקצועיות בענף ואת מעמדו ותשמור על תחרות הוגנת בין הגופים הסוחרים בזיקוקים.

ענף הזיקוקין די-נור מפרנס כיום מעל ל-1,000 בתי אב בישראל. חטיבת יבואני זיקוקין די-נור ופירוטכניקה מאגדת חברות מורשות, העוסקות ביבוא מקצועי של זיקוקים ואביזרי פירוטכניקה, ביניהן: זיקוקית גרבר בע"מ, וי זיקוקין 2005 בע"מ, לביא אומגה זיקוקין בע"מ, שרגא קבטר זיקוקין ופירוטכניקה בע"מ, זיק די- נור בע"מ, אורי זיקוקין, פירוטכניקה ולייזר, פירוטקס בע"מ ודראגון זיקוקין בע"מ.
