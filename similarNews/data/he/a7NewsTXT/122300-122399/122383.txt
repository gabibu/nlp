

שעה אחרי סיום עקירת התושבים מחומש ושא נור ועם השלמת כל התהליך בחבל עזה ובצפון השומרון אומר הערב הרמטכ"ל "תם ולא נשלם".

הרמטכ"ל, רב אלוף דן חלוץ, מספר כי במהלך ששת הימים שבהם פעלו כוחות צה"ל ומשטרת ישראל נעקרו כ-15 אלף אזרחים. "חלקם פונו מבתיהם" אומר הרמטכ"ל , "וחלקם מהמקומות בהם ישבו שאינם בתיהם". לדבריו, "המהלך לא יכול היה להסתיים כך אלמלא המפקדים פיקדו על זה באופן ראוי, אלמלא החיילים, השוטרים, החיילות והשוטרות הבינו ונהגו עם שכל ישר - אבל גם עם הרבה נחישות".

חלוץ העריך שישלימו את העברת המיטלטלין והריסת הבתים תוך כעשרה ימים, ופינוי בסיסי הצבא יקח כעשרה ימים נוספים. כתבנו קובי פינקלר מוסר כי בשיחה פנימית אמר הרמטכ"ל "יש לנו אחריות לסייע ככל שאנו יכולים למי שפונה מביתו, ונעשה כמיטב יכולתנו. ראוי לשבח את המנהיגות הרוחנית והאזרחית כפי שבאה לידי ביטוי בשא נור ובחומש. אל מול ההיערכות הראשונות שלנו על פוטנציאל האלימות במקומות האלה אני שמח שהתבדינו".
