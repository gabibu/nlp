

כתבי אישום הוגשו אתמול נגד המעורבים בתאונת הרכבת הקטלנית ליד רבדים שבה נהרגו לפני חודשיים שבעה בני אדם ו-195 נפצעו.

בבית משפט השלום בבאר שבע הוגשו אתמול כתבי אישום נגד 26 מעורבים בתאונת הרכבת, בהם 9 בעלי חברת ההובלה וקציני בטיחות שלה ו-17 נהגים.

כתב האישום מייחס לחברת "א.א. האחים אליהו" שמשאית שלה התנגשה ברכבת כמה עבירות חמורות ובהן שיבוש מנגנון הטכוגרף המתעד את ביצועי המשאית והעסקת נהגים מעבר לשעות העבודה המותרות. לפי כתב האישום נהגה החברה "לחריגתם השיטתית של נהגים משעות העבודה המותרות, לגרימת הסיכון לחיי המשתמשים בדרך, ולהפרה שיטתית של השימוש בטכוגרף.

בדיקת המשטרה העלתה, כי הרכבת נסעה במהירות של כ-140 קמ"ש כשהבחינה במשאית ובזמן ההתנגשות מהירותה היתה כ-120 קמ"ש.
