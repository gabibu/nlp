

שוק המקררים והמקפיאים בישראל נאמד בין 950 מיליון  ל- 1 מיליארד  בשנת 04'. שוק זה גדל ב- 5 השנים האחרונות בשיעור מצטבר של כ- 36%, כך עולה מסקירה שערך אגף הכלכלה באיגוד לשכות המסחר.

מן הסקירה שערך איגוד לשכות המסחר עולה כי היקף יבוא המקררים גדל בשיעור מצטבר של 54% מ- 130,000 מקררים בשנת 99' ל- 209,000 מקררים בשנת 04'. סך יבוא המקררים מהווה כיום כ- 85% מהשוק, זאת לעומת 65% בשנת 99'. מבדיקת אגף הכלכלה עולה כי תהליך צמצום הייצור המקומי החלה בשנת 00' והוא ירד מ- 50% בשנת 95' ל - 15% כיום.

מניתוח התפלגות הביקוש למקררים עולה עוד כי כ- 55% מהמקררים הנמכרים הינם רגילים בעלי נפח בינוני מ- 450 עד 600 ליטר. בנוסף, כ- 15% הם מקררי ה-SIDE BY SIDE , כ- 15% הם מקררים בעלי נפח קטן ומיני ברים והשאר מקררים גדולים במיוחד מעל 800 ליטר, מקררים בעלי פריזר תחתון ומקפיאים.

עוד עולה מסקירת אגף הכלכלה כי מדד מחירי המקררים ירד ב-5 השנים האחרונות בשיעור מצטבר של 23%. לדברי לוני הרציקוביץ, בעלי ישפאר הום-טק ויו"ר חטיבת מוצרי חשמל ביתיים באיגוד, ההשפעה המכרעת לירידת מחירי המקררים היתה הפחתות מסי הקניה באוגוסט 00' ובפברואר 04', משיעור מס אפקטיבי של 25% ל- 8%.

מהסקירה עולה עוד כי מדינות היבוא העיקריות הן: דרום קוריאה (35%) ,ארה"ב (22%),טורקיה (17%), איטליה (7%), תאילנד (7% ) וטייוואן (4% ).

הרציקוביץ מציין בנוסף כי תדירות החלפת המקררים בארץ שונתה בשנים האחרונות. לדבריו, היום נהוג להחליף מקרר בתדירות ממוצעת של 7-8 שנים לעומת 15-20 לפני עשור. לדבריו, השיפורים הטכנולוגיים מורידים את צריכת החשמל הביתית דבר שחוסך למשק בית כ- 300  בשנה, שהם כ- 600 מיליון  לכלל המשק.

לדברי הרציקוביץ, תקופות שיא הביקוש למקררים הן כ- 45 יום לפני החגים הגדולים, חגי תשרי ופסח, וחודש אוגוסט בו יש מעבר גדול בין דירות חדשות וישנות.
