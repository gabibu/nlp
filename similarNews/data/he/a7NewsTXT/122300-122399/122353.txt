

ילדה בת 12 שנפצעה אתמול על ידי שוטרי יס"מ בפיקוד מפקח יאיר נורי כניסה לקדומים פונתה משם באמבולנס לבית החולים שניידר נלקחה משם מבלי לקבל אישור מהוריה ומבלי לקבל מכתב שיחרור מבית החולים.

הילדה, אילה אמיתי, השתתפה אתמול בהפגנה סמוך לקדומים, נגד גירוש יהודי הישובים חומש ושא-ור. מהלך ההפגנה התנפלו על הילדה מספר שוטרים, הכו בה בכל חלקי גופה, בראש, בידיים, ברגליים ובבטן, וגרמו לה שטפי דם רבים וחשש לפגיעה פנימית. בגלל אלימות השוטרים והמכות האכזריות, סירבה הילדה להזדהות בפניהן.

הילדה הפצועה הוחשה באמבולנס לביה"ח 'שניידר', שם טופלה, צולמה ונבדקה.

מנהל חדר המיון , הד"ר וייסמן, התקשר לאבי הילדה, ועידכן אותו על מצבה. האב, שבאותו זמן גורש ע"י צה"ל מהישוב שא נור, פנה לנסוע ל'שניידר', כדי לסעוד את ביתו הפצועה במיטתה.

ואולם, בטרם הצליח האב להגיע לבית החולים, הגיע למקום פקד גולן יפת ממחוז ש"י, והורה לצוות הרפואי בחדר המיון להעביר לידיו את הילדה הפצועה, שכן הוא נחוש להעבירה לכלא מעשיהו. זאת, למרות התנגדותו הנמרצת של מנהל חדר המיון הד"ר וייסמן. פקד יפת אף העביר לצוות ביה"ח מסמך משטרתי שבו טען כי הדבר מגובה ע"י מפקד אגף החקירות במשטרת אריאל, סגן-ניצב חיים פדלון.

למרות שהאב שוחח בטלפון מספר פעמים עם פקד יפת, ומסר לו את כל פרטיו ופרטי הנערה, ממשיכה המשטרה לשקר גם במסמך רשמי, המצ"ב, כאילו הילדה היא אלמונית, ולכן דרוש המשך מעצרה.

נראה כי המשטרה מבקשת להסתיר את החבלות הרבות ושטפי הדם שנגרמו לילדה, ומקווה כי בחלוף ימים אחדים במעצר, הסימנים על גופה ייעלמו.

בפרשה התערבו עורכי הדין של 'האיחוד הלאומי' עמיקם הדר וחדווה שפירא, והם פועלים בשעות אלו לשחרור הילדה, במה שהם מכנים 'שערורייה משטרתית'.

עד זמן פרסום הכתבה לא ענה דובר מחוז ש"י של המשטרה לפניות כתבנו טוביה לרנר על אף ניסיונות רבים ליצור עמו קשר, כולל ניסיון של המטה הארצי של המשטרה לערוך שיחת וועידה בינו ובין כתבנו.

בכניסה לישוב קדומים צלם שצילם עבור ערוץ 7 נעצר על ידי שוטרי היס"מ. כתב ערוץ 7, טוביה לרנר, הגיע לצומת ושאל את מפקד היס"מ לסיבת המעצר נמסר לו שהוא תקף רב סרן מהצבא. הכתב תשאל את כל רבי הסרנים בשטח והם הכחישו בתוקף שהותקפו.

עדי ראייה מהמפגינים ומהחיילים הכחישו כל תקיפה של חיילים במקום. חוץ מאחד בדרגת סרן, שטען כי היו דברים כאלה אבל כשנשאל לפרטים טען שלא ראה זאת אישית. בפנייה לדובר צה"ל לקבל את שם הרב סרן שהותקף לא הצליח לאתרו והפנה אותו לדובר ש"י של המשטרה אשר, כאמור, לא הגיב.

כתבנו דיווח כי ראה במו עיניו שהשוטרים עוצרים אנשים על המדרכה הרחק ממוקד ההתקהלות. מפקד היס"מ מפקח יאיר נורי איים על הכתב שאם הוא לא יזהה את הצלם הוא יעצור גם אותו.

המשטרה נהגה בברוטליות רבה גם בנערות שהועלו לאוטובוס לאחר שגורשו מחומש. כך מדווחת דוברת המועצה האזורית שומרון, אהובה שילה. הפורום המשפטי למען ארץ ישראל מפעיל אתר אינטרנט בו תרוכזנה תלונות נגד שוטרים.

לפי הדיווח, שוטרים עלו לאוטובוס וקשרו את ידיהן של הנערות באזיקים שלא לצורך. גם ח"כ מן הליכוד איוב קרא היה עד לאירוע. לדברי דוברת המועצה האזורית שומרון, "השוטרים כנראה מאבדים את העשתונות ופועלים באופן מוגזם ולא מכובד כלפי הנערות הסגורות באוטובוס".

הפורום המשפטי מרכז תלונות נגד שוטרים באינטרנט
אתר האינטרנט של הפורום המשפטי למען ארץ ישראל מתעדכן באופן יומיומי בעבודת המשפטנים וניתן למצוא בו את כל העתירות ותשובות המדינה וחומר משפטי נוסף. בימים אלו עסוקים עורכי דין מטעם הפורום בעזרה לעקורי גוש קטיף וצפון השומרון.

מפעילי האתר ירכזו את העדויות שיגיעו דרך האתר וישמשו בסיס להגשת תביעות אישיות נגד שוטרים וחיילים. כתובתו של אתר האינטרנט של הפורום: www.mishpat.org.il
