

האם קיימת מוכנות ביולוגית מולדת בקרב התינוקות לעיבוד מידע כמותי ולחשיבה מתמטית? על שאלה זו מנסים להשיב חוקרי המעבדה האלקטרו-פיזיולוגית באוניברסיטת בן-גוריון, במחקר חדש שערכה המחלקה למדעי התנהגות שם.

במסגרת המחקר, המתבצע בשיתוף פעולה עם פרופ' מיכאל פוזנר מאוניברסיטת אורגון, והממומן על ידי הקרן הדו-לאומית למדע ישראל-ארה"ב (BSF), ביקרו לאחרונה במעבדה יותר מ-50 תינוקות בגילאים 5-9 חודשים.הפרויקט בודק את ההבחנה בין כמויות בסיסיות (1,2) בקרב תינוקות, וההבנה הראשונית של פעולות חשבון פשוטות, כגון הוספה והחסרה.

לדברי ד"ר אנדראה ברגר, אשר עמדה בראש המחקר, מצפים החוקרים לכך שתהיה אבחנה ברמה של הפעילות המוחית בין מצב בו התינוק צופה בפעולה חשבונית נכונה. למשל, אם הייתה בובה אחת והתווספה עוד אחת, כעת יש שתי בובות. זאת לעומת מצב בו התינוק צופה בפעולה חשבונית שגויה. למשל, אם הייתה בובה אחת והתווספה עוד אחת, וכעת יש רק בובה אחת.

תוצאות המחקר עשויות לחזק את הטענה שקיימת מוכנות ביולוגית מולדת לעיבוד מידע כמותי ולחשיבה המתמטית. כמו כן, ירחיב המחקר את הידע הקיים לגבי האופן שבו המוח של ילדים קטנים מעבד מידע מן הסוג הזה, האזורים המוחיים המעורבים בתהליך, התזמון של התהליכים הקוגניטיביים המעורבים ועוד.
