

צוללות הדולפין של חיל הים קיבלו השבוע חיזוק משמעותי בדמותם של אנשי הצפרדע שיצאו השבוע לרגע קט מאלמוניותם בטקס הסיום של קורס צוללן, שהתקיים השבוע בבסיס חיל הים בחיפה.

הטקס התקיים במעמד מפקד חיל הים, האלוף דוד בן בעש"ט, שהעלה שוב לכותרות את לוחמי הצלילה. עם סיום הקורס, שארך כשנה וחודשיים, קיבלו המסיימים דרגת סמל ואת אות הצוללן.

רס"ן ישראל מספר בראיון לכתבנו קובי פינקלר שהלוחמים שסיימו את הקורס מצטרפים עכשיו לתגבר את צוות הצוללות כאשר הם מגיעים לשם ברמה הגבוהה ביותר. "כל מי שמסיים את הקורס נדרש לחתום קבע ומתוך כך אנו בונים יחידת התנדבות ארוכת טווח" אומר רס"ן ישראל מפקד בית הספר.

קורס צוללן הינו קורס התנדבותי מהיוקרתיים בצה"ל. זהו קורס ממיין, כאשר גם במהלך השירות ממשיכה הכשרתם של הצוללנים. הקורס מחולק לשלושה שלבים: בשלב הראשון, שאורכו 6 חודשים, מוקנות לחניכים המיומנויות הבסיסיות הנדרשות מלוחם בשייטת הצוללות. החניכים רוכשים משמעת, כושר גופני, מתגבשים כצוות ומתרגלים לשהות מתחת למים.
בשלב השני, שאורכו 5 חודשים, מתפצלים החניכים למגמות ומתמקצעים בהפעלת מערכות שונות בצוללת.
בשלב השלישי, שאורכו כחודשיים, נבחנים החניכים על הידע שרכשו במהלך הקורס ומוסמכים לתפקידם בצוללת. את מרבית השלב עוברים הלוחמים בהפלגות מבצעיות ואימונים מועמדים לשירות ביטחון המבקשים להתנדב לשייטת הצוללות נדרשים לעבור סדרת מיונים, על מנת לבדוק את מידת התאמתם לשירות ביחידת הצוללות. מיונים אלו נועדו על מנת לברור את המתאימים ביותר לתנאים הייחודיים של שירות זה. המועמדים שעמדו בהצלחה במבדקים הראשוניים - הכוללים מבדקים פסיכוטכניים, מבדקים רפואיים וראיון אישי - מזומנים לגיבוש בן 4 ימים, שאחוז המסיימים אותו עומד על כ-15%.

רס"ן ישראל מספר ש"שייטת הצוללות הינה יחידה קרבית בעלת תפקיד משמעותי בלחימה העכשווית. מרבית זמנה של שייטת הצוללות בים הינו במסגרת פעילות מבצעית המתבצעת בעומק האויב - כמה שיותר רחוק ועמוק. שייטת הצוללת נבחרה מספר פעמים על-ידי הרמטכ"ל ליחידה המבצעית ביותר בצה"ל".

אחד הלוחמים, מאור, חייל שומר מצוות שסיים השבוע את הקורס מספר לכתבנו כי לא היו לו כל קשיים להמשיך בקורס: "היום אין שום בעיה מבחינה דתית. הכל כשר, יש זמנים לתפילה, יש הקפדה על אורח החיים הדתי וישנה אפשרות לקיים גם אורח חיים דתי וגם לבצע את הפעילות המאתגרת הזו של לוחם בצוללות. הייתי שנה וחצי במכינה בפדואל ושם הכינו אותי בצורה הטובה ביותר לקורס".

