

סגן שר הרווחה חבר הכנסת הרב אברהם רביץ וח"כ גפני מדגל התורה הודיעו על פרישתם מהקואליציה. היום יצביעו השניים בעד דחיית ההתנתקות כהצעתו של יו"ר המפד"ל ח"כ זבולון אורלב.

היום בצהריים תועלה במליאת הכנסת להצבעה הצעתו של יושב ראש המפד"ל חבר הכנסת זבולון אורלב.

חברי הכנסת הרב אברהם רביץ ומשה גפני מסיעת דגל התורה הודיעו כי בכוונתם לתמוך בהצעתו של אורלב, זאת אף במחיר פרישתם מהקואליציה. רביץ וגפני מתכוונים להגיש הצעת אי אמון בממשלה בשל חילול השבת שנגרם במהלך ההיערכות לעקירת הישובים ברצועת עזה ובצפון השומרון.

את החלטתם קיבלו גפני ורביץ לאחר שנועצו ברב אלישיב.

נזכיר כי חבר הכנסת הרב רביץ הציע לפני כשבוע וחצי לראש הממשלה לדחות את ההתנתקות בשלושה חודשים תמורת היערכות שקטה לעקירה מצידם של התושבים. את הצעתו הציג רביץ לאחר שיחות עם בכירים ביש"ע, אולם ראש הממשלה העדיף להתעלם מהצעתו ובכך להורידה מסדר היום.

ההערכות הן כי לפי שעה לא צפוי רוב שיתמוך בהצעת אורלב. עם זאת נזכיר כי אורלב פנה אתמול לראשי הסיעות בכנסת, כולל תומכי העקירה, וביקשם לאפשר חופש הצבעה לחברי הסיעות. אורלב העביר את בקשתו בשם הרגש שאינו מאפשר לדבריו ביצוע אגרסיבי ומהיר של עקירת הישובים מבלי לאפשר לתושבים להיערך כיאות.

יצויין כי שר האוצר בנימין נתניהו צפוי להיעדר מההצבעה. שרת החינוך לימור לבנת מצויה בביקרו בחו"ל, אולם כמתנגדת להצעת אורלב דאגה לקיזוז קולה עם ח"כ מתומכי ההצעה.
(ש)
