

קבורי בית העלמין בגוש קטיף יעברו קבורה כפולה על פי תוכניות מנהלת ההתנתקות בראשות יונתן בשיא. המנהלת הודיעה כי בשל סירוב המשפחות לתאם עימה את עקירת הקברים יועברו אלה לקבורה זמנית בבית העלמין ניצן.

כזכור לפני ימים אחדים דווח אודות היערכות מנהלת ההתנתקות להרחבת בית העלמין בניצן על מנת שזה יוכל לקלוט כמאה קברים נוספים של קבורי בית הקברות בגוש קטיף. זאת על אף סירוב המשפחות לשתף פעולה עם המנהלת.

כעת מדווחת המנהלת כי הקברים ייעקרו ממקומם ויועתקו לבית העלמין בניצן בקבורה זמנית ולאחר תיאום עם המשפחות בשלב מאוחר יותר יועברו לבתי עלמין אחרים על פי רצון המשפחה.

הרבנים הראשיים: העתקת קברים תלויה בהסכמת המשפחותנזכיר כי הרבנים הראשיים לישראל, הרב עמאר והרב מצגר, הודיעו כי אסורה עקירת קברים אלא אם כן התקבלה הסכמת המשפחה ומדובר בהעתקת קבר למען כבוד הנפטר. כעת מתבצע המהלך, בניגוד לדעת הרבנים, כפי שהוצגה לפני שבועות אחדים על ידיהם.

כתבנו מזכיר את הדיווח בראשית השבוע ולפיו קבוצת אנשי מילואים של יחידת הקבורה בפיקוד הדרום הודיעה כי לא תבצע את עקירת הקברים, אלא אם יוצג להם היתר מהרבנים הראשיים, הרבנים לשעבר והרב אלישיב, אולם להערכתם לא יושג היתר שכזה בהיעדר הסכמת המשפחות.
(ש)
