

זה היה רק עניין של זמן עד שמישהו יטול יוזמה לידיו ויתבע בחזרה את כספי התשלום לבגרויות שנגבו מהורי ילדי ישראל במשך השנים. כספים שבג"ץ קבע שנגבו שלא כחוק. הראשונה שפוצחת במהלך היא נערה מקרית אונו.


בעקבות קביעת בג"ץ שהכספים שמשרד החינוך גובה בעבור מבחני הבגרות נגבו שלא כחוק הגישה נערה, תלמידת כיתה י' מקרית אונו, תביעה ייצוגית נגד משרד החינוך בדרישה להשיב להורים את הכספיםמ שנגבו מההורים בעבר.

הנערה תובעת ממשרד החינוך להשיב להורים סכום של מאתיים מיליון שקלים. את תביעתה הגישה בבית המשפט המחוזי בתל אביב. לפי שעה לא הגישו נציגי משרד החינוך כתב הגנה.

נזכיר כי ביום שני קבעו שופטי בג"ץ כי התשלום שגבה משרד החינוך מההורים עבור גליונות מבחני הבגרויות נגבה שלא כחוק. השופטים הבהירו שהמבחנים הינם חלק מחוק חינוך חינם ואין כל עילה לדרוש את התשלום.

במהלך הדיונים שהביאו להכרעת בית המשפט ניסו נציגי משרד החינוך לטעון שהבחינות אינן חלק מחוק חינוך חובה וכל תלמיד יכול לסיים 12 שנות לימוד מבלי להיבחן ולעבור את הבחינות בהצלחה. כאמור, בית המשפט דחה את הטענה.
(ש)
