

הסכם לשיתוף פעולה כלכלי נחתם בין הליגה של התעשיינים והיזמים של אוקראינה, איגוד לשכות המסחר של אוקראינה, התאחדות התעשיינים של ישראל ומכון היצוא. כך מסר דוד ארצי, יו"ר מכון היצוא.

על ההסכם חתמו נשיא הליגה של אוקראינה ליזמים ותעשיינים, לב לבייב, נשיא איגוד לשכות המסחר ישראל אוקראינה, שרגא ברוש, נשיא התאחדות התעשיינים, דוד ארצי ויו"ר מכון היצוא ויו"ר הוועדה לסחר חוץ בהתאחדות התעשיינים.

ארצי ציין, כי על פי ההסכם שני הצדדים יסייעו כדי להגביר את שיתוף הפעולה הכלכלי בין ישראל לאוקראינה ויצירת מיזמים משותפים בין חברי הארגונים בשתי המדינות; הצדדים מתחייבים לפעול כדי להדק את הקשרים הכלכליים והמסחריים בין שתי המדינות; על פי ההסכם, יהיו חילופי מידע על מחקרי שוק אירועי מסחר ותערוכות. הארגונים בשתי המדינות יחליפו מידע על התפתחויות כלכליות מהותיות בכל אחת מהמדינות. הארגונים משני הצדדים יתמכו ויעודדו חילופי משלחות ויצירת שיתופי פעולה בין החברות השונות בשתי המדינות.

ארצי מסר, כי במחצית הראשונה של 2005 גדל היצוא התעשייתי של ישראל (ללא יהלומים) לאוקראינה בכ-21% לעומת התקופה המקבילה אשתקד והסתכם בכ-40.5 מיליון דולר.

להערכתו, היצוא לאוקראינה יגדל השנה בכ-25% לעומת 2004 ויסתכם בכ-120 מיליון דולר.

ארצי גילה, כי בשנה האחרונה החלו - 33 חברות ישראליות חדשות לפעול באוקראינה. כיום פועלות במדינה זו 382 חברות ישראליות, המהווה גידול של 9% לעומת שנת 2003.

