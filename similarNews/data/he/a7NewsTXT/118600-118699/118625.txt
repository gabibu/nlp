

מאזין תיעתע במערכת גלי צה"ל. הצליח לשכנע את המערכת בנחיצותו של אייטם אודות אזלת יד המשטרה מול הפשיעה, וכשעלה לשידור טען: הנושא הועלה לשידור רק על מנת להכפיש את המתיישבים.

מאזין בשם רונן סיפר הבוקר למערכת גלי צה"ל כי הוא מבקש מהמשטרה להגיע לביתו ולטפל בפריצה שאירעה שם, אולם המשטרה העסוקה בטיפול במתיישבים ובמפגינים שבכפר מימון אינה מתפנה לטפל בעבירות שכאלה.

בעקבות הפניה הוכן בתכניתו של רזי ברקאי 'מה בוער' אייטם בו אמור היה לעלות לשידור המאזין רונן ומולו איש משטרה בכיר שאמור היה להפריך את הטענות. ברקאי מצידו פתח את תכניתו בהכנה לאייטם כשהוא מכריז שאמנם קשה להשיג את המשטרה גם ביום-יום אך כעת, לנוכח ההפגנות אירועי פשיעה מופקרים על ידי המשטרה העסוקה עד מעל לראשה במאבק עם המפגינים.

ברקאי פתח גם את הפרק העוסק בתלונתו של רונן בדברים דומים וביקש את רונן עצמו לשידור. רונן עלה ואמר לברקאי שאמנם הנושא חשוב אך הוא כלל לא נכון. לדבריו במערכת התכנית החליטו להעלות אותו לשידור ולשמוע את תלונתו אך ורק כדי להכפיש את המתנחלים.

רונן המשיך וניצל את הבמה הרדיופונית המאולתרת שניתנה לו ותקף את ראש הממשלה שרון ועושה דברו אהוד אולמרט שהונו את בוחריהם כשנבחרו על בסיס מצע מסויים והפכו את עורם לאחר שקיבלו את המנדט ליישומו. מערכת התכנית הורידה את המאזין מקו הטלפון לאחר זמן קצר תוך שברקאי מבהיר למאזיניו את שאירע.
(ש)
