

ברוב של 69:41 דחתה הכנסת את הצעתו של חבר הכנסת זבולון אורלב לדחות את תכנית ההתנתקות במספר חודשים. השרים נווה וכץ הצביעו נגד הצעת אורלב. נתניהו נעדר, לבנת קוזזה.



מליאת הכנסת דחתה בתום דיון קצר את הצעת החוק של זבולון אורלב לדחיית ההתנתקות במספר חודשים ברוב של 69 חברי כנסת מול 41 שתמכו בהצעת אורלב. שני חברי כנסת נמנעו.

בנאומו קרא יושב ראש המפד"ל חבר הכנסת זבולון אורלב לדחות את ההתנתקות גם בשל המצב הביטחוני ברצועה והביע חשש שהחמאס ישתלט על רצועת עזה.

כתבנו בכנסת אריאל כהנא מדווח כי אורלב שאל את תומכי ההתנתקות: "מדוע אתם מתעללים באנשים? חייבים לחשוב על היום שאחרי. איך שומרים על צבא אחד ועם אחד". אורלב הבהיר כי אמנם היה מבקש להביא לחוק שיבטל את ההתנתקות מכל וכל אך להערכתו אין סיכוי למהלך שכזה. אשר על כן הוא קורא לחברי הכנסת "להצביע לפי מצפונם ולא לפי שיקולים מפלגתיים".

הרב לוי: הסר את המצורבהמשך הדיון קרא חבר הכנסת הרב יצחק לוי, תושב כפר מיימון, לראש הממשלה להסיר את המצור מעל יישובו. "אני אומר שלוש פעמים כפי שאתה עושה: 'הסר את המצור, הסר את המצור, הסר את המצור'. אם ההפגנה לא תהיה שם היא תהיה במקום אחר. כתושבי הכפר התביישנו בכך ששוטרים וחיילים מקיפים יישוב יהודי בארץ ישראל. אמרת שלא תהיה התנתקות תחת אש אבל יש כבר עכשיו התנתקות תחת אש".

הרב לוי הזכיר את התנגדותו של ראש הממשלה לקיום משאל עם בשאלת עקירת הישובים. "אם היה משאל עם 80% מהמפגינים לא היו נמצאים היום בכפר מיימון. אני מבקש לדחות את ההתנתקות בשל משאל עם. היום רוב הציבור נגד ההתנתקות".

לקראת הדיון ניסו אנשי סיעת האיחוד הלאומי לקדם מהלך בו יצביעו הם בעד כהונה כפולה של עמיר פרץ כח"כ וכיו"ר ההסתדרות תמורת תמיכה של פרץ בדחיית ההתנתקות. פרץ מצידו דחה את ההצעה.

מהעבר השני ניסה ראש הממשלה לגייס את כל חברי הכנסת תומכי ההתנתקות וחברי הממשלה להצביע עימו ולדחות הצעת אורלב. זאת כדי להביא לרוב גורף וגדול למהלכו.

כאמור, ההצעה נדחתה ברוב גדול, כצפוי כשהשרים כץ ונווה תומכים בעמדת ראש הממשלה, השר נתניהו נעדר ושרת החינוך לבנת מקוזזת עם אחד מתומכי ההצעה.

כתבנו מדגיש כי התומכים בחוק היו חברי ש"ס, המפד"ל, האיחוד הלאומי ומורדי הליכוד. הח"כים החרדים נמנעו או נעדרו, למעט מאיר פורוש שתמך. פורוש, המכהן כסגן שר הרווחה נמנע בהצבעה אף שמשמעות הדבר כי ייתכן שיפוטר.

תומכים נוסםים בחוק משורות הליכוד היו יו"ר הכנסת רבלין ויו"ר הקואליציה גדעון סער.
(ש)
