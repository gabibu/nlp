

לאחר 58 שנים זכתה עיירה איטלקית קטנה בהוקרה סמלית בצורת מדליית זהב על סיועה ליהודים במלחמת העולם השנייה.



העיירה נארדו הממוקמת בעקב המגף האיטלקי זכתה אתמול במדליית זהב. לא באולימפיאדה ולא בענייני ספורט, אלא כהוקרה על הסיוע של תושבי העיירה לעשרות אלפי יהודים שנמלטו מידי הנאצים במהלך השואה ופנו לכיוון ארץ ישראל.

פליטי השואה זכו בעיירה נארדו למחנה מעבר מסודר, בתי כנסת וסיוע בתהליכי הבירוקרטיה השונים בדרכם לארץ המובטחת.

כתבנו עודד שטרן מוסר כי אמש נערך במקום טקס צנוע בהשתתפות חברי ממשל איטלקיים, הרב הראשי של רומא, שגריר ישראל באיטליה אהוד גול, וראש מועצת חוף הכרמל, כרמל סלע, שחתם, בשם המועצה האזורית חוף הכרמל, עם ראשי העיירה נארדו על ברית "ערים תאומות".

כאמור, עיקר הטקס היה הענקת מדליית זהב לראשי העיירה נארדו כהוקרה על הסיוע לפליטים היהודים בבורחם מפני הצורר הנאצי לכיוון ארץ ישראל לפני 58 שנים.

עדיף מאוחר מאשר אף פעם.

