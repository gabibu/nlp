

ספרו החדש של חגי הוברמן 'שורשים בחולות' הפורס את תולדות ההתיישבות היהודית בחבל קטיף יוצא בימים אלה לחנויות. סיפורים ייחודיים, עדויות המתפרסמות לראשונה ועוד.

השקתו של ספר חדש "שורשים בחולות" מאת חגי הוברמן שהייתה אמורה להיערך אתמול במסגרת צעדת ההמונים של מועצת יש"ע, לא התאפשרה עקב העוצר והמחסומים הרבים שהיו בדרך לכפר מימון ומנעו את מעבר הרכב שהוביל כאלף עותקים של הספר לכבוד אירוע ההשקה המתוכנן.

"יצאו אלף עותקים של הספר מבית הדפוס", סיפר הוברמן לערוץ 7, "אבל הם נתקעו במחסומים, פשוט סגרו את כפר מימון לפני שהספרים הספיקו להגיע".

ספרו של חגי הוברמן, "שורשים בחולות", סוקר את ההיסטוריה ההתישבותית בגוש קטיף מתחילתה בראשית שנות השבעים ועד לימים אלה תוך פירסום סיפורים מעניינים וגילויים שחלקם מתפרסמים לראשונה.

"יש דברים מעניינים מאד שקשורים להסטוריה של ההתישבות בגוש קטיף, כמו זה שאף אחד לא האמין שיוכלו לגדל שם משהו או כפי שהיטיב להגדיר זאת אריה יודנפרוינד, מומחה החקלאות של איגוד מושבי הפועל המזרחי, 'יצמחו לי שערות על כף היד אם יצמח משהו במקום הזה', או גם העובדה שערביי הסביבה בניגוד למצופה דווקא קיבלו את ההתישבות בגוש בשביעות רצון לא מוסתרת, כיוון שהיוותה עבורם מקור פרנסה יעיל ונוח".

חגי הוברמן סיפר לכתב ערוץ 7 עודד שטרן כי היוזמה לכתיבת הספר לא נולדה, כפי שניתן היה לחשוב, לאחר תוכנית העקירה של ממשלת שרון אלא הרבה לפני, בשנת 98, ביוזמתו של שלמה קוסטינר מנצרים שהחליט אז, בעקבות הסכמי אוסלו ומתוך דאגה לעתיד, שצריך לכתוב ספר על ההסטוריה היהודית ברצועת עזה.

הוברמן, איש ערוץ 7 והעיתון 'הצופה', תושב נצרים בעברו, מסקר בשטחי יש"ע למעלה מ-15 שנה וחוקר את ההתישבות ברצועת עזה זה כמה שנים, הוא היה הכתובת של קוסטינר ומשם יצאה לדרך העבודה על הספר שכאמור, רואה אור בימים אלה.

הספר מופץ ע"י מדרשת נצרים ונמכר החל מהיום ב"סטימצקי" ו"בצומת ספרים".



