

חיילי צה"ל פרסו בשעות הצהרים גדר תייל סביב כפר מימון במגמה למנוע ממפגינים נוספים להגיע לכפר לקראת הצעדה המתוכננת הערב לעבר מחסום כיסופים. לחיזוק המפגינים במתחם הגיע הרב אברהם שפירא. (וידאו+תמונות)

משאיות של צה"ל פרקו בשעות הצהריים גדר תלתלית. חיילי צה"ל כיתרו את הכפר בגדר במגמה למנוע ממפגינים נוספים מלהגיע לתחומי הכפר בנסיון להצטרף לצעדה האמורה להתחדש אחר הצהריים בדרכה למחסום כיסופים. כך דווח כתבנו עוזי ברוך.

נזכיר כי במהלך שעות הבוקר שבה מועצת יש"ע וקראה למפגינים רבים ככל הניתן להגיע לכפר מימון ולחזק את המפגינים שכבר מצויים במקום בדרכם להמשך צעדת ההתחברות.

בתגובה למהלך אמר חבר הכנסת אריה אלדד לכתבנו שמעון כהן כי "ממשלת ישראל מקיפה את הדמוקרטיה הישראלית בגדר תלתלית וחופרת את קברה של הדמוקרטיה. לא נתפלא אם בקרוב יזדקק שרון לטנקים סביב הכנסת כדי להשליט את הדקטטורה שלו".

אל המתחם בכפר מימון הגיע ראש ישיבת 'מרכז הרב', והרב הראשי לשעבר, הרב אברהם שפירא שליט"א, על מנת לחזק את ידי השוהים במתחם. הוא התקבל בשירה וריקודים.

כתבנו עוזי ברוך דיווח כי אל הכפר הגיעו גם חברי כנסת מטעם סיעת ש"ס כשבראשם יו"ר הסיעה חבר הכנסת אלי ישי.
יו"ר מועצת יש"ע בנצי ליברמן וח"כ אלי ישי

על ימי הקושי העוברים על תושבי כפר מימון מספר לערוץ 7 חבר מזכירות כפר מימון, חגי קדמון. לדברי קדמון הימצאותם של כוחות הביטחון על השטחים החקלאיים של אנשי הכפר גורמת לנזקים עצומים.

"אומרים שיש ארבע או חמש חטיבות מסביב לכפר מימון, על השטחים המעובדים של חקלאי הכפר, עם הרכבים, המשאיות, המאהל והאנשים, לא צריך יותר מדי דמיון בשביל להבין איזה נזק נגרם לשטחים" אומר קדמון. "וזה נזק אחד, מעבר לזה גם לא נותנים לחקלאים לצאת לעבד את האדמות, לקטוף את היבול, לרסס, להשקות  מאומה".

לשאלת המראיין, יגאל שוק, האם פנו חקלאי הכפר לגורמים מדיניים השיב קדמון כי אכן עשו כך, אם כי אין הם אופטימיים לגבי התוצאות. "אולי בעוד שבועיים יתחילו רק לדון בזה".

קדמון טוען כי הקצינים והשוטרים מסביב לכפר מימון לא מספקים תשובות ראויות לתושבים, וגם בפנייה לאנשי ביטחון וקצינים בדרגות גבוהות ביותר ניתנת תשובה בנוסח 'הוראה מגבוה'.

חוץ מזה אין לקדמון ולתושבי כפר מימון בעיה עם האורחים הקרואים, משתתפי הצעדה, על אף שגם נוכחותם בכפר גורמת לקשיים בקרב התושבים. "היינו ערוכים לקבל את משתתפי הצעדה, הכנו משטח ענק מחוץ לכפר עם מכבש, עם מקומות לינה, שירותים ודרכי גישה, בבוקר באו השוטרים ודחפו את כולם כמו תרנגולות לתוך הכפר". מתאר קדמון. "בתוך הכפר לא היינו ערוכים אמנם, אבל אנחנו חיים באזור שבו חי אברהם אבינו, והוא חינך אותנו... יש כמאה איש בכל חצר בכפר, זה לא יאומן, יש גם כמה תושבים בודדים שלא דוגלים בקו הזה של המאבק, אבל קולם לא נשמע וגם המדשאות שלהם מלאות".

לשאלה כמה זמן יוכלו להחזיק את האורחים בעוד הסגר מונע אספקה בסיסית, עונה קדמון כי אדם שמזמין אורח לא אומר לו "עד מחר ומחר אתה עף", תושבי כפר מימון עושים כל מאמץ לארח אותם ואין הם מגבילים אותם.

על התנהלות המשטרה אומר קדמון "בושה שכך נראים פני המשטרה".



אם אינך מצליח לראות את סרטון הוידאו המצורף - לחץכאן להורדה






הגרדיאן: 40 אלף מפגינים מאחורי גדרות :

גם התקשורת העולמית נותנת את דעתה למתרחש בכפר מימון. הגרדיאן הבריטי דווח כי "המשטרה בולמת 40 אלף צועדים".

בדיווח נמסר כי "אמש כלאה המשטרה כ 40 אלף מפגינים מאחורי גדרותיו של כפר מימון, וזאת במהלך מפגן מהגדולים ביותר שנראו. המפגינים מבקשים לסכל את ההתנתקות מעזה על ידי צעדה לגוש קטיף, גוש הישובים הגדול ביותר בחבל עזה".

הגרדיאן מתאר כיצד שוטרים רכובים על סוסים ומגובים במשאיות להתזת מים, קראו למפגינים בכפר כי הפגנתם אינה חוקית וכי 'נגמר הסיפור'. צאו הביתה, אמרו להם השוטרים, והציעו גם הסעות.

העתון מצטט גם את יו"ר מועצת יש"ע בנצי ליברמן, 'מארגן ההפגנה', שאמר כי המפגינים יישארו ויאבקו. הוא הבטיח: "נגיע לגוש קטיף".

הגרדיאן מבאר לקוראיו כי הצעדה נועדה למחות על תכניתו של שרון לסגת מהתנחלויות בחבל עזה ובצפון השומרון, והיא החלה לאחר שהצבא והמשטרה ניסו למנוע אותה על ידי עצירת אוטובוסים שהובילו מפגינים לנקודת היציאה. שעתיים לאחר הנסיונות ומספר מעצרים, הותר למפגינים להגיע לקו הזינוק של הצעדה בנתיבות. רב פקד שרון בראון הסבירה לעתון כי הנסיון למנוע מהמפגינים להגיע נובע מכך שיש בין המפגינים משפחות עם ילדים קטנים "והם אינם יכולים לבלות את הלילה בחוץ". היא טענה בתקיפות כי עתה לא יהיו יותר ויתורים. "כאן יש להם את כל מה שהם צריכים. הם יצאו מכאן ויסעו רק צפונה או מזרחה. אם ינסו לזוז מערבה לכיוון רצועת עזה נעצור אותם".

בין המפגינים הרבים שהגיעו לנתיבות, היה אברהם וייס בן 59 מתל אביב. בראיון לעתון אמר וייס כי החליט להצטרף להפגנה לאחר ששמע שמנסים לדכא אותה "כששמעתי שהמשטרה עוצרת אוטובוסים שבהם נוסעים מפגינים המבקשים לבטא את זכותם להתכנס, ביטלתי את כל הפגישות שלי ובאתי. אני מתנגד לתכנית ההתנתקות כי אני נגד טרנספר בכלל. טרנספר של יהודים וטרנספר של ערבים".


אנו מביאים בזה את עדותו של יורם על הדרך שבה הגיע לכפר מימון והמראות הקשים שליוו אותו:

"במשך שעה וחצי ניסינו להכנס לכפר מימון. בסוף דרך השדות הצלחנו להגיע עד לשער מסביב לכפר. כל הדרך ראינו כוחות צבא ומשטרה רבים - כמו הכנה למלחמה.

בסביבות השעה 16:30היינו צריכים לחזור הבייתה, ואת מה שראינו קשה לתאר. אנו משפחה עם ב"ה 5 ילדים קטנים . התקרבנו לשער ושרשרת של חיילים עומדת מולנו במטרה לחסום את דרכינו. ניסינו לצחוק עם החיילים ולהפיג את המתח, אך המפ-קד שלהם צעק עליהם שלא יצחקו. התקרבתי לשער עם תינוקת כדי לנסות לפתוח אותו ומייד חסמו אותו. לאחר דין ודברים אפשרו לנו לצאת ובאוטו הבנות שלי שאלו אותי אם זה גטו (הגדולה בת 8.5) לאורך כל הדרך ראינו כוחות גדולים ואנשי יס"מ ללא תגים כמובן. מסביב לכפר היו חיילים שכיתרו אותו עדיין בישיבה, אך כשהתקרבנו ברכב כולם נעמדו - אולי חששו שנפרוץ עם הרכב את הגדר?!... כל המראה הזכיר לנו מלחמה. חזרנו בתחושה מאוד קשה הביתה ועם שאלות קשות ששאלו הילדים - באיזו מדינה אנו חיים???"

צילום: מיכאל לוי (בינמיקה)

מצור על רבבות אזרחים

צילום: מיכאל לוי
