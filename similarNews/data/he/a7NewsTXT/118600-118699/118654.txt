

ראשי האגודה למלחמה בסרטן פנו היום לשר הבריאות בבקשה להקים קרן כספית למימון מתן תרופות שפותחו וטרם הובאו לאישור כניסתם לסל התרופות.

פרופ' אליעזר רובינזון, יו"ר האגודה למלחמה בסרטן והנשיא היוצא של ארגון הסרטן הבינלאומי ומירי זיו מנכ"ל האגודה למלחמה בסרטן, פנו היום (ד') במכתב לשר הבריאות דני נוה, בנושא צורך דחוף בהקמת קרן למימון ביניים של תרופות.

במכתבם לשר כתבו השניים "סל התרופות עבר בשנה האחרונה עדכון משמעותי אך כפי שהדגשנו פעמים רבות, חשוב לפעול בדחיפות לעדכון שנתי קבוע של סל התרופות והטכנולוגיות כדי להימנע ממצבים בהם חולים נאלצים להיחשף בתקשורת במצוקתם.

יחד עם זאת, פריצות דרך רפואיות מתרחשות לעיתים גם באמצע השנה והמדע המתקדם אינו "ממתין" לוועדת הסל עד ישיבתה הבאה.

ברצוננו לחזור ולהעלות בפנייך הצעה שכבר העלנו בעבר, אשר זכתה לתמיכה של כל חברי המועצה הלאומית לאונקולוגיה, והוצגה לקודמך ביחס להקמת קרן מיועדת למימון ביניים של תרופות.
מדובר בקרן מיוחדת במסגרת סל הבריאות ובאחריות אותה ועדת סל הקיימת, אשר בעזרתה ניתן יהיה לממן טיפול תרופתי כאשר ישנן פריצות דרך רפואיות משמעותיות, או כאשר המדע מנפק הישגים היכולים להציל חיי אדם. מדובר בתרופות שעל פי שיקול דעת רפואי, המטופלים נזקקים להם ואינם יכולים לחכות זמן יקר עד הדיון השנתי של ועדת הסל. כמקובל שיקול הדעת וקביעת ההתוויות יתבססו על ראיות מדעיות מוצקות שיציגו מומחים בתחום".

במכתבם מציינים אנשי האגודה למלחמה בסרטן כי מימון ביניים שכזה זכה לתקדימים ברחבי העולם. "כך למשל בקנדה על אף שהתרופה לא נרשמה עדיין להתוויה זו, אישרה הממשלה את מימונה באינדיקציות המתאימות".
(ש)
