

כיתה ט' מישיבת בני עקיבא במודיעין זכתה במקום הראשון בתחרות לבניית מתקן להתפלת מי ים במסגרת פרוייקט גילדור.

העמותה למצוינות בחינוך קיימה בשבוע שעבר את שלב הגמר פרויקט גילדור להמצאה ויצירה מדעית. במסגרת הפרויקט נתבקשו בתחילת שנת הלימודים הנוכחית תלמידי כיתות ט' של פרויקט "מצוינות 2000" לפתח מתקן נייד להתפלת מי-ים הפועל באמצעות אנרגיה ירוקה. בשלב א' של הפרויקט השתתפו כ-30 כיתות, מתוכן 10 העפילו לשלב הגמר. במהלך כל שלבי הפרויקט, חקרו התלמידים באופן עצמאי את נושא התפלת מי הים על כל היבטיו, באמצעות ספרים, אינטרנט ומפגשים יזומים עם אנשי מקצוע.

בשלב הגמר התבקשה כל כיתה להציג בצורה מסודרת את המתקן שפיתחה ואת העקרונות על פיהם הוא פועל. המתקנים הופעלו במשך שעה וחצי ולאחר מכן נלקחו דגימות מהמים המותפלים שיוצרו ונבדקה איכותן. כל אחד מהמתקנים שזיכו את יוצריהם במקומות הראשונים הנפיק מים מותפלים העומדים בתקן הישראלי לאיכות מים.

במקום הראשון זכתה כיתה ט' מישיבת בני עקיבא במודיעין. במקום השני זכתה כיתה ט' מאורט דפנה שבקרית-ביאליק ובמקום השלישי זכתה כיתה ט' מאורט ספיר שבירוחם. כל הכיתות זכו בפרסים כספיים בסכום כולל של 60 אלף שקלים המיועדים לרכישת ציוד מדעי עבור התלמידים עצמם וביה"ס אותו הם מייצגים. לזוכה במקום הראשון הוענקו כ-30 אלף שקלים.

הכיתה הזוכה

פרופ' דוד חסון, מהאיגוד הישראלי להתפלה, והמכון למחקר המים של הטכניון, העביר הרצאה בנושא התפלת המים וחשיבותו הלאומית. בתום הרצאתו אמר פרופ' חסון כי התפעל מאוד מהרעיונות שהוצגו ע"י התלמידים וכי מדובר ברעיונות ראויים למחקר באקדמיה.

חזקי אריאלי, מנכ"ל העמותה למצוינות בחינוך, אמר כי "פרויקט זה מבטא השקעה, יצירתיות, עבודת צוות ומעל לכל חוויית למידה ויצירה. הבחירה בנושא התפלת המים באה במטרה לנסות ולגרום לתלמידים לחקור וללמוד את אחד האתגרים המרתקים הניצבים בפני העולם, קרי ניצול משאבי הטבע לקיום האנושי". אריאלי הוסיף כי "מדובר בפרויקט שמדי שנה מעניק לתלמידים הזדמנות לחקור באופן עצמאי נושא בעל חשיבות רבה ומקנה להם ערך מוסף של אחריות ולמידה עצמית".

ועדת השיפוט בשלב הגמר הורכבה מאנשי אקדמיה ותעשייה, ביניהם קובי רוזנגרטן, יו"ר חבר הנאמנים של סייפן מוליכים למחצה בע"מ, פרופ' יצחק רומן, ביה"ס למדע שימושי באוניברסיטה העברית, פרופ' ביל וויליס, אוניבסיטת קולומביה ופרופ' גדעון דגן, הפקולטה להנדסה באוניברסיטת תל אביב.

פרופ' דגן, המשמש גם כיו"ר הישראלי של תחרות המים של שטוקהולם לנוער, ביקש בתום האירוע משלוש כיתות כי יציגו את מועמדותם לתחרות הארצית, שהזוכה בה ייצג את ישראל בתחרות בשטוקהולם, שאמורה להתקיים במאי 2006.

בעבר זכתה אחת מהכיתות שהשתתפו בפרויקט גילדור במקום השני בתחרות של שטוקהולם.


בישראל משתתפים בתכנית "מצוינות 2000" כ-7,000 תלמידים מצטיינים מבתי ספר בכל מגזרי החינוך. בכל שנה מכריזה העמותה על פרויקט מדעי מיוחד הכולל תכנון ובנייה של מוצר מדעי-טכנולוגי. הפרויקט מתבצע במסגרת תחרות ארצית והמודלים הנבחרים זוכים בפרסים יקרי ערך באדיבות קרן גילדור.

