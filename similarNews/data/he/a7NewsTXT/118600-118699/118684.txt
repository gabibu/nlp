

הכנסת אישרה השבוע בקריאה שניה ושלישית את הצעת החוק של ח"כ מיכאל איתן המעניקה העדפה ליוצאי אתיופיה בשרות המדינה.

השבוע אישרה מליאת הכנסת בקריאה שניה ושלישית הצעת חוק של ח"כ מיכאל איתן שנועדה לאפשר העדפה מתקנת לבני העדה האתיופית בשרות המדינה. ח"כ מיכאל איתן אומר כי "מתוך שיחות שקיימתי עם בני העדה האתיופית, התברר שחלק גדול מהאקדמאים שעושים מאמצים על-אנושיים להתקדם ולרכוש השכלה, מתקשים להתקבל למקומות עבודה. יש לנו מנגנון בחוק שמאפשר העדפה מתקנת לקבוצות מסויימות של אוכלוסיה".

"לא מדובר פה במספרים גדולים אלא במסר" אמר ח"כ איתן והוסיף: "חשבתי שהצעד הזה הוא צעד שיאותת לכל בני העדה: דבר ראשון - שאנחנו קולטים אותם בהבנה עם הקשיים המיוחדים שיש לעדה בקליטה מלאה בארץ, והדבר השני - זה ישמש איתות לאלה מהם שלומדים שהם ייכנסו למקומות עבודה זה יהיה תמריץ הכי חשוב לאחרים ללכת בעקבותיהם, לרכוש השכלה ולהיקלט במקומות העבודה. זה תמריץ חשוב מאד".

יצויין כי על פי הצעת החוק, מדובר רק על מי שנולד באתיופיה או אחד מהוריו יליד אתיופיה. "אנחנו מקווים מאד שהביולוגיה עושה את שלה ותוך כמה שנים לא יצטרכו יותר את הסעיף הזה. מספר אלה שבעצם נולדו או אלה שאחד מהוריהם נולד באתיופיה יימוג במשך הזמן, והדבר הזה ייעלם" אמר ח"כ איתן.
(ש)
