

יושב ראש סיעת המפד"ל, חבר הכנסת זבולון אורלב, הגיש אתמול הצעת חוק לפיזור הכנסת. במהלך הימים הקרובים יקיים שיחות עם גורמים שונים בכנסת על מנת לגבש רוב שיתמוך בהצעה.

"התחושה בכל פינה במסדרונות הכנסת היא שאנחנו מתקרבים לבחירות. ביום ג' הממשלה כשלה בדחיית הצעות האי אמון. היא כשלה גם בהצבעה על נאום ראש הממשלה שעסק בשחיתות. ההתפוררות הקואליציונית בולטת לעין. גם יושב ראש הכנסת, ריבלין, אמר אתמול שכך אי אפשר עוד לנהל את המדינה. התחושה היא שהולכים לבחירות. כל אחד מחברי הכנסת דואג בימים האלה להראות טוב בפני הגוף שאמור לבחור אותו לקדנציה הבאה. אי אפשר לנהל ממשלה רק על בסיס ההתנתקות", אומר חבר הכנסת אורלב בשיחה עם כתבנו שמעון כהן.

"הממשלה תלויה כיום בתכנית ההתנתקות שלא הוצגה במערכת בחירות על ידי ראש הממשלה אלא דווקא על ידי מועמד מפלגת העבודה, לכן יש להעמידה בפני העם בבחירות כדי להבטיח אמון במשטר הדמוקרטי בישראל. עלינו למנוע פגיעה אנושה בגוש קטיף בהסתמכות על החלטה שאינה עולה בקנה אחד עם הליכים דמוקרטיים תקינים".

אורלב מדגיש כי לפי שעה הוא אינו יכול להיות אופטימי לחלוטין באשר לסיכויי הרוב שיגובש סביב הצעת פיזור הכנסת, "אבל אם לא הייתי אופטימי הייתי בוחר מקצוע אחר".

באשר למהלכים לגיבוש הרוב מבהיר אורלב כי אמנם מטבע הדברים לא יוכל לחשוף את הגורמים עימם הוא מצוי במשא ומתן אולם מדובר בהידברות מסועפת שהוא מקווה שתביא להשגת רוב. "צריך להיות אחראי מאוד בהעלאת הצעה שכזו. הרי אם לא אשיג רוב להצעה בהצבעה במליאת הכנסת לא נוכל להעלות הצעה דומה במהלך חצי השנה הקרובה. היו חברי כנסת שבעבר הצליחו לגבש רוב ולהפיל ממשלה. אני מאוד מקווה שתהיה לי הזכות להפיל את הממשלה הנוכחית".

באשר לפרק הזמן המוגבל הנתון בידיו על מנת לבטל את יישום תכנית ההתנתקות, כחודשיים בלבד, אומר חבר הכנסת אורלב כי אמנם לא מדובר במהלך פשוט וקצר, אבל ברגע בו יהיה בידו רוב להפלת הממשלה וההצעה תעבור הרי ש"קיימת החלטת היועץ המשפטי לממשלה שגם אם לא התקיימו בחירות הרי שמרגע בו איבדה הממשלה את הרוב לא תוכל לבצע מהלכים משמעותיים, וההתנתקות היא בהחלט בגדר מהלך שכזה".
(ש)
