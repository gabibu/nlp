

דו"ח נוכחות חברי הכנסת בועדות הבית מגלה כי מרבית הח"כים ממעטים להשתתף בישיבות. הדו"ח שבדק את נוכחות הח"כים בישיבות החודש האחרון מוצא כי ח"כ ענבל גבריאלי הופיעה לשתיים מתוך 27 ישיבות ועדת הכלכלה ולאף לא אחת מ 17 ישיבות ועדת החינוך. אחמד טיבי לא הופיע ולו לאחת מ27 ישיבות ועדת הכלכלה ועשר ישיבות הועדה למעמד האישה. יולי תמיר לא הציגה נתונים מרשימים יותר. היא הופיעה ל2 מתוך 17 ישיבות ועדת החינוך.
מנגד, ח"כ ניסן סלומיאנסקי, קיבל את כוכבית יו"ר הכנסת על תפקודו בועדות. ח"כים בולטים נוספים הם אברהם שוחט וחיים אורון.
בכינוס עיתונאים שבו נמסר הדו"ח, סיפר יו"ר הכנסת כי לאחרונה קיבל פניות ממנהלות ועדות הכנסת הקובלות על היעדרות הח"כים. "מדובר בועדות המרכזיות של מדינת ישראל, כספים, חוקה, חינוך וכלכלה. התמונה, בלשון המעטה, עגומה מאוד. פעם עבודת הכנסת היתה שליחות. היום היא אופציה. רבים מהח"כים למדו שהם יכולים לבוא בבוקר למשכן ולרשום נוכחות ומיד אחר-כך לצאת לסייר בארץ. מבחינת הססטיסטיקה זה נרשם שהם היו" אמר רבלין.
עם זאת אמר רבלין כי הכנסת כבר בתחילת תהליך של בחירות והדבר משפיע על עבודת הח"כים. הוא העריך שהבחירות יתקיימו בין פברואר למאי 2006.

