

בכנסת אושרה בקריאה טרומית הצעת חוק המרחיבה את הקצבה המוענקת לבוגרים ששני הוריהם נרצחו בפעולות איבה. הצעה אחרת שהונחה על שולחן הכנסת, מרחיבה את היקף השיקום הרפואי לו יזכו נפגעי פעולות איבה.

שתי הצעות חוק שמטרתן שיפור חייהם של נפגעי טרור נמצאות בשלבי אישור שונים בכנסת.

כתבנו בכנסת אריאל כהנא מדווח כי בצהרים אישרה הכנסת בקריאה טרומית הצעת חוק המרחיבה את הקצבה המוענקת לבוגרים ששני הוריהם נרצחו בפעולות איבה. עד כה היו זכאים לקצבת יתומים רק מי שהיו מתחת לגיל 21. על פי התיקון שיזם ח"כ יהלום מהמפד"ל, יהיו זכאים לקצבה גם בוגרים ששני הוריהם נרצחו בפעולת טרור. יהלום אומר כי קורה לא פעם שבין נפגעי הטרור יש בני משפחה אחת. בנסבות אלה נוצרו מצבי מצוקה מיוחדים המחייבים התייחסות מתאימה".
אם יתקבל החוק הוא יחול רטרואקטיבית מינואר 2003.

הצעת חוק נוספת אותה יזם ח"כ חמי דורון והונחה על שולחן הכנסת, נועדה להרחיב את היקף השיקום הרפואי לו יהיו זכאים נפגעי פעולות איבה. במצב הקיים היום המדינה מממנת טיפול רפואי בלבד לנפגעי הטרור ושיקום אסתטי נתון לשיקול דעת של הרופא המטפל. כעת מציע ח"כ חמי דורון בתיקון לחוק כי המדינה תממן את "שיקום באיכות חייהם לאחר הטראומה" של הנפגעים".
דורון אומר כי "אדם שנשרף בגופו ובפניו לעולם לא יוכל להביט בביטחון על אנשים אחרים או אפילו במראה. חובתה של המדינה להחזיר לאותם את החיים הנורמליים ככל הניתן".
