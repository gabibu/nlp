

המועצה האזורית אשכול מזמינה את התקשורת לביקור "מסודר" ב"מרחב שבו תבוצע ההתנתקות". בהודעה מציינת המועצה כי זוהי הזדמנות אחרונה לערוך סיור כזה לפני שיהפוך האזור לשטח צבאי סגור ויוטלו בו מגבלות תנועה.

הסיור יתקיים ביום ג' 28 ביוני ויוצג במהלכו מרכז התקשורת המיועד לתת שירותים לתקשורת הישראלית והבינלאומית. כמו כן מתכננת המועצה להוביל את המשתתפים בסיור, אל אתרי הקרוואנים ביתד וביבול המיועדים לקלוט באופן זמני את תושבי גוש קטיף.

עוד יוצגו בסיור התכניות להקמת ישובים חדשים שלומית וחלוצית. דובר המועצה רוני חסיד מוסיף כי להצגת תכניות אלה יוזמנו להצטרף תושבי גוש קטיף ותושבים מאזורים אחרים בארץ.

הסיור יעסוק גם ב"יום שאחרי" ויוצגו בו "תוכניות ומיזמים לשיתוף פעולה כלכלי בין ישראל והרשות הפלשתינית וכן אטרקציות תיירותיות באזור".

