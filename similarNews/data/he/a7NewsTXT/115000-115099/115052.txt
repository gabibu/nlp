

משרד החינוך מתכוון לשלוח היום (חמישי) כ-2,500 מכתבי פיטורים למורים, זאת לאחר שכשלו הפגישות האחרונות להגיע להסכמות בין הצדדים.

בשבועיים האחרונים נשמרו מכתבי הפיטורים בכספת במשרד החינוך, אחרי שנשיא בית הדין הארצי לעבודה, סטיב אדלר, דחה את מועד שליחת מכתבי הפיטורים מ-31 במאי ל-16 ביוני. זאת, על מנת לאפשר קיומו של משא ומתן בין ארגוני המורים לנציגי משרד החינוך והאוצר.

גד דיעי, יו"ר ארגון המורים הדתיים וממלא מקום מזכ"ל הסתדרות המורים, אמר לערוץ 7 כי "המלחמה שלנו היא כפולה על החינוך ועל המחנך, אנו נמצאים במערכה שהופכים אותנו בה לעבדים, דו"ח דברת מגדיל את אחוז היקף העבודה של המורים בשישים אחוזים, ולא מתגמל אותם כמעט, דבר שלא משאיר לנו ברירה אלא לצאת למלחמה, ואם לא נגיע להסדר בנושאים הללו עד ה-31 באוגוסט, לא תיפתח שנת הלימודים".

גיעי הוסיף "אנו מסכימים עם משרד החינוך שצריך לבצע ייעול במשרד החינוך, אולם אנו חלוקים עמם בצורת הפיטורים, אנו דורשים במקום פיטורים משפילים הסדרים של פרישה מכובדת מתקציבים שקיבל משרד החינוך לשם כך מהאוצר, ואכן הגענו עד כה להסדרי פרישה של כ- 3500 מורים, והמחלוקת בינינו לבין משרד החינוך היום היא על כ-800 עד 1000 מורים. אני מאמין שבמהלך השבועיים הקרובים נגיע להסכמה לגבי כל המורים".

אתמול הסתיימה ללא תוצאות פגישה נוספת בין ראשי ארגוני המורים מזכ"ל הסתדרות המורים, יוסי וסרמן, ויו"ר ארגון המורים העל-יסודיים, רן ארז, לבין נציגי משרד האוצר והחינוך.


