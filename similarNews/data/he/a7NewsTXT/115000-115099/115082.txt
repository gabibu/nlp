

בעוד שבוע יתקיים מבחן הבגרות באזרחות והבוחנים אולי יצטרכו לתת ציון גם על המשפט הבא: "תלמידי ישראל דורשים דמוקרטיה לא רק בספרים".

לערוץ 7 נודע כי תלמידים מבתי ספר רבים מתכוונים להוסיף משפט בעמוד האחרון של הבחינה המוחה על "הרודנות בה נכפית תוכנית ההתנתקות על אזרחי ישראל".

היוזמה החלה מבנות אולפנת עפרה אשר רצו להביע את מחאתן לעובדה שמסלקים יהודים מביתם, וזאת בניגוד גמור למצע שעל בסיסו נבחרה מפלגת השלטון ולהצבעת מתפקדיה.

מתת בכר מתלמידות האולפנה מסבירה: "ראינו שהערכים שלמדנו בשיעורים באזרחות מתנגשים עם מה שקורה בפועל במדינת ישראל ולכן החלטנו להוסיף בעמוד האחרון בבחינה את המסר הזה".

"איפה הבושה? תלמידי ישראל דורשים: דמוקרטיה לא רק בספרים".

הן השיקו בימים האחרונים אתר אינטרנט ובו התלמידים יכולים להצטרף למחאה ולהשפיע הלאה. כתובתו של האתר: http://www.ezrachtov.up.co.il.
