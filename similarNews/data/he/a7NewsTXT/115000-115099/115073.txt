

הצדדים הסכימו על עריכת הסכם לשיתוף פעולה בעניינים הנוגעים לאכיפת חוקיות היבוא ולניהול חקירות תוך סיוע הדדי.

במהלך דיונים שנערכו במהלך השבוע בין נציגי רשות המסים בישראל לעמיתיהם ברשויות המכס במדינות אפט"א (שוויץ, נורבגיה, איסלנד וליכטנשטיין), הסכימו הצדדים על עריכת הסכם לשיתוף פעולה בין רשויות המכס, בעניינים הנוגעים לאכיפת חוקיות היבוא ולניהול חקירות תוך סיוע הדדי.

ההסכם מתמקד בסיוע מבצעי אופרטיבי במניעת הברחות, ובביצוע חקירות משותפות והעברת מידע מודיעיני על ביצוע עבירות מכס. לדברי אורי ברוק, מנהל המחלקה הבינלאומית במכס שעמד בראש המשלחת הישראלית לשיחות, ההסכם יאפשר אכיפה יעילה יותר של חוקיות הסחר שבין המדינות, ויאפשר לרשויות המכס להתמקד בסחר הבלתי חוקי, תוך מתן העדפה לזרימה החופשית של הסחר החוקי. ההסכם יכנס לתוקף לאחר שיאושרר על ידי הממשלות.

עוד במהלך הדיונים הגיעו נציגי רשויות המכס להסכמה על עניינים שיובילו לקידום ולפישוט הסחר שבין ישראל למדינות אפט"א ובחינת אופציות להקלה על תנאי הסחר. בין הנושאים שנבחנים ויתור על הדרישה מיבואן להציג למכס בתהליך היבוא תעודת מקור מאושרת על ידי המכס ממדינת היצוא ולהסתפק בהצהרה של היצרן על מקור הסחורה. זאת, מתוך מגמה לצמצום הנטל הבירוקראטי המוטל על היצואנים והיבואנים, ייעול המערכות, צמצום עלויות ומתוך שאיפה עתידית למעבר לסביבת מכס נטולת ניירת.

