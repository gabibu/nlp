

ח"כ רצאבי משינוי אומר כי הליכוד העלה את השחיתות לדרגת אמנות, בהופכו אותה לנורמה חברתית. רצאבי מוסיף כי שינוי כמו גם העבודה דוחים את "הטיפול" בשחיתות עד לאחר תכנית ההתנתקות.

בראיון לאמציה האיתן בערוץ 7 אומר ח"כ אהוד רצאבי כי כרגע שינוי אינה מעוניינת לגרום למפלתו של שרון. על נאומו של שרון בכנסת אומר רצאבי כי "ראש הממשלה לא התייחס כלל אל הדברים שכתב מבקר המדינה, הוא חשב שהמתקפה היא רק כנגדו ונגד משפחתו הוא לא הבין שהטענה היא כנגד כל מפלגת הליכוד וכנגד השחיתות בכל מקום שהוא. כשהיתה תופעה של שחיתות במפלגת שינוי היא טופלה מיד, אך במקומות אחרים השחיתות הפכה לנורמה, והדבר חמור ומצריך טיפול מידי".

לדבריו תקופת ההתנתקות המשוערת היא עד סוף חודש ספטמבר ואז שינוי תמצא את עצמה נגד הליכוד, "אין ממש בטענה שלאחר ההינתקות ראש הממשלה ימציא תכנית מדינית נוספת שתדחה את הטיפול בשחיתות, כי לאחר ההינתקות נצטרך לעבור תקופת מבחן כדי לראות את תוצאותיה, ואז לא ניתן לו להתחמק עד שנבער את הנגע הזה".

ח"כ בייגה שוחט מהעבודה שהתייחס גם הוא לנושא השחיתות וההתנתקות, בראיון לערוץ 7, אמר כי המערכת הפוליטית ניצבת בפני 'בור שחור', וכי איש אינו יודע כיצד תצא המדינה מההתנתקות. ה'עבודה' לדבריו מוכנה לבלוע את "צפרדע" השחיתות כדי שההתנתקות תצא לפועל.

שוחט חולק על הניתוחים הקובעים כי אחרי ההתנתקות שרון ינצח ומפלגת העבודה תתחזק ב כ 4 מנדטים ותהיה בממשלה. "איש מאיתנו אינו יודע איך יצא אריק שרון איך יצא הליכוד ואיך תצא המדינה במהלך של ההתנתקות... איש אינו יודע אם בוחרי הליכוד יאמינו לאריק שרון".

גם אם שרון מבצע את ההתנתקות וזו "תודה לאל עוברת בשלום", ושרון אומר כי עתה הוא ישמור על יהודה ושומרון "אני לא רואה את אנשי הליכוד מאמינים לו יותר, ואם הוא שובר שמאלה בודאי לא מאמינים לו. כל המערכת הפוליטית נמצאת בפני בור שחור, לפני תעלומה גדולה, העטופה מסביב במסכים שייפתחו רק אחרי ההתנתקות".

ה'עבודה' לדבריו הולכת עם שרון כי "בעינינו ההתנתקות היא ב'פרימט העליון'". עם זאת ה'עבודה' אינה עיוורת לשחיתות, "בנאומי בכנסת דיברתי על אריק שרון ומשפחתו על צחי הנגבי וישראל כץ שמככבים בדו"ח מבקר המדינה עם כל מה שמשתמע מהענין הזה, ודיברתי על מרכז הליכוד".

הוא מוסיף בהתייחסו לשאלת המראיין אם גם עמיר פרץ נגוע בשחיתות, כי פרץ אינו חשוד במעשים פליליים אלא בניצול כוחו באופן בלתי סביר מבחינה פנים מפלגתית "זה לא מצב שבו השר ישראל כץ במשרד קטן במשך שנתיים ממלא עשרות אנשים בכל פינה במשרד. מבקר המדינה מייחד לו 32 עמודים. הייתי 6 שנים שר אוצר יכולתי למלא פי אלף ממנו ומבקר המדינה ב 6 שנים כתב עלי אולי שתי שורות ברמה האישית". לדבריו לא הצביע בעד הודעת ראש הממשלה למרות היותו חבר קואליציה כיון ששמע את הנאום של שרון "שכולו אפולוגטיקה". שרון טען כי אין שחיתות אומר שוחט, "כאילו מדובר בויכוח פוליטי בין הצדדים. כאילו הוא לא קרא את דו"ח מבקר המדינה ולא שמע על חקירות במשפחתו. לכן קמתי יצאתי ולא השתתפתי בהצבעה".

עם זאת שוחט מודה: אנחנו משלמים מחיר מסוים וקוראים לזה שחיתות, כי אם רוצים שתהיה התנתקות, אנחנו צריכים לבלוע הרבה 'צפרדעים'. "אנחנו שמים בפריזר הרבה דברים כולל דברים כלכליים שאיתם אנחנו לא מסכימים" אומר שוחט, אך מדגיש: "את הצפרדעים אנחנו שמים בפריזר ולא בולעים כי מהפריזר אפשר גם להוציא".
