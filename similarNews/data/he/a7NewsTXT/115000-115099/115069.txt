

ראש מכון שבות עם, הרב מנחם ולדמן אמר לערוץ 7 כי כל חודש כיום עולים 600 יהודים ותוך שנתיים וחצי יובאו כולם.

אתמול התחדשו הדיונים בדבר שלבי עליית יהודי הפלאשמורה לארץ. יהודי הפלאשמורה שהוכרו כיהודים ע"י הרבנות הראשית, והוחלט ע"י הממשלה להתחיל בהעלאתם סובלים מעיכובים רבים שנידונו היום בישיבה, יחד עם זאת התחדש הדיון הציבורי בשאלת העלאתם לארץ ויהדותם.

בראיון ליומן הצהרים של ערוץ 7 הסביר הרב מנחם ולדמן, ראש מכון שבות עם, את הרקע המסובך של קבוצת יהודי הפאלשמורה, "מדובר בקבוצה מזוהה של יהודים שבמאה שנים האחרונות בגלל סיבות שונות התנצרו, אך נשארו כקבוצה מזוהה ולא התבוללו בשאר גויי אתיופיה, וב-15 השנים האחרונות מאז תחילת העלייה לארץ שבו לחיים יהודיים מלאים, עיקר השאלה שנידונה בפני הרבנות הייתה בגלל התנצרותם, אך הגישה השלטת הייתה שיהודים שנאנסו להמיר את דתם, כפי שנהוג היה בכל הדורות שאם לא התבוללו נותנים להם לשוב ליהדותם, ולכן הכריעו שדינם כיהודי אתיופיה רק שצריכים לעבור תהליך שיבה ליהדות, שכולל בחינה ביהדות, טבילה לשם גיור והטפת דם ברית".

על מצבם הנוכחי של יהודי הפלאשמורה אומר הרב ולדמן שכל חודש כיום עולים 600 יהודים ותוך שנתיים וחצי יובאו כולם, הרב ולדמן גם התייחס לשאלת כתבנו אמציה האיתן על טענות בדבר אחוזי הפשיעה הגבוהים יחסית אצל יהודי אתיופיה, "למרות שכולם משתלבים בתחילה בחינוך הדתי ואנו עושים כל מאמץ שימשיכו גם בתיכונים ואולפנות דתיות, יש כשלונות מסוימים שמהם נצטרך ללמוד ולטפל בהם, אך לדעתי החשוב מכל שהאדם ירגיש שייך לעם ישראל ולחברה היהודית, ואז הסיכוי שישתלב בחברה הישראלית ולא יפלט יהיה רב יותר".
