

צה"ל שינה את מקומה המיועד של חטיבת גולני בתכנית ההתנתקות, מחשש לסרבנות, חוסר מוטיבציה וחוסר שיתוף פעולה של חיילים וקצינים רבים בחטיבה, כך חושף העיתון בשבע.

לאחרונה הוחלט שהחטיבה תוצב למשימות אבטחה מול הפלשתינים, כדי שלא תצטרך להתעמת עם המתנחלים כפי שתוכנן תחילה.

כתבת 'בשבע', חגית רוטנברג, מדווחת כי מפקד חטיבת 'גולני', אל"מ ארז צוקרמן, הודיע למפקד אוגדה 36, תא"ל גרשון הכהן, שאמור לפקד על עקירת מתיישבי גוש קטיף, כי חיילי החטיבה ומפקדיה לא יוכלו לבצע את משימת הגירוש. מח"ט גולני הגיע למסקנה זו בעקבות סדרת שיחות שהתקיימו לאחרונה בינו ובין קצינים בכירים בחטיבה. הסיפור החל להתגלגל בכנס קצינים של גולני, בו הועברו שיחות אודות חשיבות ביצוע משימת ההתנתקות ונאמנות לערכי הדמוקרטיה ושלטון החוק. במהלכו גילה המח"ט כי הקצינים ממלאים פיהם מים בכל הנוגע לשאלת ביצוע הפקודה.

יצויין כי בחטיבת גולני משרתים קצינים רבים חובשי כיפה. בעקבות הכנס, זימן המח"ט את הסמג"דים לשיחת בירור בנושא. הסמג"דים הבהירו לו באופן חד משמעי כי החטיבה איננה בנויה למילוי פקודת הגירוש, ולא לשם כך הם התגייסו לצה"ל. "תחושתם של הקצינים בחטיבה היא שכופים אותם להחליט למי הם נאמנים יותר- לאבא שלהם או לאמא שלהם, להתיישבות או לצה"ל", אמרו הסמג"דים "והם רוצים להמשיך ולהיות נאמנים לשניהם".

כתוצאה מהבהרתם של הסמג"דים, הודיע המח"ט למפקד האוגדה כי החטיבה לא תוכל להשתתף בעקירת המתיישבים, ועל כן הוחלט להסב את פעילות החטיבה לפעילות מול הפלסטינים, ולא לשתפם במעגלים שיתעמתו עם המתנחלים ותומכיהם, מחשש להיקף נרחב של אי שיתוף פעולה מצד חיילי החטיבה. עוד נודע, כי פרטים אלו הובאו לידיעת הרמטכ"ל.

בתוך כך, נודע כי חיילים בני ישיבות המשרתים בפלוגה של 'גולני' בציר פילדלפי הודיעו למפקדיהם כי במידה ויוצבו לפעילות מול המתיישבים, אין בכוונתם לבצע את הפקודה. הם הביעו נכונות לפעול רק במעגל שמול הפלסטינים, ובכל תפקיד אחר בתוך היישובים- ייתקלו המפקדים באי שיתוף פעולה קבוצתי.
