

סכום עתק של 60 מיליארדי שקלים משולם מדי שנה לכ- 300,000 עובדים וגמלאים במשרדי הממשלה. במשרד האוצר פותחים במבצע רחב היקב לבחינת החריגות בשכר עובדי משרדי הממשלה. "המשכורות תפחו ללא בקרה" אומרים באוצר.

החשב הכללי, ד"ר ירון זליכה, הורה לחשבים במשרדי הממשלה להיערך ליישומו של מבצע ביקורת עומק חסר תקדים בהיקפו בתחום השכר ונלוות שכר.

ממשרד האוצר נמסר כי במהלך החודש הקרוב יחלו החשבים, סגניהם ומנהלי יחידות השכר במשרדי הממשלה, בסדרת הדרכות שתפקידן הכנת החשבים למבצע ביקורת עומק ראשון מסוגו, של כלל מרכיבי השכר והנלוות לשכר עד לרמת התלוש הבודד. במבצע יעשה שימוש בסימולאטורים ובמערכות השכר הייחודיות שפותחו באגף החשב הכללי אשר יאפשרו לחשבים לנתח מאפיינים שונים, מרמת המאקרו עד לכדי ניתוח רמת תוספת בודדת בתלוש.

הנחיה זו מהווה צעד נוסף במהלך כולל אותו מוביל בשנה האחרונה החשב הכללי שמטרתו הגברת היעילות והחיסכון בהוצאה הממשלתית ואימוץ נורמות עסקיות מקובלות בעבודת הממשלה.

במשרד האוצר אומרים כי ברבות השנים הלכו ותפחו הוצאות השכר והנלוות לשכר בתקציב המדינה ללא פיקוח ובקרה הולמים. כיום, הסך הכולל של הוצאות השכר והנלוות לשכר בתקציב מסתכם בסכום עתק של כ- 60 מיליארדי שקלים המשולמים לכ- 300,000 עובדים וגמלאים. על פי התוכנית יחל המבצע בעריכת תכנית ביקורת עומק שתבנה לכל משרד ומשרד על פי המאפיינים הייחודיים לו, הממצאים יועברו ליחידת הביקורת של החשב הכללי ולמטה השכר בחשב הכללי אשר ינתחו את הממצאים וינחו את החשב על המשך הביקורת והשלמתה. משך המבצע מתוכנן לתקופה של שלושה חודשים החל מחודש יולי הקרוב.

סגן החשב הכללי, אילן לוין, המופקד על תחום השכר וכוח האדם והאחראי על ניהול המבצע הדגיש, כי מבצע ביקורת העומק הוא רק חלק משרשרת תהליכים שנועדו להגביר את הבקרה והאכיפה על תקציבי השכר וכוח האדם במשרדי הממשלה. במהלך השנה האחרונה הוציא אגף החשב הכללי הנחיות בתחום השכר וכוח האדם שהובילו לחיסכון של מאות מיליוני שקלים, בשנת 2004 בלבד, ומאות מיליונים נוספים שייחסכו בתקציבי השנים הבאות והצפי הוא שכתוצאה מהמבצע ייחסכו מאות מיליוני  נוספים.
יצוין, כי מבצע הביקורת הוא השלב הלפני אחרון בתוכנית רב שלבית מקיפה שיזם החשכ"ל מאז ראשית שנת 2004 שנועדה להגביר את הפיקוח והבקרה על תקציבי השכר והנלוות לשכר. בשלב הראשון שיושם בינואר 2004, הוחלט כי שינויים בשכר ובנלוות לשכר יהיו חייבים אישור חשב, על מנת לוודא כי החריגות התקציביות שאפיינו סעיפים אלו בעבר לא יישנו. בשלב השני, יושמה סדרה של פעולות ובהן הפחתת תעריפי אש"ל, הקטנת הוצאות הממשלה על סלולאר וזימוניות, הפסקת תשלומי הטבות ללא זקיפת מס כמחויב בחוק, הפסקת תשלומי הטבות בניגוד לכללים, ביצוע הצלבות למניעת כפל גמלאות ותשלומים ועוד.

עוד נמסר ממשרד האוצר כי "בתום המבצע ייושם השלב האחרון בתכנית הרב שלבית ובמסגרתו ביצוע ביקורות שוטפות מדי שנה על ידי החשבים, על פי נהלי ביקורת שיופנו על בסיס הלקחים שיופקו מהמבצע".
(ש)
