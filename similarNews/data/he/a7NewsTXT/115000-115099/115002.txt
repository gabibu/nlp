

בתגובה לאיומי עובדי התעשייה הצבאית בהשבתה עקב אי תשלום משכורותיהם קובע שר האוצר כי "הנהלת תעש בחרה שלא לשלם את משכורות העובדים למרות הסיוע שהעבירה לה הממשלה למטרה זו".

שר האוצר, בנימין נתניהו, ושר הביטחון, שאול מופז, נענו לפנים משורת הדין לפניות הנהלת תעש לסיוע בתשלום הגמלאות והמשכורות של עובדי החברה, כך אומרים במשרד האוצר.

על פי דיווחי משרד האוצר כבר ביום ראשון האחרון, הוא ערב חג השבועות, העביר משרד הביטחון את כספי הסיוע לחברה. סכום זה היה אמור להיות מיועד לתשלום המשכורות והגמלאות, אך "הנהלת התעש בחרה להעביר את תשלומי הפנסיה לגמלאים והחליטה שלא לשלם את משכורות העובדים למרות הסיוע שקיבלה".

במשרד האוצר מקפידים לציין כי סיוע זה הגיע לתעש "בנוסף לסיוע של למעלה מ-9 מיליארד שקלים מכספי משלמי המיסים שהזרימה הממשלה לתעש בעשור האחרון, מתוכם כמיליארד  הועברו לחברה בחצי השנה האחרונה".

משרדי האוצר והביטחון קוראים להנהלת תעש להיכנס לדיון ענייני שיביא לפתרון המשבר, תוך יישום תוכנית להפרטת החברה, להתייעלות מקיפה ולהעברת חלק ממפעליה לתעשיות ביטחוניות אחרות שבמסגרתה ידרשו גם העובדים לתרום את חלקם ויטופלו הבעיות בחברה.

נזכיר כי לפני כשבוע וחצי השביתו עובדי תעש את המפעל תוך שחסמו את הגישה אליו כשהציבו טנק ומשוריין בכביש המוביל למקום.
(ש)
