

בית המשפט המחוזי בתל אביב קיבל את בקשת הפרקליטות להוסיף לכתב האישום נגד טלי פחימה סעיף, שלפיו הזהירה מבוקש פלסטיני כי צה"ל מחפש אותו, על סמך מסמכים צבאיים שהגיעו לידיה.

עד כה הואשמה פחימה כי תירגמה למחבלי גדודי חללי אל-אקצה בג'נין מסמך צבאי עם פירוט מבצע ללכידת מבוקשים, ובכך הכשילה את המבצע. החמור בסעיפי האישום נגדה הוא סיוע לאויב במלחמתו.

ע"פ סעיף האישום החדש פחימה הזהירה לפני כשנה את המבוקש בילאל יאסין על מבצע צבאי קרב בג'נין, והמליצה לו לשמור על עירנות מחיילי צה"ל. התביעה הוסיפה את יאסין כעד תביעה.

הסניגורית של פחימה אמרה כי היא מתכוונת לזמן את זכריה זביידי כעד הגנה במשפט, ובגלל שהוא מבוקש על-ידי הצבא, יהיה צורך למצוא סידור במסגרתו תינתן לו חסינות.
