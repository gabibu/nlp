

אמש התקיים אירוע עליה לשאנור, במעמד אלפי אנשים. 20 משפחות עלו והן יתגוררו במתחם אוהלים. חבר מזכירות הישוב אומר כי מדובר במשפחות ברוכות ילדים אשר חלקן אף עזב מקומות עבודה כדי לעלות לישוב.

המשפחות מתגוררות לפי שעה במתחם אוהלים הסמוך לישוב והעליה עצמה התבצעה במעמד של אלפי אנשים שהגיעו כדי לסייע בהכנת התשתית והקמת האוהלים. עקיבא סמוטריץ' תושב שאנור וחבר מזכירות הישוב אומר כי הוקמה עיר אהלים משוכללת הכוללת מערכת חשמל, מקלחות ושירותים ציבוריים. כל זאת לדבריו, נועד להקל על חייהן של המשפחות שהגיעו למקום.

המשפחות החדשות שהגיעו התקבלו בשירה וריקודים.

סמוטריץ' אומר עוד לכתבנו אמציה האיתן כי אין המדובר ב"נוער גבעות", כטענת כלי התקשורת, אלא במשפחות ברוכות ילדים, אחת מהן מונה 12 ילדים. מדובר לדבריו בעלייה מתוך מסירות נפש של משפחות גדולות, שעלו עם ציוד מינימלי וחלקן אף ויתרו לצורך העליה על מקומות עבודה.

לדבריו לאחר הפקת לקחים מאירועים קודמים הוחלט הפעם שלא לתאם את האירוע עם הצבא, אך לאחר זמן נוצר קשר עם גורמים צבאיים והללו אף הביאו שופל שיישר את המקום המיועד לחניה עבור אלפי המשתתפים.

את שיאו של האירוע רואה סמוטריץ' בהתלהבות שאחזה באנשים ושהובילה לכך שנוספים הביעו את רצונם להצטרף לישוב. מדובר בהרשמה לקליטה של יותר ממאתיים איש אומר סמוטריץ' ומוסיף "ואנו מתכוננים בקרוב להעלותם".
