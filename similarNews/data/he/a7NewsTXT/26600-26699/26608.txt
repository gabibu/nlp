

אתי דביר, אשתו של שלומי דביר, מהיישוב בת עין, שנעצרה היום ע"י המשטרה, שוחררה לביתה הערב. שלומי, בעלה, חשוד כי היה מעורב בהנחת מטען חבלה סמוך לבית הספר לבנות בשכונת א-טור בירושלים. עם שחרורה אמרה אתי דביר כי הוכתה וכי בתה התינוקת נלקחה ממנה במהלך החקירה. בצהריים הגיש עורך הדין נפתלי ורצברגר ערר נגד המשך מעצרה של אתי דביר. זאת לאחר שאיימו, לדבריו, על דביר כי אם תמשיך לשתוק היא תישלח עם בתה בת ה-8 חודשים לכלא נווה תרצה.

המשטרה נימקה את מעצרה של דביר בכך "שידעה על כוונותיו [של בעלה], אך לא מנעה את מעשיו". בתום כמה שעות חקירה הוחלט במשטרה לשחרר את דביר לביתה.

עדת ראיה סיפרה לערוץ 7 כי דביר קיבלה הוראה לצאת מהתחנה ולהיכנס לניידת שתוביל אותה לבית הכלא לנשים נוה תרצה, אך כשיצאה גילתה דביר שהיא משוחררת.

דביר, שאחזה את תינוקה בזרועותיה, סיפרה כי נלקחה לחדר החקירות, אך סירבה לשתף פעולה עם השוטרים. לדבריה, "אחת החוקרות פתחה את פי בכוח, נתנה לי סטירה ואמרה כי 'כאן כולם מדברים' ".

דביר הוסיפה כי היא נחקרה לגבי היכרותה עם יתר החשודים העצורים בפרשה, וכי החוקרים הציעו לה לשוחח עם בעלה השרוי במעצר. לדבריה, היא סירבה להיפגש עמו ביודעה כי יצותתו לשיחה.

עוד אמרה דביר כי בזמן החקירה נלקחה בתה התינוקת ממנה ובמשך עשרים דקות בכתה התינוקת ללא הרף.

במשך חקירתה נערכה הפגנה במגרש הרוסים במחאה על מעצרה.

למעצרה של אתי דביר קדמו הזמנות של חוקרי השב"כ שהזמינו אותה, לטענתה, "לפגישה ידידותית עם בעלה". דביר סברה כי מדובר במחווה מעט מוזרה וויתרה על המפגש. לאחר כשבוע, כלומר היום, נעצרה ונלקחה לחקירה עם בתה, היונקת, בת שמונת החודשים, לעיני שני ילדיה. הם נותרו לבדם, בלי אביהם ובלי אמם.

נציין כי ההשערה היא שמעצרה של אתי נועד, כנראה, להפעיל לחץ על בעלה, שלומי, אולם הדבר עומד בסתירה עם הודעת המשטרה שדביר כבר מסר הודאות.

מסוכנות הידיעות "קול רינה" נמסר, כאמור, כי בצהריים הגיש עורך הדין נפתלי ורצברגר ערר נגד המשך מעצרה של אתי דביר. זאת לאחר שאיימו, לדבריו, על העצורה כי אם תמשיך לשתוק היא תישלח עם בתה בת ה-8 חודשים לכלא נווה תרצה.

עו"ד ורצברגר מדגיש כי מדובר באיום העומד בסתירה לזכות השתיקה המוקנית לכל נחקר. לדבריו, במהלך חקירתה הוכתה העצורה.

ועוד בעניין פרשת עצורי בת עין: בשיחה עם כתב ערוץ 7 סיפרה דליה מורג, אמו של העצור ירדן מורג, על תנאי המעצר של בנה. היא ציינה שביום שלישי השבוע הכניסו אותו לתא מלא בתיקנים, ואלה טיפסו עליו מיד. הסוהרים ביקשו מאנשי השב"כ לחדול משיטת עינויים זו, אך אלה התנגדו לכך, ורק כאשר הגיע עורך דינו של ירדן, נפתלי ורצברגר, הוצא העציר מתא העינויים.

בתגובה מסרו 'ועד חברון' כי "מעצרה הברוטאלי של אתי דביר והשמועות החמורות על כך שהוכתה במשטרה מוכחים כי עדיין לא הופקו כל הלקחים מהימים השחורים של ממשלת רבין והפעלת סוכן השב"כ אבישי רביב. שירותי הביטחון עדיין לא הפנימו כי הם משרתי האזרחים במדינה דמוקרטית".

ממועצת יש"ע נמסר כי "רעייתו של שלומי דביר, מעצורי בת עין, נעצרה לפני מספר שעות, למרות שהיא אמא מניקה".
