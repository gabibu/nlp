

כוחות גדולים של צה"ל נכנסו הלילה לעיר בית לחם . לדברי צה"ל הפיגוע שבוצע בשבוע שעבר בראשון לציון תוכנן בבית לחם. הכוחות יבצעו בעיר סריקות ומעצרים.

כוחות שריון וחי"ר נכנסו הלילה (שבת) לעיר בית לחם. מבצע זה מתבצע בצל הידיעות כי הפיגוע בראשון לציון, בשבוע שעבר, תוכנן והוצא לפועל מהעיר בית לחם. גורמים צבאיים מוסרים עוד כי התקבלו התראות על יציעת מחבלים מן העיר ועל כן פועלים בה כוחות צה"ל.

באירוע אחר עצר היום (שבת) כח צה"ל מחבל מתאבד בן 16 בעת שזה היה בדרכו לתחומי ישראל הריבונית. הכח, שהציב מחסום פתע סמוך ליישוב שא-נור שבצפון השומרון, עצר לבדיקה מונית פלשתינית וביקש מיושביה לרדת ולהרים את חולצותיהם. כשהרים את חולצתו נתגלתה על המחבל חגורת הנפץ. החיילים פרקו את חגורת הנפץ מעל המחבל וחבלן שהוזעק למקום פוצץ אותה ללא פגע. המחבל וכל יושבי המונית הועברו לחקירת כוחות הביטחון.

במקביל יצאו היום (שבת) כוחות צה"ל מן העיר טול כרם אליה נכנסו בצהרי יום שישי. במהלך פעילות הכוחות בעיר נהרג רב סמל (מיל.) אורן צלניק בן 23 מבת ים ושני חיילים ניפצעו באורח בינוני עד קשה. הפצועים הועברו לטיפול בביה"ח הלל יפה בחדרה.

כח של לוחמי צנחנים שנע על גבי כלי רכב משוריינים נכנס אתמול (ו') בצהריים לעיר טול כרם על מנת ללכוד מבוקשים. במהלך הפעילות נפתחה אש לעבר אחד הרכבים שעליהם נע הכח. מן האש כאמור נהרג רב סמל (מיל.) אורן צלניק ושני חיילים נוספים נפצעו. חילופי האש נמשכו שעה ארוכה והפלשתינים דיווחו על 8 פצועים בצידם.במהלך שהות הכוחות בעיר נעצרו כ   20 פלשתינים מתוכם שני מבוקשים. היום (שבת) לפנות ערב יצאו הכוחות מן העיר.

