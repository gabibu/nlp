

מאות מאנשי צבא דרום לבנון לשעבר ובני משפחותיהם, השתתפו אמש בעצרת לציון שנתיים לנסיגת צה"ל מלבנון. בלטו בהעדרם שרים, חברי כנסת, מפקדי צבא וראשי רשויות בצפון. כמו כן נעדר מהטקס ראש הממשלה לשעבר אהוד ברק, שבתקופת כהונתו נסוג צה"ל מלבנון.

כתב עתי"ם מוסר, כי עצב רב ודמעות של כאב ליוו את עצרת אנשי צבא דרום לבנון, שהתקיימה בקרית שמונה. באירוע נטלו חלק כ-800 מאנשי צד"ל ובני משפחותיהם המתגוררים בצפון.

פליטי צד"ל לא הסתירו את תמיהתם על העדרות הפוליטיקאים הישראלים ואנשי הצבא. "נלחמנו יחד 25 שנים, נפצענו, קברנו את מתינו ביחד והיום אנחנו מרגישים כי נטשו אותנו", אמרו אנשי צד"ל.
