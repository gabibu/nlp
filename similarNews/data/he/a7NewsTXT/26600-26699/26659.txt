

"ערפאת אינו מוכן לעשות לפירוק התנזים ולהחלשת כוחו הצבאי. כמו כן אין הוא מוכן להפעיל לחץ אמיתי על הארגונים המיליטנטיים ובראשם החמאס, כדי להפסיק את הטרור. משמעות הדבר היא כי הטרור יימשך", כך העריך אתמול ראש אמ"ן האלוף אהרון זאבי ביום העיון השנתי שנערך באוניברסיטת תל אביב לזכרו של האלוף אהרון יריב.

האלוף זאבי הדגיש כי מאז מבצע "חומת מגן" התערער מעמדו של ערפאת גם במדינות ערב וגם ברחוב הפלשתיני. "המשטרים הערביים, ובראשם מצרים וערב הסעודית, החלו לתפוס את ערפאת כסיכון ממשי ליציבות האזורית ולמשטריהם. גם בתוך הרש"פ הולכת ומתעוררת התחושה שההזדמנות האחרונה הולכת ומוחמצת. מתגבר הרצון להביא לשינוי".

לדבריו, סקר אמין שנערך ברש"פ הראה כי 90% מהפלשתינים סבורים שיש להחליף את ערפאת האדם, אם כי לא את הסמל. "הציבור הפלשתיני עדיין רואה בערפאת סמל, ובשלב זה הוא הנחשב אופציה יחידה למנהיגות. שום מנהיג אחר אינו נראה באופק ", אמר.

מבצע "חומת מגן", לדבריו, בלם את גלי הטרור הקשים, ועכשיו, מסביר האלוף זאבי: "אנו רחוקים מאוד מאוד מגל הטרור של מרס 2002, שבו נהרגו 129 ישראלים". לדברי האלוף, נוצר מומנטום לפעולה נגד הטרור של הרש"פ המתהווה מחדש, כולל האופציה הפתוחה בפני ישראל להיכנס לשטחי A כדי לסכל טרור המופנה נגדה.

זאבי הדגיש כי השינוי התודעתי בעקבות "חומת מגן", שעיקרו תפיסת ערפאת כבעיה ולא כפתרון הוא מנת חלקן לא רק של מצרים ושל ערב הסעודית אלא גם של ירדן ושל ארה"ב, ובזמן האחרון גם של גורמים בתוך הרש"פ, המאשימים את ערפאת במצב הקשה שאליו נקלעו ערביי הרש"פ.
אישה ישראלית נפצעה אמש קל מידויי אבנים בצומת יקיר שבשומרון. היא קיבלה טיפול רפואי במקום.
חיילי צה"ל גילו אתמול מטען חבלה על הציר בין היישובים מורג ונרקיס בחבל קטיף. דובר גוש קטיף מסר כי חבלנים הוזעקו למקום, וכי הציר נסגר לתנועה.

אתמול נטרלו חבלני משטרה מטעני נפץ שנתגלו במפעל שיש ישראלי באזור התעשייה ארז. כתבנו קובי פינקלר מסר כי את המטענים חשפו כוחות משמר הגבול בעקבות מעצר וחקירה של ארבעה מבוקשים ערבים במחסום ארז.

כתבנו משה פריאל מוסיף כי המחבל שהוליך את החוקרים למקום הודה בפני חוקריו כי במהלך החודשים האחרונים הבריח שבעה עשר קילוגרמים של חומר נפץ מתוך רצועת עזה. במקום המסתור נתפס מטען חבלה במשקל של עשרה קילוגרמים וכן חגורת נפץ שהכילה מסמרים וחלקי מתכת.
שני ערבים נהרגו אתמול, וארבעה נוספים נפצעו במהלך הכנת מטען חבלה למטרת ביצוע פיגוע בישראלים. האירוע היה במחנה הפליטים בלטה סמוך לשכם. לדברי גורמים מהרש"פ מדובר במחבלי פת"ח.

