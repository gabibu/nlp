

אתי דביר, אשתו של שלומי דביר, העצור בחשד כי היה מעורב בניסיון לפגוע בערבים, שוחררה אמש ממעצרה במשטרת ירושלים. לטענתה, המשטרה ביקשה לחקור אותה בתואנה "שידעה על כוונותיו אך לא מנעה את מעשיו". בתום שעות אחדות של חקירה הוחלט במשטרה לשחרר את דביר לביתה.

עדת ראיה סיפרה לערוץ 7 כי דביר קיבלה הוראה לצאת מהתחנה ולהיכנס לניידת שתובילה לבית הכלא לנשים נווה תרצה, אך כשיצאה דביר גילתה שהיא משוחררת.
דביר אחזה את בתה התינוקת בזרועותיה וסיפרה לכתבת עתי"ם כי נלקחה לחדר החקירות אך סירבה לשתף פעולה עם השוטרים. עוד סיפרה: "אחת החוקרות פתחה את פי בכוח, נתנה לי סטירה ואמרה: 'כאן כולם מדברים'".

דביר הוסיפה כי נחקרה באשר להיכרותה עם יתר החשודים העצורים בפרשה, וכי החוקרים הציעו לה לשוחח עם בעלה השרוי במעצר. לדבריה, סירבה להיפגש עמו, ביודעה כי יצותתו לשיחה. עוד אמרה דביר כי בזמן החקירה נלקחה ממנה בתה התינוקת, וכי במשך עשרים דקות בכתה התינוקת ללא הרף. במשך חקירתה נערכה הפגנה במגרש הרוסים במחאה על מעצרה.

אתמול הגיש עורך הדין נפתלי ורצברגר ערר נגד המשך מעצרה של אתי דביר. זאת לאחר שאיימו, לדבריו, על העצורה כי אם תמשיך לשתוק היא תישלח עם בתה בת ה-8 חודשים לכלא נווה תרצה.
עו"ד ורצברגר מדגיש כי מדובר באיום העומד בסתירה לזכות השתיקה המוקנית לכל נחקר. לדבריו, במהלך חקירתה הוכתה אתי דביר, והיא טוענת שמעצרה נועד להפעיל לחץ בלתי הוגן על בעלה שלומי.
"ועד היישוב היהודי בחברון" מסר את תגובתו לפרשה: "מעצרה הברוטאלי של אתי דביר, והשמועות החמורות על כך שהוכתה במשטרה מוכיחים כי עדיין לא הופקו כל הלקחים מהימים השחורים של ממשלת רבין, וכי שירותי הביטחון עדיין לא הפנימו כי הם משרתי האזרחים במדינה דמוקרטית. עובדה זו תירשם ותשמש איתות אזהרה להמשך".
ממועצת יש"ע נמסר: "רעייתו של שלמה דביר, מעצורי בת עין, נעצרה לפני שעות אחדות למרות היותה אמא מינקת".

עו"ד אריאל עטרי, המייצג את אחד מהחשודים: יוסף בן ברוך, אמר אתמול לערוץ 7 כי כדי לשבור את רוחו של מרשו ולהוציא ממנו הודאה מונעים ממנו שינה במשך ימים שלמים. לדבריו, בתחילת החקירה ייחסו למרשו הכנת מטען חומר נפץ, וככל שהתקדמה החקירה נותר החשד כלפיו כי סיפק אותו בלבד. בן ברוך, לדבריו, מתעלם מחוקריו.


