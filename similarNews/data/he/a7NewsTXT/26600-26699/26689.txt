

ממשלת ארה"ב הכריזה הבוקר על כוננות גבוהה במיוחד בתחנות הכוח הגרעיניות במדינה, בשל התרעות של שירותי הביון על פיגועים.

ביום שישי הודיע דובר מטעם האף.בי.איי כי ארגוני טרור עשויים להפעיל צוללנים כדי לבצע פיגועים נגד ארה"ב. "מידע שהגיע באחרונה רומז כי גורמי טרור ניסו לפתח שיטות תקיפה בעזרת צוללנים", נאמר מטעם המרכז הלאומי להגנה על התשתיות, אחד מהגופים המרכיבים את האף.בי.איי.

"אין לנו הוכחה שיש אכן תוכנית להפעיל צוללנים כדי לבצע פיגועים בארה"ב, אולם על פי המידע, נראה כי יש אפשרות שארגוני הטרור אכן יפתחו יכולות כאלה", נאמר בהודעה. נציין כי הרשויות האמריקניות פירסמו השבוע סדרת התראות מפני פיגועים אפשריים ובכירי הממשל רמזו כי "פיגוע נוסף הוא עניין כמעט ודאי".
