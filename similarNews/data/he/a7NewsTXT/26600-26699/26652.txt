

בעקבות דבריו של מנכ"ל לשכת ראש הממשלה, אביגדור יצחקי ביטל אמש מנהיגה הרוחני של ש"ס הרב עובדיה יוסף את הפגישה שתוכננה עם נציגי ראש הממשלה.

הרב יוסף שלח אתמול מכתב אישי לשרון, שעיקרו רצון להתפייס, ותזכורת באשר לברית הכרותה בין שרון לש"ס.
מקורבי שרון אמרו אתמול כי חזרתה של ש"ס לממשלה מותנית בתמיכתה בכנסת בתוכנית החירום הכלכלית.

אביגדור יצחקי, מנכ''ל משרד ראש הממשלה, אמר אמש כי המניע לפיטוריהם של שרי ש''ס הוא כלכלי. לדבריו, היה צורך למנוע את קריסתו של שוק ההון באמצעות יצירת כותרות ראשיות בעיתונים הגדולים. הוא הוסיף כי אף על פי שמניעיה העיקריים של ההחלטה היו כלכליים התלוו אליה גם רווחים פוליטיים. יצחקי אמר את הדברים אמש בכינוס של המרכז הישראלי לניהול בתל אביב.

יו"ר ש"ס אלי ישי אמר כי דבריו של יצחקי הם חמורים, וכי חומרתם אינה צריכה הסברים והוכחות.
לעומתו סבור סגן השר יולי אדלשטיין אחרת:: "פרישתה של סיעת ש"ס מהממשלה היא דבר טוב מאד". במהלך ביקורו בעיר אילת במסגרת אירועי המחוזיאדה אמר אתמול אדלשטיין כי "בפעם הראשונה ב 20 השנים האחרונות נוקט ראש הממשלה צעדים חריפים. צריך לדעת שהחיים נמשכים גם אחרי ש"ס. אדלשטיין סבור כי מעתה תהיה הקואליציה בריאה יותר כהגדרתו והוא מאמין שש"ס יחזרו לממשלה בעוד כמה שבועות, "אחרי תקופת 'ברוגז', אבל אז הכל כבר יהיה שונה".

ראש הממשלה שלח הבוקר מכתב למנהיג ש"ס הרב עובדיה יוסף ובו הסביר את מניעיו לפיטורי שרי ש"ס. שרון גם נזף במנכ"ל משרדו אביגדור יצחקי על דבריו אמש.
