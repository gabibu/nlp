

שבעת המחבלים שגורשו והובאו אתמול לספרד שוכנו במלון קטן בעיירה טורחון דה ארדוס, פרבר בצפון מזרח מדריד, כך דיווחו אתמול העיתונים ABC ו"אל מונדו". ארבעה מהם היו אמורים לצאת אתמול למדינות שהביעו נכונותם לקלוט אותם. חלק משבעת הפלשתינים האלה אמורים לצאת ביום חמישי בדרכם ל"מדינות המקלט" בלגיה, אירלנד ופורטוגל.

השלושה שיישארו בספרד הם איברהים מוסא עבאיית, אחמד חאמאמרה ועזיז ג'וברן. אלה יועברו בקרוב למקום מגורים במחוז גליסיה שבצפון מערב המדינה או באקסטרמאדורה שבדרום מערב ספרד.
איברהים מוסא עבאיית,נמנה על בכירי המחבלים ב"גדודי חללי אל אקצה", הארגון שקיבל עליו את האחריות לפיגוע בראשון לציון. עבאיית אף השתתף בירי פגזי מרגמה לעבר שכונת גילה ולרצח שלושה ישראלים ביניהם קצין מודיעין ישראלי ביוני 2001. אחמד חמאמרה הוא מחבל פאתח'. עזיז ג'ורבראן הוא מחבל חמאס. ג'ורבראן נחשד כי ייצר אמצעי לחימה שהשתמשו בהם בפיגועים נגד מטרות ישראליות. עיתון בלגי דיווח כי בניגוד למתוכנן, בלגיה לא קלטה בסופו של דבר את ג'ורבראן.

במאמר שהופיע אתמול בעיתון "מעריב" תחת הכותרת "לך תסמוך על אירופה" התייחס העיתונאי אריק בכר לוויכוח שהתנהל בין מדינות האיחוד האירופי על קליטתם של הרוצחים. בכר כותב: "קהילה של 400 מיליון תושבים, שמנהיגיה מתפלאים על כך שישראל אינה מסוגלת לפתור את בעייתם של מיליוני פליטים פלשתינים התקשתה עד מאד לפתור את מצוקתו של אותו קומץ מגורשים".

כל מדינה, כותב בכר, ותירוציה: "גרמניה אמרה שהיא עסוקה בבחירות הבאות עליה לטובה בספטמבר, ונוכחותם של 3 פליטים פלשתינים תסיח את דעתה ממשימתה זו. בריטניה הגדולה קבעה שחלקה בפרשה הסתיים לאחר ששלחה את המטוס שאסף את המגורשים".
בכר מוסיף כי ייתכן שהיה אפשר להתייחס לעניין בביטול, אך לאור נסיונותיו של האיחוד האירופי להתיימר לסייע בפתרון הסכסוך מתברר כי "ברגע שנדרשת התגייסות מינימלית לצורך העניין אירופה משמיעה המהומים ומסבירה 'כמה קשה לה'".

בכר מציין כי אף על פי שידו של האיחוד האירופי קלה בחתימה על צ'קים לרש"פ, אי אפשר להסתפק במידה כזו בלבד של נכונות לעזור, שהרי "צ'קים לא יספיקו כדי להבטיח שהסכם עתידי באזור לא יהפוך למרחץ דמים", כותב בכר.

