

עד כה לא נטל אף אירגון אחריות לפיגוע בפי גלילות אתמול. במערכת הביטחון ממשיכים לבדוק גם היבטים נוספים של הפיגוע, אך ההערכה היא כי ארגוני טרור פלשתינים ביצעו את הפיגוע. גורם בטחוני אמר לעיתון "הארץ": ברגע שנדע מי האחראים לפיגוע ומי מבצעיו,נפעל כלפיהם בשיא התקיפות. לא נוכל לאפשר לאירוע כזה לעבור לסדר היום, והתגובה תהיה חריפה ביותר". עוד צויין בעיתון כי ייתכן שארגון 'אל-קעיאדה' ניסה לבצע "פיגוע אסטרטגי" בישראל.

כוחות הביטחון ממשיכים להתריע מפני אפשרות של פיגועי התאבדות וחבלה בכל רחבי הארץ. זרועות הביטחון הגבירו אתמול את אמצעי הביטחון, על ידי סיורים מתוגברים, הצבת מחסומים והגברת אמצעי האיסוף והמודיעין. בעיתון "הצופה" נכתב הבוקר כי החשש בימים אלה מתרכז סביב אפשרות של "מגה פיגוע" פיצוץ ראוותני, אשר ייערך בתוך מבנה רב קומות או בקרבת אתרים של דלק או תחמושת. הפיגוע, אשר נערך אתמול בפי גלילות, אומרים גורמי משטרה, היה המחשה של הסיוט ממנו חששו כולם. נזכיר כי בשבוע שעבר היה חשש כי יבוצע פיגוע המוני מסוג זה במגדלי עזריאלי בתל אביב.

ביום שאחרי הפיגוע באתר פי גלילות, שהסתיים בנס ללא נפגעים בנפש, קיבלו תאוצה הנסיונות לשנות את מיקומו. החשש הבטחוני התברר כממשי.

ראש מועצת רמת השרון גבי פראן הוציא צו מנהלי לסגירת האתר, ומנהליו החלו לבחון את תקפותו של הצו באמצעות יועצים משפטיים. התנועה של הובלת הדלקים באתר פי גלילות פסקה. מזה שנים אחדות נעשים נסיונות חוזרים ונשנים לפנות את האתר, הפועל כבר 40 שנה. שרים וח"כים רבים ניסו לקדם את פינויו, אך קבלת האישורים המתאימים מרשויות התכנון והרישוי ומן הממשלה מתעכבים.
השיקולים הבטחוניים מחייבים השארת מרחק של 900 מטר לפחות בין חוות הגז לבין בנייני המגורים. אתר פי גלילות נמצא היום במרחק של 200 מטר מאחד הכבישים הסואנים בישראל, כביש החוף, וקרוב לבנייני המגורים של רמת אביב.

ביולי 2001 אמר שר התשתיות דאז, אביגדור ליברמן, כי בתוך חמישה חודשים תושלם התוכנית להעברת מאגרי הגז והדלק מפי גלילות לעשרה אתרים באזור השפלה והמרכז, וביניהם ראשון לציון, אשדוד ומחצבות ברקת, ובתוך כשנה תהיה העברת הגז בעיצומה. ליברמן ציין כי בשל סוג הקרקע במקום, שהוא סלעי, אין אפשרות להטמין את הגז בקרקע.
בינואר 2002 הורה ראש הממשלה אריאל שרון להתחיל בפינוי האתר בתוך שלושה חודשים, ואולם מאז לא נעשה דבר.

עמותת "ראשל"צ נקייה מגז" והמועצה האזורית גן רווה הגישו עתירה לבג"ץ נגד העברת חוות הגז לאזור ראשון לציון. המדינה טענה בתשובתה, כי אתר השפד"ן, חולות ראשון לציון, הוא אתר האחסון העיקרי לגז באזור המרכז, ואולם משרד התשתיות ומשרד הפנים עוסקים באיתור אתרים נוספים.
בתחילת חודש מאי חתמו מינהל מקרקעי ישראל וחברות הגז פזגז ואמישרגז על מזכר הבנה לפינוי האתר. לפי ההסכם, כמויות הגז היו אמורות להיות מופחתות עד סוף חודש זה ב 88%, ואולם טרם ננקטו צעדים כלשהם בעניין. עוד הוסכם כי בתוך 11 חודשים, ולאחר שיושג הסדר מימון העלויות הכרוכות בפינוי האתר, (כעשרים מיליון דולר), יוטמנו באדמה מכלי הגז שיישארו באתר.

מנהלי האתר סיפרו כי בידודו של מקום התדלוק, וריחוקו היחסי ממכלי הגז, מנעו אסון כבד, שכן אילו היה פיצוץ כזה מתרחש סמוך לאלפי טונות הגז שישנם במקום, הייתה מתרחשת "קטסטרופה", כלשונם.

מיד לאחר הפיגוע בבנייני התאומים בארה"ב התריע השר לאיכות הסביבה צחי הנגבי על פיגוע אפשרי בחוות הגז בפי גלילות. לדברי השר, הנופש באילת במסגרת אירועי "המחוזיאדה", נמנע אתמול אסון גדול ובנסיבות האלה הדבר הוא בגדר נס.

"פניתי בכתב ובעל פה פעם אחר פעם למשרד ראש הממשלה ולמשרד התשתיות הלאומיות בדרישה חד משמעית להעתיק את חוות הגז מפי גלילות. הסכנה למקום היא בגלל הימצאות דלק וגז בכפיפה אחת. אם מוציאים את הגז ומטמינים אותו באדמה, הבעיה תיפתר", אמר השר הנגבי.

"עלינו להפסיק ולהתווכח על השאלה מי יממן את הטמנת הגז. המדינה צריכה לקבל עליה את העלות של הקמת מכלים תת קרקעיים כפתרון זמני, עד שתושלם העתקת האתר ממקומו הנוכחי. השר הנגבי אמר כי ביום ראשון הקרוב הוא מתכוון להעלות שוב את הנושא בישיבת הממשלה.
