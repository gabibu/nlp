

מאות מאנשי צבא דרום לבנון לשעבר ובני משפחותיהם, השתתפו ביום חמישי בערב בעצרת לציון שנתיים לנסיגת צה"ל מלבנון. באירוע שנערך בקרית שמונה נטלו חלק כ-800 מאנשי צד"ל ובני משפחותיהם המתגוררים בצפון.

סעיד, דובר הכינוס אמר לערוץ 7 בצהריים כי לעצרת הוזמנו רבים ביניהם שרים פוליטיקאים ואנשי צבא אך הוא הביע חשש כי הם לא יגיעו.

חששו התאמת ומהעצרת נעדרו השרים, חברי הכנסת, מפקדי הצבא וראשי הרשויות בצפון. כמו כן נעדר מהטקס ראש הממשלה לשעבר אהוד ברק, שבתקופת כהונתו נסוג צה"ל מלבנון. גם מפקד צבא דרום לבנון אנטואן לאחד שהיה אמור להיות אורח הכבוד בכנס, נעדר.

ראש עיריית קרית שמונה חיים ברביבאי, סגניו ומספר תושבי קרית שמונה, הגיעו לעצרת.

פליטי צד"ל הגיבו על העדרם של הפוליטיקאים הישראלים ואנשי צבא, באמרם "שכחו אותנו", לדבריהם "נלחמנו יחד 25 שנים, נפצענו, קברנו את מתינו ביחד והיום אנחנו מרגישים כי נטשו אותנו".
"העונש הגדול והכואב ביותר שהיה מאז בריאת העולם הוא הגירוש, והיום אנחנו קורבנות של גירוש מאדמתנו ומארצנו, למרות שאנחנו הפטריוטים האמיתיים של לבנון", אמר סעיד, לשעבר לוחם צבא דרום לבנון המתגורר בטבריה ומראשי ועד אנשי צד"ל בישראל.
