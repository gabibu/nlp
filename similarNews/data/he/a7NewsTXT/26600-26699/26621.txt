

הרב עובדיה יוסף ביטל את פגישתו המתוכננת עם נציגי ראש הממשלה, שהיתה אמורה להתקיים היום בלילה. לערוץ 7 נודע כי סיבת הביטול נעוצה בהתבטאותו של מנכ"ל משרד רה"מ, אביגדור יצחקי, שאמר שפיטורי שרי ש"ס בוצעו על מנת לייצב את שוק ההון.

מנכ"ל משרד רה"מ, אביגדור יצחקי, אמר היום בכנס של המרכז הישראלי לניהול כי הרעיון לפטר את שרי ש"ס נבע ממניעים כלכליים. "רצינו לשנות את הכותרות והשיקול הפוליטי לא עמד בראש מעינינו". פיטורי שרי ש"ס מנעו מפולת בבורסה וזו היתה כוונתנו מלכתחילה, הוסיף יצחקי. בעקבות התבטאות זו נמסר מסביבתו הקרובה של רה"מ כי דבריו של יצחקי הם על דעתו בלבד וכי פיטורי שרי ש"ס נבעו משיקול עקרוני גרידא." לא בוצע כאן תרגיל על מנת לזכות בפופולריות" הוסיפו מקורבי רה"מ.

היום כאמור היתה אמורה להתקיים פגישה של הרב עובדיה יוסף עם נציגי רה"מ על מנת ליישר את ההדורים בין הצדדים. פגישה זו באה בעקבות המשבר שנוצר בין תנועת ש"ס לבין רה"מ עקב התנגדותם להצעת הקיצוצים. את רה"מ היו אמורים לייצג בפגישה: מזכיר הממשלה, גדעון סער, מנכ"ל משרד רה"מ אביגדור יצחקי וראש לשכתו של רה"מ עו"ד דב ויסגלס.

בעיקבות דבריו של יצחקי שוררת בסביבתו של הרב עובדיה יוסף תחושת עלבון קשה. זו הביאה את הרב להחלטה על ביטול המפגש המתוכנן.

