

המטוס הרביעי שנחטף ב 11 בספטמבר ושהתרסק בפנסילבניה היה אמור לפגוע בבית הלבן, כך דיווחה רשת הטלוויזיה האמריקנית NBC על פי מידע שהתקבל מחקירתו של אבו זוביידה, בכיר של ארגון אל קאעידה העצור בארה"ב.

עוד מסרה הרשת כי אבו זוביידיה, שנעצר במארס בפקיסטן, והנחשב כאדם השלישי בחשיבותו בהירארכיה של ארגון הטרור, מסר מידע חדש לחוקריו, וגילה שהבית הלבן היה היעד של המטוס החטוף הרביעי.

מומחים העוקבים אחרי יעילות הסנקציות נגד ארגון אל קאעידה מסרו כי נראה שהארגון של אוסאמה בין לאדן המיר את כספיו ביהלומים ובזהב, וכי הוא משתמש באינטרנט כדי לעקוף את הקפאת נכסיו.
על פי דו"ח של המומחים המסונפים למועצת הביטחון לא נמסרו הערכות באשר לגובה הסכומים שאל קאעידה המיר באבנים היקרות. הם ציינו כי החשדות טרם בוססו.

המומחים הביעו דאגה נוכח השימוש שעושה ארגון אל קאעידה ובעלי בריתו באינטרנט כדי לתקשר, להעביר הוראות, לפקח, לארגן את הלוגיסטיקה ולעקוף את הקפאת הנכסים.
קבוצת הפיקוח הוקמה בעקבות ההחלטה 1390 של מועצת הביטחון של האו"ם, שאושרה ב 16 בינואר, והמרחיבה את העיצומים נגד אל קאעידה ונגד משטר הטאליבן לשעבר, זאת כדי לפגוע בתאי הטרור ברחבי העולם.

