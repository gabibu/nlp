

אתי דביר אשתו של שלומי דביר העצור בחשד כי היה מעורב בניסיון לפגוע בערבים שוחררה הערב ממעצרה במשטרת ירושלים. המשטרה לטענתה ביקשה לחקור אותה משום "שידעה על כוונותיו אך לא מנעה את מעשיו".

בתום מספר שעות חקירה הוחלט במשטרה לשחרר את דביר לביתה.
עדת ראיה סיפרה לערוץ 7 כי דביר קיבלה הוראה לצאת מהתחנה ולהכנס לניידת שתובילה לבית הכלא לנשים נוה תרצה, אך כשיצאה דביר גילתה שהיא משוחררת.

דביר שאחזה את תינוקה בזרועותיה סיפרה לכתבת עתי"ם כי נלקחה לחדר החקירות אך סירבה לשתף פעולה עם השוטרים. לדבריה "אחת החוקרות פתחה את פי בכוח, נתנה לי סטירה ואמרה כי 'כאן כולם מדברים'", סיפרה.

דביר הוסיפה כי היא נחקרה לגבי היכרותה עם יתר החשודים העצורים בפרשה וכי החוקרים הציעו לה לשוחח עם בעלה השרוי במעצר. לדבריה, סירבה להפגש עמו ביודעה כי יצותתו לשיחה.

עוד אמרה דביר כי בזמן החקירה נלקחה ממנה בתה התינוקת ובמשך עשרים דקות בכתה התינוקת ללא הרף.

במשך חקירתה נערכה הפגנה במגרש הרוסים במחאה על מעצרה.
