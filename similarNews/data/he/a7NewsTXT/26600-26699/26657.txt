


ערפאת אמר אתמול כי לקראת סוף שנת 2002 יקיים בחירות כלליות ובחירות לנשיאות ברש"פ.
עוד אמר ערפאת כי הודיע ל "רביעיה" המפקחת על "שיחות השלום" המחודשות במזה"ת: ארה"ב, האיחוד האירופי, רוסיה והאו"ם, על ההחלטה לקיים את הבחירות.

מקורות ברש"פ הודיעו אתמול כי הושלמו תכנוניו של ערפאת להחלפת ההנהגה. ערפאת, לפי התכנית, יפחית את מספרם של משרדי הרש"פ מ 32 ל 19. ערפאת מתכוון להשאיר בקבינט שלו גם בהרכבו החדש את מאהר אל מסרי, יאסר עבד ראבו, סאאב עריקאת ועזאם אל אחמד אליהם יש בכוונתו להוסיף את בולט סלאם פיאד, מנהל הבנק הערבי, שימונה על האוצר, במקום מוחמד זועבי נשאשיבי.
חנן עשראווי, על פי המקורות, התבקשה לכהן כאחראית על החינוך, אך היא טרם השיבה על ההצעה. אם תסרב לה יקבל עריקאת את התפקיד.

עוד נמסר כי במסגרת הניסיון להציג "התפטרות" של מפקדי ביטחון, עתיד דחלאן להתפטר. על פי התכנית יקבל דחלאן, שדם רב של ישראלים על ידיו, את האחריות על כל מנגנוני הביטחון. גם המבוקש ששהה עם ערפאת במוקטעה תאופיק טיראווי ימונה לתפקיד בכיר: ראש המודיעין של הרש"פ.
המקורות מסרו כי ערפאת מנסה למנות אישים שנחשבים מקורבים גם למנהיגים בעולם הערבי, וזאת כדי לזכות בתמיכתם בעתיד, אך מכל מקום הוא בעצמו מתכנן להישאר ולהמשיך ולכהן כ"יו"ר הקבינט הפלשתיני" כפי שהוא מוגדר על פי הסכמי אוסלו.
ערפאת מתכוון גם להחליף מספר נציגים של הרשות בעולם הערבי, בוושינגטון וגם בחלק ממדינות אירופה.


