


בכתבה מאתמול כותב ה"וושינגטון טיימס" כי בידי ישראל הוכחות על מעורבותו של ערפאת במימון המחבלים שביצעו את הפיגוע בראשון לציון וגם במימונם של אלו שהתבצרו בכנסיית המולד. זאת על פי מסמכים שתפסה ישראל באוריינט האוס. מדובר במחבלים מארגון המחבלים גדודי חללי אל אקצה השייך לפאתח', ארגונו של ערפאת.

מתוך המסמכים שתפסה ישראל באוריינט האוס עולה כי עד לחיסולו בידי ישראל, מימן ערפאת את עטאף עבאיית בכיר המחבלים בבית לחם, שהשתייך לחמולת עבאיית. בני חמולה זו הם מחבלים השייכים ל"גדודי חללי אל אקצה", הזרוע הצבאית של הפאתח' בבית לחם.
חתימתו של ערפאת מתנוססת על אחד המסמכים מ 9 ביולי 01, והיא מאשרת הוראת תשלום על סך 300 דולרים לעאטף עבאיית. הוראת תשלום זו בוצעה בזמן שישראל דרשה מהרש"פ לעוצרו בשל מעורבותו ברצח ישראלים.

באוריינט האוס נמצאה גם רשימה מ 7 בנובמבר 01', ובה מצויה משפחת עבאיית בין אלו שקיבלו כספים עבור "מות קדושים" של בני משפחתם במהלך "המלחמה נגד ישראל". הכספים אושרו בחתימתו של ערפאת. הכתבה מציינת כי חמולת עבאיית, שאליה השתייך עבאיית, ידועה בשלטונה הטרוריסטי בבית לחם ובסחטנותה, בעיקר כלפי ערבים נוצרים. מחבלים מחמולה זו פלשו בתחילת מלחמת אוסלו לבתיהם של ערבים נוצרים, ומהם ירו לעבר שכונת גילה.

נביל עבאיית, שנהרג בכנסיית המולד, השתייך למחבלים של "גדודי חללי אל אקצה", והיה בין בכירי המבוקשים שהתבצרו בכנסיית המולד. תשעה מתוך 13 המגורשים לאירופה הם מחבלים מארגון זה, שקיבל עליו, כאמור, אחריות לפיגוע בראשון לציון.

ה"וושינגטון טיימס" מציין עוד כי ממסמכים נוספים שנתפסו באוריינט האוס, כגון בקשות לתקציב ודוחות אופרטיביים באשר לפיגועים מתוכננים, עולה מעורבותו האישית של ערפאת בטרור.


