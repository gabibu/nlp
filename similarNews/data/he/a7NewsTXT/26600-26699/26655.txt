


שר הביטחון בנימין בן אליעזר התייחס אתמול להצעתו של ח"כ חיים רמון לסגת נסיגה חד צדדית מיש"ע, ואמר כי היא תיתפס כמו הבריחה מלבנון. שר הבטחון אמר את הדברים במהלך נאום שנשא בפני מועצת מחוז הקיבוצים בסמינר אפעל.

אתמול מלאו שנתיים לנסיגת ישראל מלבנון ולציון תאריך זה ארגנו משפחות צד"ל שנותרו בארץ כנס. סעיד, דובר הוועדה המארגנת, אמר לערוץ 7 כי בארץ נותרו כ 3000 "צד"לניקים", וכי הם מתגוררים בערי הצפון. לדבריו, יום הנסיגה היה יום קשה שבו הסתיימה תקופה של לחימה בת 25 שנים לצד ישראל, עם כוונות לשמור על רצועת הביטחון ולחיות בשלום עם ישראל. לדבריו, הנסיגה הייתה טעות גם משום שנעשתה בחוסר ארגון וגם מפני שהגוף שהיה יכול לסייע לישראל במאבקה בלבנון פורק (הכוונה לצד"ל) ובכל זאת שלום לא הושג.

סעיד ציין כי הוא עדיין מאמין בצדקת דרכו של צד"ל. לדבריו, כיום שולטת קבוצת טרור קטנה ב 150 אלף תושבי דרום לבנון, והם משתפים פעולה עמם. סעיד הוסיף כי הצד הערבי אינו מפרש את ויתוריה של ישראל כרצון טוב לקראת שלום אלא כחולשה.

"החוזק משדר יכולת לשלום", הסביר סעיד את דעתו, "והויתור משדר חולשה ולא נכונות לשלום", אמר. סעיד ציין כי לכנס הוזמנו ראשי עיריות, חברי כנסת, שרים, בכירי צבא ועוד, אך הוסיף שהוא לא יופתע אם רובם לא יופיעו. "בממשל הישראלי אין לנו פרטנר", אומר סעיד, שטען כי עם ישראל דווקא מכבד את צד"ל ועל כן הוא מחזק את ידיו.


