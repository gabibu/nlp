

מאחורי רציחתו של ששון נוריאל הי"ד עומדת מחבלת בשם סמר סביח, שהוברחה מעזה כמהנדסת, כך מדווח כתבנו הצבאי קובי פינקלר.

הותר לפרסום כי ששון נוריאל הי"ד, שנרצח לפני כשבועיים, נחטף בצומת א-רם צפונית לירושלים ונרצח מיד לאחר מכן, עוד בטרם נודע למשפחתו שנחטף. עוד נמסר כי מאחורי רציחתו של ששון, עומדת מחבלת בשם סמר סביח, מהנדסת חבלה שקיבלה אישור כניסה מעזה לישראל בתואנה של נישואין לבחיר לבה מטול כרם. כך מדווח כתבנו לענייני ביטחון קובי פינקלר.

מדובר בחשיפה של 4 רשתות חמאס על ידי שרות הבטחון הכללי. הרשתות פעלו ברמאללה באל-דהריה שליד חברון, ובכפר א-שיוח, צפונית מזרחית לחברון. במסגרת המעצרים נלכדו יותר ממאה מחבלי חמאס שהשתייכו לאותן רשתות בראש אחת מהן עמד בנו של מפקד המשטרה הפלשתינית ברמאללה.

רשתות אלו אחראיות לרציחתם של 5 ישראלים בהם כאמור: ששון נוריאל, תושב פסגת זאב, בספטמבר.
החוליות אף שיגרו מחבל מתאבד לתחנה המרכזית בבאר שבע בסוף אוגוסט, בפיגוע בו נפצעו קשה שני מאבטחי תחבורה ציבורית. עד כה נעצרו 117 מחבלים בכירים שהפעילו את הרשתות.

שניים מהפיגועים שבוצעו על ידי הרשתות בחודשים האחרונים היו בניגוד ל'התחייבות' של החמאס להבנות הרגיעה (תהדיאה) ביהודה ושומרון. בכירים בשב"כ ציינו כי בשעה שהחמאס הצהיר כי הוא 'מחוייב' לרגיעה רשתותיו ביו"ש המשיכו לבצע פיגועים אך לא לקחו אחריות כדי לא להסתבך עם ישראל והרש"פ. בשב"כ מצביעים על קשר בין הרשתות של החמאס בעזה והמפקדה של הארגון בחברון ועל מאמץ להעביר את מוקד הטרור מעזה שלאחר הנסיגה, ליהודה ושומרון.

פעילותו הנרחבת של החמאס שנחשפה, הובילה לשינוי המדיניות ולביצוע מעצרים נרחבים וזאת לאחר שבמשך מספר חודשים לא ננקטו אמצעים נגד החמאס, בשל כאמור 'ההבנות'.

מהנדסת החבלה המעורבת ברציחתו של נוריאל הי"ד, פעלה ברמאללה והגיעה לשם מעזה כדי להכשיר מחבלים להכנת מטענים. היא הספיקה ללמד מחבל אחד מהרשת וכן את בעלה שגם הוא נעצר עימה.

הרשת מדהרייה אחראית לרצח ארבעה ישראלים: קצינה וחיילת בפיגוע ירי בפתח מחנה פיקוד הדרום בבאר שבע בפברואר 2002 ובני הזוג שנרצחו בפיגוע ירי בדרום הר חברון בפברואר 2004.

הרשת באל- שיוח התכוננה להטמין מטען בן 20 ק"ג במנחת של מסוק חיל האוויר בשטח אימונים במדבר יהודה, אולם הם נתפסו לפני שהצליחו לעשות כן.

כתבנו מזכיר כי בתחילת השבוע אמר ראש אגף המודיעין בצה"ל, האלוף אהרון זאבי פרקש, בסקירה בפני הממשלה כי "החמאס מאבד נקודות, ברשות יש אינטרס לשמור על הרגיעה. המצב בעזה השתנה ויש לכך יותר הבנה", לדבריו יו"ר הרשות הפלסטינית, אבו מאזן, "יכול להתחזק אם יתעשת".

הוא הוסיף כי מטרת אירגוני הטרור היא "לפגוע בנורמליזציה ושילדים בעזה ירעבו ללחם משום שזה יחזק אותם. לכן הם רוצים להוציא פיגועים אל הפועל".
