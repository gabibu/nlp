

בפגישתם אתמול, הציג שר התשתיות בנימין בן אליעזר את תכניתו להפחתת מיסי הדלק, אולם שר האוצר אולמרט הגיב בשלילה. לדבריו את עודפי התקציב יש להפנות לאפיקים אחרים.


ממלא מקום ראש הממשלה ושר האוצר, אהוד אולמרט, נפגש היום עם שר התשתיות, בנימין (פואד) בן אליעזר.

השר בן אליעזר פירט בפני שר האוצר את תכניתו להורדת המיסוי על הדלק. לדברי שר התשתיות יש להשתמש בעודפי התקציב המתוכנן על מנת להפנות אותם לטובת הורדת מחירי הדלקים.

השר בן אליעזר, מוטרד מהאפשרות שהאמרת מחירי הדלק תימשך עד לכדי שמונה שקלים, ואף עשרה שקלים לליטר, רואה בהפחתת המיסים צעד הכרחי על מנת להקל על ציבור הנהגים לצלוח את תקופת המשבר העולמי בענף הדלק.

למרות דבריו של השר בן אליעזר הבהיר אולמרט את עמדתו התקיפה נגד הפחתת המיסוי על הדלק. לדבריו על משרד האוצר להפנות את עודפי התקציב לאפיקים אחרים על פי סדרי עדיפויות שונים מאלה שהוצגו על ידי בן אליעזר.

בתום הפגישה ביניהם הנחה אולמרט את מנהל רשות המיסים, לבחון, בתיאום עם אגף תקציבים ומשרד התשתיות, את טענת משרד התשתיות לפיה חל גידול בהכנסות המדינה בשנת 2005 נטו (בניכוי הגידול בהוצאות בגין עליית מחירי הדלקים).

כמו כן הנחה השר לבחון, באם אכן נוצרו הכנסות נוספות, מהו השימוש האלטרנטיבי הרצוי על-פי סדרי עדיפויות משרד האוצר, להפחתת נטל המס ו/או להקטנת החוב הממשלתי.

ממשרד האוצר נמסר כי נתונים אלה יובאו לידיעת אולמרט ולאחר התייעצות עם שר התשתיות יודיע שר האוצר על החלטתו לגבי החלופה המועדפת מבין אלו שיוצעו על-ידי אנשי האוצר לניצול כספי העודפים.
(ש)
