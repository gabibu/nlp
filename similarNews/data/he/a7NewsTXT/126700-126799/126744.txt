

קבוצת אמנים מגורשים מהיישוב שא-נור שבצפון השומרון, עברו לירושלים וכעת הם מציגים את עבודותיהם בספרייה הרוסית העירונית בשכונת רוממה. האמנים מציגים שם עבודות פיסול וציור. בתערוכה מוצגים יצירות של 13 אמנים, 10 מהם התגוררו בשא-נור - שישה מהם עברו להתגורר בירושלים. כך מדווח אתר ירושלים 02net. יוליה סגל, פסלת, הסבירה שחלק מעבודותיה היו כבדות מדי ולא היה אפשר להעביר אותן ולכן נאלצה להשאירן מאחור.

סגל עלתה לארץ לפני 11 שנים והתיישבה בשא-נור. תוכנית ההתנתקות מבחינתה, כללה - בנוסף לעקירה מהבית, גם את עקירת מקום יצירתה. את העברת דברי האומנות היא זוכרת כחוויה מרגשת ועצובה, שהחלה סמוך לחצות. "בחושך, העבירו את כל מה שניתן לקחת, כולם ידעו אך לא האמינו שזה יקרה". סגל גרה כרגע אצל אחותה בקריית מנחם ועדיין לא מצאה מקום לסטודיו לפיסול. כעת מחפשים האמנים סטודיו, להמשיך בעבודתם.

ניר ברקת ולידיה בלוצקי - חברי מועצת העיר מטעם "ירושלים תצליח", מנסים עתה למצוא בית חם לאמנים משא-נור בירושלים.
