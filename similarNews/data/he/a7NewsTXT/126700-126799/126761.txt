

המצב הקשה בכבישים השנה, היה יחסית לשנים קודמות, טוב יותר. כך אומר ולדימיר רובין, ראש מנהל הבטיחות בדרכים.

"למרות התאונות הקשות אתמול, המצב השנה היה הטוב ביותר בשנים האחרונות, כאשר נעשה מהפך תפיסתי שלווה בפעילויות רבות, חלקם באמצעות כלי התקשורת, שמגיעים בזמן אמת לכל ציבור הנהגים, ומעבירים מסר בטיחותי כזה או אחר שמשנה מיידית את צורת הנהיגה". כך אומר היום ולדמיר רובין ראש מנהל בטיחות בדרכים.

רובין אמר את הדברים בראיון ליומן הצהרים של ערוץ 7, בעקבות התאונות הקשות שארעו אתמול, בהם נהרגו 7 בני אדם, והביא פתרונות אפשריים לבעיית הקטל בדרכים: "צריך להמשיך בטפטוף לתודעה כל מה שקורה בזמן אמת בכבישים, להמשיך במסרים בטיחותיים של ריסון התנהגות, שיפור התשתיות ופעילות מגיל הגן בנושא זהירות בדרכים", הוסיף רובין.

בתשובה לשאלת כתבנו יגאל שוק, האם המשטרה אשמה בתאונות הדרכים הרבות, השיב רובין כי המשטרה פרוסה בכבישים בכמות המקסימלית מבחינתה. "אי אפשר על כל מטר של כביש להציב שוטר, וגם על זיכויים של נהגים מתפרעים או הוצאתם בעונשים מגוחכים אי אפשר לבוא בטענות למשטרה. אנו נתחיל במעקב מה קורה עם אותם עבריינים שמגיעים לבתי המשפט, בעקבות המקרה אתמול שבו הנהג שהיה מעורב בתאונה הקשה היה בעל 19 הרשעות קודמות, ובכך אנו מקווים שתשונה קלות ענישת עברייני התנועה".

להאזנה לראיון
