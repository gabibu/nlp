

התקבלה הצעתם של שרי הפנים וביטחון הפנים להקמת משטרות עירוניות. עם הקמתן של המשטרות העירוניות נראה יותר שוטרים ופקחים שיספקו שירותי חוק וסדר בתחומי הרשויות המקומיות", מקווה שר הפנים.

וועדת השרים למאבק באלימות החליטה היום לקבל את הצעתם של שר הפנים אופיר פז-פינס ושל השר לביטחון פנים גדעון עזרא להקמת יחידות משטרה עירוניות. ההצעה להקמתן של המשטרות העירוניות התקבלה לאחר שצוות בראשותו של ראש עיריית באר-שבע רנ"צ (בדימוס)) יעקב טרנר, בחן את הנושא והמליץ על הקמתן של יחידות השיטור העירוניות.

שרי הפנים וביטחון הפנים ציינו כי לאור החלטת הממשלה להמשיך במאבק הנחוש באלימות בישראל, תוך שיפור איכות החיים וביטחונם האישי של תושביה המדינה, יש להקים יחידות משולבות של אנשי משטרה ופיקוח עירוני בעלי סמכויות נרחבות שיוכלו להקל במעט על המשטרה בביצועה משימות השמירה על החוק והסדר, ולסייע בחיזוק בטחונם האישי של התושבים.

ממשרד הפנים נמסר כי התקווה היא להשיג במהלך זה מספר תוצאות וביניהן העברת הנוכחות של גורמי אכיפת החוק לכל רחבי הרשויות המקומיות, בכל שעות היממה, לצורך הרתעה, מניעה ואכיפת החוק. כמו כן מקוום במשרדי הפנים ובטחון הפנים שהמהלך יביא למיסוד התמיכה והעזרה ההדדית לצרכי אכיפה בין המשטרה, בתחומי אחריותה, לבין הפיקוח העירוני בתחומי אחריותו.

על פי ההחלטה שהתקבלה יורחבו סמכויות הפקחים העירוניים בכל הנוגע לאכיפת החוק בתחומי הפשיעה הנוגעים לאיכות חיי התושבים. במסגרת זו תינתן לפקחים סמכות לעכב חשוד וסמכות לדרוש מחשוד להתלוות עם הפקח לתחנת המשטרה.

עוד הוחלט כי תוקם וועדת תיאום בין משרדית בראשותו של מנכ"ל משרד הפנים אוסקר אבורזק ובהשתתפות נציגי משרדי הממשלה הרלוונטיים לנושא, אשר תכין תוכנית לתיאום פעולות הממשלה בנושא המאבק באלימות ברשויות המקומיות ותקבע אמות מידה בנוגע להשתתפות והקצאת משאבים לצורך יישומה.

בנוסף הוחלט כי כבר ב-2006 יתבצע פיילוט של יחידות המשטרה העירוניות. הפיילוט יתבצע בשש רשויות מקומיות בגדלים שונים, כל רשות תהיה במחוז משטרה אחר.

שר הפנים אופיר פז-פינס אמר בעקבות קבלת ההחלטה: "עם הקמתן של המשטרות העירוניות נראה יותר שוטרים ופקחים שיספקו שירותי חוק וסדר בתחומי הרשויות המקומיות. המשטרות העירוניות מייצגות תפיסה שרואה את שירותי החוק והסדר כחלק ממכלול השירותים המוניציפליים שהרשות צריכה לספק לאזרחיה ולכן ראוי להעביר לה חלק מהאחריות בנושא, יחד עם תקצוב ראוי". שר הפנים הוסיף כי היחידות המשולבות יפעלו בפיקוח ובהנחיית המשטרה.
(ש)
