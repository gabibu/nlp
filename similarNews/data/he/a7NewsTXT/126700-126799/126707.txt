

בעקבות בקשתו של הראשון לציון, הרב שלמה עמר, מקפיאה ההסתדרות את השבתת המועצות הדתיות עד אחרי חג הסוכות. ממשרד רה"מ נמסרה הנחיה להפחית משכר העובדים את ימי ההשבתה. ההסתדרות: זו הוראה מבישה.

הרב עמר פנה לראשי ההסתדרות בבקשה לחדול את השבתת המועצות הדתיות עד לאחר חג הסוכות ובמקביל התחייב כי מצידו יפעל במשרד רה"מ להסדרת תשלום שכר העובדים.

ההסתדרות החליטה להיענות לבקשתו של הרב עמר ולהקפיא, כבקשתו, את שביתת עובדי המועצות הדתיות, זאת כדי שלא לפגוע בשרותי הדת לקראת יום הכיפורים בפרט ובתקופת החגים בכלל.

את בקשתו הפנה הרב עמאר לרב ההסתדרות, בן-ציון בר-שלום, והבטיח כי יפעיל את מלוא כובד משקלו במשרד רה"מ כדי לפתור את תופעת אי-תשלום השכר לעובדי המועצות הדתיות. בעקבות ההקפאה יינתנו החל ממחר שירותי הדת והקבורה כסדרם. בהסתדרות אומרים כי אם לא תיפתר הבעיה עד אחרי סוכות יחדשו את השביתה ואולי אף יחריפו אותה.

בהסתדרות מציינים כי "בינתיים ישנם ניצני תוצאות חיוביות לשביתה של עובדי המועצות בשבוע שעבר. משרד רה"מ העביר בערב ראש השנה 4 מליון , מתקציב רזרבות השר, ל-36 מועצות דתיות בכל רחבי הארץ לצורך תשלום שכר העובדים. אולם, גם על-פי הודעת משרד רה"מ עצמו, לא מספיק סכום זה לתשלום שכר של חודש אחד ב- 36 המועצות ועלות שכר העבודה בהן מגיעה לכ- 11 מליון ". בהסתדרות רואים בכך "צעד הכרחי אך לא מספיק".

יחד עם זאת מביעים בהסתדרות זעם על הנחיה חדשה של מנהל הרשות הארצית לשרותי דת המשרד רה"מ, מאיר שפיגלר. במכתב שנשלח בסוף השבוע לכל ראשי המועצות הדתיות הוא מורה להם לנכות ימי שביתה משכר העובדים ששבתו. שפיגלר כותב כי "מבחינת הרשות הארצית לשירותי דת אין כל הצדקה לקיומם של עיצומים או השבתה".

ראש חטיבת עובדי חינוך ודת בהסתדרות המעו"ף, שלמה שטרן, שיגר הבוקר בתגובה מכתב חריף לשפיגלר. "נדהמתי ממהירות התגובה הבלתי מוכרת אצלך בהוצאת המכתב", כותב שטרן. "כשמדובר בניכויי שכר בגין העיצומים שמנהלים העובדים במאבק שאין צודק ממנו לתשלום שכרם אין כל עכבות, האצבע קלה על ההדק והיעילות הביורוקרטית מוכחת לפתע". שטרן מוסיף כי ההסתדרות לא תנהל שום מו"מ ולא תקדם את תוכניות ההבראה במועצות הדתיות אם לא תבוטל ההוראה המבישה".
(ש)
