

איומים ברצח נגד ראש העיר: "אם אתם לא מבינים בשפה יפה אז אולי תבינו את השפה של יריות ודקירות". בלשון זו איים תושב רמת השרון על ראש העיר שסירב לאשר פתיחה של באסטה בלתי חוקית.

מקרה חמור של אלימות, בפעם השלישית בשבוע האחרון, נגד ראש עיריית רמת השרון, איציק רוכברגר.

השניים, תושבי העיר תקפו את ראש העירייה איציק רוכברגר ואת מנכ"ל העירייה הרצל נחום והשמיעו איומים חמורים על רצח. "אם אתם לא מבינים בשפה יפה אז אולי תבינו את השפה של יריות ודקירות", כך איים התושב בפרץ של אלימות. מדוברות העירייה נמסר כי לבד מהאיומים ביריות ודקירות איים חבירו של בעל הבאסטה שיפיץ ברבים סמים בבתי הספר של הישוב, אם העירייה לא תאפשר לו להקים את הבאסטה.

על פי הדיווח השניים השתוללו בבניין העירייה, שברו עציצים, זרקו כסאות והשחיתו רכוש ציבורי, כל זאת על מנת "לשכנע" את ראש העיר שיאפשר להם להפעיל באסטה לא חוקית לממכר ירקות ופירות. כוחות משטרה שהגיעו למקום, עצרו את השניים.

יצויין כי לאחד המתפרעים עבר של עבירות רכוש ונדל"ן כשבעבר השתלט על שטח של מנהל מקרקעי ישראל בסמוך למחנות גלילות, שם הקים באסטה לממכר ירקות ופירות. לאחר דין ודברים ולאחר הליך משפטי, הוציא לפי מספר חודשים המנהל למקרקעי ישראל צו הריסה למבנה הלא חוקי שהקים בשטחם. מאז, הוא מפעיל לחצים ואיומים כנגד הנהלת העירייה והעומד בראשה, כדי שיאפשרו לו להקים באסטה בשטחי הישוב. למרות שמדובר בסכסוך בין התושב לבין המינהל, עיריית רמת השרון ניסתה לסייע ולתווך ולמצוא עבורו פתרונות חלופיים, אך לא אפשרה לעבור על החוק ולהקים באסטה לא חוקית בשטחה, דבר המקומם את התושב.

בעירייה מציינים כי זה המקרה החמור הנוסף, בשרשרת מקרים אחרים בהם מותקף ומאוים ראש העירייה, איציק רוכברגר, במסגרת מאבקו שלא לאפשר להקים באסטות בשטחה. כזכור, מכתב נאצה חריף מלווה באיומים על חייו של רוכברגר, הושאר לפני מספר חודשים בתיבת הדואר בביתו. מכתב הנאצה, שנכתב ע"י אלמונים, היה גדוש במילים קשות ובו איומים לסיום חייו של ראש העירייה יחד עם איחולים לעיוורונו. המקרה החמור, מצטרף לשורת מקרי אלימות נוספים שאירעו בחודשים אחרונים, הכוללים שבירת שמשת רכבו, הטמנת סכין עם כתובות נאצה בפתח לשכתו ועוד.

דובר העירייה, גונן אליאסי ציין, כי הגם שראש העירייה, איציק רוכברגר מתייחס במלוא החומרה לאיומים על חייו, הוא איננו מתכוון להיכנע לבעלי אגרוף ולאיומים מצד גורמים המבקשים להשיג את מבוקשם באמצעות הפחדות.

ראש העירייה עצמו הוסיף: "החלטתי לשים סוף למסורת שהייתה בקדנציות קודמות, לפיה כל מי שמאיים על ראש העירייה יקבל את מה שהוא רוצה. אצלי זה לא יעבוד. אני לא מסכים בשום פנים ואופן להתקפל ולתת לגורמים מפוקפקים להקים באסטות באמצע העיר ולקבל דברים בניגוד לחוק ולסדר הציבורי. כפי שהבטחתי לתושבים, אמשיך להצעיד את העיר קדימה, רמת השרון נמצאת בפרץ עשייה של פיתוח ותשתיות שלא היה כמותו בשנים האחרונות ואף אחד לא ישיג את מבוקשו באמצעות איומים".
(ש)
