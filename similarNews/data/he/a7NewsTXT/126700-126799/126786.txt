

גדודי חללי אלקצה, המוכרזים בעולם כארגון טרור, יתמודדו בבחירות לפרלמנט הפלשתיני ברשימתו של הפתח'. מועמדיהם לבחירות: רב המחבלים מרוואן ברגותי ואסירי עולם נוספים ששילחו מחבלים מתאבדים.

מאת: יונתן דחוח הלוי

גדודי חללי אלקצה, המוכרזים ע"י ישראל, ארה"ב והאיחוד האירופי כארגון טרור, החליטו להתמודד בבחירות לפרלמנט הפלשתיני ברשימה של ארגון האם - ה'פתח'. מועמדיהם לבחירות: מרוואן ברגותי ואסירי עולם נוספים האחראים לשילוח מחבלים מתאבדים.

גדודי חללי אלאקצה של ה'פתח', נערכים להשתלב ב'פריימריז' בארגון על מנת להתמודד על מקום ברשימת ה'פתח' לבחירות לפרלמנט הפלשתיני האמורות להיערך בינואר 2006.

הגדודים מנסים "להריץ" בבחירות לפרלמנט את אסירי ה'פתח' הבכירים ובראשם: רב המחבלים ומייסד גדודי חללי אלאקצה מרוואן ברגותי, נאסר עוויס שפעל תחת פיקודו הישיר של ברגותי והיה אחראי לשילוח מחבלים מתאבדים, יאסר אבו בכר שנידון לשלושה מאסרי עולם ועוד 40 שנה וג'מאל חוויל מבכירי הפעילים של גדודי אלאקצה באזור ג'נין האחראי לפיגועים רבים נגד יעדים ישראליים.

אחד ממנהיגי הגדודים המכונה "אבו עודיי", תבע מהנהגת ה'פתח' לשלב את מה שהוא מכנה "פעילי הזרוע הצבאית" ברשימת המועמדים הרשמית של הארגון, שכן לדבריו "הגדודים הן נדבך יסודי של ה'פתח'. לפני מספר ימים, ירו מחבלים מגדודי אלאקצה לעבר רכבו של בכיר ברש"פ המכהן ב'פרלמנט' הפלשתיני במחאה על אי שילובם בכנס בבית לחם שעסק בגיבוש רשימת המועמדים לבחירות.

ניסיון הגדודים להשתלב בבחירות לפרלמנט מבטא את חתירתם לבצע "הפיכה לבנה" בתוך ארגון ה'פתח' המופנית נגד דור ההנהגה הישן. עד כה הצליח הדור הישן ב'פתח' לשמור על מעמדו בהנהגת הארגון ובשליטה על משאביה. חמש שנות האינתיפאדה, בהן הוקמו מחדש הגדודים במסגרת הפתח' שינו באופן מהותי את יחסי הכוחות הפנים-ארגוניים, וכיום הגדודים נחשבים לגורם כוח שאין להתעלם ממנו והנכון לעשות שימוש בנשק כ"אמצעי שכנוע" פוליטי. לפני מספר שבועות ירו מחבלים מהגדודים לעבר בית בו התאכסן האני אלחסן, אחד מבכירי הפתח' ומייסדו שאינו זוכה לאהדת הדור הצעיר המיליטנטי.

ראש הממשלה שרון קרא למנוע את השתתפות החמאס בבחירות בגין 'מצע' הארגון הקורא להשמדת ישראל ונוכח העובדה שהחמאס מפעילה 'זרוע צבאית' בפיגועים נגד ישראל. אך מתברר כי מאפיינים אלה רלבנטיים גם לארגון ה'פתח', המהווה את עמוד השדרה של הרשות הפלשתינית. האתר הרשמי של תנועת ה'פתח' (http://www.alkrama.com) מציג את אמנת ה'פתח' אשר לא השתנתה מאז אושרה בכינוס הועידה הכללית של התנועה ב   1989. אמנה זו קובעת בין היתר, כי ה'פתח' חותר להביא ל"שחרור מלא של פלשתין וחיסול הישות הציונית מבחינה כלכלית, מדינית, צבאית ותרבותית".

האמצעים להשגת יעד זה ע"פ אמנת ה'פתח' הינם:
א. המהפכה העממית המזוינת היא הדרך המוחלטת היחידה לשחרור פלשתין.
ב. המאבק המזוין הוא בבחינת אסטרטגיה ולא טקטיקה... והוא לא יסתיים אלא בחיסול הישות הציונית ושחרור פלשתין.
הזרוע הצבאית הרשמית של תנועת ה'פתח', גדודי חללי אלאקצה ושאר הפלגים החמושים של התנועה, מקבלים על עצמם באופן מלא את אמנת ה'פתח' ומביעים מחויבות למאבק המזוין ולג'יהאד הבלתי מתפשר לשחרור פלשתין. את המצע האידיאולוגי של הזרוע הצבאית של ה'פתח' ניתן למצוא באתר גדודי חללי אלאקצה http://www.kataebaqsa.org.
ראשי הזרוע הצבאית של ה'פתח' חזרו והבהירו בשבועות האחרונים הארגון, בדומה לגדודי עיז א-דין אלקסאם של החמאס, אינו מתכוון להתפרק מנשקו גם לאחר ההתנתקות הישראלית מרצועת עזה וצפון השומרון, אלא להמשיך בדרך המאבק המזוין לשחרור שאר חלקי "המולדת הפלשתינית".
