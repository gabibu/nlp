

שר התשתיות, בנימין בן אליעזר, ייצא מחר לביקור בתורכיה בו הוא צפוי לחזק את רעיון הקמת "מסדרון התשתיות בין שתי המדינות. במשרד התשתיות מקווים שהקמת קו המסדרון ינטרל את בידודה של ישראל במזה"ת.

שר התשתיות הלאומיות, בנימין (פואד) בן אליעזר, ייצא מחר (ג') לביקור בתורכיה. במסגרת ביקורו צפוי השר בן אליעזר להיפגש עם ראש הממשלה התורכי, רג'פ טאיפ ארדואן ועם שר האנרגיה התורכי, מר הילמי גולר.

לשר התשתיות יצטרף צוות מקצועי ממשרד התשתיות. במסגרת הפגישה ידונו הצדדים על ביצוע בדיקות היתכנות להקמת מסדרון תשתיות בין שתי מדינות.

ממשרד התשתיות נמסר לכתבנו כי הביקור הינו ביקור המשך לביקורו של שר האנרגיה התורכי, הילמי גולר, בארץ לפני כחודשיים. בביקור זה הועלה על ידי השר התורכי רעיון מסדרון התשתיות בין ישראל לתורכיה. על פי ההצעה יוקם מסדרון הכולל צינורות וכבלים להעברת נפט, גז טבעי, מים, וחשמל. בעקבות כך הורה שר התשתיות, בן אליעזר, על הקמת צוות מקצועי במשרד התשתיות אשר יבחן עם צוות מקצועי מטעם התורכים את הנושא.

יועצת השר מוסרת ש"שר התשתיות רואה חשיבות אסטרטגית מדינית וכלכלית בחיבור תשתיות עם תורכיה. התחברות שכזאת תוביל להפסקת היותה של מדינת ישראל כאי אנרגטי בודד. באמצעות מסדרון תשתיות כזה שיוקם בין שתי המדינות תוכל ישראל להתחבר באופן עקיף למערכות הגז והנפט שבמדינות חבר העמים ולמערכת החשמל האירופאית. חיבורים אלו יבטיחו אספקה רצופה וסדירה של משאבי אנרגיה תוך הוזלה משמעותית של עלויות .סיקרי ההיתכנות על הקמת מסדרוני התשתיות כאמור צפויים לבחון היבטים כלכלים , הנדסיים, תכנונים ואחרים".
(ש)
