

איציק ואזנה, אחד ממגורשי הישוב נצרים שהוחרב בתכנית שרון, סקר היום (ב') ביומן ערוץ 7 את תכניותיהם לאחר שיעזבו את מכללת אריאל. חלקם יעברו לנגב וחלקם ישארו באריאל.

איציק ואזנה, אחד ממגורשי הישוב נצרים שהוחרב בתכנית שרון, אמר היום לערוץ 7: "אנו נמצאים כיום במכללת אריאל, כשילדינו משולבים במעונות בעיר. חברי היישוב גרים בקראוונים של הסטודנטים. אחרי סוכות הסטודנטים חוזרים למעונות וחלק מתושבי היישוב ירד לנגב, למושב יבול, שיהיה אתר זמני לשהייה של עד שנתיים במקום", כך סקר היום איציק ואזנה את מצבם של מגורשי נצרים היום.

בראיון ליומן הצהרים של ערוץ 7 תיאר ואזנה את ההתלבטות שליוותה את חברי היישוב לאחרונה. "קבוצה של 20 משפחות החליטה שהיא נשארת באריאל, התלבטות שהייתה לנו היא בין שני דגלים: דגל ההתיישבות בנגב מול דגל ההתיישבות באריאל שהיא בלב השומרון, כאשר כרוכה בכך משימה חברתית גדולה עם הפנים לגוש דן. הקבוצה שאמורה להתמקם באריאל תקים שכונה קהילתית שבה תגור ותשפיע".

בתשובה לשאלת כתבנו יגאל שוק על רמת שיתוף הפעולה בין הקבוצה שבאריאל לזו שתעבור ליבול, השיב ואזנה כי המערכות הכלליות יהיו משותפות, וכל העבודה מול משרדי ממשלה תהיה מתוך שיתוף פעולה הדוק, "למרות 200 הק"מ שיפרידו בינינו הלבבות יהיו מאוחדים ויהיו לנו אירועים משותפים, למרות שבחיי היום יום נהיה מנותקים זה מזה".

ואזנה גם מתאר את היחס מצד מוסדת המדינה לפעולותיהם, "התכניות שלנו דורשת הרבה תשובות מצד מוסדות הממשלה ולא תמיד הם מגיעות בזמן, אמנם מהלך הקמת האתר הזמני זוכה לעדיפות גבוהה אך עדיין לא הכול סגור לפרטי פרטים. יש גם פניות רבות ברמת הפרט לתביעות על הרכוש שהיה למפונים ואת התביעה כל משפחה מגישה באופן פרטי באמצעות עורך דין".

להאזנה לראיון
