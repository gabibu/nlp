

גורם בכיר בשב"כ מגלה אחר הצהרים (יום ב') כי נחשפו 4 רשתות חבלה של החמאס על ידי שרות הבטחון הכללי, שפעלו ברמאללה באל-דהריה שליד חברון, ובכפר א-שיוח, צפונית מזרחית לחברון. כתבנו קובי פינקלר מדווח.

גורם בכיר בשב"כ מגלה אחר הצהרים (יום ב') כי נחשפו 4 רשתות חמאס על ידי שרות הבטחון הכללי. הרשתות פעלו ברמאללה באל-דהריה שליד חברון, ובכפר א-שיוח, צפונית מזרחית לחברון. במסגרת המעצרים נלכדו יותר ממאה מחבלי חמאס שהשתייכו לאותן רשתות בראש אחת מהן עמד בנו של מפקד המשטרה הפלשתינית ברמאללה.

רשתות אלו אחראיות לרציחתם של 5 ישראלים בהם: ששון נוריאל, תושב פסגת זאב, בספטמבר.
החוליות אף שיגרו מחבל מתאבד לתחנה המרכזית בבאר שבע בסוף אוגוסט, בפיגוע בו נפצעו קשה שני מאבטחי תחבורה ציבורית. עד כה נעצרו 117 מחבלים בכירים שהפעילו את הרשתות.

שניים מהפיגועים שבוצעו על ידי הרשתות בחודשים האחרונים היו בניגוד ל'התחייבות' של החמאס להבנות הרגיעה (תהדיאה) ביהודה ושומרון. בכירים בשב"כ ציינו כי בשעה שהחמאס הצהיר כי הוא 'מחוייב' לרגיעה, רשתותיו ביו"ש המשיכו לבצע פיגועים, אך לא לקחו אחריות כדי לא להסתבך עם ישראל והרש"פ. בשב"כ מצביעים על קשר בין הרשתות של החמאס בעזה והמפקדה של הארגון בחברון ועל מאמץ להעביר את מוקד הטרור מעזה שלאחר הנסיגה, ליהודה ושומרון.

פעילותו הנרחבת של החמאס שנחשפה, הובילה לשינוי המדיניות ולביצוע מעצרים נרחבים וזאת לאחר שבמשך מספר חודשים לא ננקטו אמצעים נגד החמאס, בשל כאמור 'ההבנות'.

מהנדסת החבלה המעורבת ברציחתו של נוריאל הי"ד, פעלה ברמאללה והגיעה לשם מעזה כדי להכשיר מחבלים להכנת מטענים. היא הספיקה ללמד מחבל אחד מהרשת וכן את בעלה שגם הוא נעצר עימה.

הרשת מדהרייה אחראית לרצח ארבעה ישראלים: קצינה וחיילת בפיגוע ירי בפתח מחנה פיקוד הדרום בבאר שבע בפברואר 2002 ובני הזוג שנרצחו בפיגוע ירי בדרום הר חברון בפברואר 2004.

הרשת באל- שיוח התכוננה להטמין מטען בן 20 ק"ג במנחת של מסוק חיל האוויר בשטח אימונים במדבר יהודה, אולם הם נתפסו לפני שהצליחו לעשות כן.

החוליה שרצחה את ששון נוריאל הונחתה על ידי מפקדת החמאס בעזה לחטוף חייל, ותיכננה לחטוף קצין צה"ל שהיה קשור לעסקי סמים. כדי לשדרג את פעילות החוליה, שלחה המפקדה בעזה מאמנת חבלה עזתית לאיו"ש, תושבת ג'בליה בשם סאמר צביח, בת 22, שהגיעה לטול כרם כדי לדאוג לשדרוג יכולת החמאס באיו"ש להכנת מטענים.

בראש החוליה עמד יאסר צלאח, בנו של מפקד המשטרה ברמאללה ויועצו של נאסר יוסף, שר הפנים ברשות הפלסטינית. במסגרת לימודיו נשלח צלאח לסיני לאתר מקומות בילוי של ישראלים לביצוע פיגועים.

עם שובו מרמאללה בתחילת 2004 גייס חוליית חמאס צבאית לביצוע פיגועים, שהוכוונה ומומנה על ידי החמאס בעזה. החוליה הונחתה על ידי המפקדה בעזה לחשוף חייל ותכננה לחטוף קצין צה"ל שהיה קשור לעסקי סמים.

חברי החוליה תכננו לבצע פיגועים נוספים אשר סוכלו בעקבות מעצריהם, ביניהם פיגועי חטיפה של יהודים בכביש רמאללה-ירושלים, פיגוע התאבדות במחנה צבאי ליד ארם באמצעות ירי, רימונים וחגורת נפץ, פיגוע חטיפה של יהודי האוסף פועלים באזור מדי יום באמצעות ביום תקלה ברכב, פיגוע חטיפה של יהודי העובד בתחנת דלק בנווה יעקב שבירושלים, חטיפת יהודים מאזור בריכות השחייה באזור הישוב חלמיש וחטיפת מספר יהודים העובדים במישור אדומים במקביל או בזה אחר זה.

חוליה אחרת שנחשפה תיכננה לבצע פיגוע במנחת אימונים של חיל האוויר במדבר יהודה באמצעות מטען חבלה במשקל כ-20 קילוגרם. פיגועים נוספים שתוכננו וסוכלו: ירי נגד ג'יפ צבאי שמסייר באזור הכפר שיוח' צפונית לחברון, חטיפת גופות החיילים ונשקיהם לצורך מיקוח, וכן חטיפת מטיילים ישראלים באזור מדבר יהודה.

תשתית חמאס צבאית נוספת נחשפה בדהריה, שם פעלה החל משנת 2002 וביצעה מספר פיגועים בנגב ובאזור חברון שכתוצאה מהם נרצחו 4 ישראלים ונפצעו עשרות.

במערכת הביטחון אומרים היום כי "רצף הפיגועים וניסיונות הפיגועים נמשך גם במהלך החודשים האחרונים, תקופה בה מצהיר החמאס שהוא מקבל על עצמו את כללי הרגיעה. עם זאת, הפיגועים בתקופה זו בוצעו ללא נטילת אחריות פומבית בשם החמאס, ככל הנראה על מנת לנסות וליהנות מכל העולמות   המשך פיגועים ולחץ על ישראל לסגת משטחים נוספים, ריסון סיכול ישראלי כנגד החמאס ואי תשלום מחיר פוליטי מול הרחוב הפלסטיני".

גורם בכיר בשב"כ אמר כי כי "לקראת ההתנתקות ואחריה ניכרת הכוונה של החמאס ברצועת עזה ומאמץ מיוחד להעתקת זירת הטרור ליהודה ושומרון.

לאורך החקירות עולה כחוט השני הקשר של מפקדת החמאס הארגוני, הדעווה, לפעילות ולפעילים צבאיים בכל הקשור למימון הפעילות והקישור לפעילות צבאית".

לדבריו, "אנחנו לא מזהים נכונות של הפלשתינים להתעמת עם ארגוני הטרור כלל וכלל. יחד עם זאת, בחודשים האחרונים, ובעיקר בשבועות האחרונים, חל שינוי מסוים, ואם הרשות מקבלת התרעה קונקרטית על פיגוע שעומד להתבצע, הם פועלים נגדו".
