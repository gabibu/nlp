

התנועה להגינות שלטונית דורשת מהרשות להגבלים עסקיים לחקור חשד כי המחסור בלולבים נוצר על ידי התארגנות מונופוליסטית של סוחרים לצורך הפקעת מחירים. 'יש משפחות שלא יוכלו השנה לרכוש לולב בשל יוקרו', נכתב.

כתבתנו רותי אברהם מוסרת כי במכתבה של התנועה לראש מח' החקירות ברשות להגבלים עסקיים עו"ד ארנה גלבשטיין נכתב כי ממידע שהגיע לתנועה עולה חשד כי המחסור החמור בלולבים לחג הסוכות התשס"ו מקורו "בהשתלטות מספר סוחרים על מקורות האספקה ועל מלאי הלולבים הקיים. הדבר נעשה על פי החשד בהסדרים עם הספקים המצריים ובהשתלטות על מלאים המצויים בידי סוחרים מקומיים".

יו"ר התנועה מרדכי אייזנברג מציין כי המעורבים בפרשה עברו לכאורה "עבירה על חוק ההגבלים העסקיים ביצירת הסדר כובל אפקי (קרטל) ללא דיווח וללא אישור", וכי קיים חשד ל"ניצול כוחו של מונופול למניעת תחרות מחירים כלכלית תוך השפעה בלתי הוגנת וקביעת מחירים מונופוליסטית".

אייזנברג כותב עוד כי מטרת תלונתו היא: "שירוש התופעה מן השורש". "אין הדעת סובלת ניצול צרכי החג של שלומי אמוני ישראל החפצים לקיים את מצוות החג ואין ידם משגת לרכוש ארבעה מינים במחירים סבירים. ידוע לנו על משפחות אשר לא יוכלו בשנה זו לרכוש לולב לחג בשל היוקר המאמיר ולחילופין על אברכים אשר יחסכו מפת לחמם וירכשו בכל מחיר (גם מופקע) לולב מהודר לקיום מצוות החג בהידור".

הוא מציין כי תופעות דומות ארעו בעבר "לצערנו הפקעות המחירים צומחות וצועדות בצד הרצון לקיום מצוות החג. תוך אזלת ידם של הרשויות המופקדות על מניעת הניצול. הביקוש לארבעת המינים הוא ביקוש קשיח, עונתי, חד שנתי ולתקופה קצרה ומוגדרת, דבר המקל ומזמין יצירת הסדרים כובלים ומונופולים לשם השתלטות בלתי הוגנת על שוק.

חובתכם כרשות מנהלית בעלת הסמכות למניעת עושק זה, לנקוט בפעולה מהירה ודחופה באופן שימנע את האמרת המחירים ועושק הציבור וזאת במהלך ימי השבוע הקרוב טרם החג. טיפול ענישתי במפרי החוק לאחר ימי חג הסוכות , לא יועיל לאזרח ולציבור אשר כספו נגזל לפני החג. בוודאי לא לאלו שנמנעו מקניית ארבעת המינים מחוסר יכולת לשלם את מחירי המונופול".
