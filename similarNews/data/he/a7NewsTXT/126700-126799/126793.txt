

בכפר סבא נערך דיון בעניינה של הקטינה האחרונה מאלו שגורשו בפעם השניה משאנור. מדובר בקטינה הממשיכה בסירובה להכיר בסמכות ביהמ"ש. עמותת חוננו: השופטת החליטה כי סירובה מצריך בדיקה פסיכיאטרית.

אתמול נערך בבית המשפט בכפר סבא דיון בעניינה של הקטינה האחרונה שנותרה לפי שעה במעצר מאז הגירוש השני משאנור לפני כשלושה שבועות. הקטינה מסרבת להזדהות ולשתף פעולה עם מערכת המשפט בטענה כי אינה מכירה בסמכותה לדון בעניינה. לטענתה היא מכירה אך ורק במשפט המתנהל על פי התורה.

לטענת הקטינה בין היתר היא מסרבת לשתף פעולה בשל חווית הגירוש הקשה משאנור שכרוכה היתה בהכאתה של אמה על ידי שוטרים. כמו כן טוענת הקטינה כי קצין החקירות של אריאל, חיים פדלון, תקף אותה ואת אמה והטיח את ראשה של הקטינה בקיר ללא כל סיבה.

שמואל מידד (זנגי), יו"ר עמותת חננו אמר בשיחה לערוץ 7 כי בדיון שנערך בעניינה שבה הקטינה וכפרה בסמכות בית המשפט שאינו עפ"י חוקי התורה לדון בעניינה.

לדברי עדים ששהו באולם הדיונים השופטת איבדה את סבלנותה ואמרה לתובעת כי 'הנערה זקוקה לפסיכיאטר'. מידד מציין כי נמסר לו שהתובעת הסכימה עם השופטת ולבסוף הוחלט כי הקטינה אכן תשלח לבדיקה כזו.

אחותה של הקטינה ציינה כי כאשר השופטת הציעה לערוך לקטינה בדיקה פסיכיאטרית כמענה לסירובה להכיר בסמכות בית המשפט, פרצה האחות בצחוק והעירה כי אין בדברים חידוש שיכול היה לעורר את הרעיון בדבר בדיקה פסיכיאטרית כיון שהקטינה חוזרת בכל הדיונים אליהם הובאה, במשך 3 שבועות, על אותם דברים. לטענת האחות בתגובה לצחוק היא הוצאה על ידי השופטת מהאולם ובכך נותרה אחותה באולם לבדה ללא תמיכת קרובי משפחתה.

מידד מוסיף כי הקטינה מסרבת לקבל סיוע של עורך דין ולמעשה היא נטולת הגנה משפטית. השופטת לדבריו מינתה לה עורכת דין אך הקטינה סירבה להתיר לה לייצגה.
