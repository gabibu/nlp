

"הגירוש היה לדעתי אסון אישי למגורשים וגם שגיאה אסטרטגית", קובע פרופסור אומן, חתן פרס נובל לכלכלה לשנה זו, בראיון ליומן ערוץ 7, ומבהיר כי אין בכוונתו להסתיר את דעותיו "אומר את מה שאני חושב".

(צילום: אתר האוניברסיטה העברית)

"הגירוש היה לדעתי אסון אישי למגורשים וגם שגיאה אסטרטגית. אני חושב שטווח הראיה הקצר והשאיפה לגמור את הכול עכשיו הוא לא לטובתנו אנחנו צריכים לקחת נשימה יותר ארוכה וכך יהיה טוב יותר, אבל אצלנו לא רוצים נשימה ארוכה, אם נהיה מוכנים לשבת כאן ולהיאבק לטווח ארוך אז יכול להיות שנקבל את השלום עכשיו", כך אומר הבוקר פרופסור ישראל אומן חתן פרס נובל לכלכלה לשנת 2005 על תרומתו לתורת המשחקים.

בראיון ליומן הצהרים של ערוץ 7 הסביר פרופ' אומן לכתבנו עוזי ברוך את הנושא שעליו זכה בפרס נובל, "תורת המשחקים היא מדע של אינטרקציה בין גורמים שונים, וכשיש אינטרקציה נוצרים ניגודים, כמו משחק שחמט שהמשחק המשותף גורם לכך שכל צד רוצה לזכות, אך רק צד אחד יוכל לזכות, האינטרקציה הזאת נוגעת בהרבה מאוד תחומים של החיים, לדוגמה בכלכלה ובפוליטיקה, לדוגמה בעסקים המוכר רוצה לקבל יותר כסף והקונה פחות, אבל שני הצדדים רוצים שהעסקה תתבצע, את הנושא הזה אני חוקר".

פרופסור אומן נולד בגרמניה בשנת 1930 ומשפחתו עברה לארה"ב ב-1938 כמה חודשים לפני ליל הבדולח, פרופ' אומן מתאר את העבודה הקשה של הוריו לתת לו ולאחיו חינוך יהודי מעולה, "עם קום המדינה הפכנו לציונים נלהבים והחלטנו לעלות ארצה בעיצומו של מבצע קדש, במלחמת שלום הגליל נפל בני, ולפני שבע שנים נפטרה אשתי ממחלת הסרטן, החיים מלאים בשילוב בין אבל ושמחות בהולדתם של נכדים ונינים".

בתשובה לשאלת כתבנו האם יש מספיק תקציבים בהתפתחות המדע בארץ השיב פרופ' אומן שיש להוסיף תקציבים למחקר המדע בישראל, "ראוי שהצרכים של ההשכלה התיכונית והגבוהה בארץ יקבלו יותר תשומת לב".

עם זאת הדגיש פרופ' אומן שלא יסתיר את דעתיו הפוליטיות כפי שהשתקפו בתחילת הראיון "יש לי דעות מסוימות פוליטיות שמושפעות מהרקע שלי כיהודי דתי, וכמי ששייך לעם שחזר לארצו אחרי אלפי שנות גלות, והם לא סותרות את התובנות המדעיות שלי, אני אומר את מה שאני חושב ולא אסתיר את דעותי".

להאזנה לראיון עם פרופסור אומן

פרס נובל לכלכלה לפרופ ישראל אומן

שני הזוכים יקבלו את פרס נובל לכלכלה על מחקרם אודות קידום הבנת קונפליקטים ושיתוף פעולה בניתוחים על פי תורת המשחקים. הפרס יחולק בעוד חודשיים בדיוק בשטוקהולם.

במחקרם זה מבררים זוכי הפרס, הפרופסורים אומן ותומס, את הסיבות להצלחות עסקיות לעומת אחרים שנכשלים. זאת על פי תובנות הנלמדות בתורת המשחקים.

אתמול אחר הצהריים התקיימה באוניברסיטה העברית בירושלים מסיבת עיתונאים בהשתתפות פרופסור אומן.

יצויין כי פרופסור אומן, בן ה-75, חבר חוג הפרופסורים לחוסן מדיני וכלכלי, זכה בפרס ישראל בשנת 94'. מזה כמעט חמישים שנה מכהן פרופסור אומן במחלקה למתמטיקה באוניברסיטה העברית שבבירה.

חוג הפרופסורים לחוסן מדיני וכלכלי פרסם אמש ברכה לפרופסור ישראל אומן, חבר ותיק בחוג הפרופסורים. "מחקריו של פרופסור אומן והפרס היוקרתי בו זכה מביאים כבוד והערכה למדינת ישראל ולקהילה האקדמית שלה", כך מסר יו"ר החוג, ד"ר רון בריימן.

בנו הבכור של פרופסור אומן, שלמה הי"ד, נפל בשבוע הראשון של המלחמה בלבנון, בי"ט סיוון תשמ"ב. חברו לספסל הלימודים, תלמיד לשעבר מישיבת שעלבים, סיפר לערוץ 7 כי שלמה הי"ד היה תלמיד חכם, לימד מתמטיקה, נחשב גאון כמו אביו והיה בעל ידע רחב בהרבה תחומים.

(ש)
