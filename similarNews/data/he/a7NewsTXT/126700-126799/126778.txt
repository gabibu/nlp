

ראש המחלקה לחקירות שוטרים, הרצל שבירו, הודיע כי כל תיקי התלונות נגד שוטרים בנוגע לאירועים בכפר דרום בהתנתקות ייסגרו "מחוסר ענין לציבור". יו"ר המטה למען א"י ויסולי אומר כי על הכנסת לבטל את מח"ש.

(צילום: משטרת ישראל)

מח"ש המחלקה לחקירות שוטרים לא תחקור את התלונות שהוגשו נגד שוטרים בגין מעשים שהיו בכפר דרום. מנהל המחלקה לחקירות שוטרים, הרצל שבירו, הודיע למטה למען א"י כי הוא סוגר את כל תיקי התלונות נגד שוטרים בגין ארועי פינוי בית הכנסת בכפר דרום "מחוסר ענין לציבור".

במכתבו מיום 29.9.05 כותב שבירו: "לאחר שעיינתי בתלונה ובחומר החקירה שנאסף עד כה החלטתי משיקולים של עניין ציבורי שמכלול הנסיבות של האירוע אינו מתאים להעמדה לדין פלילי ועל כן החלטתי שלא להמשיך בחקירה. יחד עם זאת החלטתי להעביר את החומר לבדיקה ביחידה לתלונות הציבור במשטרת ישראל."

המטה למען א"י מוסר כי הגיש תלונות נגד עשרות שוטרים בגין הטיפול במפגינים בכפר דרום. התלונות כוללות עבירות על אלימות והתעללות במפגינים והן כוללות צילומים של הכאת מפגינים בעת שהוחזקו ע"י שוטרים ושל שוטרים המשכיבים במתכוון מפגין על גליל של גדר תיל תלתלית כאשר השוטרים לוחצים עליו מלמעלה כך שמסמרי התיל ייתקעו בגבו.

עוד תלונות בגין: שימוש בחומרים מסוכנים נגד מפגינים   התזת אבקה של מטפי כיבוי הכוללת חומר מסוכן לכלי הנשימה   בניגוד מפורש לחוק ולנהלי המשטרה. * עשרות מעצרים בלתי חוקיים של אנשים שלא היו מעורבים בכל עבירה ונעצרו בהוראה גורפת לעצור כל אדם הנמצא שם, בין אם עבר עבירה כלשהי או לא. * עדויות שקר של שוטרים בבית המשפט אשר העידו בשבועה כי עשרות שוטרים אושפזו בבית חולים בגין כוויות וחבלות קשות בעוד שלכל היותר שני שוטרים אושפזו בפועל ולאיש לא נגרמה חבלה חמורה. * שיבוש הליכי חקירה ומשפט ע"י שוטרים אשר תיאמו ביניהם והפיצו גרסאות שקריות בדבר שפיכת חומצה, אקונומיקה, אבקת סודה קאוסטית ועוד שורה של חומרים שלא היו ולא נבראו. * מירמה והפרת אמונים של המפקדים הצבאיים והמשטרתיים בארוע, תא"ל עימאד פארס ונצ"מ עמוס יעקב אשר התחייבו לאנשים שעל הגג שאם הם ירדו מרצונם מהגג הם יורשו להתפלל, לא ייעצרו ויעזבו את המקום כשאר התושבים. בפועל המשטרה קיבלה הוראה להפר את ההסכם, פרצה לבית הכנסת באמצע תפילת ערבית וגררה את כל המתפללים למעצר המוני.

אביעד ויסולי יו"ר המטה למען ארץ ישראל מציין כי מאחר והעדויות על עבירות השוטרים מכילות קלסרים שלמים, שלח המטה את תקציר התלונות וביקש להפגש עם חוקרי מח"ש כדי להעביר להם את העדויות והצילומים. ואולם ראש מח"ש לא מינה כל חוקר וסרב לקיים פגישה זו על מנת לקבל את העדויות. במקום זה הוא סגר את כל תיקים החקירה מחוסר ענין לציבור. מנגד, הפרקליטות הגישה לפחות 17 כתבי אישום נגד מפגינים המואשמים באלימות נגד השוטרים בכפר דרום.

"זוהי שערוריה שאין גדולה ממנה" אומר ויסולי "כאשר נגד אזרחים מגישים כתבי אישום בגין אלימות נגד שוטרים ואילו נגד עשרות שוטרים אשר מכים ומתעללים באזרחים בניגוד לכל חוק, משקרים בבתי משפט, בודים ראיות ועוברים עשרות עבירות פליליות, שבירו מחליט שבכך 'אין ענין לציבור'. ויודגש: לא מדובר בחוסר אשמה, לא מדובר בחוסר ראיות. מח"ש יודעת כי יש ראיות למכביר על העבירות של השוטרים, ולהיפך   היא עוצמת במכוון את עיניה ומסרבת לקבל אותן.

ויסולי מוסיף כי מח"ש "המורכבת רובה ככולה משוטרים בחופשה, הפכה למחלקה לכחש ולחיפוי על שוטרים עבריינים, והיא כשלעצמה מהווה תרמית על הציבור. רק משטרים דקטטוריים אפלים מקיימים מחלקות כאלה לחיפוי על פשעי השוטרים בפרקליטות המדינה. אנחנו לא רק נערער על הסגירה הסיטונית והשערורייתית הזו של התיקים נגד שוטרים אלימים ועבריינים, אלא גם נדרוש כי ייסגרו מיידית כל התיקים הפליליים נגד המפגינים בכפר דרום. מן הראוי שהכנסת תבטל את הפארסה המשפטית והחוקית המכונית מח"ש."

ממשרד המשפטים נמסר לכתבנו יהודה פריימן כי הידיעה אינה נכונה. המשרד מוסר כי "ישנן חקירות נגד שוטרים באירועים בכפר דרום והן ימוצו עד תום".
