

"שינוי" החליטה להקצין את מלחמתה ביהדות המדינה, כ"סגולה" נגד ירידת כוחה בסקרים והחשש הריאלי לצמצום דרסטי בנציגותה בבחירות הבאות. כך אומר ח"כ מאיר פורוש.

"דברי הנאצה של ח"כ פורז נגד עידוד יהודים לתפילות ביום כיפור, הם ראשיתה של פעילות אנטי דתית חריפה הצפויה בכנסת עד הבחירות", טוען ח"כ מאיר פרוש. לדבריו "שינוי" החליטה להקצין את מלחמתה ביהדות המדינה, כ"סגולה" נגד ירידת כוחה בסקרים והחשש הריאלי לצמצום דרסטי בנציגותה בבחירות הבאות".

ח"כ פרוש מציין, כי שינוי הניחה במסגרת מגמה זו מספר הצעות חוק על שולחן הכנסת והיא תנסה לקדמן במושב הכנסת הקרוב. אחת מהן היא של ח"כ חמי דורון, המבקש לבטל את הפטור משירות צבאי לבנות דתיות המקבלות פטור מטעמי מצפון. בדברי ההסבר להצעת חוק זו נכתב: "לנוכח תופעת הסרבנות המתפשטת, הן מימין והן משמאל, והיות שחשוב כי יושתת עיקרון השוויון בין נשים ובין גברים גם בצה"ל, ראוי לתקן את החוק באופן כזה שגם בנות לא יוכלו לזכות בפטור מטעמי דת או מצפון". הצעת חוק נוספת מובילה לקבורה אזרחית עבור כל מי שירצה "להיקבר על פי דתו ואמונתו", כלשון ההצעה.

לדברי ח"כ פרוש, "אותה הכרזה של ח"כ פורז נגד עידוד יהודים להתפלל ביום כיפור אף מתרחבת בהצעת חוק נוספת: אנשי דת לא יוכלו לפעול בחופשיות בבסיסי צה"ל והמשטרה". בהסבר להצעת חוק נכתב: "יש למנוע מאנשי דת המגיעים לבסיסי צה"ל לקיים תפילות או מסעי התעוררות, כל טקס או אירוע שמשתתף בו איש דת, עלולה שתהיה בו כפיה דתית".

לדברי פורוש, עדיין מונחת על שולחן הכנסת גם הצעת חוק של ח"כ שלגי, המנסה 'לעקר' את השחיטה הכשרה, בנוסח "המסעות האנטישמים בפרלמנטים באירופה לפני כמה עשורים".

ח"כ פרוש מציין כי "סיעת אגו"י תעמוד על המשמר לגיוס רוב בכנסת מקרב ח"כים דתיים ומסורתיים מכל הסיעות - במטרה להדוף את כל הצעות החוק האנטי דתיות של שינוי. ויתקיים בנו: 'עוצו עיצה ותופר. . . כי עמנו א-ל'".
