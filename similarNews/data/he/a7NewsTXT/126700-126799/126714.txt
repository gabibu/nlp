

חבר הכנסת איוב קרא אומר לערוץ 7 כי חבורת נאמני הליכוד החליטה שלא לתמוך במינויים של חברי הכנסת בראון ובויים לשרים שכן מינוי זה הוא תמורה לתמיכתם בגירוש יהודי רצועת עזה וצפון השומרון.

בראיון ליומן הצהריים של ערוץ 7 סיפר חבר הכנסת איוב קרא אודות פגישתם אמש של חבורת נאמני הליכוד. לדבריו מטרת הפגישה הייתה לשדר אווירה אופטימית לאחר כשלון הכינוס שנועד להביא להחלפתו של יו"ר הליכוד. "חשוב היה לנו להראות שלא הייתה שם תבוסה, אלא סיבות אחרות, ולא אידיאולוגיות שהביאו להמשך שלטונו של שרון".

חבר הכנסת קרא אומר שתומכי שרון בהצבעה אינם בהכרח תומכי שרון, אלא מדובר בחברים שהמשך שלטון הליכוד עמד לנגד עיניהם. באשר לעתיד לדבריו ניתן יהיה להשיב את הליכוד למסלולו האידיאולוגי, תוך שחברות נאמני הליכוד יהיו "המצפן האידיאולוגי של התנועה".

קרא ממתן את האכזבה מתוצאות ההצבעה בליכוד ואומר שהאמירה של חברי המרכז הייתה בסך הכל שלאחר ההתנתקות לא קיימת סכנה נוספת, ועל כן אין סיבה "לפוצץ את הליכוד", כהגדרתו. לטעמו הוא קיים חשש שאם שרון ימשיך במעמדו כראש הליכוד, תגיע המדינה למציאות של שליטה על "שתי גדות הירקון בלבד". לדבריו, "אנחנו צריכים למנוע מצב ששרון יביא לכך שגורל תל אביב יהיה כגורל נצרים. יש בכוחנו להשפיע ולהכריע בהמשך".

באשר להמשך הקשר בין חברי הקבוצה אומר קרא כי החבורה תתנגד לכל מהלך מדיני שיביא שרון, ובאשר לעניינים הכלכליים תדון הקבוצה בכל נושא שיובא בפניה. לדבריו לא ניתן יהיה להתנגד להחלטות תקציביות של בניה בין ירושלים למעלה אדומים וכיוצא באלה. "הכל תלוי בשאלה העניינית - מה שיביאו בפנינו".

קרא אומר שהקבוצה תתנגד למינויים של רוני בראון ובויים לשרים שכן מינויים אלה מבוצעים כתשלום על תמיכה בגירוש היהודים והרס בתי גוש קטיף.

להאזנה לראיון
(ש)
