

המשרד לאיכות הסביבה: כמות הפסולת הממוצעת שייצר אדם בישראל בשנת 2004 הינה כ-1.6 ק"ג ליום. שהם כ- 584 ק"ג לשנה.

"כמות הפסולת הממוצעת ליום שאדם מייצר בישראל הינה כ-1.6 ק"ג ליום, שהם כ- 584 ק"ג לשנה".

כך עולה מסיכום נתוני כמויות הפסולת העירונית שהתקבלו במהלך שנת 2004 באגף פסולת מוצקה שבמשרד לאיכות הסביבה.

כמות הפסולת המיוצרת מידי שנה בישראל הינה כ- 5.8 מיליון טון (הכוללת פסולת עירונית ותעשייתית). המשרד לאיכות הסביבה פועל להשבת הפסולת למשק הישראלי כחומר גלם על ידי העברתו למיחזור.

השר לאיכות הסביבה שלום שמחון מסר כי בשנים האחרונות כמויות הפסולת המועברות למיחזור והשבה גדלות בהתמדה: מכ- 3% בתחילת שנות ה-90, לכ- 20% בשנת 2004, וכי במאמץ משותף למשרדי הממשלה והשלטון המקומי החל משנת 2010 נגיע לכ-50% מיחזור מהפסולת.

שמחון הוסיף כי הדרך להעלאת אחוזי המיחזור תיסלל עם הטלת היטל ההטמנה שיביא לשיקוף עלויות ההטמנה האמיתיות וכן עם פיתוח שיטות הטיפול המתקדמות כגון מתקני מיחזור והפקת אנרגיה מפסולת.
היטל ההטמנה נועד לשקף את עלויות הטיפול האמיתיות כולל עלויות חיצוניות הכוללות זיהום אוויר, זיהום ממקורות מים, תחלואה כתוצאה מכך ועוד. כיום עלויות אלו אינן משולמות על ידי המשתמשים באתרי ההטמנה אלא נופלות על המדינה.

חמשת הרשויות בהן כמות הפסולת לאדם היא הגבוהה ביותר הן:
סביון 4.59 ק"ג פסולת לאדם ביום.
אילת 3.02 ק"ג פסולת לאדם ביום.
טבריה 3.02 ק"ג פסולת לאדם ביום.
תל אביב 2.73 ק"ג פסולת לאדם ביום.
יהוד-נווה אפרים 2.37 ק"ג פסולת לאדם ביום.

ראש אגף פסולת מוצקה במשרד לאיכות הסביבה אילן נסים ציין כי יש מתאם בין כמות הפסולת והרגלי הצריכה. האגף ימשיך לפעול לקידום הטיפול בפסולת המוצקה באופן שאינו יוצר מפגעים סביבתיים וכן לקידום שיטת הטיפול המשולבת בפסולת הכוללת הפחתה במקור, שימוש חוזר, מיחזור, הפקת אנרגיה מפסולת והטמנה. יעד מרכזי נוסף הוא הטיפול בפסולת בניין והפיכתה ממטרד למשאב.

להלן כמויות הפסולת המייצר תושב במספר ערים גדולות בישראל ליום:
ירושלים: 1.26 ק"ג
תל אביב: 2.73 ק"ג
חיפה: 1.77 ק"ג
באר שבע: 1.75 ק"ג
אשקלון: 1.45 ק"ג
בני ברק: 1.36 ק"ג
ראשל"צ: 1.35 ק"ג

להלן פרטים נוספים העולים מהדו"ח:
בעיר אילת, כמות הפסולת הינה גבוהה מהממוצע בארץ (3.02 ק"ג), הדבר מיוחס לכמות הפסולת המיוצרת על ידי בתי המלון וריבוי התיירים בעיר. מגמה זו קיימת בשלוש השנים האחרונות ללא שינוי.
בעיר תל אביב ישנה ירידה בכמות הפסולת בארבע השנים האחרונות: 3.27 ק"ג בשנת 2000, 2.94 ק"ג ב-2001, 2.85 ק"ג בשנת 2002, 2.75 בשנת 2003 ו-2.73 בשנת 2004. הדבר מצביע על ירידה ברמת הצריכה.
בירושלים ובאר שבע כמות הפסולת היומית הממוצעת כמעט זהה בחמש השנים האחרונות ועומדת על כ-1.25 ק"ג לנפש וכ-1.7 ק"ג לנפש, בהתאמה.

כמויות הפסולת לאדם המדווחות הנמוכות ביותר נרשמות במגזר הבדואי- רהט: 0.32 ק"ג, כסייפה: 0.36 ק"ג, חורה: 0.39, ערערה בנגב: 0.43.

(יש להדגיש כי הנתונים נתקבלו ממטמנות, מתחנות מעבר וממפעלי המיחזור השונים ברחבי הארץ וכי בנתוני המועצות האזוריות הפסולת העירונית כוללת בתוכה פסולת תעשייתית).

מיחזור והשבה:
בשנת 2004 מוחזרו כמיליון טון של פסולת. רוב הפסולת ממוחזרת על ידי 8 מפעלי מיון ומחזור, כ-110 רשויות מקומיות שותפות לתהליכי ההשבה והמיחזור בישראל ובכך תורמות למאמצים לחסוך במשאב הקרקע היקר.

בשנת 2004 נאספו כ-45 מיליון מכלי משקה בנפח הגדול מ-1.5 ליטר ו-303 מיליון מכלים תחת חוק הפיקדון.
