

הועדה העוסקת בגיבוש חוקת המפד"ל החליטה היום לאפשר לתומכים מסורתיים להצטרף למפד"ל ולהבחר מטעמה לכנסת. עד כה יכלו להתפקד למפד"ל רק מי שהצהירו כי הם שומרי תורה ומצוות.

לאחר מחלוקת רבת שנים ודיון סוער ב"ועדה המתמדת", העוסקת בגיבוש חוקת המפד"ל, החליטה הועדה לקבל את הצעתם של יו"ר המפד"ל, זבולון אורלב ומזכ"ל המפלגה, שר-שלום ג'רבי, להביא לאישור ועידת המפד"ל את שינוי חוקת המפלגה, כך שגם אנשים מסורתיים יוכלו להיות חברים במפד"ל ולהבחר לכנסת ולרשויות המקומיות מטעמה, אם יצהירו כי הם מקבלים את דרכה של התנועה ואת חוקתה.

יו"ר המפד"ל, ח"כ זבולון אורלב אמר היום כי "ההחלטה לפתוח את שורות המפד"ל לציבור המסורתי היא החלטה היסטורית". לדבריו, "המפד"ל קראה את תמונת המצב בשטח והחליטה לצרף לשורותיה ציבור רחב, הנאמן למסורת ישראל ורוצה לראות את מדינת ישראל כמדינה יהודית במלוא מובן המילה. כמפלגה עממית, פתוחה ומתפתחת, המפד"ל לא יכולה לשקוט על השמרים ולהשאר תנועה סקטוריאלית ומתבדלת".

