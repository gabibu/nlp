

בשבוע החולף נחנך משרד הייצוג של מכון הייצוא הישראלי בעיר שנז'ן שבדרומה של סין. המשרד ישמש כזרוע של הנציגות המסחרית בשגרירות ישראל בבייג'ינג לחבל גואנדונג ובייחוד לעיר שנז'ן. בראש המשרד יעמוד נציג מקומי אשר יתמוך בפעילות חברות ישראליות בפרובינציית גואנגדונג בכלל ובעיר שנז'ן.

בטקס הפתיחה השתתפו סגן שר המסחר, ראש עיריית שנז'ן, סגנו ורבים אחרים. פתח את הטקס הנספח המסחרי של ישראל בסין, עודד ארבל.

מטרת המשרד, איתור מידע והזדמנויות עסקיות בפרובינציית גואנגדונד, ארגון מפגשים עסקיים בין חברות ישראליות ומקומיות וארגון משלחות עסקיות משני הצדדים, יפעל בהנחיית שגרירות ישראל בבייג'ינג, משרד התמ"ת ומכון הייצוא, ויחל לפעול באופן סדיר כבר בחודש הבא (נוב' 2005).

מנכ"ל משרד התמ"ת רענן דינור מציין כי משרד האינטרסים הישראלי בשנזן הוקם במסגרת בחירתה של סין כמדינת יעד מועדפת ליצוא הישראלי ע"י משרד התמ"ת, בכוונת משרד התמ"ת לבחון הקמת משרדים נוספים בסין במידה והמודל המוצע יימצא כיעיל עבור החברות הישראליות.

העיר שנז'ן נחשבת לאחת הערים החשובות בסין מבחינה כלכלית ומובילה, בין היתר, בתחום ייצוא מוצרי ההיי-טק. העיר בת 7 מיליון התושבים הוקמה לפני כ-25 שנה כאזור פיתוח מיוחד ראשון מסוגו, בעקבות מדיניות ההיפתחות הכלכלית של נשיא סין דאז, דנג סיאו פנג. מאז, העבירו יצרנים רבים את בסיס פעילותם מהונג-קונג הסמוכה, וכיום מתבססת העיר על תעשייה קלה וייצור של רכיבים וציוד אלקטרוני רחב היקף.

קיים גם פיתוח מואץ בתחום ייצור מוצרי ההיי-טק וציוד תקשורת   מפעלים רבים, כולל ה"שמות הגדולים" בסין: Skyworth, TCL, Huawei, ZTEואחרים, ביססו פעילותם בעיר. לפיכך מקנה ישראל לעיר חשיבות עסקית רבה עבור החברות הישראליות המעוניינות לבסס עצמן בסין.

הנספח המסחרי בבייג'ינג עודד ארבל מדגיש כי המשרד הוקם כמענה לצורך הקיים בקרב החברות הישראליות להיות נגישות למידע באזורים שמעבר למרחב בייג'ינג ושנגחאי.

נתוני סחר

הסחר ההדדי עם סין במחצית הראשונה של 2005 הסתכם בסך של 1,494 מליון דולר.

היצוא בתקופה זו הסתכם ב-342 מליון דולר (ירידה של 8% לעומת התקופה המקבילה אשתקד). עיקר הצמצום ביצוא נרשם ביצוא מכונות ומכשירים (40% מהיצוא אך 21% צמצום) מוצרים רפואיים ואופטיים (19% מהיצוא ו- 5% צמצום). בשאר הענפים נשמרה מגמת הגידול: מוצרים כימיים (19% מהיצוא ו- 11% גידול) יהלומים (16% מהיצוא ו-2% גידול) מתכות (5% מהיצוא 10% גידול) .

היבוא בתקופה זו הסתכם ב-1,151 מליון דולר (עליה של 39% לעומת התקופה המקבילה אשתקד. זאת כתוצאה מגידול ביבוא מכונות ומכשירים (35% מסך היבוא ו- 48% גידול) טקסטיל (18% מסך היבוא 25% גידול) ומוצרים כימיים (9% מיצוא ו- 80% גידול).

הצמיחה הכלכלית בסין ממשיכה להיות גבוהה- כ 9% בשנת 2004.

ממינהל סחר חוץ במשרד התמ"ת נמסר עוד כי ההערכות ל- 2005 מצביעות על המשך הגיאות הכלכלית בסין כתוצאה מהמשך ירידות במכסים ורפורמות מבניות (המתרחשות מאז ההצטרפות של סין ל- WTO) וכן המשך הגידול בכלכלה הסינית וביצוע פרויקטים בהיקף גדול כהכנה לאולימפיאדה ולתערוכת אקספו 2010.
