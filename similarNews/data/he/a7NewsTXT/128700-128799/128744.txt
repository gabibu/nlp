

מסקר שנעשה על ידי המכון הישראלי לדמוקרטיה עולה רבים בחברה הישראלית לא נותנים אמון במוסדות השלטון. מנכ"ל מעלה, רפי קפלן, התייחס לדברים בערוץ 7, ואמר כי אין חשש שתופעה זו תתפשט בציונות הדתית.


מנכ"ל מעלה - מרכז לציונות דתית, רפי קפלן, התייחס בראיון לערוץ 7 לסקר על פיו ירד האמון שנותנים רבים בחברה הישראלית במוסדות השלטון ואמר כי הוא אינו חושש מן התופעה אצל צעירי הציונות הדתית.

"דבר אחד הוא אמון והדבר השני הוא היחס וההערכה כלפיהם", אמר קפלן, "באים לפעמים אנשים ומרסקים את כל ההערכה בצורה מוגזמת נגד כל חוקי הדמוקרטיה והמוסר ונגד כל רגישות אנושית ואז אתה שואל האם אפשר לסמוך עליו ולהעריך אותו אז יש דבר אחד שזה מוסדות המדינה, יש דבר שני שזה אדם ספציפי ויש דבר שלישי שזה עצם המהות של הדבר". לדבריו, צעירי הציונות הדתית קרועים כיום כי מצד אחד אין להם אמון בצבא שבא לגרש ולנתץ אך הצבא כגוף יקר להם.

קפלן ציין שכאחד הנמצא בקשר תדיר עם יהודים מחוץ לארץ ומנסה לשכנע אותם לעלות לארץ הוא שומע רבות את הטיעון שלא עולים אחרי שראו את התמונות מעקירת גוש קטיף. "כשאני מנסה לשכנע אותם לעלות הם אומרים 'אתה השתגעת?' מתי היתה הפעם האחרונה שהיה צבא שהיה מוכן לגרש יהודים מהבתים שלהם ולהביא חרי זה הרס על הבתים ועוד להגיד שזה בשם המוסר ובשם החוק".

עוד ציין קפלן כי למרות שקשה לבני הנוער לעשות את ההפרדה בין הצבא כגוף ממלכתי לבין אנשים ספציפיים הוא אינו חושש מן התופעה. "החינוך לנאמנות למדינה ולצבא חזק לאין ערוך יותר מכל זה". על מנת לבאר את דבריו סיפר שבאחד מפינויי גבעת הארטיס שליד בית אל הוא שמע את כתב הטלוויזיה ניצן חן שואל אחת מן התושבות האם אינה חוששת שלילדיה תהיה בעיה עם מוסדות המדינה. "התערבתי בראיון ואמרתי לו שמעניין שאת אותה שאלה הם שאלו גם אחרי ימית אבל בינתיים מי שיש לו בעיות עם הנוער שלו שעוזב את הארץ ולא רוצה להתנדב לשום דבר זה לא הציבור עם הכיפות ובטח שלא הכיפות הסרוגות".

יחד עם זאת, הדגיש קפלן כי יש כאן כאב עצום ושאלות אותן יש ללבן אך הדגיש כי אינו דואג מבעיה כלשהי בנאמנות צעירי הציונות הדתית למדינת ישראל.

להאזנה לראיון
