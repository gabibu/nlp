

במקום בו אירע בשבוע שעבר הפיגוע בשוק בחדרה החל אחר הצהריים טקס עצרת זיכרון והזדהות עם נפגעי פיגוע הטרור בחדרה. אנשי חב"ד יחלו לכתוב במקום ספר תורה לזכר הנרצחים.

עם תום ימי השבעה לזכרם של חמשת חללי הפיגוע הנפשע בשוק העירוני בחדרה, ועם הרבה תפילה ותקווה לשיפור במצבם של הפצועים הרבים, מתכנסים תושבי חדרה והסביבה לעצרת זיכרון.

העצרת מתקיימת ליד מקום הפיגוע בשוק, ובו משתתפים ראש העיר חדרה   מר חיים אביטן, רבני העיר חדרה   הרב ביטון והרב וורנר אשר יאמרו פרקי תהילים לזכרם של ההרוגים ותפילת מי שברך לרפואת הפצועים, ובני המשפחות שיקיריהם נספו באסון ויאמרו קדיש לזכרם.

בנוסף, יתחילו במקום בני המשפחות בכתיבת אותיות בספר תורה מיוחד אשר מוקדש לעילוי נשמת הנרצחים ולרפואת הפצועים. המשך כתיבת הספר תיעשה במקומות שונים בהם אירעו פיגועים ברחבי הארץ. ספר התורה שנתרם ע"י בני משפחה משוויץ.

העצרת הינה פרי יוזמה של בית חב"ד חדרה, וארגון צעירי חב"ד למען נפגעי הטרור ובשיתוף פעולה עם עיריית חדרה, ומצטרפת לפעולות רבות נוספות שכבר קיימו מתנדביו, כגון בהספקת אוכל חם לביתם של משפחות הפצועים, סיוע באמירת קדיש לזכר יקירם ז"ל, ומתנדבות הדואגות להמשך ניהול הבית.

"העיר חדרה, הסמוכה לצפון השומרון, הינה עיר מוכת טרור לצערנו, אך בשנה אחרונה היה נדמה כי הגענו אל השקט" אמר הרב שלמה שוורץ ממנהלי הפעילות בעיר ומוסיף: "בתהלוכת ל"ג בעומר הגענו למספר שיא של ילדים. זו היתה תהלוכה של "אהבת ישראל" שהעיר חדרה לא ראתה מספר שנים. בא הפיגוע והזכיר לכולם כי המציאות לצערנו לא השתנתה".

ביום שני אמור בן של אחד מנפגעות הפיגוע לחגוג את בר המצווה שלו. האשה נפצעה קשה בפיגוע ומאושפזת בבית החולים הלל יפה בחדרה. המשפחה קיוותה כי האמא תצליח לצאת מבית החולים ולהשתתף בשמחה, אך בעקבות פציעתה הוחלט לקיים . את השמחה בתוך בית החולים הלל יפה כאשר רופא ילווה את האמא לאולם וישמור עליה. אנשי חב"ד נרתמו גם לסייע למשפחה וידאגו לתזמורת ולשמחה.
