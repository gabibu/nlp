

ה'פתח', החמאס והג'יהאד האסלאמי חברו יחדיו ופרסמו ברכה לעם הפלשתיני לרגל חג עיד אלפיטר שעיקרה - התחייבות להמשיך בג'יהאד עד שחרור כל פלשתין מהים עד הנהר.

מאת: יהונתן דחוח הלוי

החמאס בהודעה אחרת לרגל יום השנה להצהרת בלפור מציינת בחגיגיות את תבוסת המפעל הציוני בפני "לוחמי הג'יהאד". ארגוני הטרור הפלשתיניים פרסמו ברכה משותפת לעם הפלשתיני לרגל חג עיד אלפיטר החל בימים אלה וחותם את צום חודש הרמדאן.

מוחמד חיגאזי מפקד אזור רצועת עזה של גדודי חללי אלאקצה, הזורע הצבאית של תנועת ה'פתח', הדגיש בברכתו את מחויבות הארגון לדרך הג'יהאד וההתנגדות עד ש"תשוחרר כל האדמה הפלשתינית" והזכות הפלשתינית להגיב על "פשעי הכיבוש".

נציג הג'יהאד האסלאמי, אבו מוג'אהיד, שיגר ברכתו למשפחות ה'שהידים', הפצועים והאסירים אשר בדרכם דבק הארגון לדבריו בחתירה ל"שחרור פלשתין מטומאת הכיבוש הציוני".

תנועת החמאס, שחברה אף היא לברכה המשותפת, נשבעה בפני העם הפלשתיני החוגג את עיד אלפיטר לשחרר את המולדת "מהים עד הנהר" באמצעות מלחמת הקודש הלגיטימית נגד הכופרים.

בהודעת אחרת לרגל ציון יום השנה ה   88 להצהרת בלפור מציינת תנועת חמאס כי השנה אין עוד מביטים על ההצהרה "המקוללת" רק מתוך תחושת עצב וצער, אלא גם מתוך שמחה על הניצחון שרשמו הפלשתינים על "האויב הציוני הפחדן". "העם הפלשתיני שנלחם בהצהרת בלפור במשך שמונה עשורים", ממשיכה הודעת החמאס ומוסיפה, "הצליח להביס את המפעל הציוני המבוסס על ההתפשטות (הקרקעית) וכפה עליו לסגת מאחורי גדר". החמאס מדגישה, כי לעם הפלשתיני הכוח להמשיך בדרכו עד אשר יבטל מזיכרון הדורות את הבטחת בלפור וימחה את אותותיה המתועבות על האדמה הפלשתינית הטהורה".

