

יו"ר מרכז השלטון המקומי, עדי אלדר, פנה אל ראשי הרשויות המקומיות, בקריאה להעלאת זכרו של יצחק רבין ז"ל במסגרת הרשות המקומית ובמוסדות החינוך בערים.

בסיום פנייתו של אלדר לראשי הרשויות, הביע אלדר את תקוותו שיום הזכרון הזה יסמן את תחילתו של תהליך פיוס, רגיעה ושלום בתוך המדינה וכלפי חוץ.

"ביום שני י"ב בחשון תשס"ו, 14 נוב' 2005 יחול על פי החוק, יום הזיכרון ליצחק רבין ז"ל. ביום זה נתייחד עם זכרו, נרכין ראש ונהרהר כיצד עברו כבר עשר שנים מאז אותו לילה נורא, בו חוותה מדינת ישראל טראומה וכאב שילוו אותה עוד שנים רבות.

יום זה, קובע החוק, יהיה יום זיכרון ממלכתי ויצויין במוסדות המדינה, במחנות צה"ל ובבתי הספר. הדגלים במוסדות המדינה יורדו לחצי התורן ובבתי הספר יצויין יום הזכרון בפעולות בהן יועלו דמותו ופועלו של יצחק רבין. יקוימו פעולות שיוקדשו לנושא הדמוקרטיה בישראל ולסכנת האלימות לחברה ולמדינה.

ידידי ראשי הרשויות. בטוחני כי כל אחד מכם יפעל ביום זה להעלאת זכרו של יצחק רבין ז"ל, הן במוסדות החינוך בעירו והן בפעולות אחרות של הרשות המקומית.

במלאת עשור לרצח המתועב, החברה הישראלית עדיין שסועה, רוחשת סימני אלימות כבושים וגלויים ומנסה בכל מאודה להגיע לשלום המיוחל, הן לשלום הפנימי בתוכנו והן עם שכנינו הפלשתינאים.

יהי רצון ויום הזכרון הזה יהא ראשיתו של פיוס, רגיעה ושלום", כתב אלדר.
