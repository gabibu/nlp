

מחוו"ד משפטית שהועברה אל יו"ר הכנסת רובי ריבלין עולה כי הצבעה 'קבוצתית' למינויים של שלושת השרים אולמרט   לשר אוצר קבוע, בוים ובר-און, ביום שני בכנסת, עומדת בניגוד לחוק.

יו"ר נאמני ארץ ישראל בליכוד וראש מטה א"י, אביעד ויסולי, פנה אל יו"ר הכנסת רובי ריבלין והביא בפניו את חוו"ד המשפטית של עו"ד אפרת אור לפיה הבאה 'קבוצתית' לאישור מספר שרים חדשים לממשלה מנוגדת לחוק יסוד הממשלה. כך מוסרת כתבתנו רותי אברהם.

ויסולי כותב לריבלין כי "התנית מינוי במינוי פוגעת בהפרדת הרשויות, בעצמאות הכנסת וביכולתם של חברי הכנסת להצביע באופן חופשי כרצונם. הצבעה אחת לאישור מינוים של מספר שרים כ'עסקת חבילה' הינה בניגוד לחוק ותוצאתה תהיה כי השרים לא ימונו כדין ולא יוכלו להכנס לתפקידם כחוק".

בחוו"ד של עו"ד אור נכתב כי רק במקרה אחד מאשרת הכנסת מספר שרים יחד: בעת כינון הממשלה. "לאחר כינון הממשלה, בבוא הממשלה לצרף שרים נוספים לממשלה- עליה להביא כל שר בניפרד לאישור הכנסת". אור מציינת כי לאחר תיקון החוק ב7/3/2001, "הבחין המחוקק בין מינוי שרים בעת כינון הממשלה ואחריה. כמו כן שינה המחוקק לשונו מרבים ליחיד ולא הסתפק בסעיף כללי לאישור שרים ע"י הכנסת (כגון סעיף 3(ג) בחוק הישן) אלא קבע בסעיף 15, שעניינו צירוף שר, על 'אישור צירוף שר ספציפי זה ע"י הכנסת'.

"מכל האמור לעיל עולה כי לאחר כינון הממשלה, בבוא הממשלה לצרף שרים חדשים עליה לקבל על כל שר בניפרד את אישור הכנסת. לא ניתן להביא בפני הכנסת מספר שרים לאישור אחד", נכתב בחוו"ד.

ויסולי מתריע כי תוצאתה של הצבעה אחת לאישור מינויים של מספר שרים כ'עסקת חבילה' תהיה כי "השרים לא ימונו כדין ולא יוכלו להכנס לתפקידם כחוק".

בשיחה עם כתבתנו אומר ויסולי כי מצד אחד חשוב לאשר מינויו של שר אוצר קבוע, אך יחד עם זאת חשוב שלא לחזק את ממשלתו של שרון. ויסולי מביע תמיהה על הפרסומים לפיהם משפטני הלשכה המשפטית של הכנסת רק 'המליצו' לפצל את ההצבעות על מינוי השרים ולהצביע בנפרד על מינויו של אהוד אולמרט כשר אוצר קבוע, זאת בשעה שמדובר על יישום החוק.

גם ח"כ יצחק לוי התייחס השבוע לנושא ושלח מכתב ליועצת המשפטית של הכנסת, עו"ד נורית אלשטיין, בבקשה לבדוק את הצעתו של רה"מ שרון לאשר צירוף שרים לממשלה ושינוי תפקיד של שרים בהצבעה אחת. לוי טען במכתבו כי "החלטות ממשלה אלו נובעות משני סעיפי חוק שונים בחוק יסוד הממשלה בעוד צירוף שר חדש לממשלה דורש אישור הכנסת מכח סעיף 15 לחוק, הרי שינויים בחלוקת תפקידים דורשים אישור הכנסת מכח סעיף 31 לחוק. אין ספק שמדובר בהחלטות שונות לגמרי שאין שום קשר ביניהם מלבד העובדה שרה"מ מגיש אותם באותו הנייר ליו"ר הכנסת".

