

החל מיום שלישי השבוע, התווסף היעד החדש   פורט לודרדייל שבפלורידה ליעדי 'אל על' באמצעות 2טיסות יומיות של חברת הבת של דלתא   חברת סונג - משדה התעופה קנדי בניו יורק לפורט לודרדייל שבפלורידה ובחזרה לניו יורק.

מדובר בהרחבת שיתוף הפעולה בין חברת אל על לחברת דלתא איירליינס האמריקנית. מדי יום ינחתו נוסעי אל על בשעות הבוקר המוקדמות או אחר הצהריים בשדה התעופה קנדי בניו יורק ומשם ימשיכו לשדה התעופה הבינלאומי פורט לודרדייל בפלורידה בטיסות של חברת סונג, חברה בת של דלתא איירליינס.

פורט לודרדייל הוא היעד התשיעי בארצות הברית המוצע במסגרת הסכמי הקוד שייר של אל על. זאת בנוסף ל-5 יעדים הישירים של אל על בארצות הברית: ניו יורק (קנדי), ניוארק, מיאמי, שיקאגו ולוס אנג'לס.

יואב לוי, סמנכ"ל מסחר וקשרי תעופה באל על מסר כי "ארצות הברית מהווה יעד עיקרי לנוסעי אל על בכל מחלקות השירות. בשנים האחרונות הפכה פלורידה ליעד פופולרי במיוחד בקרב נוסעים פרטיים המגיעים לפלורידה למטרות נופש ולביקור קרובי משפחה. בנוסף, פורט לודרדייל הוא נמל תעופה בינלאומי המהווה יעד חשוב גם לציבור אנשי העסקים."

חברת אל על מפעילה מדי שבוע כ- 30 טיסות ישירות לארצות הברית. בנוסף מציעה אל על בקוד שלה, טיסות בשיתוף פעולה (קוד שייר) עם חברת דלתא ליעדים: אטלנטה, לוס אנג'לס, סינסנטי, סולט לייק סיטי, סיאטל, סן פרנסיסקו, ווישנגטון די.סי ועוד.

שדה התעופה הבינלאומי של פורט לודרדייל נגיש לנוסעים המתגוררים במיאמי ובפאלם ביץ'. האזור מבוקש במיוחד על ישראלים המתגוררים בחוף המזרחי, בין היתר בזכות מזג האוויר החם והנוח, המזכיר במידה רבה את מזג האוויר בארץ. בנוסף, נמל הים של פורט לודרדייל משמש כנקודת מוצא לשייט לאיים הקריביים ומרכז אמריקה.

