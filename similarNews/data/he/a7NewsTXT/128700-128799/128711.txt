

יו"ר ועדת חוץ ובטחון, ח"כ יובל שטייניץ אומר כי צה"ל אינו צריך לנהל 'פינג פונג' תגובות עם הרש"פ. המדינה צריכה לפרק את הרשות הפלשתינית ולהעביר באופן 'כוחני' את 'מרכיביה' לעזה או לתוניס.

יו"ר ועדת חוץ ובטחון של הכנסת ח"כ ד"ר יובל שטייניץ אומר כי צה"ל אינו צריך לנהל 'פינג פונג' תגובות עם הרש"פ ובכך 'לשחק' לידיה, אלא המדינה צריכה להגיב תגובה כוללת ומאסיבית: לפרק את הרשות הפלשתינית ולהעביר באופן 'כוחני' את 'מרכיביה' לעזה או לתוניס.

בראיון לכתבנו אמציה האיתן ביומן ערוץ 7 אומר שטייניץ כי אפשרות נוספת היא להכנס צבאית לצפון עזה לפנות את בית חנון מיושביה וליצור אזור בטחון בצפון הרצועה. למהלך כזה יש אפקט הרתעתי על הפלשתינים וזה יכול להוות לחץ על הרש"פ לפעול.

לדברי שטייניץ, תחת 'פינג פונג' התגובות המתנהל כרגע בין ישראל לפלשתינים, נכנסות כמויות אדירות של נשק כולל מה שכונה בעבר "נשק שובר שוויון": נשק נגד מטוסים, נגד טנקים, ונשק "שיכניס גם ערים גדולות ומרוחקות יותר לטווח ארטילרי".

שטייניץ צופה מצב בטחוני קשה ברצועת עזה. לדבריו "הפלשתינים חוץ מלדבר לא עושים דבר נגד הטרור, המצרים חוץ מלדבר לא משפרים במאומה את מאבקם במבריחים למרות שנתנו להם להכניס נגמ"שים, טילי RPG ומכונות יריה, ו'לא שמענו שהם יצרו אזור בטחוני צבאי ליד הגבול שמי שנכנס אליו יורים בו'... איני מוציא מכלל אפשרות שכבר יש בעזה טילים נגד מטוסים ויש או יהיו בעזה קטיושות בטווחים של 10 עד 20 ק"מ, שכבר אשקלון ויכול להיות שפאתי אשדוד, נמצאים בטווח של כלי נשק שנמצאים בעזה או שיגיעו אליה בקצב הנוכחי ובהתנהגות המצרית הנוכחית".

הוא מותח ביקורת על מה שהוא מכנה "הצהרות בומבסטיות" בדבר "תגובה קשה טראומטית מרתיעה", אלו נותרו לדבריו 'על הנייר'. "אני מתקשה להבין את האבסורד שטמון בדברי שר הבטחון של מדינת ישראל שאומר מצד אחד כי 'לא נשלים ולא נסכים' להשתתפות החמאס בבחירות, אבל לא נעשה כלום למנוע זאת. זו דרך חדשה בניהול מדיניות החוץ והבטחון: אנחנו נתנגד אבל לא נעשה כלום, זה מקורי".

לדבריו אין זו הפעם הראשונה ששומעים הכרזות בובמסטיות כמו למשל 'לא ניתן לפלשתינים לעבור ברפיח אלא רק דרך כרם שלום בפיקוח ישראלי', אחר כך שומעים את שר הבטחון אומר ש'ניתן לפלשתינים לצאת מעזה למצרים מרפיח אבל לתוך עזה יוכלו לעבור דרך ביקורת ישראלית בכרם שלום', ועכשיו אנחנו שומעים שהם 'יצאו ויכנסו מרפיח בפיקוח אירופי ומצלמות ישראליות'. או ששומעים ש'מיד אחרי יציאה מעזה תהיה תגובה קשה, שתיצור טראומה בעם הפלשתיני אם יירו קסאמים לישראל, ושומעים שיש לנו מרגמות ותותחים, ואחר כך התותחים יורים לעבר שטחים פתוחים. "במקרה כזה טוב יותר שלא להכריז הכרזות שאחר כך יצטרכו לסגת מהן".

ישראל לדבריו אינה יכולה להרשות לעצמה שהרש"פ ש'הפכה מזמן לרשות טרוריסטית' תהפוך לרשות איסלאמית פונדמנטליסטית, "תהליך שאי אפשר יהיה לעצור אותו שכן יהיו חברי פרלמנט מהחמאס, שרים מהחמאס, הם יסעו לאירן ייפגשו עם חברי חיזבאללה וייווצר קשר בין הפונדמנטליזם האיסלמי בעולם כולו לבין הרש"פ שיושבת 10 ק"מ מירושלים , 10 ק"מ מכפר סבא ו 20 ק"מ מתל אביב". בסופו של דבר ישראל תצטרך לפרק את הרש"פ כולה "כפי שהיינו צריכים לעשות מזמן ולנהל אחרי כמה שנים בחירות דמוקרטיות אמיתיות ללא חמאס וללא רשות פלשתינית טרוריסטית".

על טענותיה של תושבת נתיב העשרה, ישוב שספג אתמול טילי קסאם ואחד מתושביו אף נפצע מרסיסים, כי הישוב לא קיבל התייחסות של גורמי צבא בכירים ופוליטיקאים וכי איש מהם לא הגיע אל הישוב, מגיב שטייניץ כי צריך להגיע לכל אחד מהמקומות הנפגעים "הבעיה שיש יותר מידי מקומות: נתיב העשרה, שדרות כפר עזה, גוש עציון, ירושלים, חברון, חדרה, נתניה וכבישי השומרון. הארץ מלאה חמס, תרתי משמע, ואנחנו שוב כמו בשנים 'הטובות' של אוסלו תולים תקוות כאלו ואחרות ברש"פ מתכתשים פה ושם, וממתנים את תגובותינו, ומקווים לטוב".

להאזנה לראיון
