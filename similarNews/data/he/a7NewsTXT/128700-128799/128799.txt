

המוסד לבירור עתירות של העבודה דחה הבוקר את הדרישה לכנס את מרכז המפלגה. הבחירות המקדימות לכהונת יושב ראש מפלגת העבודה יתקיימו ביום רביעי. המתמודדים: שמעון פרס, עמיר פרץ, מתן וילנאי ובנימין בן אליעזר

הויכוח המשפטי הפנים-מפלגתי סביב הבחירות המקדימות במפלגת העבודה הגיע לפנות בוקר לסיומה: לאחר דיון ארוך, דחה ,המוסד לבירור עתירות" של המפלגה את הדרישה לכנס את מרכז המפלגה כדי לדון מחדש בספר הבוחרים של המפלגה, ובכך קבע שהבחירות הפנימיות יתקיימו במועדן - יום רביעי הקרוב.

ביום שלישי התקבלה באותו פורום דווקא החלטה הפוכה, לאחר שחבר המרכז דני כהן אסף למעלה מ- 300 חתימות של חברי מרכז. על פי חוקת המפלגה אם 10% מחברי המרכז   3,000 חברים - דורשים את כינוסו, חלה על מזכ"ל הפלגה החובה לעשות כן. לאור זאת, הורה המוסד לבירור עתירות למזכ"ל איתן כבל לכנס את המרכז עד יום שני הקרוב.

שלושה מארבעת המועמדים לראשות המפלגה - שמעון פרס, מתן וילנאי ועמיר פרץ - ערערו על ההחלטה. אמש התכנס הרכב מיוחד של חמישה דיינים כדי לדון בערעורים. הדיינים פסקו שהדרישה לכנס את המרכז שהתקבלה השבוע מבוטלת.

בהחלטה זאת דחה המוסד את טענות מחנהו של המועמד הרביעי, בנימין (פואד) בן אליעזר, שטען כי לא נתנה הזדמנות הולמת למפקדיו לערער על פסילתם מספר הבוחרים.

בן-אליעזר עתר על כך ש-9,600 מתפקדים שפקד, והצטרפו למפלגה בקבוצות (אשכולות - ששילמו על ההתפקדות בהמחאה אחת ולא איש איש בכספו הוא), הוצאו מספר הבוחרים של המפלגה לאחר הבדיקה שעשתה השופטת שרה פריש. בן-אליעזר מחה על כך ואמר כי מדובר בסילוק אנשים טובים, "אשר כל רצונם הוא לקחת חלק במפלגה".

בהחלטת הדיינים נאמר כי "אנו מקבלים את הטענות שאי אפשר להביא למרכז המפלגה החלטה הכוללת בחובה עובדות שאינו נכונות. אין זה נכון שנגרעו שלא כדין 15 אלף מתפקדי אשכולות. טענה זו הינה חסרת כל בסיס ומשוללת כל יסוד ואין בינה לבין המציאות דבר וחצי דבר".

הדיינים קבעו כי ניתנה למתפקדי אשכולות זכות ערעור, והיו כאלה שמימשו זכות זו.

חמישה מועמדים יצאו להתמודדות לפני כשנה. ראש הממשלה לשעבר אהוד ברק, פרש לפני כחודשיים כשהבין שהוא מתרסק בסקרים. שמעון פרס, גם הוא ראש ממשלה לשעבר, הבטיח בחודש סיון תשס"ג שהוא מכהן כיו"ר רק לתקופה זמנית. השלישי הוא חבר כנסת וגם יו"ר ההסתדרות - עמיר פרץ שעזב את מפלגת העבודה בגלל אהוד ברק, הקים את מפלגת עם-אחד, הוחזר ל'עבודה' על ידי פרס בהנחה שיסייע לו לזכות בכהונת קבע במפלגה ונהפך כעת ליריבו העיקרי. רביעי, בן אליעזר, שכבר היה יו"ר המפלגה ונאבק משפטית בפסילת אלפים ממתפקדיו, וחמישי, השר מתן וילנאי שקורא לפרס לפנות את הבמה, ובינתיים נאלץ לדחות שמועות על פרידתו הקרובה מהמרוץ, שמועות עקשניות שמקורן בסביבת פרס.

בשנת תשנ"א התקיימו לראשונה בחירות מקדימות לבחירת יושב ראש במפלגת העבודה. גם אז התמודדו ארבעה: יצחק רבין, ישראל קיסר, אורה נמיר וכמובן פרס. רבין ניצח בסיבוב הראשון ובבחירות תשנ"ב העבודה, עם 40 מנדטים, הביסה את הליכוד.

לעמיר פרץ מסייעים לובה אליאב, בני גאון, עוזי ברעם, נוואף מסאלחה, יולי תמיר, אילנה כהן והפרסומאים מוטי מורל ורונן צור. על פי הסקרים פרץ מעפיל לסיבוב שני מול פרס.



