

ועדת השרים למדע ולטכנולוגיה, בראשות שר המדע התרבות והספורט מתן וילנאי, החליטה אתמול על הקמת מועצה לאומית שתתמודד עם השלכות אתיות של התפתחות, המועצה לביו-אתיקה.

בהחלטה נקבע, כי תפקידי המועצה יהיו לעסוק בייעוץ ובהמלצות למקבלי החלטות ברשות המבצעת המחוקקת והשופטת בנושאים אתיים העולים מהתפתחויות בביולוגיה, בביוטכנולוגיה, ברפואה ובגנטיקה, ובהשלכותיהם החברתיות והחוקיות. המועצה הלאומית תגבש עמדה בעבור השרים וממשלת ישראל ביחס לנושאים שטרם הוסדרו בחקיקה, או בנושאים שיש לבחון את ההסדר החקיקתי שנקבע באשר להם.

יו"ר ועדת השרים למדע ולטכנולוגיה ושר הבריאות הם שימנו את חברי המועצה, מתוך רשימת מומלצים של שר המדע, שר הבריאות, שר המשפטים, שר החקלאות, שר החוץ, השר לאיכות הסביבה, שר הדתות וכן נשיא בית המשפט העליון, נשיא האקדמיה הלאומית למדעים, יו"ר המועצה להשכלה גבוהה, יו"ר ועד ראשי האוניברסיטאות, יו"ר ההסתדרות הרפואית והרבנים הראשיים.

יו"ר ועדת השרים השר מתן וילנאי הדגיש כי המועצה תכלול 17 חברים, וביניהם גם עובדי משרדים ממשלתיים. יו"ר ועדת השרים למדע ולטכנולוגיה ושר הבריאות הם שימנו גם את היו"ר.

ההחלטה על הקמת המועצה התקבלה לאחר שהתעורר צורך בחשיבה אתית שתלווה את המחקר המדעי, ושתצפה את השלכותיו.

כשימלאו שנתיים להקמת המועצה ולתחילת פעילותה תדון ועדת השרים למדע וטכנולוגיה בדרכי פעולתה, בהמשך קיומה ובהסדרים הנדרשים להמשך קיומה, לרבות בחינת הצורך בגיבוש חקיקה להסדרת מעמדה ופעילותה.

