

בישיבת סיעת הליכוד בכנסת סקר ראש הממשלה שרון את הפעולות שביצע צה"ל מאז החלטת הממשלה לפיה ערפאת אינו רלבנטי.

רה"מ אמר כי פעילות צה"ל לצד הלחץ האמריקני והאירופי הביאו לתוצאה של נאום ערפאת. "מבחינתי מיותר היה לראות את זה", אמר שרון על נאום ערפאת והוסיף, כי "לדעתי, הפעילות שלנו, ההחלטיות, האמירה הברורה שלא נרפה מן העניין יחד עם הלחץ האמריקני והאירופי הביאו למה שראינו".

עוד אמר שרון כי למרות שישראל עשתה מאמצים שלא להחריף את פעילותה הצבאית מעבר למה שנראה לנו כהכרחי, הטרור לא פסק. הוא ציין, כי לרשות הפלשתינית נמסרו שמות שני מחבלים, שהיו מעורבים אחר כך בפיגוע בעמנואל, אך ערפאת לא נקט בשום פעולה.
