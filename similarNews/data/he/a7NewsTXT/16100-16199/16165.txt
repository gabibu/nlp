

ביומן הצהרים של ערוץ 7 אמר המזרחן פרופ' משה שרון כי כל מי ששמע את נאומו של ערפאת מבין ש"מדובר באחיזת עיניים ובדברי הבל", כלשונו. הוא הוסיף כי ישנו פתגם ערבי: "על מילים אין משלמים מכס", והציבור הערבי, לדבריו, יודע זאת. עוד אמר הפרופסור שרון: "רק אנשי מערב טיפשים עשויים 'לקנות' את הדברים".

הוא הסביר כי כבר בעבר אמר ערפאת את מה שהוא אמר בנאומו האחרון, וכי הקריאה להפסקת אש לא כללה יהודים מסוגים מסוימים, כמו חיילים ומתיישבים.

לדברי שרון, הסיבה לכך שערפאת נשא את נאומו היא הלחץ המסיבי שמפעילים עליו האירופאים, האמריקנים והשמאל הישראלי, והוא מחזר את השיטה הרגילה, תוך כדי כך שהוא "מוכר" לכל מי שמוכן לשמוע דברי הבל שאותם הם רוצים לשמוע.

"נתנו לו זריקת חיים", ובמשך תשע שנים יהודים נהרגים נסקלים ונשרפים בגללו, ויש מי שעדיין מוכן לשמוע את דברי ההבל שהאיש פולט", ציין.

הוא הוסיף כי לדעתו יש להפסיק לדבר על "אופק מדיני", או לפנות אל ראש ממשלת ישראל בתביעה שיציע תכנית מדינית. ערפאת, או כל מנהיג פלשתיני אחר הם שצריכים להציע תכנית, אמר, ואז תבחן אותה ישראל ותגיב עליה: "מדוע אנחנו צריכים להכין תכנית? שהם יציעו תכנית!", אמר שרון.

