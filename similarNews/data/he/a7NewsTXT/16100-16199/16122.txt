

בעקבות פרסום הנתונים החמורים על כך שבמשק היו בחודש נובמבר כ-198,400 דורשי העבודה, אמר היום יו"ר מרכז השלטון המקומי, עדי אלדר, כי הנתונים הם אות קלון לתפקוד השרלטני של קברניטי האוצר והממשלה.

אלדר אמר עוד כי להערכתו ישנם במשק למעלה מחצי מיליון מובטלים בפועל ואשר רק פחות ממחצית מהם עומדים בדרישות המחמירות להגדרה "דורשי עבודה", וכי מאות אלפי נשים, עולים חדשים, אנשים בגילאי 50-65, ומובטלים שמשתתפים בקורסים שונים של משרד העבודה אינם נכללים ברשימת דורשי העבודה במשק.

אלדר הוסיף, כי למדיניות הכלכלית הקלוקלת שמנהלות הממשלות השונות יש חלק נכבד במשבר הקשה שפוקד מזה זמן את שוק העבודה, וכי המדובר בשבר חברתי קשה שיש לטפל בו במעשים ולא בדיבורים ונאומים טלויזיוניים.

אלדר ציין, כי לשכות הרווחה ברשויות המקומיות קורסות מהעומס הרב של הפונים, וכי לאבטלה הקשה בישראל יש השלכות חברתיות הרות אסון שכוללות עליה בממדי האלימות, עליה במספר המכורים לסמים ולאלכוהול, ולעלייה במספר המשפחות שהתרסקו לאחר שעברו שבר כלכלי כבד מנשוא.
