

ארגוני האופוזיציה בכפרים הערביים ביש"ע, ובעיקר החמאס והג'יהאד האיסלמי, דחו את נאומו של יו"ר הרשות הפלשתינית, יאסר ערפאת, והמשיכו בראיונות לכלי התקשורת הערבים ב"אל ג'זירה" ותחנת השידור של אבו דאבי, והודיעו שלא יקבלו את הצעדים שהודיע עליהם ערפאת בענין הפסקת פיגועי ההתאבדות בתוך ישראל.

מקורות פלשתינים טענו שהחמאס והג'יהאד האיסלמי פרסמו כרוזים היום לפנות בוקר במספר מקומות בכפרים הערביים ביש"ע, במחנה הפליטים ג'בליה, שכם, רמאללה ובחברון, שם הביעו את התנגדותם נגד צעדי ערפאת וקראו לפלשתינים להמשיך ולהתלכד סביב המאבק המזויין.

בכרוז הבטיחו אנשי הזרוע הצבאית של שני הארגונים להמשיך בפיגועי ההתאבדות נגד ישראל. עוד נכתב בכרוז, שהאמריקנים הם לא פחות מהישראלים אויבי העם הפלשתיני, ועל כן הם גם מהווים מטרה להמשך פיגועים בעתיד ועל העם הפלשתיני להלחם בכל מי שתומך בישראל.


