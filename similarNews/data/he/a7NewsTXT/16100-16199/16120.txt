

ראש המועצה לבטחון לאומי, האלוף עוזי דיין, אמר אתמול שיש להתעמת בהקדם בזירה הבינלאומית עם איראן, עיראק וסוריה המאיימות על ישראל בנוגע לטרור ונשק השמדה המוני.

בהופעה בכנס הרצליה של המרכז הבינתחומי, אמר האלוף עוזי דיין שהמערכה העולמית שמנהלת ארה"ב נגד הטרור צריכה להמשך כלפי מדינות אלה המפתחות יכולות לא קונבציונלית ונשק השמדה המוני. לדבריו, יש להמנע מעימות עם מדינות אלה כאשר ישיגו את מבוקשן בתחום הגרעיני, הביולוגי והכימי.

לדברי האלוף דיין, יש להפוך את המלחמה הבינלאומית נגד הטרור להזדמנות גם בהקשר המזרח תיכוני. "לכן יש לסוריה ולחיזבאללה סיבה לדאוג", אמר האלוף דיין. עוד הוסיף, כי יש להזהר ממצב בו המלחמה בטרור תתפס כמלחמת דת נגד המוסלמים או אפילו מלחמה נגד העולם הערבי ככזה.

לדברי האלוף דיין המערכה נגד הטרור היא גם נגד מדינות תומכות טרור וכי יש לנצל את הקשב הבינלאומי לבעיית הטרור הבינלאומי החל מה-11 בספטמבר, כדי להלחם בטרור גם בהקשרו המזרח תיכוני.


