

מעבורת החלל האמריקנית "אינדוור" חזרה אתמול לפלורידה עם שבעה אסטרונאוטים, בתום משימה שנמשכה כ-12 יום, ושבמהלכה הוחלף הצוות האמריקני-רוסי של תחנת החלל הבינלאומית (ISS).

המעבורת החזירה לכדור הארץ את הצוות "מסע 3" של תחנת החלל הבינלאומית, הכולל את האמריקני פרנק קולברטסון ושני הרוסים ולדימיר דז'ורוב ומיכאיל טיורין, בתום שהייה של 129 ימים בחלל.

שלושה אסטרונאוטים אחרים, שמהווים את הצוות "מסע 4", החליפו אותם בתחנת החלל: המפקד הרוסי יורי אונופריינקו ומהנדסי הטיס האמריקנים קארל וולטס ודן בורש.

במשימה זו של "אינדוור" - ה-12 במספר לעבר תחנת החלל הבינלאומית - הובאו כשלושה טונות אספקה וציוד מדעי לתחנה, ארוזים בתוך מודול האספקה האיטלקי "רפאלו".


