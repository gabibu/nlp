

בדיון על "העם היהודי כמרכיב בחוסן הלאומי" ב"כנס הרצלייה" אתמול אחר הצהרים קרא נשיא אוניברסיטת בר-אילן פרופ' משה קווה, ל"ידידיו מהרוב היהודי החילוני במדינת ישראל להתארגן, ולקחת את הזהות היהודית בידיים".

קווה קרא: "אל תתנו לנוער להיפרד ממורשת ישראל. אם הרוב החילוני יאבד את זהותו היהודית לא יהיה עם יהודי".

"לציבור החילוני-יהודי חסרה מנהיגות תרבותית, וחסרים להם קודים מאחדים. חסרים להם עקרונות ברורים, ובכך טמונה סכנה לעם היהודי. אני רוצה שהציבור היהודי הגדול, הרוב החילוני, יאמץ לעצמו אסטרטגיות של הישרדות יהודית!", אמר קווה.

עוד ציין קווה כי בהכללת נושא הזהות היהודית במסגרת כנס העוסק בביטחון לאומי יש אמירה כי "חוסנו של העם היהודי בישראל ובתפוצות גם יחד, מצבו החברתי ואף הרוחני, הם נדבך חשוב בחוסן הלאומי בטחוני של מדינת ישראל".

הוא הגדיר "מחדל" את העובדה ש"חיזוקו של העם היהודי ברחבי תבל מעולם לא היה על סדר היום הלאומי של מדינת ישראל באופן רציני. במשך כ 50 שנים או יותר התייחסו ליהודי חו"ל בניכור מוחלט, אפילו בבוז", אמר, והוסיף: "המאבק נגד האנטישמיות בעולם גם הוא לא היה בראש סדרי העדיפויות של מנהיגי ישראל".

לדבריו, ישראל משלמת את המחיר לגישה המוטעית בירידה בתרומות יהודי חו"ל למדינה, בשפל שבו נמצאת התיירות היהודית למדינה, ובעובדה שישראל פסקה מלהיות אבן שואבת ומקור רוחני-חינוכי ליהדות התפוצות.

בסיום דבריו אמר נשיא אוניברסיטת בר-אילן כי "הגיעה השעה לפתח מערכת חדשה של ערכים ונורמות מוסריות, מערכת שישראלים מכל חוגי הציבור יהיו שותפים לה וינהגו על פיה".

