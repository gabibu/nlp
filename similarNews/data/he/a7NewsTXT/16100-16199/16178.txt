

עשרות אלפי מוצרי חשמל, בהם שואבי אבק, רדיו טייפים, מכונות גילוח תנורים חשמליים ומוצרים אחרים שנקנו על פי החשד במירמה באזור המרכז, נתגלו במחסן במושב לימן בגליל המערבי. המשטרה עצרה כחשוד ברכישת המוצרים במירמה בן 46 מתל-אביב, שלדברי מפקד תחנת נהריה סנ"צ קובי בכר, הוא עבריין נמלט בשל 7 תיקים על הונאות שנפתחו נגדו באזור תל-אביב.

הפרשה נחשפה לאחר שביום א' בלילה הבחינו שוטרי סיור מתחנת נהריה במשאית חשודה שיצאה ממושב לימן. לאחר שהרכב הגיע למבואות העיר נהריה וגבר החשד שמדובר במשאית שנוסעת למטרה עויינת, הורו השוטרים לנהג לעצור ובבדיקת המשאית נתגלו מכשירי חשמל רבים. הנהג ושותפו נעצרו וטענו כי פגשו באלמוני בכניסה לנהריה שהציע להם את הרכוש.

בתום חקירתם שוחררו השניים.

ביום ב' בערב הגיע החשוד לתחנת המשטרה בנהריה, לאחר שזומן לחקירה, ובמהלך החקירה הוחלט לעצור אותו.

סנ"צ בכר מסר כי על פי החשד נהג האיש לרכוש את המוצרים ב"שיטת העוקץ" ושילם בהמחאות ללא כיסוי. כדי לטשטש את עקבותיו הוא אחסן את הסחורות במושב לימן בצפון.

במחסן התגלו עשרות אלפים של מוצרי חשמל.

סנ"צ בכר מסר , כי המשטרה פועלת לאיתור סוחרים שקנו מהעצור מוצרים לחנויותיהם.



