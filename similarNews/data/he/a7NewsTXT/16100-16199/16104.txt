

ראש הממשלה אריאל שרון ושר המדע התרבות והספורט מתן וילנאי העניקו אמש במוזיאון תל אביב את פרסי יצירה ל-18 סופרים עבריים וכן פרסים נוספים לכותבי ספרי מופת, כותבי סיפרי ביכורים, פרס המתרגם, פרס היצירה למתרגמים ופרס למשוררים בתחילת דרכם. הפרסים הוענקו בסיומו של שבוע התרבות המסכם 100 שנות יצירה עברית, החל בשבוע שבו מציינים את תאריך מותו של אליעזר בן יהודה.

ראש הממשלה ציין בנאומו את אנשי הרוח והספר בעם היהודי, שפעלו במשך כל הדורות החל מכתיבת התנ"ך, בגלות, בימי תור הזהב בספרד ואת הרומן המתחדש בימי אברהם מאפו שבספרו "אהבת ציון" הקדים את המציאות והדרך אל ציון. הוא ציין כי משוררים ואנשי רוח בעם היהודי שיקפו את מצוקות העתים ובקולם נשמע בכל עת בכל עוזו המוסרי.

ראש הממשלה הביע שמחה בראותו שמספר הסופרות מבין מקבלי הפרס עולה בהתמדה, וציטט מדבריו של ישראל מסלנט: "לא כל מה שחושבים יש להביע ולא כל מה שמביעים יש לכתוב, ולא כל מה שכתובים יש להדפיס". חשבתי כי הציטטה הזו נכתבה על פוליטיקאים, אבל ככל הנראה היא נכתבה על עולם הסופרים, אמר.

ראש הממשלה התבדח ואמר עוד, כי "לפי (סכום) הפרס הצרכים של הסופרים אינם גדולים", וסיכם בציטוט מדבריו של ביאליק על עליונותם של הספר והספרות על ענייני חולין.


