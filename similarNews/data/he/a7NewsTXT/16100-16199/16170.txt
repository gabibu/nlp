

באתר "walla" התפרסם סקר ועל פיו שני שלישים מהציבור הישראלי אינו מאמין לערפאת.

בראיון לערוץ 7 הסביר הפרופסור אלישע באב"ד, פסיכולוג חברתי מהאוניברסיטה העברית בירושלים, כי שתי קבוצות עיקריות מתקשות לאבד את "אמונן" בערפאת אף על פי שהעובדות והניסיון מורים כי אין לתת בו אמון. קבוצה אחת, לדבריו, היא קבוצה "מושקעת פוליטית", כלשונו, שיש לה מחויבות להמשיך ולהאמין בערפאת, והכוונה לאנשים כמו ביילין ופרס.

קבוצה נוספת היא קבוצה של אנשים המתקשים להתמודד עם מציאות של בעיות בלתי פתירות. אנשים אלה, לדבריו, מרגישים מאוימים אל מול מצב שאין לו פתרון, ולכן הם ייאחזו בכל רעיון כמו "מזרח תיכון חדש", ובלבד שירגישו כאילו יש פתרון למצב.

באב"ד הדגיש כי מדובר גם באנשים שהתפכחו. גם הם רואים את המציאות נכוחה, אך, כאמור, אינם מסוגלים להתמודד עם בעיות בלתי פתירות, ולכן מעדיפים להאמין שוב ושוב בדברי ערפאת, מתוך תקווה שאכן יבוא המצב לפתרונו בסופו של דבר.

באב"ד הוסיף כי להתפכחות זו תרם רה"מ לשעבר ברק בצעדים הקיצוניים שנקט: הוא הציע לפלשתינים הצעות מרחיקות לכת כל כך, והם בכל זאת סירבו להיענות להן.

