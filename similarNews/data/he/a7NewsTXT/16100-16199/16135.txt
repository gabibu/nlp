

סמוך לשעה 18:00 הערב הגיעו שני ישראלים, אב ובנו בן השלוש, לשער היישוב עפרה בבנימין כשהם פצועים מירי. כתבנו קובי פינקלר מדווח כי אמבולנסים של מד"א מהיישוב עפרה טיפלו בפצועים ופינו אותם במצב קל לבית החולים הדסה עין כרם בירושלים.

קודם לכן, אזרח ישראלי, בן 40 מהיישוב עטרת, נפצע באורח בינוני עד קשה בפיגוע ירי בכביש עוקף עבוד בין עופרים לנווה צוף. הפצוע נפגע מארבעה קליעים באיזור הבטן והגפיים והוא פונה במסוק לקבלת טפול רפואי בבית החולים שיבא בר"ג.

כתבנו קובי פינקלר מדווח כי המחבלים פתחו באש לעבר המכונית מן המארב ליד הכפר דיר אבו-משעל.

כתבנו מציין כי בכביש זה אירעו פיגועי ירי רבים בעבר שגבו הרוגים ופצועים. על פי העקבות נמלטו היורים לעבר הכפר בית רימה, בו פעל צה"ל לאחר רצח השר זאבי.

בתגובה לפיגועים מסרה מועצת יש"ע כי "המשך הפיגועים מוכיח שאין שום ערך להבטחות ערפאת ואין די בפעולות שנקטה ישראל עד כה. חייבים לסלק את ערפאת, למוטט את הרשות ולחדש את השליטה הביטחונית על כל רחבי יהודה שומרון ועזה".
