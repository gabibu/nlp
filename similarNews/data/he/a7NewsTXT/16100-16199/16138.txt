

שגריר ישראל בצרפת אלי בר נביא אמר כי האנטישמיות גואה בצרפת, וכי האיסלאם הפך לדת הראשונה במדינה. בר נביא גילה כי שר החוץ הצרפתי הודה בפניו שצרפת תמכה כל העת בערבים, וכי התוצאה היא שיצאה קרחת מכאן ומכאן: ישראל גירשה אותה מהשתתפות בתהליך השלום, והערבים הפכו את צרפת לכלי פוליטי.

עוד אמר השגריר כי ישנם אזורים בצרפת הנשלטים בידי כהני דת מוסלמים, אזורים שהמשטרה הצרפתית חוששת להיכנס אליהם, וכי ליהודי צרפת אין יותר כוח אלקטורלי, והערבים יודעים זאת.
עוד אמר השגריר: "גל עכור של אנטישמיות שוטף את צרפת, ומעיד על כך גם דו"ח של משרד הפנים הצרפתי: ישנה אלימות פיזית, ישנן התנכלויות, תקיפות, איומים וגידופים, ובשנה החולפת נרשמו כ-300 אירועים כאלה. האירועים מתבצעים בעיקר בידי ערבים שהם דור שני או שלישי למהגרים שקליטתם בצרפת הייתה בעייתית. "תגובת השלטונות לגילויי האלימות היא מגומגמת ודו משמעית, מסביר בר נביא. מצד אחד מועברים מסרים שהדבר פסול, אך מצד שני ישנה מגמה לא לדבר על הדברים, כדי שלא "ללבות את האש", ובתקווה שהתופעות תיעלמנה מאליהן. השגריר אמר את הדברים לכתבת עתי"ם.

נזכיר כי אתמול בוטלה הקרנת סרט לילדי הקהילה היהודית בפריס בעקבות איומים על בעל אולם הקולנוע.
