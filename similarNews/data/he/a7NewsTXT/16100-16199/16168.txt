

הבנייה שבונים מומחים רוסים את תחנת הכוח הגרעינית האיראנית של בושהר אמורה להסתיים בשנת 2005, כך הודיע ביום שני שר האנרגיה הגרעינית הרוסי אלכסנדר רומיאנצב.

תחנת הכוח של בושהר הוזמנה ברוסיה ב-1994, אחרי שהחברה הגרמנית "סימנס" נסוגה מהתוכנית עקב לחץ אמריקני.

הכור הגרעיני הראשון בתחנה אמור להיכנס לפעולה בדצמבר 2003.

באמצע נובמבר השנה חזר והדגיש משרד החוץ האמריקני ש"איראן משתמשת בתחנת בושהר ככיסוי להשגת טכנולוגיות רגישות, ומטרתה הסופית היא ייצור נשק גרעיני".

שלשום אמר ראש המועצה לביטחון לאומי האלוף עוזי דיין כי בהקדם יש להתעמת בזירה הבינלאומית עם איראן, עם עיראק ועם סוריה, המאיימות שלושתן על ישראל בטרור ובנשק להשמדה המונית.

בהופעה בכנס הרצלייה של המרכז הבין-תחומי, אמר האלוף שהמערכה העולמית שמנהלת ארה"ב נגד הטרור צריכה להימשך כלפי מדינות אלה, המפתחות יכולות לא קונבנציונלית, ונשק להשמדה המונית. לדבריו, כאשר ישיגו את מבוקשן בתחום הגרעיני, הביולוגי והכימי יש להימנע מעימות עם מדינות אלה.
לדברי האלוף דיין, המערכה נגד הטרור היא גם נגד מדינות תומכות טרור, וכי יש לנצל את הקשב הבינלאומי לבעיית הטרור הבינלאומי החל מ 11 בספטמבר, כדי להילחם בטרור גם בהקשרו המזרח תיכוני, ועם זאת הזהיר ממצב שבו תיתפס המלחמה בטרור כמלחמת דת נגד המוסלמים או אפילו כמלחמה נגד העולם הערבי, באשר הוא ערבי.

