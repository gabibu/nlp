

ראש הממשלה אריאל שרון השתתף אמש בטקס הענקת פרס בגין בבנייני האומה בירושלים.
פרס בגין לשנת תשס"ב הוענק לתנועת "אמנה", למרדכי בן פורת, לפרופ' ירמיהו ברנובר ולפסלת לוקה וקס.

פרס מנחם בגין בסך 40 אלף ש"ח הוענק לתנועת אמנה אשר הקימה למעלה מ-50 יישובים בגליל ובנגב, בשומרון, ביהודה ובחבל עזה, יישובים שבשנה האחרונה עמדו מול קשיים בטחוניים.

בדברים שנשא טקס ציין ראש הממשלה כי התיישבות ביש"ע נמצאת במצוקה קשה, ועומדת מזה שנה בגבורה תחת מתקפת טרור שאינה יודעת גבולות, והמכוונת לכל איש, אישה וילד בישראל. ראש הממשלה אמר כי כושר העמידה שמגלים תושבי יש"ע הוא מופת לאומי לכל אזרחי ישראל.

קודם לקבלת הפרס קרא דובר היישוב היהודי בחברון נועם ארנון לתנועת "אמנה" שלא לקבל את פרס בגין,וכלשונו: "לא להעניק לגיטימציה לאיש שהחריב יישובים ושהגה את תכנית האוטונומיה שהיא בסיס למדינה פלשתינית ושהמיטה סכנה קיומית ליש"ע ולמדינת ישראל", נמסר בהודעתו של נועם ארנון.

