

שישה ישראלים עדיין נותרו במעצר בארה"ב בחשד לשהייה בלתי חוקית מאז מתקפת הטרור של ה-11בספטמבר, שניים מהם צפויים לעזוב את ארה"ב היום. כך דיווח שר החוץ שמעון פרס לחברי ועדת החוץ והבטחון של הכנסת.

בסקירתו מסר פרס, כי מאז התקפת הטרור בארה"ב החמירו השלטונות האמריקנים את יחסם לזרים השוהים ומועסקים באופן בלתי חוקי.

על פי נתוני משרד החוץ, למעלה מ-80 ישראלים, מרביתם צעירים וצעירות בוגרי צבא, נעצרו בחשד להפרת תנאי אשרת התייר שהונפקה להם. העצורים הופעלו ע"י חברות הובלה בבעלות ישראלית או עסקו בממכר תמונות וצעצועים, אף זאת באמצעות רשת רוכלות מאורגנת.
