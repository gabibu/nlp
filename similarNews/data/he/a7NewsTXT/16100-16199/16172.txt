

שופט בית המשפט המחוזי בתל-אביב אביגדור משאלי כינס אתמול מסיבת עיתונאים לרגל צאתו לגמלאות, ובה מתח ביקורת על המערכת המשפטית ועל הפרקליטות. לדבריו, הפרקליטות צריכה לשקול ביתר תשומת לב את הראיות לפני שהיא מגישה כתבי אישום, ולהשאיר פחות ספקות לבית המשפט.

השופט גם ציין את דעתו על איכות השופטים, ואמר כי לדעתו אין הטובים מבין הצעירים פונים לשפיטה.
הוא ציין כי בשל העומס הרב הקיים בבתי המשפט נסגרים תיקים רבים באמצעות עסקאות טיעון, ולא תמיד ניתנת לצדדים ההזדמנות להתבטא. עוד אמר השופט כי מדובר בעבודה קשה, ששכרה אינו בצדה.

השופט גם אמר כי התקנה שלפיה יינתנו פסקי דין בתוך שלושים יום מאז הסיכומים, היא תקנה שציבור השופטים אינו יכול לעמוד בה. לדבריו, ישנם משפטים עמוסים בראיות ובעמודי פרוטוקול רבים ביותר, והדבר הופך לבלתי אפשרי. כמו כן, אמר משאלי כי בשל העומס על בתי המשפט אין מנוס מלמנות עוד שופטים. השופט משאלי פרש מתפקידו בגיל 70, לאחר 18 שנות שיפוט, מתוכן 12 שנים בתל-אביב, ו-6 שנים בנצרת.

