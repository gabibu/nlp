

אתמול מסר השר לבטחון פנים עוזי לנדאו צו ממשלתי האוסר לקיים כינוס שארגן סרי נוסייבה, מחזיק תיק ירושלים ברש"פ, במלון אימפריאל בירושלים. זאת, לאחר שהתברר כי את הכנס מארגן אש"ף, ולכן הוא אסור על פי החוק.

נוסייבה, חאתם עבד אל קאדר, חבר המועצה המחוקקת הפלשתינית, ועו"ד ג'ואד בולוס, הפרו את הצו, ומשטרת ירושלים עצרה אותם יחד עם 4 אנשים נוספים, אך מאוחר יותר הם שוחררו.

משטרת ירושלים תחליט בימים הקרובים אלו צעדים לנקוט נגדם.

בעקבות הצו הממשלתי אסר גם מזכ"ל מפלגת העבודה רענן כהן על חברי כנסת של העבודה ועל יוסי ביילין להיפגש עם סרי נוסייבה בבית מפלגת העבודה בתל אביב. ח"כ יוסי ביילין הוא שתכנן את האירוע, וטען שכבר שיגר 1700 הזמנות לחברי מרכז ולאורחים רבים נוספים, אך מזכ"ל העבודה ביטל את הזמנתו של נוסייבה לאירוע.

החלטתו זו של מזכ"ל העבודה עוררה התנגדות רבה בקרב חברי הכנסת של העבודה.
רה"מ שרון אמר כי החלטתה של הממשלה לאסור על קיום קבלת הפנים של סרי נוסייבה במלון "אימפריאל" הייתה החלטה נכונה.

"ממשלה זו קיבלה החלטה ברורה שלא לתת לרש"פ לפעול בירושלים כאילו מדובר בחלק הנתון לשליטתה", דברי שרון. הוא בירך את ראש העירייה אולמרט ואת השר לבטחון הפנים לנדאו, שהתארגנו כדי למנוע את המפגש.

