

אחת ההצעות המועלות עתה במסגרת גיבוש מיני-רפורמה במערכת המיסוי, היא הטלת מס הכנסה על משכירי דירה. אם הצעה זו אמנם תתקבל היא תהווה מכה אנושה ל-200 אלף שוכרי דירות, ברובם זוגות צעירים בתחילת דרכם ועולים חדשים - כך כותבים כלכלני משרד הבינוי והשיכון, בנייר עמדה שהגישו לשר נתן שרנסקי.

לדעת כלכני משרד השיכון, הטלת המס על משכירי דירות תקטין עוד יותר את כמות הדירות להשכרה במשק, ותעלה עוד יותר את שכר הדירה שהגיע ב-2001 לשיא מזה שנים רבות.

"הפטור שניתן עד כה ממס הכנסה על השכרת דירה מוארך מדי שנה, ואנו חוזרים על הצעתנו כי יש להחיל אותו כפטור קבוע, אך בוודאי שיש לשלול את ההצעה האחרונה למסות את משכירי הדירות", נכתב בנייר העמדה.

כלכלני משרד השיכון טוענים עוד, כי למרות שעלתה בשנה האחרונה התשואה על השכרת דירה, מעדיפים מאות משקיפים לרכוש דירות בחו"ל, בעיקר במדינות בהן התשואה על השכרת נכסים גבוהה יותר. בכך מצטמצם עוד יותר מלאי הדירות להשכרה, ושכר הדירה עולה בהתאם.


