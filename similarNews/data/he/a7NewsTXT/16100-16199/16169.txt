

מיד לאחר נאומו של ערפאת פרסמו מצרים, גרמניה, בריטניה וצרפת הודעות תמיכה בו על "נאומו האמיץ", כלשון מצרים.

שר החוץ הגרמני יושקה פישר הודיע כי קיבל בברכה את הנאום, ואמר כי הוא מסמן שלב חשוב בהחזרת השקט למזרח התיכון. הוא קרא לישראל "לעשות הכל כדי שערפאת וממשלו האוטונומי יוכלו לבצע את משימותיהם".

צרפת בירכה את "נחישות מחויבותו" של ערפאת, ובריטניה הודיעה כי לאחר התחייבותו להפסיק את האש ישראל צריכה מצדה לעשות מחווה כלפיו, להסיג את כוחותיה ולהפסיק את מדיניות החיסולים, כפי שדורש ממנה האיחוד האירופי.

בכנס בהרצלייה במרכז הבין-תחומי נאם אתמול שר החוץ פרס, ולדבריו אפשר להגיע להסכם עם הנהגת הרש"פ הקיימת "בתוך זמן לא רב, ובניגוד לכל מה שכתוב בעיתונים". פרס הוסיף כי באוסלו נוצר פרטנר, וכי ההידברות עם הרש"פ נמשכת. "אני יושב בממשלה כדי לבדוק כל רגע אם אפשר להגיע להתחלת הגשמת החזון הזה", אמר.

פרס ציין כי מדובר בנסיגה לגבולות 67', עם תיקונים, וכי את עניין ירושלים והפליטים יהיה צורך לדחות למועד יותר מאוחר.

בוועדת החוץ והביטחון של הכנסת הציע שר החוץ לתת לערפאת הזדמנות של ימים אחדים כדי לתרגם את נאומו לשפת המעשה.

פרס הוסיף כי אף על פי שהעולם מקבל כיום את הטיעון שאין לנהל מו"מ תחת אש, אי אפשר להפסיק את הטרור רק בצעדים צבאיים, אלא יש צורך לנקוט גם צעדים מדיניים לשם כך.

פרס הוסיף כי המצב הכלכלי הקשה ברש"פ והעוני מגבירים את המוטיבציה של ערביי הרש"פ לבצע פיגועי התאבדות.

שר הביטחון לשעבר ח"כ משה ארנס אמר לשר החוץ במהלך הדיון כי הסכם אוסלו היה כישלון אחד גדול. "כדי שתוכל להמשיך ולמלא תפקידך כשר חוץ עליך להודות במשגה שנעשה, ובכך שכל עניין אוסלו היה טעות אחת גדולה", אמר ארנס.

לדבריו, אחרי הפיגוע בעמנואל, הוא היה משוכנע שישראל תצא למלחמה בטרור, והנה פרס מבקש עוד להמתין. "אני מבקש ממך, תן לנו לנצח במלחמה ולהפסיק את הטרור, ואתה צריך לתת כתף לפעילות זו".


