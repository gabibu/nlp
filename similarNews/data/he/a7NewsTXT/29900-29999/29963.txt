

יובל תמיר חברו לשייטת של רוזנטל, הנלחם אף הוא במחלת הסרטן בשל הצלילות בקישון, אמר לערוץ 7 כי ילדי הלוחמים שצללו בקישון נפגעים גם הם מהחומרים המסוכנים אליהם נחשפו אבותיהם.לדבריו ישנם ילדים שנולדו עם עיוותים וישנם ילדים של לוחמי שייטת שחלו בסוגי סרטן שמחולליהם
הם מתכות כבדות וחומרים רדיואקטיביים.

תמיר ציין כי הוא וחבריו מצפים עתה לסיום התחקיר ולמסקנות מתוך תקוה שמערכת הבטחון תעמוד בהתחייבותה לקיים את ההמלצות. הדבר חשוב כדי לשקם את אמון החיילים במערכת שאם לא כן הדבר יגרום לפגיעה בבטחון המדינה משום שהדור הצעיר לא ירצה לאור מה שקרה לשרת, דברי תמיר.

תמיר אמר לערוץ 7 כי הוא וחבריו בשייטת נאבקים כיום על הכרת מערכת הבטחון בקשר שבין מחלות הסרטן לבין הצלילות בנחל קישון במסגרת אימוני השייטת.

לדבריו, רוזנטל הוא החלל ה 26 בקרב לוחמי השייטת שנפטרו מסרטן וכי עוד לוחמים חלו במחלה זו. הוא ציין כי לוחמי השייטת חולים במחלות נוספות כפרקינסון, מחלות לב וראה ועוד מחלות שמחולליהן הם חומרים כימיים ורדיואקטיביים אליהם הם נחשפו והם שקועים בגופם.

רוזנטל ז"ל שרת בתחילת שנות ה-90 בקומנדו הימי ומחלת הסרטן נקשרה בצלילות הרבות שביצע עם חבריו במסגרת אימוני השייטת בנחל הקישון. בהלוויה נטלו חלק מפקד חיל הים, האלוף ידידיה יערי ומפקד שייטת הקומנדו הימי. ההלוויה התנהלה, על-פי הגדרת משרד הבטחון כ"צבאית למחצה". את הטקס ניהל אומנם רב צבאי, אך לא נורו מטחי-כבוד.

תמיר אמר כי החלטתו של שר הבטחון לערוך לרוזנטל הלוויה צבאית למחצה היא החלטה "אומללה" שיש בה חילול כבוד המת וביזוי בקשתו האחרונה וגם אי עמידה בהבטחה מפורשת שניתנה לאחר העתירה לבג"ץ והקמת ועדת שמגר על ידי ראש הממשלה לשעבר ושר הבטחון אהוד ברק וגם על ידי בן אליעזר. הם הבטיחו באופן אישי לקיים את הנחיותיו של שמגר, אמר תמיר ועל סמך הבטחות אלו הסכימו הלוחמים החולים וגם האלמנות המצויים במצב קשה להמתין עד לפרסום תוצאות הועדה. עתה, לאחר ששר הבטחון החליט לבצע באופן חלקי את בקשתו האחרונה של רוזנטל שקיבלה את הסכמתו של שמגר, נשבר האמון לדבריו במערכת שבראשה בן אליעזר עומד.

תמיר הוסיף כי הוא וחבריו לשייטת חוששים כי גם אם הועדה תקבע שיש קשר בין אימוני השייטת בקישון לבין תחלואת לוחמיה שר הבטחון "יתחכם" שוב ולא יבצע את המוסכם. בכך שולח שר הבטחון מסר חמור של חוסר אמון כלפי המערכת שעלול להשפיע על לוחמים צעירים. אחד הנדבכים החשובים ביותר בצה"ל האמון בין החייל למפקדו שיש מי שנוטל אחריות על המשימה אליה נשלח החייל וגם על מצבו של החייל המבצע אותה, הופר, אומר תמיר ובכך פוגע שר הבטחון בנכונות של החייל להקריב את חייו עבור מערכת הגומלת לו בהתנערות מנטילת אחריות. יש בכך לדבריו קריסת מערכות מסוכנת ופגיעה ביסודותיו של הצבא הבנוי על יחסי מפקד ופקודיו ולקיחת אחריות.

עוד מוסיף תמיר כי מלבד התנערותו של שר הבטחון מהבטחותיו האישיות כלפי לוחמי השייטת הוא גם מזלזל בנשיא בית המשפט העליון בדימוס השופט שמגר ובועדה שחקרה את הנושא במשך שנתיים. כשהשופט שמגר אמר לכבד את בקשתו של רוזנטל היה לכך בסיס מוצק אמר, ושר הבטחון זלזל בכך. "אם אי אפשר לתת אמון בראש המערכת במי נשים מבטחנו?" שאל תמיר.

תמיר ציין כי מחלת הסרטן המקננת בקרבו התגלתה לפני כ 3 לאחר שפרש משירות קבע של 22 שנים. הוא הוסיף כי תחקיר ידיעות אחרונות שחשף את ענין השייטת והקישון החל בעצם מנסיונותיו לברר כיצד חלה בשני סוגי סרטן נדירים בקנה מידה עולמי כשאין לכך בסיס גנטי משפחתי. הרופאים אמרו שיש למצוא השפעה של גורם סביבתי אמר וכך הגענו לבדוק את נושא הקישון והשפעתו על הצלילות של השייטת.



