

בשאילתא שהגיש לאחר שחרור המחבלים מכנסיית המולד ומ"המוקטעה" ברמאללה שאל ח"כ זבולון אורלב את ראש הממשלה האם ישנם הסכמים בכתב, ומי הצדדים להסכם. סגן השר לבטחון פנים גדעון עזרא ענה בשם ראש הממשלה כי אין הסכמים בכתב.

ח"כ אורלב שאל גם לגבי תוקף ההסכם וביקש לדעת על כמה שנות גלות הוסכם בקשר למבוקשי כנסיית המולד, וכמה זמן מאסר הוסכם לגבי המבוקשים הכלואים ביריחו.
על כך נענה ח"כ אורלב כי אין כל סיכום לגבי זמן המאסר של הכלואים ביריחו ואין כל סיכום לגבי משך הזמן בו ישהו משוחררי כנסית המולד מחוץ לגבולות ישראל.

תשובתו של ראש הממשלה ניתנה אמש בישיבת מליאת הכנסת. בתגובה אמר ח"כ אורלב : "זה באמת דבר מדהים, אחרי מבצע כל כך רציני של 'חומת מגן' מסתיימים שני אירועים כל כך מרכזיים של המצור על המוקטעה ועל כנסיית המולד בלי הסכמים".

ח"כ אורלב אמר עוד כי "צה"ל מפנה [את הערים ברש"פ], נערכים כל מיני דברים, והכל בעל פה?!
מישהו מאמין לפלשתינים? מישהו מאמין לרשות? זה נראה לי צעד לא אחראי של הפקרות".

לדבריו, אם אין התחייבות של הפלשתינים בכתב שאותם טרוריסטים ייכלאו ביריחו, ומחר הם ישוחררו, הרי שהם בעצם לא הפרו שום הסכם, וכמו כן אם המחבלים המוגלים מכנסיית המולד יחזרו. ח"כ אורלב התריס כלפי סגן השר עזרא שענה בשם ראש הממשלה ואמר: "מה מכרו לעם? איזה לוקשים? האם יש הסכם בעל פה?".

סגן השר עזרא ענה לו כי ממשלת ישראל קיבלה את ההחלטה ובה היו מעורבים גם גורמים אחרים. לדבריו, אמנם אין הסכם לגבי משך הזמן אך "אם יהיה ניסיון לשחרר את המחבלים בטרם עת, מדינת ישראל תדאג לטפל בהם".




