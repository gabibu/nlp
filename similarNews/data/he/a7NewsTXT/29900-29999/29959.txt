

מאות ליוו ביום רביעי בערב את לוחם השייטת אריק רוזנטל, שנפטר ממחלת הסרטן. הוא הובא למנוחות בבית הקברות הצבאי בקריית-שאול.

יובל תמיר, חברו לשייטת של רוזנטל, הנלחם אף הוא במחלת הסרטן בשל הצלילות בקישון, אמר לערוץ 7 כי הוא וחבריו בשייטת נאבקים כיום על הכרת מערכת הביטחון בקשר שבין מחלת הסרטן שלקו בה לבין הצלילות בנחל קישון במסגרת אימוני השייטת.

לדברי תמיר, רוזנטל הוא החלל ה 26 בקרב לוחמי השייטת שנפטרו מסרטן, וכי עוד לוחמים חלו במחלה זו. הוא ציין כי לוחמי השייטת חולים במחלות נוספות כפרקינסון, מחלות לב וראה ועוד מחלות שמחולליהן הם חומרים כימיים ורדיואקטיביים שאליהם הם נחשפו והספוגים בגופם.תמיר אמר כי החלטתו של שר הביטחון לערוך לרוזנטל הלוויה צבאית למחצה בלבד היא החלטה "אומללה", כלשונו, שיש בה חילול כבוד המת וביזוי בקשתו האחרונה, וגם אי עמידה בהבטחה מפורשת.
