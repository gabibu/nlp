

ערבים שסייעו לישראל ומתגוררים בכפרים בגליל, מסרו כי ארגוני המחבלים רודפים את בני משפחותיהם ביש"ע. הערבים מתקשים להביא לישראל את בני משפחותיהם, בשל קשיים בהשגת אישורי שהייה.

אחד מהסייענים המתגורר באחד הכפרים בגליל הצליח בימים האחרונים לחדור לאחד ממחנות הפליטים ליד שכם ולהבריח לישראל 3 מילדיו. מ. המתגורר בכפר בגליל, טוען כי בעת האחרונה נתונים ילדיו ובני משפחתו למעשי אלימות קשים מצד ערביי הרש"פ, המנסים לנקום בו. לדבריו, הם מפיצים שמועות בקרב תושבי המחנה על כך שבני משפחתו מסייעת לישראל ובכך הם מסכנים את חייהם.

האב סיפר כי בנו הבכור היה באחרונה קורבן להתעללות, שהותירה על גופו צלקות מדקירות סכינים, מכוויות קשות וסימני אלימות קשים נוספים.

הוא שמע מבניו, כי מצוד נרחב מתנהל אחר בנים של סייענים אחרים שחלקם נפגעו קשה.

מ. שירת את ישראל כסייען השב"כ במשך 20 שנה, והוא נאלץ להימלט מביתו מפחד נקמה של הרש"פ. הוא הוסיף, כי בשבוע האחרון הגיעו שוטרים לביתו, כדי לעצור את שלושת ילדיו ולגרשם חזרה ליש"ע. זאת, מכיוון שנתגלה כי אין להם אשרות שהייה לישראל. לבקשת המשפחה הוחלט לדחות את הגירוש, עד שימצא פתרון לבעיה.

