

שר הביטחון בנימין בן אליעזר אמר אתמול כי אין לישראל כוונה שכוחות צה"ל ישארו בערי הרש"פ, אך המציאות הבטחונית הנוכחית מחייבת את המהלך הזה ואין כרגע כל חלופה אחרת.
בן אליעזר ציין כי אם תמצא חלופה אחרת שתוכל למנוע את הפיגועים, יוציא צה"ל את כוחותיו מן הערים.

דבריו של שר הבטחון באו בתגובה לדברי קצין עלום שם שאמר כי המצב ביש"ע על סף פיצוץ "אני מבין שיש קצינים משוררים" אמר שר הבטחון וציין כי "רק בשבועיים האחרונים נתפסו 14 מחבלים מתאבדים שתכננו לבצע פיגועי תופת בשטח ישראל וכן שלש מכוניות תופת.
"אין לנו ברירה אחרת" הדגיש שר הבטחון ואמר כי "צריך להיות ברור, הברירה לרגע זה היא או לסכן ולהסתכן במתאבד אחד או שניים ליום וכניסה של מכוניות תופת או לשבת בערים"

בן אליעזר תקף בחריפות את סגירת משרדיו של סרי נוסייבה בירושלים והבהיר כי יבקש הסברים על מהלך זה בישיבת הממשלה הקרובה.

השר לבטחון הפנים עוזי לנדאו הורה שלשום על סגירת משרדי הנשיא וההנהלה הראשית של אוניברסיטת "אל-קודס", ליד מוזיאון רוקפלר בירושלים. השר לנדאו הדגיש אז כי נוסייבה היה מעורב בפעולות הסתה חמורות "ולכן עלינו להישמר מפניו כמפני סוס טרויאני", כהגדרתו.

