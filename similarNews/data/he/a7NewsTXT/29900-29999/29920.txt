

הועדה לבדיקת עתיד הטלויזיה החינוכית שמונתה בעקבות דו"ח מבקר המדינה משנת 98 קובעת במסקנותיה כי המבנה הנוכחי בו פועלת הטלוזיה הלימודית אינו תומך במערך החינוכי ובאווירה התרבותית הקיימת.

בין ממצאי הועדה הוזכרו העובדות הבאות:

1. הטלוויזיה החינוכית פועלת שלא בהתאם למטרותיה, כפי שהן מוגדרות במסמכי היסוד שלה, בחוק רשות השידור, בחוק הרשות השנייה ובחוק התקשורת.

2. במשך שנים לא מיושמות ונאכפות החלטות ממשלה, המלצות דו"ח מבקר המדינה והמלצות של ועדות ציבוריות באשר לתפקודה של הטלוויזיה הלימודית.

3. . מבנה התקציב של הטלוויזיה החינוכית אינו סביר ואינו יעיל בעליל.


בעקבות עובדות אלו ואחרות המליצה הועדה על מספר שינויים יסודיים:

הקמת גוף חדש במקום הטלויזיה החינוכית, שיעסוק בהפצת התכנים הציבוריים החינוכיים - השירות להעשרה חינוכית חזותית (של"ח), הפקעת ההפקות מידי הטלויזיה והעברתן לידיים פרטיות כל זאת בפיקוח הדוק של משרד החינוך. בנוסף ממליצה הועדה כי תוקם ועדה מייעצת למנכ"ל משרד החינוך שתכלול חמישה אנשים וכי המלצות אלו ייבדקו כל 5 שנים.

בתגובה להמלצות הועדה אמרה היום (ה') שרת החינוך לימור לבנת כי תאמץ את מסקנות הועדה ותפעל ליישומן. המשמעות המעשית של החלטה זו היא כי כבר בראשית השנה האזרחית הבאה לא תפעל הטלויזיה החינוכית במתכונתה הנוכחית.

בעיקבות הודעת השרה הודיעה אגודת העיתונאים כי היא רואה בחומרה רבה את הכוונה לחסל את הטלוויזיה החינוכית ולהוציא מאות מעובדיה למעגל האבטלה. "אגודת העיתונאים מתכוונת לפתוח במאבק תקיף נגד ההחלטה יחד עם ההסתדרות הכללית ולא לאפשר לפגוע במאות עובדי הטלוויזיה החינוכית", נמסר בהודעתם.

יו"ר אגודת העיתונאים משה נסטלבאום, אומר כי במקום להציג תוכניות התייעלות להמשך הפעלת הטלוויזיה בחר משרד החינוך בדרך הקלה לחסל את ההפקות המקוריות של תחנת הטלוויזיה הפועלת יותר משלושים שנה, עם ניסיון רב המוכח בפועל. "ההסדר כאילו יוכלו אנשי הטלוויזיה החינוכית שיפוטרו להשתלב בשוק ההפקה הפרטי, הוא בלתי מציאותי. משמעותו השארת מאות עובדים ובני משפחותיהם ללא פרנסה", אומר נסטלבאום.

יו"ר וועדת החנוך והתרבות של הכנסת ח"כ זבולון אורלב אמר בתגובה כי "אין מקום להפריט מסגרות חינוך ולהפקיר אותם בידי כרישי נדל"ן וברוני תקשורת"."המשמעות המעשית של הרפורמה היא סגירת הטלוויזיה החינוכית, זוהי פשיטת רגל של מערכת החינוך. בכוונתי להיאבק בכל משקלי הציבור והפרלמנטרי לשמירת עצמאותה של הטלוויזיה החינוכית ולהציל אותה מידיים פרטיות", אמר אורלב.

