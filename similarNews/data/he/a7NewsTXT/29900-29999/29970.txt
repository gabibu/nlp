

מיום ראשון הקרוב ייפתח 'מק"מ' - מרכז קליטה קדמי, במצודת זאב בתל-אביב. כך הודיעו אנשי מנהיגות יהודית בליכוד . מטרת המק"מ לאפשר לכל אלו שלא הספיקו להתפקד במסגרת המבצע ומעונינים בכך יוכלו לעשות. בעוד שלושה חודשים יתקיימו בחירות למרכז הליכוד.

מיכאל פואה עורך "מצודה" הבטאון החדש של תא מנהיגות יהודית בליכוד אמר לערוץ 7 כי יש מתפקדים רבים המצטרפים וכי מורגשת התעוררות גדולה בשטח.

לדבריו אנשי מנהיגות יהודית שמו להם כמגמה לשנות את פני הליכוד לטווח ארוך ולא רק לקראת הבחירות במרכז. פואה אמר כי הוא וחבריו נכחו לדעת שכל המאמצים שהם השקיעו כדי להשפיע על המערכת הפוליטית מבחוץ מאז הסכמי אוסלו, פעילות שכללה גם הפגנות ועוד פעילויות, לא הועילו ולכן החליטו על הצעד של הכניסה לליכוד. פואה התייחס למידע שהתקבל אודות התפקדות של אנשי קיבוצים לליכוד.

לדבריו, הדבר מעיד על כך שגם בקיבוצים הבינו שמפלגת השלטון בישראל בשנים הקרובות תהיה הליכוד. הוא התייחס לטענה כאילו מדובר בכיבוש הליכוד ואמר כי הליכוד מבחינה רעיונית מתאים לחבריו וכי מדובר במהלך אמיתי. אין כאן כיבוש אלא השתלבות טבעית, אמר. מפלגת העבודה קלה יותר להשתלטות אמר פואה אך אין לנו שייכות אליה.

על צבירת הכוח ועל התפקדות גדולה ניתן ללמוד לדבריו מהעובדה שבימים אלו מתקיים מו"מ עם גורמים מהליכוד ביחס לבניית הכוח בתוך בחירות המרכז. פואה אישר כי ההערכה שמדובר על למעלה מ 10 אלפים מתפקדים יש לה על מה להתבסס.

פואה הוסיף כי תא מנהיגות יהודית הוסיף למערכה את בטאון "המצודה" אותו הוא עורך, המופץ לכל חברי הליכוד בכ 40 אלף עותקים. תפקידו של הבטאון להביא מידע לחברי הליכוד על המתרחש בתנועה. מהמצודה התבשרו על כינוס המרכז בנושא ההתנגדות להקמת מדינה פלשתינית. בגליון השני דווח על הצלחת המהלך וגם על החלטת בית הדין של התנועה לקיים בחירות בעוד כשלושה חודשים.

