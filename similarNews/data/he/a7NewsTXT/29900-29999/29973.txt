

המשמרת הצעירה של מפלגת הלייבור הנורווגית הגישה קבילה נגד ראש הממשלה אריאל שרון בעוון הפרת זכויות העמים. "יש הוכחות לפיהן ישראל והצבא הישראלי, אחראים למעשי רצח ולהרס רכוש", אמרה אווה כריסטין האנסן, נשיאת המשמרת הצעירה, בשידור הטלוויזיה הממלכתית של נורווגיה.

הקבילה שהוגשה בנורווגיה נגד שרון מהווה המשך לסידרת הליכים דומים נגד ראש הממשלה, שנפתחו בבלגיה ובשוודיה.

שר החוץ הדני, פר סטיג מולר, הציג אתמול במהלך פגישתו עם שר החוץ פרס בקופנהגן את התוכנית שגיבשה דנמרק שנועדה "להתנעת" התהליך המדיני במזה"ת. דנמרק משמשת מתחילת יולי נשיאה התורנית של האיחוד האירופי, ובהודעתה פרסמה כי היא מנסה "לסייע" ביישום "החזון של הנשיא בוש" כפי שבא לידי ביטוי בנאומו האחרון וכי אין בכוונתה להציג תוכנית מתחרה.

בין היתר מציעה דנמרק להקים ועדות או קבוצות עבודה בעלות אופי בינלאומי שיעסקו בשלושה נושאים: שיקום ורפורמה במערכת הבטחון ומוסדות השלטון של הרש"פ, שיקום ורפורמה במערכת הכלכלית ברש"פ במימון בינלאומי והכנה ל"בחירות כלליות" ברש"פ. על-פי התוכנית הדנית, בועדות תשתתפנה המדינות התורמות לרש"פ. השתתפותה של ישראל בועדות אינה ודאית כמו גם השתתפותן של סעודיה ומצרים המכונות בפי הדנים "המדינות הערביות המתונות".

הדנים פרסמו בהודעתם כי הם רואים חשיבות עליונה בקביעת לוח-זמנים מעשי וביצירת מנגנונים לביצוע "הרפורמות" ולפיקוח על ביצוען.

את תכניתם הציגו הדנים בפני האמריקנים זמן קצר לאחר כניסת ארצם לתפקיד הנשיאות האיחוד האירופי. התכנית אף הוצגה בפני קבוצת העבודה לנושא "תהליך השלום" של מועצת האיחוד האירופי.

שר החוץ פרס הציג היום בפני ראש ממשלת דנמרק ושר החוץ הדני את עמדותיה של ישראל בעקבות נאום בוש ואת הרעיונות הישראלים לשיפור המצב בשטחי יש"ע.

פרס התריע מפני התדרדרות בצפון ואמר כי "החיזבאללה, הממומנת מכספי סחר בסמים ומקבלת הוראות מאיראן ונשק איראני דרך סוריה, חייבת להופיע גם ברשימת הטרור האירופאית ולא רק האמריקנית".




