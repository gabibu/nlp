

מקורות בצה"ל הכחישו את הידיעות לפיהן חיילים חדרו לשטח דרום לבנון באזור חוות
שבעא וחזרו לאחר שהות קצרה במקום. משטרת לבנון שבעבר כבר דיווחה דיווחים לא מדויקים על הנעשה בגבול הצפון, "דיווחה" כי שני ג'יפים ורכב אזרחי חצו את קו הגבול בקרבת הכפר שבעה.

גורמי בטחון מעריכים כי דיווחים אלו מלבנון נועדו לשמש עילה לביצוע התקפות מחבלים ואף לפתוח בלוחמה תוך איום על צפון הארץ. גם היום שיגרו מחבלי החיזבאללה פגזי נ"מ לעבר מטוסי חיל האוויר שטסו בגזרה המערבית. כתבנו קובי פינקלר דיווח כי איש לא נפגע ולא נגרם נזק מרסיסי הפגזים. בתחילת השבוע אמר שר הביטחון בנימין בן אליעזר כי ישראל מגלה עירנות בגבול הצפון לנוכח האפשרות שהחיזבאללה ינסה לבצע פיגוע. נציין כי גם פרס קרא אתמול בדנמרק, המכהנת כנשיאת האיחוד האירופי התורנית, להכניס את החיזבאללה לרשימת ארגוני הטרור של האיחוד.

חייל צה"ל נפצע בלילה באורח קל, ממטען חבלה שהופעל נגד ג'יפ צה"ל סמוך לתקוע, ליד מחסום 130. אמבולנס פינה את הפצוע לבית חולים.

זרועות הביטחון עצרו את לילה מוחמד בוחארי, מחבלת משכם שהתכוונה לבצע פיגוע בישראל ואף סייעה בעבר למחבלת המתאבדת שהתפוצצה במחסום מכבים. כתבנו קובי סלע דיווח כי מחקירתה עולה כי ככל הנראה סירבה המחבלת שגבר יניח את חגורת הנפץ על גופה ולכן הובאה בוחארי למקום. מעצרה של בוחארי הוארך עד תום ההליכים.

בפעילות צה"ל באזור שכם נעצרו 8 מחבלים ב"חזית העממית". כתבנו קובי פינקלר מדווח כי בין העצורים - מחבל שהתכוון לבצע פיגוע, ומחבל החשוד במעורבות בשיגור מחבל מתאבד. שאר המחבלים חשודים בתכנון ובביצוע פיגועי ירי באזור השומרון.

בטלוזה שמצפון לשכם נעצרו שני מחבלים נוספים, בהם מחבל החשוד בכוונה לבצע פיגוע התאבדות.

עוד נציין כי בסריקות שערכו כוחות צה"ל בשני בתים בשכם נתגלו עשרות רימונים, 4 רובי קלצ'ניקוב, אקדח, תחמושת רבה, וכמה מכשירי קשר.

מקורות ברש"פ דיווחו כי צה"ל עצר קצין בכיר ביותר בדרגת קולונל של כוח 17 בכפר מזרעה א-נובאני שמצפון לרמאללה.

בבדיקות שערכו כוחות צה"ל סמוך לדוגית שבדרום רצועת עזה התגלו אתמול בצהריים שני מטעני חבלה במשקל כולל של 120 קילוגרם. כתבנו דיווח כי שני המטענים פוצצו באופן מבוקר.

מטען חבלה הושלך הערב לעבר כוח צה"ל ששהה באזור מחנה הפליטים דהיישה, מערבית לבית-לחם. אין נפגעים.



