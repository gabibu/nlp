

89% מהישראלים מייחסים חשיבות לפיתוח הנגב, אך 74% אמרו כי לא יעתיקו את מגוריהם לנגב גם אם היה מוצע להם בית פרטי במחיר אטרקטיבי מאוד. כך עפ"י מימצאי סקר של מכון "גיאוקרטוגרפיה", שנערך עבור הרשות לפיתוח הנגב. הסקר הוצג אתמול במסיבת עיתונאים בבאר שבע.

65% מהנשאלים דירגו את באר-שבע במקום האחרון בו יעדיפו לרכוש בית פרטי. ו-74% לא הביעו עניין גם בוילה עם חצר גדולה ובמחיר אטרקטיבי.

12% הביעו עניין, ו-9% הביעו "עניין מסויים". ההצעה עניינה בעיקר את תושבי הדרום וירושלים, אך גם 13% מאיזור תל-אביב. מהראיונות עלה עוד, כי 20% מבעלי ההכנסות הגבוהות מגבירים את התעניינותם בוילה ליד באר שבע, אם תובטח להם עבודה באיזור. בסך הכל השיבו 25% שהתעניינותם במעבר לוילה או דירה יפה באיזור באר שבע היתה גוברת, אילו הובטחה להם עבודה באיזור.

עורכי הסקר זיהו 2 מרכיבים עיקריים, שגורמים לנגב להיות פחות אטרקטיבי מאזורים אחרים: תשתית תחבורה גרועה לאיזורי תעסוקה במרכז הארץ וחוסר שביעות רצון ממערכת החינוך.

שמואל ריפמן, יו"ר הרשות לפיתוח הנגב אמר, שממצאי הסקר חיזקו את מה שכבר חשים תושבי הנגב זמן רב. לדבריו, כדי להגביר את האטרקטיביות של הנגב להגירה מאיזורי הארץ האחרים, תפעל הרשות אצל גורמי הממשלה לחיזוק תשתיות התחבורה והחינוך, שנמצאו כגורמים החשובים בשיקול הדעת לגבי הגירה לנגב.

לדבריו הרשות תפעל לקיצור התכנית הממשלתית לביצוע פרוייקט הרכבות מ 7 שנים לשנתיים. מדובר על מסילה שניה לבאר שבע ומסילת רכבת נוספת מתל אביב לאשדוד ולנגב המערבי. זאת נוסף להגדלת תדירות הרכבות בין באר שבע לתל אביב.

פרופסור אבי דגני, וד"ר רינה דגני ביססו את הממצאים על מישאל טלפוני בקרב 538 מרואיינים, המהווים מידגם ארצי מייצג של האכולוסיה היהודית הבוגרת בישראל. טווח הסטיה הסטטיסטית נאמד ב-4.3%



