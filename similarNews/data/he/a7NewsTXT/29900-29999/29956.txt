

תלמידי ישיבת "מרכז התורה" ברחובות התלוננו במשטרה, כי חבורה של כ-50 גלוחי ראש ערכה בהם 'פוגרום' ביום שלישי. תלמידי הישיבה סיפרו כי 50 גלוחי ראש שגילם בין 15 לבין 19, פרצו לישיבת "מרכז התורה" הסמוכה לבית הכנסת הגדול ברחובות, כשהם מצוידים בסכינים, אלות ברזל, מקלות ואבנים גדולות.

לדברי התלמידים לאחר שפרצו לישיבה החלו הנערים להכות אותם מכות נמרצות, ואף דקרו אחד מהם קלות בידו. בחדר האוכל שהה באותה עת ישיש העובד במקום, שקרא לנערים לחדול ממעשיהם. בתגובה, הם היכוהו קשות. תלמידי הישיבה טענו, כי משטרה הוזעקה אך הגיעה למקום מאוחר מדי, לאחר שהתוקפים נמלטו.

אחד מתלמידי הישיבה סיפר כי שעות אחדות לפני התקיפה הבחינו תלמידים מהישיבה במספר בני נוער, בנים ובנות, שעמדו לגנוב רכב, וביקשו מהם, לחדול ממעשיהם. בני החבורה החליטו ככל הנראה להראות למי שהתערבו במעשה הגניבה את "נחת ידם", ושעתיים אחר כך הם פרצו לישיבה. יצויין כי אין זה מקרה הבריונות הראשון ברחובות. תושבים בעיר סיפרו כי הם חיים בחשש ובפחד. לדבריהם, כבר תקופה ארוכה שחבורות רחוב מתנכלות לעוברים ושבים ואין מי שיעצור בעדם.

בתחילה נהגו חברי הכנופיות להתגודד בגן הבנים בעיר, אך לאחר שבוצע שם רצח, החליטה המשטרה לפתוח במקום תחנה קבועה. הכנופיות העתיקו בשל כך את מקום המפגש שלהן לשדרות בר שאול, ותושבי העיר נמנעים מלעבור במקום.

באחרונה, העלו נערי הכנופיות באש ארכיון בית ספר, ובאותו לילה גם את הקיוסק השכן. איש לא נעצר בעקבות המעשים הללו.

מקורות במשטרה מסרו כי תופעת הכנופיות אינה ייחודית לעיר רחובות והיא קיימת בערים נוספות. חלק מהמקרים הקשים אינם מדווחים למשטרה, מחשש כי ההלשנה תביא להחמרה בהתנכלויות. לפני מספר ימים הבעירו חברי כנופיה אש בכניסה לבניין ברחובות. תושבי הבניין כיבו את האש בעצמם ולא דיווחו על כך למשטרה, מחשש לחייהם.

תלמידי ישיבת "מרכז התורה" אמרו, כי הם חוששים שפרשת התקיפה לא תמה והם חרדים מפני הבאות.

רבה הראשי של רחובות שמחה כהן קוק, הביע זעזוע ואמר כי הדבר מזכיר לו "תקופות אפלות, בהם נעשו פוגרומים ביהודים". הוא הביע חשש מהידרדרות במצב בעיר ופנה למשטרה ולראש עירית רחובות שיטפלו בבעית אלימות בני הנוער בעודה באיבה.

הרב קוק ציין, כי לא זכור לו שהמשטרה ערכה מעצרים בקרב חברי הכנופיות, ואמר כי יש לטפל בתופעה ומיד.

דוברת מחוז השפלה במשטרה מסרה בתגובה: "לטענת הדתיים, הגיעה קבוצה של רוסים לישיבה והחלה לזרוק אבנים. תלמידי הישיבה יצאו החוצה והחלו להדוף את הרוסים ואז פרצה קטטה, בה נפצעו מספר אנשים משני הצדדים. הרב של הישיבה התקשר בסיום האירוע למפקד התחנה ועידכן אותו בפרטי האירוע. למקום נשלחה ניידת שהגיעה תוך שלוש דקות, אך חבורת הרוסים לא היתה במקום מאחר והאירוע הסתיים.

"יש להדגיש, כי לא היו אירועים קודמים וכי מדובר במקרה נקודתי והיחידי שדווח עליו למשטרה. נפתחה חקירה והאחראים למעשה יאותרו. כמו כן ראש הישיבה התבקש ע"י המשטרה לדווח בעתיד על כל מקרה נוסף שיישנה", לשון תגובת המשטרה.


