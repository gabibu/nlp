

ועד הישוב היהודי בחברון טוען כי לפני ימים אחדים הגיעו שלש ניידות של משטרת חברון בנסיעה מהירה אל שטחה הצפוף של שכונת אברהם אבינו. שלשת הניידות שהגיעו בבת אחת ועצרו בחריקת בלמים, פגעו ברגלו של אחד מילדי הקייטנה שיצא להשליך אשפה.

"ברוך ה', נפגע הילד ברגלו בלבד", אומרת אורית סטרוק מוועד הישוב היהודי, "הרי במהירות נסיעה כזו הוא חלילה עלול היה להידרס".

השוטרים הגיעו במטרה לעצור בחור כבן 22 שמתגורר במבנה שבו פועלת הקייטנה. "הם הגיעו לקייטנה כשאקדחיהם שלופים", מספרת סטרוק ומציינת כי, "הילדים ראו את הבלשים שהיו בלבוש אזרחי כשהם רוכנים על הבחור עם אקדחים בידיהם והיו משוכנעים שמדובר בפיגוע".

לדבריה, למחרת האירוע סירבו ילדים רבים להגיע לקייטנה בשל החוויה המפחידה שעברו.

במכתבו למפקד מחוז ש"י במשטרה ניצב שחר איילון, מציין ד"ר יצחק קדמן כי: "אנו מודעים היטב לכך, כי מלאכתם של שוטרי משטרת חברון איננה קלה כלל ועיקר והיא נעשית לא אחת בתנאים קשים מאד. יחד עם זאת, צריך ואפשר למצוא דרכים לבצע את המלאכה הקשה של שמירת החוק והסדר בצורה שלא יהיה בה כדי לפגוע בילדים, פגיעות מיותרות לחלוטין".

ד"ר קדמן ביקש מניצב איילון לבדוק "בדיקה יסודית", כדבריו, את טענות אנשי חברון, "הן לגבי הפגיעה הישירה בילד והן לגבי הפגיעות העקיפות בשאר הילדים בקייטנה שנחשפו כנראה לאירועים שלא היו צריכים כלל להיחשף אליהם".

במשטרת חברון מכחישים כי הבלשים הגיעו למקום כשאקדחיהם שלופים בידיהם.

יש לציין כי ועד הישוב היהודי בעיר הגיש תלונות רבות נגד משטרת חברון בשל מעצרים רבים של ילדים מתחת לגיל 14 כולל ילדים בני 7, בד"כ לצורכי חקירה, וזו איננה הפעם הראשונה שמנכ"ל המועצה לשלום הילד נדרש לנושא.

ועד הישוב היהודי בחברון הביע שביעות רצון רבה מהמכתב והביע תקווה שמעצר ילדים ופגיעה בהם במהלך עבודת המשטרה ייפסקו לאלתר.










































