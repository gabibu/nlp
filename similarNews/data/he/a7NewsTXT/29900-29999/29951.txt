

יועצת נשיא ארה"ב לבטחון לאומי, קונדוליסה רייס, אמרה בראיון שהעניקה לערוץ 2, כי הממשל הגיע למסקנה כי יש להחליף את כל ההנהגה הפלשתינית, ולא רק את יאסר ערפאת.
בראיון, אמרה רייס כי "הגענו למסקנה שהנהגה (פלשתינית) חדשה צריכה לעלות ולצמוח, כדי שניתן יהיה להתקדם".

"זה לא עניין של אדם אחד" אומרת רייס, "זה לא עניין של יאסר ערפאת, זו שיטה פוליטית שצריכה להשתנות, כדי שלא נהיה שוב במצב שבו בן אדם אחד שולט בחייה של כל האוכלוסיה הפלשתינית", אמרה.

העיתון ניו יורק טיימס דיווח אתמול כי בכיר בFBI מסר כי מבצעי הפיגועים ב-11 בספטמבר פתחו 35 חשבונות בנק בארה"ב בשם בדוי.

העיתון, שציטט את דברי הבכיר שנמסרו בקונגרס בדלתיים סגורות סיפר כי אנשים אלה מילאו בקשות לפתיחת חשבון ורשמו מספרי זיהוי בדויים. הבנקים אישרו בהמשך את הבקשות, מה שאיפשר לחוטפים להעביר דרך חשבונות אמריקניים מאות אלפי דולרים שקיבלו מהמזרח התיכון.

"זה אחד מהלקחים שלמדנו מאז ה-11 בספטמבר, ציין הבכיר, שהדגיש כי מאז הפיגועים בודקים הבנקים טוב יותר את זהותו של כל אדם המבקש לפתוח חשבון.

דובר ב FBI אישר את אמיתות המידע, אם-כי סרב למסור פרטים על החקירה שמנהלת המחלקה בבולשת הפדרלית שבטיפולה הנושא של מימון הטרור.

דובר של המוסדות הבנקאיים, שציטט ה"ניו-יורק טיימס" אישר כי נתינים זרים יכולים לפתוח חשבון בארה"ב באורח חוקי, גם אם אין ברשותם מספר של הביטוח הסוציאלי.

עוד כתב העיתון, כי סכום של 100,000 דולר הועבר לחשבונו של מוחמד עאטה, שנחשב למנהיג הטרוריסטים שביצעו את הפיגועים. חוקרי ה FBI סבורים כי לרשות הטרוריסטים עמד סכום של 500,000 דולר כדי להכין את הפיגועים.

