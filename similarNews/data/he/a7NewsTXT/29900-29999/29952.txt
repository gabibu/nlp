

יו"ר חרות ח"כ מיכאל קליינר מתח ביקורת חריפה על החלטת היועץ המשפטי לממשלה אליקים רובינשטיין להעמיד את מפקד מחבלי התנזים ביו"ש מרואן ברגותי למשפט אזרחי. "משרד המשפטים מטעה את הציבור במתן תירוצים מצוצים מהאצבע להסברת החלטתו" אמר ח"כ קליינר והדגיש כי "הסיבה העיקרית שהיועץ המשפטי החליט לנהל את משפטו של ברגותי בבית דין אזרחי ולא צבאי. היא כדי למנוע את האופציה שיגזר עליו ועל שכמותו גזר דין".

ח"כ קליינר אמר עוד כי : " רק מדינה שיצאה מדעתה משאירה את הבין לאדנים שלה בחיים"

ברגותי יואשם בכך שעמד בראש ארגון שיזם פיגועים רבים נגד ישראל, שבהם קיפחו את חייהם ונפצעו מאות אזרחים ישראלים.

יחד עמו יישפטו בבית משפט אזרחי גם ארבעה בכירים בארגוני טרור פלשתינים נוספים.

ממשרד המשפטים נמסר בתגובה, כי ההחלטה להעמיד את כל החמישה לדין בבית משפט אזרחי "נוגעת לבכירותם של אותם ארכי מחבלים וזיקתם לשורה של פיגועים, לרבות תיכנון וסיוע אשר אירעו בתוך ישראל".

הארבעה הנוספים הם: נאסר עוויס - מפקד התנזים וגדודי חללי אל אקצה באיזור שכם. לעוויס מיוחסת מעורבות בשורה של פיגועים קשים בישראל ובקרוב יוגש נגדו כתב אישום.

תאבת מרדאווי - תושב ג'נין, חבר בכיר בארגון הג'יהאד האיסלאמי. מרדאווי היה אחראי לביצוע שורה של פיגועי טרור בישראל, שבהם קיפחו את חייהם לפחות 20 בני אדם ונפצעו מאות. בקרוב יוגש נגדו כתב אישום בבית המשפט המחוזי בחיפה.

עבאס אל סייד - מבכירי החמאס בשומרון. סייד היה מיוזמי ומתכנני הפיגוע במלון פארק בנתניה, ופיגוע נוסף ליד קניון השרון בנתניה. בפיגועים אלה קיפחו חייהם עשרות אנשים ונפצעו מאות.

נאסר אבו חמיד - מפקד התנזים וגדודי חללי אל אקצה באיזור רמאללה. ידוע כמי שעמד מאחורי שורה של פיגועי טרור בשטח ישראל.

צוות מיוחד, שבראשו עומדת עוה"ד דבורה חן, ראש המחלקה לעניינים בטחוניים ופליליים בפרקליטות המדינה, מרכזת הכנת כתבי האישום.


