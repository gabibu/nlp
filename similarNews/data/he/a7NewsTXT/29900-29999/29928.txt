

תלמידי ישיבת "מרכז התורה" ברחובות התלוננו במשטרה, כי חבורה של כ-50 גלוחי ראש עשתה בהם ביום ג' האחרון , פוגרום. לדבריהם, 50 גלוחי ראש שגילם בין 15 לבין 19, פרצו לישיבת "מרכז התורה" הסמוכה לבית הכנסת הגדול ברחובות, כשהם מצויידים בסכינים, אלות ברזל, מקלות ואבנים גדולות. לאחר שפרצו לישיבה החלו הנערים להכות אותם מכות נמרצות, ואף דקרו אחד מהם בידו. בחדר האוכל של הישיבה שהה באותה עת ישיש העובד במקום, שקרא לנערים לחדול ממעשיהם. בתגובה, הם היכוהו קשות. תלמידי הישיבה טענו, כי המשטרה הוזעקה אך הגיעה למקום מאוחר מדי, לאחר שהפורעים נמלטו.

כתבת עתי"ם מציינת כי אין זה מקרה הבריונות הראשון ברחובות. תושבים בעיר סיפרו לכתבת עתי"ם, כי הם חיים בחשש ובפחד. לדבריהם, כבר תקופה ארוכה שחבורות רחוב מתנכלות לעוברים ושבים ואין מי שיעצור בעדם.

בתחילה נהגו חברי הכנופיות להתגודד בגן הבנים בעיר, אך לאחר שבוצע שם רצח, החליטה המשטרה לפתוח במקום תחנה קבועה. הכנופיות התיקו בשל כך את מקום המפגש שלהן לשדרות בר שאול, ותושבי העיר נמנעים מלעבור במקום. באחרונה, העלו נערי הכנופיות באש ארכיון בית ספר, ובאותו לילה גם את הקיוסק השכן. איש לא נעצר בעקבות המעשים הללו.

מקורות במשטרה מסרו, כי תופעת הכנופיות אינה ייחודית לעיר רחובות והיא קיימת בערים נוספות. חלק מהמקרים הקשים אינם מדווחים למשטרה, מחשש כי ההלשנה תביא להחמרה בהתנכלויות. לפני מספר ימים הבעירו חברי כנופיה אש בכניסה לבניין ברחובות. תושבי הבניין כיבו את האש בעצמם ולא דיווחו על כך למשטרה, מחשש לחייהם.

תלמידי ישיבת "מרכז התורה" אמרו, כי הם חוששים שפרשת התקיפה לא תמה והם חרדים מפני הבאות.

רבה הראשי של רחובות שמחה כהן קוק, שהמקרה הובא לידיעתו וזיעזע אותו, הישווה אותו להיסטוריה הארוכה של התנכלות ליהודים בגולה. "זה מזכיר לי תקופות אפלות, בהם נעשו פוגרומים ביהודים", אמר. הוא הביע חשש מהידרדרות במצב בעיר ופנה למשטרה ולראש עירית רחובות שיטפלו בבעית אלימות בני הנוער בעודה באיבה. לדעתו, יש לנקוט ביד קשה נגד הפורעים ולאתר אותם, אחרת זה יעודד אותם להמשיך במעשיהם. הרב קוק סבור עם זאת, כי בצד צעדי הענישה יש לנקוט גם בהליכים חינוכיים ולנסות לקרב את הפורעים לחברה.

המשטרה מסרה בתגובה כי " לא היו אירועים קודמים וכי מדובר במקרה נקודתי והיחידי שדווח עליו למשטרה. נפתחה חקירה והאחראים למעשה יאותרו. כמו כן ראש הישיבה התבקש ע"י המשטרה לדווח בעתיד על כל מקרה נוסף שיישנה", לשון תגובת המשטרה.

