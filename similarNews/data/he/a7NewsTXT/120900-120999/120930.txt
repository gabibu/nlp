

בצמרת המשטרה שוררת אופטימיות לקראת השבוע הבא. העימות החלק בין המשטרה למפגינים בכפר מימון ובאופקים נתפס שם כהישג משטרתי וצבאי מזהיר. ולרשטיין: נעצור בגופנו את מכונת ההרס.

גורם בטחוני בכיר העובד עכשיו בצמוד למשטרה מצוטט בגליון החדש של 'מקור ראשון' כשהוא מתבטא בזלזול כלפי מועצת יש"ע.

הגורם אמר לעיתון: "פנחס ולרשטיין הוכיח שיש לו כריזמה של קלקר, זמביש נעלם ואת בנצי ליברמן לא סופרים ממטר". "ככלל", הוא אומר, "הקריאות לחסימות כבישים ולהפרות סדר המלוות במתק שפתיים ובגלגול עיניים צדקני לא הוכיחו את עצמן".

ועוד אמר הגורם הבכיר: "בנתונים של השבוע הבא, כל הפגנה מתחת למאה אלף משתתפים היא בבחינת כשל מנהיגותי".

תחת הכותרת "גוש קטיף אני נשבע" תתקיים הערב בכיכר רבין בתל אביב, עצרת מחאה המונית נגד עקירת יישובי גוש קטיף וצפון שומרון. כאלפיים שוטרים יאבטחו את האירוע.

ולרשטיין: נעצור בגופנו את מכונת ההרס
פנחס ולרשטיין חבר הנהלת מועצת יש"ע אומר כי בעצרת בתל אביב יתקיים מעמד מחוייבות המוני למאבק על גוש קטיף, ולציבור תנתן קבוצת פקודות כיצד לפעול לעצור את 'מכונת ההרס' של גוש קטיף.

"את מכונת ההרס נעצור בגופנו", אומר ולרשטיין בראיון לאמציה האיתן בערוץ 7. הוא מפרט: מיום ב' הקרוב נגיע למחסום כיסופים כאשר מאות משאיות עם מנופים וכלובים ודחפורים יעשו דרכם לשם כדי לבצע את ההרס ואנחנו "נהיה בגופנו במחסום כיסופים כדי למנוע את הכניסה, גם אם יכו בנו ויכניסו אותנו לכלא, ו'אני מתאר לעצמי שיהיו במקום עימותים קשים'". להערכתו רוב מנהיגי יש"ע יהיו מאחורי סורג ובריח ומשום כך מכינים הנהגה חלופית ש"אם מי מאיתנו ייעצר ויימנע ממנו להגיע, אחרים יקבלו פיקוד".

חלק מהמנהיגות תצטרך לדבריו להיות עם "הגיבורים האמיתיים אנשי צפון השומרון וגוש קטיף. כי הם אלו שעומדים ביום יום, והם אלה שיקריבו את חייהם ואופי חייהם והם צריכים להרגיש שכולם עומדים מאחוריהם בלב ובנפש כי את המחיר הם משלמים".

ולרשטיין מזהיר שבמאבק "איש לא יהין להרים יד על חייל צה"ל או לקלל אותו ומי שמקלל חייל צה"ל או מגדף איש בטחון, חוץ מזה שהוא ירגיש טוב עם עצמו, הוא יגרום לנזק בל יסולח למאבק".

לדבריו, כל הגופים פועלים ביחד תוך קבלת החלטות משותפת כדי להניע את הכוחות ביחד, שכן רק כך ניתן "לשבור את השלטון המרושע של אריאל שרון" .
רק עוצמה ציבורית מאוחדת יכולה לעצור את "המהלך הדרקוני והמטורף" של שרון ש"מעמיד את עם ישראל בקרע שאין כדוגמתו, מכניס את החברה הישראלית לכאוס, כמו נירון ששרף את רומא".

להאזנה לראיון
