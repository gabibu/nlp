

בית המשפט הצבאי בעופר דחה את ערעורם של מרים וירון אדלר מהיישוב שא-נור שבצפון השומרון, נגד צו מעצר הבית המינהלי שהוציא נגדם שר הביטחון. ביום ראשון יתקיים דיון נוסף בעניין מעצרם.

בית המשפט הצבאי בעופר דחה את ערעורם של מרים וירון אדלר, תושבי היישוב שא-נור שבצפון השומרון, נגד צו מעצר הבית המינהלי שהוציא נגדם שר הביטחון, שאול מופז, המורה להם לשהות בקרית ארבע.

בית משפט השלום בירושלים החליט במקביל להשאיר את השניים במעצר עד יום ראשון, אלא אם כן ייחתמו על תנאי שחרור הכוללים איסור כניסה לשא-נור. כך נמסר מדובר מחוז ש"י במשטרה.

בני הזוג הסבירו לשופט כי הם אינם מכירים בסמכותו של שום גורם לאסור עליהם לגור בשא-נור ובכל מקום בארץ ישראל. בני הזוג אדלר ישבו שניהם בכלא למרות שיש להם 6 ילדים, ביניהם תינוקת בת שנה וחצי. ההורים החליטו שהילדים יישארו בשא-נור מכיוון שיש שם קהילה תומכת.

בתוך כך, למח"ש הוגשה תלונה נגד 5 בלשים ממחוז ש"י בגין תקיפה חבלנית כלפי מרים אדלר. בתלונה נכתב כי הבלשים אזקו את גב' אדלר ואז היכו אותה בפניה, גררו אותה במדרגות 3 קומות והטיחו את ראשה בניידת.

בני המשפחה סיפרו כי הם מזועזעים מהאלימות של המשטרה: "הלסת שלה נפוח מאגרוף שחטפה, סימנים כחולים בכל הגוף, הרגל שלה נפוחה ולא יכולה לדרוך עליה, היא ראתה חובש רק אתמול בבוקר שלא מוסמך לטפל בה". דובר מחוז ש"י מסר לערוץ 7 בתגובה כי רופא וחובש בדקו אותה וטיפלו בה וכי גם כשתועבר חזרה לכלא מעשיהו תיבדק ע"י רופא לפי הצורך הרפואי שלה.

השופט כתב בהחלטתו שמסירת הצו הייתה כרוכה באלימות ועל המשטרה ומח"ש לבדוק ולחקור את העניין. עו"ד נפתלי ורצברגר, פרקליטם של בני הזוג, אמר: "לא נתקלתי הרבה זמן באלימות כה קשה והיא לא נראית מוצדקת על פניה. השוטרים פרצו לדירה, אני יודע שיש צדדים לכאן וכאן אבל הנסיבות האובייקטיביות של הפרשה מעוררות כאן בעייה".
