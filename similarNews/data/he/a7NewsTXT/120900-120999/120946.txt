

משה לשם אל"מ במיל', ראש המטה המשותף של הארגונים החוץ פרלמנטריים אומר כי למרות ששרון הוא רודן, ישנה 'נקודה ארכימדית' כלשונו, נקודה עדינה מאד, שכאשר הציבור מגיע אליה הוא מואס ברודנות ומפיל אותה.

בראיון לאמציה האיתן בערוץ 7 מזכיר לשם את נפילת רודן רומניה, צ'אוצ'סקו. יום לפני נפילתו עמד צ'אוצ'סקו מול קהל שמחה כפיים, הוא היה בטוח שהקהל מעודד אותו, אך למחרת הקהל הזה העיף אותו מהשלטון. לרודנות שרון חברו לדבריו "תקשורת מגוייסת לחלוטין, עם לוחמה פסיכולוגית שלא היתה מביישת לא את סטלין ואפילו לא את גבלס".

לשם אומר כי לקראת השבוע הבא נערך המטה המשותף בראשותו למאבק על הישובים וכי בהיערכות הושקעו עבודה משותפת של הקבוצות השונות, אמצעים רבים ומחשבה. הגזרות חולקו לפיקודים ובראש כל אחד עומד "אלוף פיקוד", אלוף פיקוד צפון המסייע לצפון השומרון ואלוף פיקוד הדרום המופקד על הדרום. חלק מהאלופים אומר לשם "מוכשרים יותר מאלופי הפיקודים הנוכחיים, לפחות מאלוף פיקוד דרום".

לשם מתייחס להיערכות של צה"ל לגירוש, כפי שנשקף מעיניו בשובו מסיור מגוש קטיף, במהלכו בדק את היערכות הישובים לקראת המאבק. לדבריו, לנוכח השיירות הענקיות של צה"ל שיורד לדרום, חש שלבו 'שותת דם'. "כאחד שעבר את מלחמות ישראל ממלחמת ששת הימים ועד היום, לא ראיתי ריכוזי כוחות בסדר גודל כזה ולא ראיתי תנועה מבצעית וריכוזי מחנות, מאז תקופת ההמתנה שלפני מלחמת ששת הימים. פשוט כאב לב אדיר לנוכח מראות אלו שכן אם היו מרכזים כוחות אלו להלחם בפורעים ובמחבלים ברצועת עזה, אפילו במחצית מכוחות אלו, היו מנצחים את המלחמה הזו מזמן".

הוא מוסיף כי למרות שהרמטכ"ל הנוכחי הרואה במשימת הגירוש את משימת חייו, הופך את צבא הגנה לישראל ל'צבא גירוש לישראל', ומדבר על 'נחישות ורגישות', בעומדו "פנים אל פנים" מול החיילים גם בכפר מימון, גם בשדרות, אופקים ונתיבות, נוכח לדעת כי החיילים אכן מאד רגישים 'אך לא ראיתי את נחישותם הגדולה', לעומת זאת, "האנשים שלנו מאד רגישים ומאד נחושים".

אני מאמין באמונה שלמה ו'לא כדרך ביטוי שנועדה לחזק', כי אם יגיעו אלפים בשבוע הבא אל המרחבים של צירי הדרום מול הכניסות לגוש קטיף, מחסומי קרני כיסופים כרם שלום וכל ציר אחר, ויצרו 'חומת אדם' על הצירים, לא תהיה תנועה החוצה ופנימה. "גם אם צה"ל ומשטרת ישראל יתעמתו עם אנשינו, נשב, נחטוף מכות, לא נרים יד על חייל. פעולה זו תוציא כוחות רבים שהיו מיועדים לעסוק בגירוש, כדי להתעסק עימנו. בכך נשיג את המטרה לעכב ולשבש ולהארך את הפעולה ובכך לעורר שינוי בדעת הקהל שהיא משמעותית.

אני קורא לכולם לצאת בשבוע הבא לפעילות במרחבי הדרום. גם אלו שאינם יכולים להגיע לדרום, כי הם 'על כסא גלגלים או חולים', שיצאו מהבית, יגיעו לכל צומת ליד הבית, יפגינו ויראו נוכחות נגד ממשלת הזדון הזו".
