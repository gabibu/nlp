

לאחרונה עלה לרשת האינטרנט אתר חדש העוסק בדיני ממונות, ביזמת מכון 'משפטי ארץ' - מכון גבוה להלכה ומשפט. באתר מידע שימושי: מדריך לבא בשערי בית הדין, מידע על בתי דין הפועלים בארץ, ומסמכים משפטיים שונים.

לאחרונה עלה לרשת האינטרנט אתר חדש בשם 'דין תורה' העוסק בדיני ממונות, ביזמה של של מכון 'משפטי ארץ' - מכון גבוה להלכה ומשפט השוכן בישוב עפרה בבנימין.

לצד מערכת המשפט במדינת ישראל מתפתחות מערכות מקבילות: גישור, בוררות, ואף בתי הדין לממונות. בבתי הדין לממונות נבחנות הסוגיות המשפטיות לאורו של המשפט העברי, הוא משפט התורה. בתי הדין פועלים מכוח חוק הבוררות המאפשר לכל שני בעלי דין לבחור את הבורר הנראה להם, ומכוח החוק ניתן לכפות את ביצוע פסק הדין.

אתר האינטרנט 'דין תורה' מרכז מידע מגוון הקשור לבית הדין לממונות. באתר מידע שימושי: מדריך לבא בשערי בית הדין, מידע על בתי דין הפועלים בארץ, ומסמכים משפטיים שונים. כמו כן, יש באתר מידע מקצועי - מאמרים ופסקי דין - העוסקים בסוגיות הנידונות בבית הדין.

הרב עידו רכניץ, מרכז המחקר של מכון 'מחקרי ארץ', אמר לכתבתנו רות אברהמי "ראינו לעצמנו מטרה לקדם את רשת בתי הדין לממונות ואחת הדרכים היא הקמת אתר אינטרנט שיקל על הציבור לקבל מידע".

הרב רכניץ מסביר: "בבתי הדין לממנות יש מאות תיקים בשנה. רוב הציבור שמגיע לבתי הדין הם אנשים חרדים ודתיים ומעט חילוניים. התחושה שלנו שיש להרבה אנשים מחסום בינם לבין בתי הדין, הם אינם יודעים את מיקומו של בית הדין ואינם נותנים בו אימון מלא מחוסר מודעות על אופי פעולתו של בית הדין".

הרב רכניץ אומר כי בתי הדין עובדים בנפרד ואין קשר ביניהם. "כל בית דין יש לו שטר בוררות יחודי וכל אחד עובד לבד. מה שאנו רוצים זה ליצור רב שיח בין בתי הדין, כדי שבתי הדין יוכלו לדעת מה נעשה בבתי דין אחרים ומאותה סיבה אנו מפרסמים גם פסקי דין שכבר ניתנו כדי שהציבור יוכל לראות ולהתרשם מפסקי דין לדוגמא כדי להגביר את האמון".

המכון מתכנן להגביר את הפעילות ע"י כתיבת חוזים על פי ההלכה. "בעבר" אומר הרב רכניץ, "נעשו כבר חוזים על פי ההלכה והמכון ינסה לרכז אותם. אדם שחתם על חוזה שנערך על ידי עורך דין מיועד לבית משפט, אך עלול לגלות שחלק מן החוזה אינו תקף על פי ההלכה ולכן מי שרוצה לבוא לדין תורה, רצוי שיחתום על חוזה שנכתב על פי ההלכה. חוזה טוב וברור אמור למנוע סיכסוכים משפטיים", הוא מסביר.

בראשות מכון מחקרי ארץ בישוב עפרה עומד רב הישוב הרב אבי גיסר.

כתובת האתר: www.dintora.org
