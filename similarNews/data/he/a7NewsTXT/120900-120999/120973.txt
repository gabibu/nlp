

לערוץ 7 נודע כי חברות הובלה שעובדות עם הצבא וחלק מחיילי הבינוי של צה"ל אמורים בשבת הקרובה לעסוק בפעילויות הקשורות לתוכנית ההתנתקות.

חברות הובלה שעובדות עם הצבא נתבקשו בימים האחרונים להשתתף בפעילויות פינוי הקשורות לתוכנית ההתנתקות. לערוץ 7 נודע כי חברה אחת התבקשה להאריך את החוזה שלה עם הצבא כדי שתוכל לעבוד גם בשבת. כמו כן, חיילים מיחידות הבינוי אמורים גם כן לסייע בהכנות.

חיילים אמרו כי פעילות של יחידות אלו בשבת לא אמורה להתקיים לפי הפקודות של צה"ל המחייבות שמירת שבת בכל מקרה שאינו פיקוח נפש.

מדובר צה"ל נמסר בתגובה לפנייתנו: "עבודות שיוכרו כעבודות הנחוצות לביטחון המדינה או הגדרתם תהיה פיקוח נפש יעשו בשבת. מה שלא יעמוד בהגדרה זו לא יעשה בשבת".

יש לציין כי אין זו הפעם הראשונה בה מתלוננים חיילים שקיבלו פקודות לבצע מעשים בלתי נחוצים בשבת.

ח"כ אורי אריאל (האיחוד הלאומי) אמר אחה"צ כי צה"ל התחיל לבנות ציר חלופי לכיסופים באזור פילדלפי וכי העבודות ימשכו במשך כל השבת ע"י מאות חיילים. ח"כ אריאל קרא לשר הביטחון להפסיק מיד את "השערורייה הזאת, ולא לכפות על החיילים משימה, שלכל הדעות, כרוכה בחילול שבת שלא לצורך מבצעי".
