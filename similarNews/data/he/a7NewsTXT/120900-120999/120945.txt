

הקמב"צ של מועצת יש"ע, צביקי בר חי, קרא להמונים שהגיעו אתמול לכיכר רבין "להגיע לכיסופים ולשכב על הכביש ולא לזוז משם, המטרה של כולנו להגיע לגוש קטיף לשבש ולעכב את הגירוש עד שיהיה משאל עם או בחירות".

תחת הכותרת "גוש קטיף אני נשבע" התקיימה אמש בכיכר רבין עצרת ענק בתל אביב, עצרת מחאה המונית נגד עקירת יישובי גוש קטיף וצפון שומרון. כ-300 אלף ממתנגדי העקירה נכחו בכיכר וברחובות הסמוכים לה. ציבור נאמני ארץ ישראל הניפו שלטים גדולים בגנות תוכנית שרון, "גוש קטיף, אני נשבע" "אוהבים את צה"ל" "שרון מגרש תחת אש" וכדומה.
כאלפיים שוטרים נפרסו בכל הרחובות המרכזיים כדי לאבטח את המפגינים. החל משעות הבוקר צבעו מתנגדי תוכנית הגירוש את העיר תל אביב בכתום.

הרב יגאל קמניצקי, רבה של גוש קטיף, אמר בעצרת כי אף שהכל נראה סגור, עדיין שום דבר לא סגור, "בידי שמים שום דבר לא סגור והכל יכול להתהפך לטובה. עם ישראל הוא לא עם ריאלי, הוא חי ונושם מעל לכל שכל והיגיון, מי האמין שאחרי אלפים שנות גלות עם ישראל יתקבץ בארצו, וכל הממשלות שרמסו אותנו קרסו".

הרב קמניצקי הוסיף: "מתי הרגשתי שניצחנו, בשבוע שעבר כשהיה כינוס בגוש קטיף, אמרתי לאנשים שאנו מקיימים ואהבת את ד אלקיך בכל לבבך, דורשים חז"ל יצר טוב ויצר הרע, הפכנו את הרע לטוב, הפכנו את החולות. עכשיו בכל נפשך, אפילו נוטל את נפשך, כשהיינו בכפר מימון אמרתי שנשאר לנו לקיים בכל מאודך בכל ממונך. ומאיימים עלינו שמי שלא יעזוב בזמן, יפסיד את כל הרכוש שלו יפסיד את כל הפיצוי שלנו על העגמת הנפש. ובשביל ציבור פשוט כמו שלנו, זה הרבה מאד. כשבשבוע שעבר ציבור גדול מגוש קטיף אמר שהוא לא מתפתה לפיתויי הכסף, ונשאר בביתו, אמרתי: ניצחנו".
הרב קמניצקי קרא לציבור הגדול לבוא בהמוניו לכבישי הדרום ולעשות את כל ההשתדלות למען גוש קטיף.

יו"ר מועצת יש"ע, בנצי ליברמן, קרא למתנגדי הגירוש במהלך העצרת "להגיע לציר כיסופים כדי שתוכנית ההתנתקות לא תצא לפועל" הוא קרא לשרון לקיים בחירות לפני ביצוע תכנית הגירוש.

הקמב"צ של מועצת יש"ע וראש מועצת הר חברון, צביקי בר חי, הציג להמונים את התכנית לעצירת תכנית הגירוש. הוא קרא "להגיע לכיסופים ולשכב על הכביש ולא לזוז משם, המטרה של כולנו להגיע לגוש קטיף לשבש ולעכב את הגירוש עד שיהיה משאל עם או בחירות.

"אם יכריע העם בעד פינוי גוש קטיף, נבכה, נמחה, אך נקבל את דעת העם, לא נלך נגד העם. המשימה של כולנו, היא לצאת ביום שני הקרוב דרומה, ברכב, ברגל, באוטובוס, נתרכז בעיירות הדרום, באשקלון, בשדרות, בנתיבות, באופקים, אנו מרגישים שם בבית. משם כולנו נצא לכיסופים תחת הכותרת: "השחר הכתום". נצא לכבישים ולצירים המובילים לגוש קטיף. אנחנו לא ניעצר לא במחסום של שוטרים ולא במחסום של חיילינו שזה לא תפקידם ששרון שלח אותם להתעמת אתנו במקום לטפל באויב. נעקוף מימין ונעקוף משמאל, וכמו שהגענו לכפר מימון, בניגוד להחלטת רה"מ, אנחנו נהיה שם. בגופינו, בילדינו, אנחנו נהיה שם. לא נתעמת מול חיילי צה"ל, נקבל מכות ולא נכה, ניעצר ולא נרים יד, עד אשר רה"מ יגיד: נלך לבחירות.

אנחנו נאבקים לא רק על גוש קטיף וצפון השומרון, אנו נאבקים על דמותה של מדינת ישראל, ונהיה שם כל זמן שצריך", דברי בר-חי.

חברי ליכוד רבים נמצאים בעצרת, ביניהם חבר מרכז הליכוד, עו"ד סמואל שמואל, בן 82 מוותיקי תנועת החירות וחבר אצ"ל לשעבר. הוא מסר לכתבנו משה פריאל: "היום זה המועד האחרון שעם ישראל צריך להקים זעקה במחאה נגד הדיקטטורה של משפ' שרון, משפ' הפשע, ועם ישראל צריך באופן החלטי לומר לשרון: אין לך מנדט להחזיר את חבלי א"י".

הזמר בני אלבז עלה על הבמה וזעק "זה לא יהיה". הוא שר את שיר המחאה שחיבר למאבק: "זה לא יקרה, זה לא יהיה. הם לא יקחו אותנו מהבתים, לא ניתן להם, לא ניתן להם להוציא אותנו מהבתים.. צריכים להודות לבורא עולם שזיכה אותי להיות חלק מהגיבורים האמיתיים של עם ישראל. וכל מי שלא מגרש יהודי, יש לו חלק בעולם הבא".

ראש עיריית שדרות, אלי מויאל, אמר הערב בעצרת הענק בכיכר רבין בתל אביב, כי הוא נשבע להיות עם תושבי גוש קטיף.

מויאל קרא לרה"מ שרון לדחות את תכנית ההתנתקות והגירוש לאחר קיום בחירות בישראל. "כולנו יודעים שעוד 4 חודשים יש בחירות בישראל, למה אתה מרים יד על האהבה הגדולה הזאת, למה להרים יד על מלח הארץ, על אנשים שסיכנו את עצמם ורכושם, לא נגרש אותם, ואם אתה רוצה לגרש אותם, לך לבחירות, ולך למשאל עם, ואנחנו נקבל את הכרעת הדמוקרטיה. הפשע אומר היום שאי אפשר להגן על 8000 יהודים ברצועת עזה, והפשע יאמר מחר חס ושלום שאי אפשר להגן על 24 אלף תושבי שדרות. צריך להגן, זאת המדינה שלנו, ונהיה שם עם התושבים לא נעזוב אתכם, אחים שלנו אתם, והיושב בירושלים יבטל החלטתו".

ראש ישיבת ההסדר ברמת גן, הרב יהושע שפירא, אמר כי הקב"ה נשבע לגוש קטיף וצפון השומרון, האנשים היושבים באהלים בשאנור ללא מים וללא חשמל, הם סמל המאבק הזה. הרב שפירא הוסיף כי הנשיא ביקש סליחה, ואולם אין סליחה למי שעוקר יישובים יהודים מארץ ישראל, ואין סליחה למי שהורס ישיבות ובתי כנסת, ואין סליחה למי שמגרש משפחות שכולות מביתם. הרב יהושע שפירא שר עם הקהל את הפסוק: "עוצו עיצה ותופר דברו דבר ולא יקום כי עמנו אל" ואמר כי נקבל על עצמנו עול מלכות שמים, ונקום ונתעודד וה' הושיע המלך יעננו ביום קראנו.

אל"מ במיל. יהואר גל, אמר בעצרת, כי בעוד מספר חודשים שרון יחזור לחוות השקמים ויעזוב את הציבוריות הישראלית שכל כך הציק לה בעשרות השנים האחרונות. פעם מימין ופעם משמאל קראו לשרון ללכת הביתה על כך שהוא קורע את העם. גל אמר, כי אם הציבור יקיים אחורה פנה, וינוע לגוש קטיף, תוסר רוע הגזירה.

משה לשם אל"מ במיל', ראש המטה המשותף של הארגונים החוץ פרלמנטריים, אומר כי לקראת השבוע הבאנערך המטה המשותףבראשותו למאבק על הישובים וכי בהיערכות הושקעו עבודה משותפת של הקבוצות השונות, אמצעים רבים ומחשבה.

תושבי גוש קטיף הוותיקים והחדשים עמדו אחר הצהריים יד ביד מפאת שדה שבדרום גוש קטיף ועד למוצב גפן צפונית לנצר חזני בשרשרת מקומית במלאת שנה לשרשרת הישראלית שהתקיימה בשנה שעברה ביום ז' במנחם אב.







אם אינך רואהלחץ כאן
