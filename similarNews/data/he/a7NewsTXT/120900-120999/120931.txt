

ראשי "קונגרס הרבנים למען השלום   פיקוח נפש" קוראים היום לרבני ישראל לנצל את ההתעוררות הגדולה של עם ישראל כולו בכותל המערבי ביום רביעי.

"אין ספק כי מצויים אנו ברגע היסטורי בתולדות עם ישראל", כותבים הרבנים ראשי הקונגרס לעמיתיהם רבני ישראל, "רגע שבו 'נקהלו היהודים לעמוד על נפשם'. עם ישראל כולו מתעלה מעל כל עניני החולין, בעיות היום-יום והמחלוקות הקטנוניות, ומתאגד כולו באחדות מופלאה על מנת לזעוק יחד אל בורא עולם שיצילנו מגזירת ההתנתקות האיומה".

"אסור לנו להחמיץ עת-רצון זו חלילה, אל לנו ליפול ברוחנו ברגעים אלו האחרונים, עלינו לנצל שעת כושר זו על-מנת להרחיב ולהעמיק את ההתעוררות בכל חלקי העם, לחזק ולהגביר את זעקות המחאה והתפילה, וישועת ה' כהרף עין", כותבים הרבנים במכתב בהול למאות רבני ישראל.

ראשי הקונגרס קוראים לרבנים וראשי הקהילות בכל מקום בארץ ובעולם לעשות את השבת הקרובה, שבת חזון וערב תשעה באב, ל"שבת התעוררות ותפילה": "כל רב וראש קהילה בכל מקום שהוא ינצל את דרשתו השבועית להסברת חומרת הסכנה שרואה תורתינו הקדושה בגזירת ההתנתקות, על-פי האמור בשולחן-ערוך סימן שכט. הרבנים יורו לבני קהילותיהם לכוון בתפילת יום השבת שיבטל הקדוש-ברוך-הוא את גזירת ההתנתקות ויזרז את גאולת עם ישראל". הרבנים מציעים במכתבם שכל בית כנסת ומניין תפילה יוסיפו פרקי תהילים מיוחדים לאחר תפילת שחרית בשבת, ויאמרו יחד את פרק כ' בתהילים פסוק בפסוק עם שליח הציבור.

לאחרונה יצא קונגרס הרבנים למען השלום בפרסום חסר-תקדים של פסק-ההלכה האוסר את ההתנתקות, חתום על-ידי 350 רבני ישראל מכל החוגים. חצי מיליון מודעות של פסק-הדין והחתימות נשלחו להדבקה באלפי בתי כנסת בשיתוף הרבנים וכן מוסדות בארץ ובעולם, והתפרסמו במודעות ענק בכל העיתונים הגדולים בארץ והעיתונים היהודיים הגדולים בתפוצות.

הרב יעקב יוסף, מראשי הקונגרס, אומר כי "העם פשוט מתעורר לדבר ה' ומפנים את אמיתת ההלכה הברורה שההתנתקות מהווה סכנה איומה לחיינו. ההתעוררות והזעקה האדירה תגבר ותלך, ואין לי ספק שהיא תבטל מכל וכל את הגזירה הארורה, ותחיש את הגאולה האמיתית והשלימה".
