

תושב כפר דרום, עוז קדמון, הנמצא בימים אלה במעצר בבית בבית אחותו בקרית מלאכי, אומר כי המשטרה והפרקליטות תפרו לו תיק שלא היה ולא נברא.


תושב כפר דרום, עוז קדמון, הואשם לפני מספר שבועות כי ניסה לדרוס חייל בכניסה לגוש קטיף ואף שהה במעצר במשך שבועיים. היום הוא שוהה בבית אחותו בקרית מלאכי בתנאי מעצר בית.

לדבריו מדובר בעלילה שלא היתה ולא נבראה. "מדובר בחייל שסבל מרגישות רבה בגלל שחטף מכה בכתף כשניסה לקפוץ ולהיכנס לאוטו שלי דרך החלון ובסופו של הדבר הרופא פסק לו אופטלגין במינון הנמוך ביותר. הדבר לא היה ולא נברא ואנחנו חס ושלום לא דורסים חיילים".

לדברי קדמון האירוע קרה כשקבוצה מכפר דרום נסעה לבקר חיילים בפלוגה המשרתת על הגדר על מנת לדבר איתם. "מיהרתי להגיע הביתה בגלל שאני מוגבל בשעות, הגענו למחסום של חיילים בשטח שלא הוגדר כשטח צבאי על פי צו אלוף והראינו תעודה על מנת לעבור. הם שלא כדין חסמו את דרכנו ואמרו לנו שאנחנו צריכים לנסוע מסביב, מה שהיה גורם לי לאחר ולקבל מאסר עד תום ההליכים ולכן, אחרי שלקחתי רברס עקפתי את המחסום מימין והחייל זינק לי לתוך החלון באטרף של רצח בעיניים".

קדמון ציין כי גם לפי עדותו של החייל, המשך הנסיעה לאחר קפיצת החייל על הרכב היה איטי מאוד מבלי שנגרמת סכנה לאיש. "מישהו שם סימן מטרה וניסה לעשות עיגול מסביב למטרה", האשים והסביר כי התלונה על המקרה נעשתה כמו במקרים רגילים אך בניית התיק על ידי המשטרה והפרקליטות נעשתה ממניעים אחרים שאינם קשורים לתלונה. עוד ציין כי בדיון שנערך בעניינו בבית המשפט התברר כי פעולתו של החייל היתה בלתי חוקית באופן הגובל באפשרות לתבוע את החייל על כך.

עוד אמר קדמון כי הוא מקווה שתוך יומיים שלושה, בעתירות כאלה ואחרות, ישיג אישור לחזור לביתו שבכפר דרום. "אנחנו ממשיכים לזרוע וממשיכים לשתול את הגידולים החקלאיים", אמר.

להאזנה לראיון
