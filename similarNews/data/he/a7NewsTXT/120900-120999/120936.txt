

בית הדין הצבאי של פיקוד הדרום גזר אתמול (ה') על חייל צה"ל, סמל תייסיר הייב, 8 שנות מאסר בפועל ועוד שנתיים מאסר על תנאי בעוון הריגת תום הורנדאל, פעיל ארגון שמאל קיצוני.

גזר הדין נקבע כחודש לאחר הרשעתו של החייל בשישה סעיפי אישום, ביניהם הריגת האזרח הבריטי תום הורנדאל באפריל 2003, שיבוש הליכי משפט ומסירת ידיעות כוזבות.

דובר צה"ל מסר כי הורנדאל, פעיל ארגון הסולידריות (ISM) השייך לשמאל הקיצוני, נפצע באפריל 2003 מירי מכוון אשר ירה הנאשם לעברו. בפסק הדין קבע בית המשפט כי החייל ירה כדור בודד לעבר נקודה דמיונית, סמוך לראשו של הורנאדל, וזאת בניגוד מוחלט להוראות הפתיחה באש. הורנדאל מת מפצעיו כחצי שנה לאחר מכן.

"הנאשם בדה מערכת כוזבת של אירועים על מנת להעלים מעשיו ולהרחיק עצמו מאחריות לירי ולתוצאותיו", קבע בית המשפט. "מיד לאחר האירוע מסר הודעות מבוימות במערכת הקשר, הסווה והסתיר את האמת בתחקירים המבצעיים שנערכו בפני מפקד הגדוד והחטיבה ופעל לשדל חייל אחר שיתמוך בגרסתו השקרית".

בנימוקי גזר הדין ציינו השופטים את חומרת מעשיו של הנאשם אשר נוגדים את ערכי צה"ל, וניצבו בניגוד מוחלט לערך העליון של קדושת החיים.
התביעה הצבאית הודיעה שתלמד לעומק את נימוקי גזר הדין ולאורם תבחן הגשת ערעור בהמשך.

דובר צה"ל הוקיע את מעשיו של החייל המנוגדים באופן מוחלט לערכי המוסר ולערכי צה"ל, ומביע את צערו ואת תנחומיו למשפחתו של האזרח הבריטי תום הורנדאל.
