

שרת החינוך, התרבות והספורט, לימור לבנת, הודיעה אמש ליו"ר מרכז השלטון המקומי, עדי אלדר, כי היא נענית לתביעתו ומשרדה יגדיל את השתתפותו בתקציבי הרשויות המקומיות בסעיפי הבטיחות וחידוש מבנים.

שרת החינוך, התרבות והספורט, לימור לבנת, הודיעה אמש ליו"ר מרכז השלטון המקומי, עדי אלדר, כי היא נענית לתביעתו ומשרדה יגדיל את השתתפותו בתקציבי הרשויות המקומיות בסעיפי הבטיחות וחידוש מבנים, ויעמידו על סכום זהה לזה שתוקצב בשנה שעברה. התקציב האמור יועמד לפיכך על כ-110 מיליון ש"ח (תוספת של 75 מיליון ש"ח), והוא יועבר לכלל הרשויות המקומיות בתוך זמן קצר.

אלדר הודיע לשרה, כי אמנם אין בסכום זה כדי לפתור את הבעיות הקשות שבפניהם ניצבות הרשויות מקומיות, אולם העמדת התקציב האמור לצורך תיקון ליקויי הבטיחות, עונה על התביעות הדחופות של הרשויות המקומיות כתנאי לפתיחת שנת הלימודים.

הנהלת השלטון המקומי, אשר כונסה הבוקר, קיבלה דיווח מעדי אלדר ולאור הגדלת התקציב והאפשרות שניתנה כעת לתקון ליקויי הבטיחות החמורים במוסדות החינוך, החליטה להסיר את האיום שלא לפתוח את שנת הלימודים במועדה.
