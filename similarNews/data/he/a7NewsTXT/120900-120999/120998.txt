

צה"ל מעריך כי עד היום הצליחו כ-3000 ממתנגדי ההנתקות להסתנן לגוש. בצה"ל מודים כי נכשלו בחסימת שטח הגוש לכניסת מסתננים מבחוץ וביטלה את כל היתרי הביקור בישובים, שלושה ימים לפני תחילת תוכנית ההתנתקות.

החל מיום ראשון תועלה הכוננות לרמה הגבוהה ביותר, לקראת העקירה שתתחיל למחרת.

11,000 שוטרים יתפרסו מסביב לגוש קטיף ומאשקלון דרומה, ויקימו מחסומים במטרה למנוע ממתנגדי ההתנתקות להסתנן לגוש. היערכות מוגברת תורגש גם בשאר חלקי הארץ, וזאת מחשש לפעולות מחאה נרחבות.

'הארץ' מדווח הבוקר כי מערכת הביטחון הודתה אתמול כי נכשלה בחסימת שטח הרצועה לכניסת מסתננים מבחוץ וביטלה את כל היתרי הביקור בישובים, שלושה ימים לפני תחילת תוכנית ההתנתקות. המשטרה אומרת, כי אינה מתכוונת "לשחק משחקים" עם פעילי הימין שחדרו לרצועה וכי תפעיל נגדם יד קשה, מרגע שיתחיל הפינוי.

קצין בכיר בצה"ל הביע אתמול דאגה ממספר המסתננים. "אני לא יודע להסביר איך בדיוק זה קרה, אבל בימים האחרונים יש כאן שיטפון של מצטרפים. לכפר דרום הגיעו מאות מסתננים. בנוה דקלים יש לפחות עוד 300 איש, שבאו רק מאזור חברון". הוא אמר כי מפקדי הפינוי צריכים להיזהר מגילויים מיותרים של זחיחות בטרם החלה ההתנתקות. "נכון, מרבית המתנחלים עוזבים. אבל למרות שאני משוכנע שנעמוד במשימה, המסתננים עוד יעשו לנו לא מעט צרות", הוסיף.

הקמב"צ של מועצת יש"ע, צביקי בר חי, קרא להמונים שהגיעו אתמול לכיכר רבין "להגיע לכיסופים ולשכב על הכביש ולא לזוז משם, המטרה של כולנו להגיע לגוש קטיף לשבש ולעכב את הגירוש עד שיהיה משאל עם או בחירות".
