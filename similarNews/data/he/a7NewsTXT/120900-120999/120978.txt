

סטודנטים סיימו את מבחניהם והגיעו ישירות לחומש שבצפון השומרון. הסטודנטים מ"תא כתום" משפצים בימים אלו דירות ביישוב ומקיימים פעילויות לילדים.

הסטודנטים של "תא כתום" עכשיו גם בחומש:אחרי שהסטודנטים הצליחו לעלות את מורל התושבים בגוש קטיף החליטה קבוצה מורחבת להגיע גם לחומש שבצפון השומרון. לפני כשבוע הגיעו הסטודנטים להכין את התשתיות ולשפץ בתים. במסגרת פעילותם מבצעים הסטודנטים גם עבודות אינסטלציה וניקיון. לפני יומיים הגיעו שוב הסטודנטים והחליטו לתקוע יתד ביישוב, כחלק מקבוצה מאורגנת לקראת יישום תוכנית הגירוש של שרון. יצויין כי ביישוב נמצאים רבים נוספים הפרוסים באוהלים ובדירות, חלקם בקבוצות מאורגנות. הם מצפים כי יגיעו עוד רבים ליישוב וימנעו בכך את מזימת הגירוש.

הסטודנטים "התאהבו" בחומש לאחר שעשו שבת ביישוב והתארחו אצל המשפחות.
אחד הסטודנטים, עמוס כהן, סיפר לערוץ 7 כי הם מעורבים בהפעלה של ילדים ונוער, מארגנים קייטנות ועוזרים לכלל התושבים. "החברה הצעירים עוזרים בכל מיני דברים הן בסיוד ואיכלוס לקראת משפחות נוספות שאמורות להגיע וניקיונות. בין לבין גם לומדים", מספר עמוס כהן.

לדבריו, הסטודנטים "נחתו" ישר אחרי המבחנים. "פחות לחשוב על עצמנו ועד כמה שניתן משתדלים למזער את הנזקים. אנחנו מנסים להשתלב בפעילות הכללית, מתארגנים למקום ומשתלבים בפעילות החברתית - אנחנו רוצים לבנות מערך פעילות שנוכל לתרום ולשמור על מצב רוח גבוהה ומורל גבוהה כשיש לנו הרבה מוטיבציה".

רות נצר, המארגנת של הקבוצה מ"תא כתום" בחומש, הסבירה כי "הסטודנטים משאירים הכל בצד עד שיעבור. החברים יודעים שיהיה להם אפילו עוד שנה ללמוד בגלל התוכנית אבל נמצאים פשוט במקום אחר. מרגישים שהיום מתקרב וצריך לעשות. אנחנו רואים את משפחות עם הילדים ולנו אין מה להגיד", הוסיפה.

"כולם פה שמים את הדברים האישיים בצד ומרגישים כחלק מיישות אחת גדולה. באמת מרגישים כולם משהו אחד. כולם חלק מכולם, נעזרים בכולם ומגלים את כל העוצמות שיש כאן בעם. ממש מחזק, לראות את האמונה של כולם", סיכמה. הם מקווים כי מתנגדי הגירוש שלא הצליחו להיכנס לגוש קטיף יגיעו לצפון השומרון כדי לחזק את התושבים.

