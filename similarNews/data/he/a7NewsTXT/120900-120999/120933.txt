

משרד הרווחה מסיים בימים אלה את הערכותו לעקירת היישובים מחבל עזה בשבוע הבא. החל מיום רביעי בבוקר ישהו עובדים סוציאליים ופקידי סעד בבתי הכלא אוהלי קדר ודקל בבאר שבע שאליהם צפויים להגיע עצורים.

כ- 200 מנהלים, מפקחים ועובדים סוציאליים עובדי המשרד הוכנו לכל תרחיש אפשרי לטיפול במשפחות המפונות, ובאנשים שיעצרו. המשרד גם גייס 15 קציני מבחן חדשים ופקידי סעד לחוק נוער מהרשויות המקומיות. מנכ"ל המשרד, הפרופ' דב גולדברגר, אמר כי הוא צופה שהבעיות העקריות שעימן יתמודד המשרד בשבוע הבא יהיו הטיפול בילדים ובנוער. "אנו ערוכים לטפל בילדים ששני הוריהם ייעצרו, וכן בילדים שיימצאו באזורים השונים ללא הורה או אחראי. אינני יודע כמה ילדים כאלה יהיו, אך אנו מוכנים לתת להם מענה ", אמר הפרופ' גולדברגר.

החל מיום רביעי בבוקר ישהו עובדים סוציאליים ופקידי סעד לחוק נוער בבתי הכלא אוהלי קדר ודקל בבאר שבע שאליהם צפויים להגיע עצורים. עובדי הרווחה ומתנדבים יהיו במתחם מיוחד כדי לתת מענה לילדים. העובדים יטפלו בילדים, עד אשר יוחלט מה יעשה בהוריהם. מדיניות המשטרה היא שלא לעצור שני הורים שיש להם ילדים קטינים, אלא רק במקרים קיצוניים. אם יוחלט להאריך את מעצר שני ההורים, יסוכם עם ההורים על העברת ילדיהם בעדיפות ראשונה למשפחה המורחבת או לידידים המכירים את הילדים. במקרים שבהם לא יהיו ידידים או משפחה, ישלחו הילדים למשפחות אומנה שהוכנו מראש. כמו כן, הוכנו 50 מקומות בפנימית טירת הילד. המשרד גם נערך למקרה שההורים לא יסכימו לתת אישור להעברת ילדיהם ואז הונחו פקידי סעד לחוק נוער להוציא צו בית משפט להשמת הילדים בניגוד לדעת הוריהם.

בעיה נוספת נוגעת לנערים ונערות שייעצרו בשל התפרעויות והתנגדות אקטיבית לפינוי. קציני המבחן לנוער יבקרו את העצורים (לקטינים עצורים עם מבוגרים חובה תוך 24 שעות משעת המעצר). קצין המבחן ישוחח עם העצור ויבדוק לפי הצורך את משמעות המעצר עבורו, מצבו, אפשרויות לחלופת מעצר, תנאים מיוחדים לשחרור בערובה והפיקוח עליהם. הוא יכתוב תסקיר על פי דרישת בימ"ש ובהתאם לתהליך החקירה שבוצע. על פי נסיון התקופה האחרונה, יתכנו מצבים שבהם נערים לא יסכימו להזדהות וגילם יהיה פחות מגיל 12. לילדים בגיל זה אסור להיות בבתי המעצר ולכן תפנה המשטרה אותם לטיפול פקידי הסעד. פקידי הסעד יבדקו אפשרויות לחזרתם לביתם או למשפחתם. אם לא ניתן יהיה להחזירם ישקול פקיד הסעד לפנות לבית משפט לנוער להוציא צו למתן הוראה כיצד לטפל בהם.

מנכ"ל משרד הרווחה הנחה את עובדי המשרד שלא להשתתף בפינוי פיזי של מתיישבים, וכן במקרים של התבצרות של משפחות וילדיהם, איומי התאבדות ותגובות של חולי נפש.

מטה המשרד בראשות המנכ"ל יהיה בדרום, ינהל ויתאם את פעולות משרד הרווחה בתחום ההתנתקות עם משרד ראש הממשלה, מינהלת סל"ע, משרדי הממשלה השונים והארגונים הרלוונטיים. כמו כן, יתואמו הפעולות עם צה"ל, משטרת ישראל ושב"ס.

צוותים משולבים של עובדים סוציאליים ופקידי סעד וכן פסיכולוגים ואנשי חינוך יהיו במתקני הקליטה כמו בתי המלון בבאר שבע ובאשקלון ובזכרון יעקב (עבור מתיישבי צפון שומרון). הצוותים יתנו תמיכה רגשית למפונים בצורה פרטנית ואף בהפעלת קבוצות של בני נוער ומבוגרים.
