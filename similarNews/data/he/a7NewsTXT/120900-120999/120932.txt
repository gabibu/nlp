

משרד הרווחה מסיים בימים אלה את הערכותו לעקירת היישובים היהודיים מחבל עזה המתוכננת בשבוע הבא.
מנכ"ל המשרד, פרופ' דב גולדברגר אמר כי הוא צופה שהבעיות העקריות שעימן יתמודד המשרד יהיו הטיפול בילדים ובנוער. "אנו ערוכים לטפל בילדים ששני הוריהם ייעצרו, וכן בילדים שיימצאו באזורים השונים ללא הורה או אחראי. אינני יודע כמה ילדים כאלה יהיו, אך אנו מוכנים לתת להם מענה ". אמר פרופ' גולדברגר.

לצורך הטיפול בילדים יהיו החל מיום רביעי בבוקר עובדים סוציאליים ופקידי סעד לחוק נוער בבתי הכלא אוהלי קדר ודקל בבאר שבע שאליהם צפויים להגיע עצורים. עובדי הרווחה ומתנדבים יהיו במתחם מיוחד כדי לתת מענה לילדים. העובדים יטפלו בילדים, עד אשר יוחלט מה יעשה בהוריהם. מדיניות המשטרה היא שלא לעצור שני הורים שיש להם ילדים קטינים, אלא רק במקרים קיצוניים. אם יוחלט להאריך את מעצר שני ההורים, יסוכם עם ההורים על העברת ילדיהם בעדיפות ראשונה למשפחה המורחבת או לידידים המכירים את הילדים. במקרים שבהם לא יהיו ידידים או משפחה, ישלחו הילדים למשפחות אומנה שהוכנו מראש. כמו כן הוכנו 50 מקומות בפנימית טירת הילד. המשרד גם נערך למקרה שההורים לא יסכימו לתת אישור להעברת ילדיהם ואז הונחו פקידי סעד לחוק נוער להוציא צו בית משפט להשמת הילדים בניגוד לדעת הוריהם.


