

שני מחבלים חמושים ברובים וברימונים פתחו במסע של רצח במוצאי שבת באיזור הטיילת בנתניה ותקפו עוברים ושבים. הפיגוע אירע ליד המלונות ''מרגוע'' ו''רזידנס'', ובתוך לובי של מלון ג'רמי.

כתבנו קובי פינקלר דיווח כי שוטרי משמר הגבול שהוזעקו למקום, בשל התרעות על פיגוע מתוכנן באזור השרון, ניהלו קרב עם המחבלים, והרגו אותם. ג'רמי מקונן, לוחם יחידת אלמוג במשמר הגבול סיפר "שמעו שיש ירי בעיר, התחלנו לצמצם (מרחק) לכיוון האירוע, שמענו יריות, אזרחים מאוד אמיצים כיוונו אותנו למקום, (באמרם) 'לשם, לשם, לשם', התחלנו לצמצם... לאט לאט, עד שהגענו למלון הזה (ג'רמי), אמרו לנו שהם נמצאים מאחורה, התחלנו לצמצם בזהירות, התקרבנו אליהם. היה קשה מאוד למצוא אותם, עכשיו אפשר לומר רק תודה לאל, הם לא נמצאים איתנו היום".

כאמור מקונן ירה בהם והרגם ובכך סיים את הפיגוע. בפיגוע נרצחה צעירה אחת ותינוקת שנפצעה אנושות ולאחר מאבק על חייה היא נפטרה. עוד נפצעו בפיגוע זה למעלה מ -50 אנשים, וביניהם ילדים.

בעוד התקשורת מדווחת על מצבם של פצועי הפיגוע בנתניה, התפוצץ מחבל מתאבד בתוך בית הקפה "מומנט" ברח עזה בירושלים, הסמוך לבית ראש הממשלה. בפיגוע זה נרצחו 11 אנשים ולמעלה מ-52 נפצעו.

בית הקפה "מומנט" הוא מקום בילוי פופולרי, ובמוצ"ש הוא עמוס עד אפס מקום.

על פי מקורות במשטרה הצליח המחבל להיכנס לתוך בית הקפה ולפוצץ את עצמו, מטרים אחדים מהכניסה. מאחר ומדובר במקום סגור עוצמת הפיצוץ גרמה להדף רב ולנפגעים רבים.

יוסי לוי, עובד עירייה שהגיע דקות ספורות לאחר הפיצוץ, אמר כי המקום היה הרוס לגמרי. כל החלונות המקיפות את בית הקפה נופצו לרסיסים ובפנים שררה אנדלרמוסיה.

מפקד מחוז ירושלים ניצב מיקי לוי אמר כי המחבל שנכנס לקפה "מומנט" גרם לפיצוץ רב עוצמה שהפיל נפגעים רבים. "תיגברנו את הכוחות בעקבות ההתרעות במרכז ובצפון העיר. אתמול הצלחנו ליירט מפגע בדרך לירושלים - היום, לצערי, לא", אמר.

ד"ר וייס עוזר מנהל בית החולים הדסה עין כרם אמר כי מרבית הפצועים סובלים מפציעות חודרות בשל מסמרים וחלקי מתכת נוספים.

רה"מ שרון יכנס ביום א' בבוקר את המטבחון לדון במצב נוכח שני הפיגועים הקטלניים במוצאי-שבת.

שר החוץ שמעון פרס שוחח במוצאי-שבת עם שר החוץ האמריקני קולין פאוול ושר החוץ הבריטי ג'ק סטרו. שיחתו התרחשה לאחר הפיגוע בנתניה, אך לפני שהתרחש הפיגוע בירושלים. הוא תאר באזניהם את שאירע בנתניה ואמר כי צריך לעשות הכל כדי להפסיק את האש. "אין הרבה זמן, צריך לדבר על הפסקת אש על כל המשתמע מכך".

