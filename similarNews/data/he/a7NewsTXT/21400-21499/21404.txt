

תנועת "היום השביעי", "יוצאת חלציה" של תנועת ארבע האמהות החלה שוב בפעילותה והיא קוראת לנסיגת צה"ל מיש"ע.

כזכור, תנועת ארבע האמהות, שקמה ב 4.3.94 , יצאה במסע מתוקשר היטב בדרישה לסגת באופן חד צדדי מלבנון.

העיתונאי יואב יצחק ביוני של השנה שעברה חשף כי תנועת ארבע האמהות היא אחת מתנועות השמאל הקיצוני המקבלות כספים מהאיחוד האירופי. יצחק כתב אז: "מדינות אירופה ככלל נושפות בעורפה של ישראל. במאבק המדיני-בטחוני ישראלי פלשתיני הן תומכות במאבק הפלשתינים. זה אינו סוד גדול". יצחק מתאר את שיטת העבודה: "הפעילות נסתרת מעיני הציבור. ההחלטות מתקבלות במרכז האיחוד האירופי בבריסל. מקבלי ההחלטות אינם ישראלים, ועל כן פעילותם פנימה אל תוך ישראל אינה מבוקרת כדבעי". יצחק מציין עוד: "חלק מהתמיכות שהוא מעביר כסיוע ניתנות להשגת מטרות פוליטיות, כך לפחות על פי ניירות העבודה של האיחוד האירופי בעצמו,". לארגון ארבע האמהות אושרה תמיכה בסך 250 אלף יורו.

רוני ענבר, חברת התנועה החדשה, אמרה בערוץ 7 כי תנועתה קוראת להתכנסות פנימה, לעריכת חשיבה מחודשת על הדרך שבה הולכים, ועל דמות החברה. כל זאת תוך כדי "התכנסות חזרה לגבולות שיאפשרו לאזרחי המדינה להרגיש שיש להם מדינה עם ערכים שהם מזדהים אתה". ענבר אמרה כי מאחר שהפלשתינים לא חושבים לשבת עם ישראל יש צורך לסגת מיש"ע כמו שנסוגו מלבנון, ללא הסדר.

תושבת כפר ים דתיה יצחקי אמרה לערוץ 7 כי תנועת 4 אמהות גרמה אסון במדינת ישראל. לדבריה, נסיגת צה"ל מלבנון שידרה לעולם הערבי שככל שמציקים לישראל יותר היא מתקפלת. אם בלבנון שילמה ישראל מחיר כבד של 20 חיילים בשנה, עתה שילמה ישראל ב 309 אזרחים: תינוקות, נשים וגברים, וכל זאת בגלל ארבע האמהות, אמרה יצחקי.

יתירה מכך: לדבריה, קריאת התנועה לצה"ל לצאת מיש"ע פירושה שמפקירים את היהודים הגרים ביש"ע. לדברי יצחקי, תנועת "היום השביעי" חותרת נגד אושיות המדינה ומעודדת נטישת ערכי הציונות, שעליהם הוקמה מדינת ישראל. התנועה משדרת לאויב מסר כי טוב אם יתקוף יותר כדי שעם ישראל יתכנס בשטח מצומצם יותר, ויהיה קל לטבוח בו.
"תרומתן" של ארבע האמהות הייתה אובדן המרכיב החשוב ביותר, והוא כוח ההרתעה.
