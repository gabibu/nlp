

פעיל הפתח', סאמר עוויס, חוסל על פי מידע שהגיע ממקורות פלשתיניים, בידי מסוקי קרב של צה"ל. הפלשתינים טוענים כי הוא נורה בשוגג והטיל כוון אל אחיו הבכיר ממנו בגדודי אל אקצא.

סוכנות עתי"ם מוסרת כי זמן קצר אחר חצות הלילה במוצאי שבת ירה מסוק מסוג אפאצ'י טיל על המכונית בה נסע עוויס ליד מחנה הפליטים אל-עמרי, בו הוא מתגורר. עוויס נהרג מירי הטיל במקום.

הפלשתינים טוענים כי חוסל בשוגג וכי הטיל כוון למעשה אל אחיו הבכיר ממנו בגדודי אל-אקצא, עבד אל-כאדים עוויס, מפקד הזרוע הצבאית של הפתח במחנה הפליטים בלאטה בשכם.

עבד אל-כאדים עוויס הוא פעיל בכיר בגדודי אל-אקצא, זרועו הצבאית של הפתח', שאנשיו ביצעו את הפיגוע בנתניה. הוא נמלט מבעוד מועד ממחנה הפליטים בלאטה, לאחר שכוחות צה"ל נכנסו לשם בחיפוש אחר מבוקשים. אחיו השני של ההרוג, נאסר עוויס, אף הוא בכיר בגדודי אל-אקצא. צה"ל אותת בכך לפעילי הזרוע הצבאית של הפתח', כי ידו ארוכה דיה להשיגם.
