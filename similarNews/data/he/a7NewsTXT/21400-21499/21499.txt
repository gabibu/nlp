

שביתה תתקיים היום בישובים הערביים בישראל, במחאה על מדיניותה של ממשלת ישראל בכפרים הערביים ביש"ע ולאות הזדהות עם הפלשתינאים.

ועדת המעקב העליונה לענייני הציבור הערבי בישראל - גוף הגג של ההנהגה הערבית במדינה - הדגישה בהודעה שפירסמה אתמול כי מדובר בצעד של מחאה שקטה וקראה לכל האזרחים הערביים לשמור על מתכונת של מחאה "מסודרת".

זו הפעם הראשונה מאז אוקטובר 2000 שבה ההנהגה הערבית מודיעה על יום של שביתה כללית לאות הזדהות עם הפלשתינאים בכפרים הערביים ביש"ע. מאז "אוקטובר השחור" שבו נהרגו 13 ערבים בתחומי הקו הירוק - מהם 12 אזרחים ישראליים - התקיימו שני ימי שביתה כללית, ביום האדמה וביום השנה לאירועי אוקטובר. אולם לא התקיים אף יום שביתה כללית לאות סולידריות עם האינתיפאדה הפלשתינית. יום השביתה היום תואם כך שיתקיים בד בבד עם יום השביתה הכללית שהכריזה ההנהגה הפלשתינאית בכפרים הערביים ביש"ע.

ועדת המעקב פירסמה את ההודעה בדבר השביתה הכללית בסיומה של עצרת המונים שהתקיימה אתמול בסחנין, במחאה על מדיניותה של ממשלת ישראל בעימות עם הפלשתינאים. עשרות אלפים השתתפו בעצרת.
