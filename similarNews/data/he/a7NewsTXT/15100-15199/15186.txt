

צה"ל לא יאפשר תנועת פלשתינים מחוץ לשטחי A, כך מסר אתמול דובר צה"ל. זה צעד ראשון מתוך צעדי סיכול אחדים, שהחליטו עליהם אתמול שרי הקבינט כדי לפעול מיד למניעת הפיגועים הבאים.
ההחלטה על מניעתה של תנועת הפלשתינים קשה מאוד לביצוע בשטח, וגורמי צבא אמרו כי הם מטילים ספק בשאלה אם יהיה אפשר לאכוף אותה לאורך זמן. אספקת מזון ותנועת אמבולנסים תותר.

עוד הוחלט אתמול כי יוגברו מאמצי הסיכול הממוקד, וכי הכתרים על הערים יהודקו. אתמול אישר למעשה הקבינט המדיני בטחוני את כל הצעותיהם של שר הביטחון והרמטכ"ל לפעולות, וביצוען יתחיל ככל הנראה בימים הקרובים.

יצוין כי בישיבתו אתמול נמנע הקבינט מלהעלות לדיון הצעות חדשות לפעולה. השרים ממתינים לשובו של ראש הממשלה היום מארצות הברית.

בתוך כך פעל צה"ל אתמול בבוקר באבו דיס, ועצר פלשתינים אחדים בחשד כי היו קשורים לפיגוע במוצאי שבת בירושלים. מוצאם של שני המתאבדים שביצעו את הפיגוע הוא אבו דיס.

במשטרה מעלים את רמת הכוננות. כל החופשות של השוטרים בוטלו, ומחוז ירושלים תוגבר בכוח אדם ממחוזות אחרים. מפכ"ל המשטרה שלמה אהרונישקי אמר אתמול כי כל השוטרים ייצאו לשטח, וכי איש לא יישאר במשרד. עוד אמר אהרונישקי, כי עקב משימות הביטחון הרבות שעמן צריכה להתמודד המשטרה, תחומים רבים אחרים שבהם מטפלת משטרת ישראל בימים רגילים, נזנחים, וכי את התוצאות כבר רואים בשטח.


