

השליח האמריקני, אנתוני זיני, הניח זר היום בצהריים במקום הפיגוע במדרחוב בן יהודה בירושלים, ובעת שהגיע למקום צעקו לעברו מאות תושבים קריאות בוז.

זיני ביקר בזירת הפיגוע יחד עם נשיא המדינה, משה קצב, שגריר ארה"ב, דן קרצר ועוזריהם.

זיני, בפנים חמורות סבר, אמר לעשרות הכתבים שהמתינו לו כי "אנו עדים לרוע הגרוע ביותר שאפשר לדמיין". "זהו שפל המדרגה האנושית", אמר זיני. זיני הוסיף, כי אסור לקבל זאת ולוותר לטרור. הוא קרא להיות מאוחדים במלחמה נגד הטרור כדי לא לחסל את הסיכוי להפסקת אש.

הנשיא קצב אמר בתגובה לפיגועים בירושלים וחיפה, כי הם צריכים לעורר את הקהילה הבינלאומית, להחרים את כל אותם מנהיגים שנותנים חסות וגיבוי למעשי טרור. "אין לגיטימציה לטרור, לקהילה הבינלאומית יש את הכח והיכולת להכריח את הפלשתינים לנקוט בצעדים נגד הטרור", אמר הנשיא.

הנשיא הוסיף, כי אם הטרוריסטים יצליחו במזימתם פה, הם ירימו ראש בכל פינה אחרת בעולם. "אין מי שמחוסן נגד הטרור", אמר הנשיא.
