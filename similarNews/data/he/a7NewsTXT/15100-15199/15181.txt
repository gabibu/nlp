

"אם ראש הממשלה שרון לא יורה עתה לצה"ל לחזור לכל שטחי A ולהשיב את כל יש"ע לאחריות ישראל, לא תהיה עוד זכות קיום לממשלתו", כך אמר היום ח"כ צבי הנדל, מסיעת האיחוד הלאומי ישראל ביתנו, בעקבות גל הפיגועים העובר על ישראל.

שר הבינוי והשיכון נתן שרנסקי אמר כי זוהי שעת מבחן מכריעה לממשלת האחדות.

שרנסקי: "אני מאמין גדול בממשלת אחדות ולחמתי רבות להקמתה. כוחה של הממשלה הוא ביכולת לאחד את כל חלקי העם למען המלחמה על בטחוננו. אולם ממשלת אחדות המדברת בשני קולות ורואה בערפאת גם פרטנר למשא ומתן וגם אחראי לפיגועים הקשים - היא ככלי ריק", אמר שרנסקי. השר שרנסקי דורש שהממשלה תקיים את כל החלטות הקבינט שהתקבלו לאחר רצח השר זאבי ובתוכם הכרזה על הרשות הפלשתינית כישות תומך טרור. "עלינו לשוב להתאחד ולהילחם ללא פשרות בטרור הפלשתיני, אמר השר.

תגובות אחרות במערכת הפוליטית: השר אביגדור ליברמן אומר כי סיעתו תפרוש מן הממשלה, בתוך זמן קצר, אם לא תהיה פעולה נרחבת נגד הרשות הפלשתינית.

ראש תנועת שינוי טומי לפיד אומר כי הזוועה בירושלים מוכיחה סופית שאין מה לדבר עם ערפאת, ואין לקיים איתו כל משא ומתן.

השר שלמה בניזרי מש"ס קרא אתמול לראש הממשלה כי עם הגיעו לארץ יכנס דיון מיוחד, שבו יוחלט לסלק את ערפאת: " בפעולות הטרור האחרונות מאז הגעתו של זיני מבהיר לנו ערפאת כי הוא מעוניין אך ורק בטרור, ברצח ובהפגנת כוח. המשמעות היא מלחמה, ויש להתנהג על פי הכלל אומר: 'במלחמה כמו במלחמה'. לא יכול להיות שנמשיך להירצח, כמו ברווזים, ועוד יקום פוליטיקאי שיגיד שאלו הם פירות השלום. אלו הם קללות אוסלו וערפאת", דברי בניזרי. גם השר אלי ישי, שהתלווה לפמלייתו של ראש הממשלה שרון, אמר אתמול כי יש למוטט את הרשות הפלשתינית, וכלשונו: "לעצור את מטוסו של ערפאת".

חבר הכנסת מיכאל קליינר מסיעת חירות קורא לראש הממשלה לפעול נגד הרשות הפלשתינית כפי שהאמריקנים פועלים נגד הטליבאן ובן לאדן.

חברי כנסת נוספים מן הימין הצטרפו לקולות אלה.

מנגד קראו שרי העבודה כי יש להסתפק בסיכול הפיגועים, וכי אם יסלקו את ערפאת משלטונו אין לדעת מי יגיע במקומו.

שר החוץ שמעון פרס החליט אתמול לפעול בזירה הבינלאומית כדי להפעיל לחץ בינלאומי על ערפאת. לדברי פרשנים פוליטיים, מטרת הלחץ היא לגרום לערפאת לפעול, וכך לעקוף, למעשה, את הדרישות למוטט את הרשות הפלשתינית. פרס כינס את שגרירי המדינות המכהנים בישראל, ואמר כי הוא אינו מוכן עוד להסתפק בהודעות גינוי של הרשות הפלשתינית, אלא הוא מצפה להיווכח במעשים, ושזוהי שעת המבחן של יאסר ערפאת.


