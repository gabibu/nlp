

אתמול חדרו שני מחבלים פלשתינים לכביש המחבר בין היישובים דוגית, ניסנית ואלי סיני. המחבלים, שהתחפשו לחיילי צה"ל, ירו לעבר מכוניתו של פרופ' ברוך זינגר, תושב גדרה בן 51, שנסע לרצועת עזה כדי לאסוף את בנו, המשרת באחד הבסיסים באזור. המחבלים רדפו אחרי זינגר, וירו בו "מטווח אפס", כדי לוודא שאכן נהרג. ארבעה אנשים נוספים נפצעו במהלך ירי המחבלים. לאחר שנפגע במכת האש הראשונה, עוד הספיק זינגר להתקשר לאשתו. הוא הודיע לה היכן הוא נמצא, וביקש שתתקשר למשטרה. הוא חייג גם לבנו החייל, אך שיחה זו נותקה. שניות אחר כך הוא מת מפצעיו.

חיילי צה"ל רדפו אחר הרוצחים, ולאחר קרב קצר הרגו אותם באש טנקים. מאוחר יותר, בעת שערך צה"ל סריקות באזור, נורו בדיוק למקום זה שתי פצצות מרגמה. איש לא נפגע.

פרופ' ברוך זינגר ז"ל, שהיה מדען בכור הגרעיני נחל שורק, השאיר אחריו אשה וארבע ילדים. "אני עדיין לא מעכלת את מה שקרה לנו", אמרה אשתו נורית. הלווייתו של פרופ' זינגר תתקיים היום בשעה 14:00 בבית העלמין בגדרה.


