

חובות הרשות הפלשתינית לחברת החשמל, על הספקת חשמל לאזור חבל עזה, הגיעו באמצע נובמבר לכ-85 מיליון ש"ח. החוב גדל בכל חודש בכ-10-15 מיליון ש"ח נוספים.

יו"ר דירקטוריון חברת החשמל, אלי לנדאו, מסר כי נציגי הרשות הפלשתינית טוענים בפני החברה שהם מתקשים לגבות את סכומי החובות מצרכני החשמל שלהם, כך שקצב פרעון החובות על ידי הרשות אינו מצליח להדביק את שיעור החובות ההולך וגדל.

כדי לכסות את סכומי החובות הללו, דורשת חברת החשמל ממשרד האוצר, לנכות או לקזז את סכום החובות של הרשות הפלשתינית לחברת החשמל, מכל סכום שעל ישראל להעביר לרשות הפלשתינית, ולהעביר את הסכומים המנוכים לחברת החשמל. חברת החשמל כבר פנתה לאוצר בעבר בעניין זה, אך עד היום לא נעשה דבר.

יצויין כי הרשות הפלשתינית עצמה, ביקשה לערוך קיזוז כזה על סך 40 מיליון ש"ח, ואף פנתה בהצעה ברוח זו, לאוצר ולמתאם הפעולות בשטחים.

יו"ר הדירקטוריון, אלי לנדאו, הוסיף ואמר כי לאור היקפם חסר התקדים של החובות, כל יום שחולף הינו בעל משמעות כספית עבור חברת החשמל. "חובות החשמל של הרשות הפלשתינית עלולים להשפיע באופן מהותי, תוך זמן קצר, על מצבה הפיננסי של חברת החשמל", אמר לנדאו.


