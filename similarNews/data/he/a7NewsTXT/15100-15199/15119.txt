

מזכ"ל החיזבללה, השייח' חסן נסראללה, הכחיש ידיעות בהן נטען כי הוסכם על הפסקת אש בלתי רשמית בגבול עם ישראל, דיווחו ביום ראשון עיתוני לבנון.

"מה שאנו קוראים על הפסקת אש או על הסכם אינו נכון, ופעולות ההתנגדות יימשכו", ציין נסראללה, שצוטט בעיתונים.

"ההתנגדות האיסלמית תמשיך בג'יהאד עד לשחרור השעל האחרון של שטח כבוש", הוסיף.

מקורות דיפלומטיים מסרו ב-29 בנובמבר כי לבנון וסוריה הסכימו על הפסקת אש בפועל בגבול בין לבנון לישראל, על מנת לתת סיכוי למאמצי השלום האמריקנים באזור.

ממשלת לבנון סירבה לאשר את הידיעות על החלטה כזו, אך מקור לבנוני בכיר אמר בעילום שם, כי אכן האווירה מתאימה להמשך הרגיעה היחסית בדרום לבנון, כדבריו.

