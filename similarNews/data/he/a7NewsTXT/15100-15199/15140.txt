

שר החוץ, שמעון פרס, אמר כי ישראל אינה מוכנה יותר להסתפק בהודעות גינוי של הרשות הפלשתינית לפיגועים וקרא לה לפרק את תשתית הטרור כפי שנעשה ב-1996.

פרס קיים במהלך היום שורה של שיחות טלפון עם שר החוץ הגרמני, יושקה פישר, שר החוץ הרוסי, איגור איבנוב, שר החוץ הבריטי, ג'ק סטרו ושר החוץ הנורווגי, יאן פיטרסן. שרי החוץ האירופים הביעו תנחומים.

"ישראל אינה מוכנה יותר להסתפק בהודעות של הרשות הפלשתינית, ערפאת יישפט על פי מעשיו ולא על פי הצהרותיו", אמר פרס לשרי החוץ האירופים. הוא ציין, כי ישנן עדיין התרעות רבות נוספות לפיגועים.
