

12 שעות לאחר סדרת הפיגועים שהכתה את בלייני מדרחוב בן יהודה בירושלים, והריח של הדם ואבק השריפה עוד עומד ותלוי באוויר.

אור ליום א' שטפו עובדי עיריית ירושלים את הדם הרב שכיסה את מרצפות האבן של המדרחוב במטרה לנסות ולהחזיר את החיים במרכז העיר מוכת הטרור למסלולם.

עם שחר הגיעו למקום גם הסוחרים שחנויותיהם ניזוקו מעוצמת הפיצוצים. חלקם נותרו בחנויות כל הלילה מחשש לביזה.

חנות המזכרות של "אלברטו", ממש סמוך לכיכר ציון, ספגה נזק כבד כי אחד המחבלים התפוצץ ממש לידה. חלקי גופתו של אותו מחבל נמצאו מונחות בין המזכרות. בחנות הסמוכה תלה מישהו את דגל ישראל ועליו כתב "לא נכנע".

מרבית החנויות בקטע שבין כיכר ציון לרחוב לונץ, שם התפוצץ המחבל השני, ניזוקו וחלקם באופן קשה. נזקים נגרמו גם לעשרות משרדים בבנינים שלאורך המדרחוב, בעיקר ניפוץ זגוגיות ורסיסים כתוצאה מההדף העצום שגרמו הפיצוצים. זגגי ירושלים עמלו משעות הבוקר כדי לתקן את הנזקים במטרה שניתן יהיה לפתוח את החנויות והעסקים.

אנשי מס רכוש עסקו באומדן הנזקים, שנאמדים עד ב-4.5 מיליון ש"ח, נזקים שנגרמו לחנויות ולמכוניות רבות שניזוקו בהתפוצצות מכונית התופת ברחוב הרב קוק.

אנשי חסד של אמת שבו גם הם לקראת הצהריים לזירת הפיגועים, מצויידים בסולמות, וסרקו פעם נוספת אחר שרידי גופות שאולי נותרו דבוקים על הקירות.


