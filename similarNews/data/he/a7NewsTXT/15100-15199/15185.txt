

יאסר ערפאת כינס אתמול את הבכירים במנגנוני הטרור השונים לישיבה דחופה. מטרת הישיבה הייתה להחליט מה הם הצעדים שתנקוט הרשות הפלשתינית לאור הלחץ הבינלאומי הגובר ולאור החשש שישראל תנקוט פעולות למוטט את הרשות הפלשתינית בעקבות הפיגועים הרצחניים.

הרשות הכריזה על מצב חירום, ובישיבה הוחלט על נקיטת מספר צעדים: אישור גורף לראשי מנגנוני הביטחון לבצע מעצרים. עוד הוחלט, כי מי שאינו מתיישר עם החלטות ההנהגה, ואשר הוא "משרת בצעדיו את הכוחות הקיצוניים בישראל", יוצא אל מחוץ לחוק.

החלטה נוספת הייתה לאסור על כל מי שאינו משתייך למנגנוני הביטחון של הרשות לשאת נשק. פרשנים לענייני ערבים מפרשים את הצעדים האלה בשני אופנים: הראשון, הפחד של הרשות הפלשתינית מאובדן שליטה על הרחוב, וחשש הולך וגובר מפני תפיסת השלטון ע"י החמאס. בצעדים אלה, מנסה הרשות להחזיר לעצמה חלק מן הכוח שאבד לה, וזאת אף על פי שיש ספק גדול אם יבוצעו מעצרים בקרב ארגון החמאס בעצמו.

הפירוש השני שנותנים פרשנים לצעדים אלה הוא הימצאותו של זיני באזור, שיחת הטלפון שיזם אתמול פאוול לערפאת בדרישה שיפסיק את הטרור ופגישתו של שרון אתמול בערב עם נשיא ארצות הברית בוש. מול כל אלה אין ערפאת רוצה להיראות כמי שאינו עושה דבר כדי לעצור את פיגועי התופת בישראל. הרשות הפלשתינית הבטיחה לבצע מאות מעצרים בארגוני המחבלים: הן של המנהיגים הארגוניים, והן של המחבלים המזוינים.

אנשי הרשות דורשים שמדינת ישראל לא תגיב לפיגועים האחרונים כדי לאפשר לה "להציג תוצאות".
כל הדברים הללו נעשים על רקע התבטאויות של אנשי הרשות הפלשתינית כי ישראל היא האשמה במעגל הדמים.

ועד חברון קורא לכל אדם ישר לדחות בשאט נפש את ההצגה של "מעצר" מחבלים ע"י מחבלים.


