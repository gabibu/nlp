

26 בני אדם נרצחו ומאות נפצעו, חלקם באורח קשה מאוד, בסדרת פיגועים שביצעו מחבלים בתוך פחות מיממה מאז מוצאי שבת.

אתמול בצהרים עלה מחבל ערבי לאוטובוס קו 16 בחיפה, ושניות ספורות לאחר מכן פוצץ מטען רב עצמו שנשא על גופו. באותה עת האוטובוס היה עמוס בנוסעים מעצמת הפיצוץ נבקע חלקו הקדמי של האוטובוס והוא התדרדר במורד הדרך עד שנעצר בצומת חליסה. 15 בני אדם נהרגו וכארבעים נפצעו. המטען היה קטלני ביותר והכיל מסמרים, חלקי מתכת, וכדורי ברזל רבים. בגלל עצמת המטען והפגיעה הקשה קשה היה לזהות את גופת הנרצחים וכעת כיממה לאחר הפיגוע עדיין לא זוהו כל הגופות. גם אזרחים ששהו בסמוך לאוטובוס נפגעו גם הם. מחקירת הפיגוע עולה כי המחבל הגיע לחיפה משכם וכי אין קושי לערביי השומרון להגיע למקום שבו אירע הפיגוע, משום שיש אליו תחבורה ישירה מאום אל- פחם.

המחבל ביצע את הפיגוע ברחוב תל גיבורים פינת יד לבנים בשכונת חליסה, שכונה מעורבת של יהודים וערבים.

מקורות ערביים מוסרים כי מאהר חבישי, תושב שכם, הוא המחבל המתאבד שביצע את הפיגוע באוטובוס בחיפה.

לטענתם, חבישי נחשב לאחד מהפעילים המרכזיים בזרוע הצבאית של החמאס, עז א-דין אל-קסאם והיה מעורב בכמה פיגועים נגד מטרות ישראליות באזור שכם ועל קו התפר.


