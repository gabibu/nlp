

לאחר שלושה חודשים של סחבת, של הכפשות ושל אישומים הדדיים רבים בין אברהם בורג לבין בנימין בן אליעזר החליטה ועדת הבחירות של מפלגת העבודה לערוך בחירות חוזרות. הבחירות ייערכו בקלפיות השנויות במחלוקת, שבהן, כך טענו אנשי בן אליעזר, היו זיופים ורמאויות. מדובר בארבעים קלפיות במגזר הדרוזי. הבחירות ייערכו בעוד כשלושה שבועות וחצי, ויפקחו עליהן שלושה נציגים מכל מטה, וכן משקיף נייטרלי. אם מבטלים את הקולות מארבעים הקלפיות הללו, ישנו הפרש של כ-700 קולות לטובת בן אליעזר על פני בורג. שני הצדדים קיבלו עליהם את החלטת הוועדה.

