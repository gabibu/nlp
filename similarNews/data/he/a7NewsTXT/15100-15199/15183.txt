

תחנת הטלוויזיה של החיזבאללה "אל מנאר" שידרה מאז מוצאי שבת, דקות לאחר הפיגוע בירושלים, שירי הלל ושמחה בעקבות הפיגועים ש"היכו את האויב הציוני בלב לבה של ישראל". השידורים נמשכו תוך הצגת קטעים מסרטי וידאו של מתאבדים שביצעו פיגועים בעבר בתוך ישראל, והם נראים מניפים את הקוראן וכלי הנשק. תחנת הטלוויזיה הביאה קטעים על חיי המתאבדים, ועל מה שכונה "גיבורי העם הפלשתיני הנלחמים באויב הציוני, והמכים אותו מכות קשות". בעיקר הושמעו שירי הלל למחמוד אבו הנוד רב, המחבלים שהשתייך לחמאס בשכם, ושחוסל בשבוע שעבר בידי ישראל.

שדר תחנת הטלוויזיה של חיזבאללה אמר כי הפיגועים הם "המשך דרכו של מחמוד אבו הנוד, וקולו נשמע מתוך הדם של האויב הישראלי".

רמדאן שלח, מנהיג הג'יהאד האסלאמי, אמר אתמול ממקום מושבו בסוריה כי הוא שולח ברכות לאומה הערבית ולעם הפלשתיני לרגל ההישגים בחודש הנצחונות, חודש הרמדאן. הוא ציין כי הארגונים ימשיכו לפעול נגד היהודים, וכי הם אינם מחכים לאישור לפעול מזיני או מבוש.

בתוך כך קיבל עליו אתמול ארגון החמאס אחריות על שלושת הפיגועים: בירושלים, באלי סיני ובחיפה. דוברי החמאס הודיעו כי הם לא יפסיקו לבצע פיגועים.

תנועת החמאס הדגישה אתמול שיש ברשותה פעילים המוכנים להקרבה עצמית "למשך עוד 20 שנים". כך הודיע ח'אלד משעל, מראשי החמאס, בדברים שנשא לרגל ארוחת האיפטאר (שבירת צום הרמדאן) שתנועתו הגישה במחנה הפליטים ירמוק, בפרבר הדרומי של דמשק. "בסופו של דבר, אנו ננצח כי האויב לא מסוגל לספוג אבידות" הדגיש.

כוחות הביטחון הודיעו על התרעות חמות לפיגועים נוספים בכל רחבי הארץ.


