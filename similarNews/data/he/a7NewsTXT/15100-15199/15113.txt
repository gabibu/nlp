

ארה"ב מתכוונת להפוך את עיראק למטרה הבאה במבצע נגד הטרור שהחל לאחר ה-11 בספטמבר, ושוקלת להביא להדחתו של הנשיא סדאם חוסיין תוך תמיכה צבאית במתנגדיו, כתב ביום ראשון העיתון הבריטי "אובזרבר".

המקורות שציטט העיתון, בהם דיפלומט אירופי, ציינו כי הסיבה להתקפה האמריקנית תהיה סירובו של סדאם חוסיין להסכים לפיקוח של מומחי האו"ם על מתקניו הצבאיים - סנקציה שהטיל האו"ם בעקבות מלחמת המפרץ - ולא חשד מצד וושינגטון לקשר של עיראק עם הפיגועים של ה-11 בספטמבר.


עוד כתב העיתון, כי הנשיא ג'ורג' בוש נתן הוראה לסוכנות הביון המרכזית ולפיקוד הצבא להכין את התכניות להתערבות צבאית בעיראק.

"היא עשויה להתחיל בחודשים הקרובים, תוך שילוב הפצצות ממוקדות עם פעילות כוחות ביבשה שיתמכו במתנגדים למשטר", הטעים העיתון.

העיתון הוסיף, כי ראש ממשלת בריטניה, טוני בלייר, וראשי מדינות וממשלות אירופיות אחרים מתנגדים לתכנית, העלולה לפגוע באחדות הקואליציה הבינלאומית נגד הטרור.

