

נשיא המדינה משה קצב אמר כי ערפאת כבר לא יכול להיות פרטנר של ישראל לתהליך השלום, כיוון שאינו ממלא את תפקידו כמנהיג והוא ממיט אסון על העם הפלשתיני.

במהלך ביקור אצל פצועי הפיגוע בירושלים המאושפזים בבית החולים הדסה עין כרם אמר נשיא המדינה כי "אי אפשר להפיק יותר שום תועלת מהשור המועד הזה, ערפאת". לדברי הנשיא, ישראל צריכה להתחיל להתמודד מול הטרור הפלשתיני, כאילו אין לפלשתינים מנהיג. עם זאת הנשיא קצב סבור כי ישראל לא צריכה לנקוט בצעד פעיל לסילוקו של ערפאת מהאזור.

באשר לשליחותו של הגנרל זיני, איתו נפגש הנשיא ביום ו', אמר קצב כי יש לה סיכוי רק אם ערפאת יחליט להלחם בטרור, והוא בהחלט יכול לעשות זאת.

נשיא המדינה אמר, כי הוא מבין את התחושות הקשות של הציבור בישראל, אבל אין לנו ברירה וצריך לעמוד מלוכדים. "אסור שרוחנו תפול, כי זו המטרה העיקרית של אוייבנו: לזרוע פחד וקרע ושסע בעם", אמר הנשיא.

הנשיא אמר, כי לפיכך חשוב לשמור על שלמותה של ממשלת האחדות הלאומית.

הנשיא ביקר אצל הפצועים המאושפזים בחדר ההתאוששות ושמע מפי כמה מהם תאורים מצמררים על מה שארע במוצאי שבת במדרחוב בן-יהודה.


