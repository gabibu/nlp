

בעקבות פיגועי הטרור הרצחניים בשבוע החולף ופיגועי התופת אמש בירושלים והבוקר בחיפה, ועקב ריבוי ההתרעות לביצוע פיגועים נוספים, מכתר צה"ל את הערים הפלשתיניות באזור יהודה ושומרון.

כל תנועה פלשתינית בצירי יהודה ושומרון, מחוץ לשטחי A ושטח הכפרים באזורי B ו-C אסורה, להוציא: העברת מוצרי מזון, דלק ומוצרים בסיסיים נוספים (בשיטת "גב אל גב" דרך משטחים שהוכנו במספר מקומות).

דובר צה"ל מדגיש, כי פעילות זו מתחייבת עקב התרעות רבות לפיגועים ומאוזלת יד פלשתינית במניעת יציאת מפגעים משטחי הרשות ובסיכול פעולות טרור.

עוד הוסיף הדובר כי צה"ל יוסיף וינקוט בכל הצעדים הנדרשים כדי לסכל פעילות טרוריסטית וכדי לספק בטחון לאזרחי ישראל.


