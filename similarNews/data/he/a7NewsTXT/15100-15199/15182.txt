

שוטר משמר הגבול נפצע באורח בינוני וחייל צה"ל נפצע קשה בהיתקלויות עם מחבלים באזור היישוב כדים וליד היישוב שער אפרים דרומית מערבית לטול כרם.

שוטר מג"ב נפצע פצעים בינוניים מאש מחבלים לעבר צוות של משמר הגבול במחסום קלנסוואה על קו התפר, ליד היישוב שער אפרים, כ-3 ק"מ דרומית מערבית מטול כרם. שוטרי מג"ב השיבו באש לעבר המחבל ויחד עם כוחות הנדסה של צה"ל החלו לסרוק את האזור. במהלך הסריקות התגלה המחבל. הכוח הסתער לעברו וחיסל אותו. ברשותו נמצא נשקו האישי, רובה "קלצ'ניקוב".

בצהרים נפצע חייל צה"ל קשה מפגיעה בראשו מירי של צלף פלשתיני לעבר עמדת צה"ל ליד הישוב כדים באזור ג'נין. החייל קיבל טיפול מאנשי ניידת מד"א שהגיעו למקום ואחר כך פונה במסוק לביה"ח רמב"ם בחיפה.

בהיתקלות בין לוחמי גולני ובין כוח של מחבלים חמושים באזור ג'נין נהרגו 4 מחבלים. היה זה לאחר שכוח של מחבלים פתח באש על טנק של צה"ל באזור. כוח של לוחמי "אגוז" הגיע למקום ובחילופי האש הרג ארבעה פלשתינים חמושים.

אירועים רבים יחסית נרשמו ביהודה שומרון בנסיון של המחבלים לפגוע באזרחים ובחיילי צה"ל.
אתמול בערב התפוצץ מטען חבלה סמוך לרכב צבאי מזרחית לאפרת בגוש עציון. אש נפתחה קודם לעבר רכב צבאי דרומית לבית לחם. אש נפתחה גם בשעות הערב לעבר אוטובוס ישראלי בציר אלון מורה- איתמר ולעבר רכב ישראלי סמוך לבית אל. אש נפתחה לעבר רכב צבאי נוסף סמוך לישוב הערבי אל ערוב, דרומית לגוש עציון.


