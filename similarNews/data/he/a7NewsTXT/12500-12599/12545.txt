

נשיא ארה"ב ג'ורג' בוש חתם בחודש שעבר על צו המורה לסוכני ה-C.I.A. ללכוד את אוסאמה בין לאדן, לחסלו, וכן להרוס את רשת הטרור שלו אל-קאעידה, כך דיווח אתמול ה"וושינגטון פוסט". בכיר בממשל האמריקני אמר: "הסרנו את הכפפות. הנשיא העניק לסוכנות C.I.A. את חופש הפעולה לעשות כל מה שנדרש. כעת מורשים ומתוכננים מבצעים שלא היו מתקבלים על הדעת לפני 11 בספטמבר". על פי הדיווחים מדובר בפעולה החשאית הנרחבת והקטלנית ביותר שהוטלה על הסוכנות מאז ייסודה, לפני 54 שנה.

הבכיר, שנשאר בעילום שם, אמר כי המטרה היא לפעול בשיתוף פעולה חסר תקדים, בין הסוכנות, הכוחות המיוחדים והצבא. התוכנית כוללת פריסה של כוחות לוחמים על פי מידע מודיעיני מהסוכנות. משימות חשאיות נוספות יפגעו ככל הנראה בנקודות התורפה של ארגון אל-קאעידה.

ראשי הצבא והמודיעין הרוסיים הגיעו אתמול לדושאנבה, בירת טאג'יקיסטן, לפגישה עם מנהיגי הברית הצפונית, הלוחמים נגד משטר הטליבן באפגניסטן. "אנחנו נדון על הממשלה החוקית באפגניסטן", אמר שר ההגנה הרוסי סרגיי איבאנוב, והוסיף כי הרוסים מתכננים גם להיוועד עם פוליטיקאים מאיראן ומטאג'יקיסטן על תיאום המאמצים במאבק נגד הטרור. במשלחת הרוסית נכלל גם ניקולאי פטרושב, שירש את הנשיא פוטין כמנהל השירות החשאי F.S.B..

רוסיה התחייבה לשלוח לאפגניסטן טנקים ותחמושת, כדי לסייע לברית הצפונית במאבקה נגד הטליבן. בטאג'יקיסטן נמצאים כיום כ-10,000 חיילים רוסים סמוך לגבול עם אפגניסטן.

נשיא ארה"ב ג'ורג' בוש יצא אתמול מסין, שם הצליח לזכות בתמיכתם של המנהיגים שהשתתפו בוועידת המדינות השוכנות ליד האוקיינוס השקט, תמיכה במלחמתו בטרור.

מטוס "אייר פורס 1" האמריקאי המריא מנמל התעופה הבינלאומי של שנחאי זמן קצר אחרי 11 בבוקר (לפי השעון המקומי) בדרכו חזרה לוושינגטון. בוש השתתף בשנחאי בוועידת הפסגה של 21 המדינות החברות בפורום לשיתוף פעולה כלכלי של אסיה הפאסיפית, ונפגש עם נשיא רוסיה ולדימיר פוטין, עם נשיא סין ג'יאנג זמין ועם ראש ממשלת יפאן ג'וניצ'ירו קואיזומי. זה היה ביקורו הרשמי הראשון של בוש בסין, והפעם הראשונה שבה יצא מארה"ב מאז ההתקפות של 11 בספטמבר.


