

יעקב אביטן, אביו של החייל החטוף עדי אביטן, מבקש משר החוץ שמעון פרס לדרוש במהלך פגישותיו בארה"ב לקבל את כל המידע על הפריטים שנמצאו במקום חטיפתם של חיילי צה"ל בגזרת הר דב. לדבריו, יש בידי האו"ם קלטת נוספת, ואביטן ידרוש שפרס יבקש את הקלטת ממזכיר האו"ם. "ענאן מקבל פרס נובל לשלום, וחשוב שיידע כי עליו לסייע לישראל לקבל את כל המידע באשר לשלומם של הילדים שלנו, הנמצאים בשבי בביירות", אמר יעקב אביטן.

האלוף יפתח רון-טל, מפקד זרוע היבשה של צה"ל, אומר כי אי חילוצו של החייל הפצוע מדחת יוסוף מקבר יוסף לפני שנה היה טעות, והוא נחשב כתקלה. "צה"ל היה צריך לחלץ אותו", אמר רון-טל בשיחה בשבת ביישוב עפרה. "אסור לעטוף תקלה מבצעית במסווה של אידיאולוגיה", אמר רון-טל, וציין כי רבים מאלופי המטה הכללי חושבים כמוהו.

ראש הממשלה אריאל שרון מבקש מבג"צ לדחות את עתירתם של חברי הכנסת יוסי שריד ומוסי רז ממר"צ נגד מינויו של אהוד יתום לראש המטה ללוחמה בטרור. "ההחלטה למנות את יתום סבירה, ואין עילה להתערבותו של בית המשפט בעניין זה", כתב שרון בפניה לבג"צ. שרון אמר כי יתום הקדיש יותר משלושים שנה לשירות הביטחון, וכי הוא זכה באמון מלא מצד הממונים עליו. עוד אמר שרון כי כישוריו של אהוד יתום, ונסיונו הרב, עשו אותו מתאים לתפקיד, ולעומת זאת מאז פרשת קו 300 כברחלפו 17 שנה, מה עוד שבמהלכן הביע יתום חרטה כנה על מעשיו.

טיילת החוף הצפוני באילת תיקרא על שמו של רחבעם זאבי הי"ד, כך הודיע ראש עיריית אילת, גבי קדוש. בתקופתו של שר התיירות המנוח הוחל בשיפוץ הטיילת באילת, ובשדרוגה. מאז החלו השיפוצים בטיילת, חיפש ראש העיר שם חדש והולם למקום. ימים אחדים לפני הרצח עלה בעיריית אילת הרעיון להכריז על תחרות, שבה יציעו תושבי אילת שם לטיילת החדשה. מיד לאחר רצח השר זאבי, החליט ראש העיר לקרוא לטיילת על שמו של השר.

הרב הראשי של רומא הרב אליהו טואף, בן ה-86, התפטר מכהונתו. הרב טואף כיהן כ-50 שנה כראש הקהילה היהודית של רומא. הרב הראשי לישראל הרב ישראל מאיר לאו הודה לרב טואף על "הנהגתו את הקהילה היהודית במשך כל השנים האלה, ועל תרומתו להכרה בה, לאחר שמספר חבריה צומצם במהלך מלחמת העולם השנייה". בטקס הפרידה מהרב טואף השתתף גם נציג הוותיקן הקרדינל ואלר קספר, נשיא המועצה האפיפיורית לדיאלוג בין הדתות


