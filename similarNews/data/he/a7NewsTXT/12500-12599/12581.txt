

הלילה התקיימה הפגנת ענק בכיכר ציון בירושלים, ובה השתתפו כמאה אלף איש. בהפגנה קרא הציבור הישראלי לשרון לסלק את ערפאת ולחסל את הרשות. בפני משתתפי ההפגנה נאמו מנהיגי האיחוד הלאומי, המפד"ל, ראשי מועצת יש"ע וראש עיריית ירושלים. מאות שוטרים אבטחו את ההפגנה.

דובר מועצת יש"ע יהושע מור יוסף אמר כי המפגינים באו להביע את חרדתם לבטחון ישראל ואת דרישתם לסילוקו של ערפאת כי "אין פתרון אחר", דברי מור יוסף.

במהלך ההפגנה הזכיר ראש מועצת יש"ע וראש עירית מעלה אדומים בני כשריאל את חסרונו של גנדי שהיה "חייל נאמן ומסור לכל מאבק". "אני עומד כאן על הבמה וחסר לי את החבר שהיה איתנו כאן בכל מקום מי שהיה איתנו בכל המאבקים", אמר.

"מתיישבי יש"ע הכירו את גנדי באופן אישי: גנדי בהכנסת ספר תורה, גנדי בחגיגות עשור לישוב, גנדי היה איתנו בכל מקום, וגם עכשיו הוא איתנו. גנדי הכיר כל שיח וסלע ביש"ע. גנדי היה בקבינט, בבית אל, במורג ובחברון. הוא אפילו היה איתנו ברשימת החיסולים. גנדי נפל חלל בהסכם הנורא הסכם אוסלו".

"גנדי!" הבטיח כשריאל, "נגשים את צוואתך וניישב את יש"ע לבטחונה של מדינת ישראל. אנו חגורת הבטחון של ישראל. של נתניה וחדרה וכל המזרח של ישראל".

כשריאל קרא לרה"מ שרון לא לשמוע לשמאל הקיצוני שתוקף על אותו על כך שהוא עושה מעשה ומגן על אזרחי ישראל. "השמאל לא מתבייש לתקוף אותך למרות שהביא לכאן את ערפאת מטוניס עם הכנופיה שלו, נתן להם רובים ושטחי A כדי שיקימו בסיסי חבלה לפיגועים כמו בדולפינריום. "אריק ידידינו", קרא כשריאל "אתה שבנית ישובים ביש"ע, אל תשמע להם, אל תשים לב לחבורה התבוסתנית שגרמה לנזק הכי גדול במדינת ישראל. מי שהביא את ערפאת צריך לעשות חשבון נפש. הוא עשה הימור פרוע על חיי יהודים במדינת ישראל. פרס צריך להודות על טעות "הסכם אוסלו". "אמרת שערפאת הוא בין לאדן שלנו, שאין הבדל ביניהם" קרא כשריאל.

"שרון, אני קורא לך מכאן, ממרכז בירת ישראל, ללכת כמו בוש ולחתום על צו שמורה על סילוקו של ערפאת". "ארה"ב רודפת את הטאליבן ובין לאדן, וישראל חייבת לרדוף את ערפאת ואת ארגוני הטרור שהגדול מכולם היא הרשות הפלשתינית".
"מבירת הנצח של עם ישראל בשם מאה אלף איש שהתאספו כאן הערב. בשם כל המיליונים שצופים בנו בטלויזיה, אנחנו אומרים לא למדינה פלשתינאית! אנחנו לא ניתן לעשות את זה. אנחנו רוצים מדינת היהודים מדינת ישראל בטוחה".

כשריאל פנה גם לשר החוץ פרס ואמר: "ככל שתמהר להתפכח מאשליה השקרית של השלום עם "המאחז העיניים" - כפי הרמטכ"ל קורא לו, כך תתרום באמת לבטחון ישראל ושלומה. אנו רוצים עם יהודי מאוחד, ולסלק את ערפאת מפה".

לדברי מור יוסף ההפגנה נועדה לחזק את ידי רה"מ המראה נחישות.
במהלך ההפגנה הושמעה שיחת טלפון מראש עירית ניו יורק רודולף ג'וליאני שבירך את המפגינים וחיזק את ידיהם.
