

"אני שולח ברכה חמה לעם האמריקני ולנשיא בוש מנהיגו, המוביל ללא פשרות את המאבק של העולם החופשי נגד האלימות, מאבק שאותו אנו חייבים לנצח ושאותו ננצח" - כך אמר ראש הממשלה אריאל שרון בערב, בפתיחת כנס ההייטק הישראלי שנערך במלון דוד אינטרקונטיננטל בתל אביב.

שרון נאם בטקס הפתיחה של הכנס, שאורגן על ידי הפורום הישראלי העיסקי, בתמיכת משרד התעשיה והמסחר והסוכנות ובאירוח עיריית תל אביב.

ראש הממשלה הבטיח בדבריו כי ממשלתו תשקיע בטכנולוגיה ובחינוך לטכנולוגיה כמו גם במחקר ופיתוח, וכן יתמוך בהענקת הקלות, וביניהם הענקת פטור מלא ממס למשקיעים זרים בקרנות הון סיכון ישראליות.

כתבת עתי"ם מציינת כי משלחות רבות מרחבי העולם ובעיקר מארה"ב ואירופה, אך גם מאסיה, הגיעו לכנס שיימשך שלושה ימים ויינעל ביום רביעי בערב.
