

ראש הממשלה אריאל שרון אמר בישיבת הממשלה כי כל הפעילות הצבאית של צה"ל בשטחי הרש"פ אושרה ע"י הקבינט המדיני-בטחוני בישיבה שכונסה לאחר רצח השר זאבי בשבוע שעבר. שרון אמר כי ישראל תגביר את דפוסי פעילותה, אך אין כוונה למוטט את הרשות הפלשתינית.

שרון נדרש לנושא בעקבות טענות שהשמיעו מקורבי פרס כאילו הכניסה של כוחות צה"ל לערי הרש"פ ביש"ע, לא נעשתה באישור הקבינט. כתב עיתי"ם מציין כי בתגובה לכך קרא שרון באוזני השרים את ההחלטות ואיש מן השרים לא הצדיק אח"כ את טענות פרס.

במרכז הישיבה עמדה סקירתו של הרמטכ"ל, רב-אלוף שאול מופז, על הפעילות הצבאית שהחלה בסוף השבוע לסיכול טרור. מופז פירט את הפעילות הצבאית שנעשית בערים השונות בדגש על סיכול ומניעת טרור. הוא מסר, כי נעצרו חמישה מחבלים מבוקשים, מהם שלושה אנשי חמאס בקלקיליה ומחבל שהיה בדרכו לבצע פיגוע התאבדות.

מופז ציין כי הפלשתינים ירו כמה פעמים לעבר בתי הישוב היהודי בחברון מגבעת אבו סנינה. הוא נמנע מלהביע דעה מפורשת בענין חברון ואמר רק "דעתי על אבו סנינה ידועה".

בהתייחסו להצהרת ערפאת כי הורה להוציא אל מחוץ לחוק את הזרועות הצבאיות של הארגונים השונים, אמר מופז כי זו "אחיזת עיניים" ובפועל לא נעשה שום סיכול עמוק.

ראש הממשלה אריאל שרון הבהיר כי ישראל תעשה כל מה שתלוי בה על מנת למנוע הסלמה במצב. הוא אמר כי דפוסי הפעילות של ישראל יגברו ותכליתה של הפעילות להפעיל על ערפאת לחץ כדי שיתחיל לסכל פיגועים. עם זאת, ראש הממשלה ציין כי אין כוונה למוטט את הרשות הפלשתינית ולא להישאר בשטחי A לצמיתות.

ראש הממשלה הוסיף, כי כיום לא עומדת על הפרק פגישה עם ערפאת ועמדתו זו היא גם על דעת שר החוץ שמעון פרס.

"כדי שצה"ל ייצא משטחי A נדרשת פעילות פלשתינית משמעותית יותר", הסביר מזכיר הממשלה גדעון סער בתום הישיבה. יצויין כי להוצאת כוחות צה"ל משטחי A נדרשת החלטה של ראש הממשלה ושר הביטחון בלבד ואין צורך לכנס לשם כך את הקבינט.

שר הביטחון בנימין בן אליעזר אמר בישיבה כי "הערכת המצב קשה, אין סיכול או מעצרים ורמת ההתרעות גבוהה מאי פעם, בתי החרושת של הטרור ממשיכים לייצר מתאבדים ואמצעי לחימה ולפיכך אין ברירה אלא לנקוט בפעולות שאנו נוקטים ושאושרו בקבינט", הדגיש השר.

גם בן אליעזר הדגיש כי לישראל אין שום כוונות להחזיק בשטחי הרשות הפלשתינית או למוטט אותה "אבל ענייננו לנקוט בפעולות שיגנו על ילדי ואזרחי ישראל ע"י מניעת יציאתם של מחבלים מן הערים". בן אליעזר הוסיף, כי ברגע שישראל תדע כי הפלשתינים מתכוונים לשמור על השקט, הוא יורה לכוחות צה"ל לצאת מיד משטחי A.
