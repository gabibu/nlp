

ראש הממשלה אריאל שרון מבקש מבג"צ לדחות את עתירתם של חברי הכנסת יוסי שריד ומוסי רז ממר"צ, נגד מינוי אהוד יתום לראש המטה ללוחמה בטרור.

שרון כתב בתשובה שהוגשה היום לבג"צ, כי "ההחלטה למנות את יתום סבירה ואין עילה להתערבותו של בית המשפט". עוד נכתב, כי "הפעילות הנעשית על ידי ראש המטה ללוחמה בטרור היא ייעוץ מקצועי מובהק. התפקיד אינו כולל סמכויות ביצועיות, ואינו דורש פיקוד על אחרים או אחריות על המשמעת. אין עם המשרה שליטה, הכוונה ופיקוח על גורמים אחרים והעומד בראש המטה כפוף לראש המועצה לבטחון לאומי".

שרון אמר שיתום הקדיש יותר משלושים שנה לשרות הבטחון וזכה לאמון מלא של הממונים עליו. עוד אמר כי כישוריו ונסיונו הרב של אהוד יתום עשו אותו מתאים לתפקיד, וכי חלפו כבר שבע עשרה שנה מאז פרשת קו 300 שבמהלכם הביע יתום חרטה כנה על מעשיו.

שרון כותב בתשובתו לבג"צ, כי מכלול השיקולים והאיזון ביניהם הביא אותו להחלטה כי אפשר למנות את יתום לתפקיד.
