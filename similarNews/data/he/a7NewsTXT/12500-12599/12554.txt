

כוחות יבשה בריטים מוכנים לפריסה באפגניסטן תוך זמן קצר, אך טרם נתקבלה כל החלטה בנושא, אמר ביום שני שר ההגנה הבריטי ג'וף הון.

"יש לנו כבר כוחות מוכנים לצאת תוך זמן קצר", ציין הון בראיון לרדיו BBC, תוך שהודה כי החורף המתקרב הוא גורם שיש לקחת בחשבון בהחלטות בעניינים צבאיים.

"לבריטניה כוחות יבשה מוכנים, אם תתקבל החלטה לשגר אותם לשטח באפגניסטן", הוסיף הון.

השר הבריטי התייחס במשתמע לכ-800 אנשי קומנדו של הצי המלכותי, המשתתפים בימים אלה בתמרונים במפרץ עם חיילי צבא עומן.

