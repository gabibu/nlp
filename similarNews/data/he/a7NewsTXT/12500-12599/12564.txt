

כ-3000 עובדי התעשיה הצבאית חסמו היום את כביש גהה משני הכיוונים מצפון לדרום ומדרום לצפון, בסמוך לשערי המפעל, כק"מ צפונית למחלף מורשה.

וועד עובדי התעשיה הצבאית מסר , כי העובדים החליטו לשבות דווקא בתקופה קשה זו שעוברת המדינה, לאחר שהבוקר נודע להם שהנהלת תע"ש הפסיקה את שירותי ההסעדה של העובדים. לטענתם, יו"ר אירגון העובדים, משה אבן-שוע מסר להם, כי "בפעם הראשונה מזה 60 שנה לא קיבלו העובדים ארוחת צהרים, וניצלו את זמן הארוחה על מנת לחסום את הכביש". לדברי אבן שוע פנה אליו ח"כ דוד טל מש"ס, יו"ר ועדת העבודה והרווחה ומסר לו כי הוא תומך במאבק העובדים ובכוונתו לכנס את הוועדה לדיון דחוף במצבה של תע"ש.

העובדים גם מוחים על מצבה הכלכלי הקשה של החברה ונגד כוונת הממשלה להפריטה. אבן שוע מסר , כי לפני יומיים הודיע לו מנכ"ל החברה שמואל קרן, כי "אין לו כסף לשלם משכורות לעובדים".

באיזור נוצרו פקקי תנועה קשים לשני הכיוונים וכוחות משטרה גדולים שמרו על הסדר במקום.
