

מחבל פתח באש היום באזור התעשיה תלפיות בירושלים ופצע ארבעה עוברי אורח, שלושה מהם במצב בינוני עד קשה ואחד במצב קל. כל הפצועים פונו לקבלת טיפול רפואי בביתי החולים הדסה עין כרם ובשערי צדק.

המחבל היורה נורה למוות.

כוחות גדולים של משטרה הגיעו למקום וסגרו את הרחובות לתנועת כלי רכב. בפתח משרד הרישוי עדיין מוטלת גופתו של המחבל, לאחר שנורה ונהרג בידי חייל שהיה באקראי במקום בזמן הירי.

למקום הגיעו ראש עיריית ירושלים, אהוד אולמרט, ומפקד מחוז ירושלים ניצב מיקי לוי. במגרש החניה עדיין ממשיכים שיעורי הנהיגה לאופנועים באופן רגיל ותמוה, וזאת כאמור, עשרות מטרים בודדים מהמקום בו מוטלת גופתו של המחבל שירה ופצע ארבעה אזרחים.
