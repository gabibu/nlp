

סילבן שלום, שר האוצר וחבר הקבינט, אמר בשיחה עם ערוץ 7 כי פעילות צה"ל ביש"ע באה לאחר שהתברר כי ערפאת איננו פועל כלל לסיכול הטרור. "התברר כי לא זו בלבד שערפאת אינו נלחם בטרור, אלא הוא מייצר אותו ממש. מיד לאחר פתיחת כל כתר מסביב לערי הרשות נעשה פיגוע. רצח השר זאבי נעשה מיד לאחר שהוסר הכתר מעל לעיר רמאללה".

"כל מי שעיניו בראשו רואה כי המצב הולך ונעשה גרוע יותר, והכל בגלל ערפאת. ערפאת מוציא לפועל מעשי רצח, ומצד שני מתקבל בכבוד מלכים בכל מקום שהוא מגיע אליו. זה מצב בלתי נסבל". שלום ציין כי הציע לקבינט לסלק את ערפאת מן האזור, וכי הדבר יידון בממשלה. "כמובן", ציין שלום, "בעניין זה נחלקות הדעות, ולכן קשה להגיע להכרעות. אני תמכתי בממשלת אחדות לאומית, אבל היום אנו קרובים להכרעה: האם אפשר להוסיף ולמשוך את העגלה ביחד".

מחלוקת חדשה התעוררה בין משרד החוץ לבין לשכת ראש הממשלה. הלשכה הוציאה, על פי הוראות רה"מ, הנחיות לקו ההסברה של ישראל בחו"ל ונכתב שם כי ההשוואה בין ערפאת וממשל הטליבן היא הכרחית, אולם שר החוץ פרס ממשיך להסביר בחו"ל כי ערפאת הוא הפרטנר של ישראל וכי אין מקום להשוות בינו ובין ממשל הטליבן.

בלשכת ראש הממשלה מחכים שמנכ"ל משרד החוץ אבי גיל יוציא הנחיות דומות לשלהם גם במשרדו, אולם במשרד החוץ מסתפקים אם גיל יוציא הנחיה כזאת.


