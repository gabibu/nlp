

סמוך לבגדד הולכת ומוקמת עיר חדשה, שמטרתה לארח 50,000-70,000 עולי רגל איראניים. בעירק יש הרבה מקומות הנחשבים לקדושים למוסלמים השיעים, ובעבר נהגו עולי רגל רבים מאירן לבוא לשם. איראן ועירק החליטו לחדש "בקרוב" את הקשרים האוויריים הישירים בין טהרן ובגדד. אירן ועירק עדיין לא החזירו את הקשרים ביניהן לתקנם, זאת לאחר שנותקו בשנת 1980, שנה שבה החלה המלחמה ביניהן, מלחמה שארכה שמונה שנים.

ועוד בעניין עירק: כ-200 חברות רוסיות הודיעו על השתתפותן ביריד הבינלאומי של בגדד, שייפתח ב-1 בנובמבר, כך דווח אתמול בעיתונות העירקית. "חברות אלה מתמחות בתעשיות הכבדות, כגון: מכוניות, מכונות חקלאיות, נפט וחשמל", כך נאמר בעיתונים בציטוט השליח הרוסי ניקולאי קארטוזוב. השליח סיים ביקור בעירק, ובמהלכו נפגש עם סגן הנשיא טהא יאסין רמדאן. הוא אמר כי רוסיה דואגת להרחבת שיתוף הפעולה עם עירק "במסגרת היחסים האסטרטגיים בין שתי המדינות".

בסוף ספטמבר אמר שר המסחר העירקי מוחמד מאהדי סאלח כי ארצו מתכוננת להעביר לחברות רוסיות את אחד הפרויקטים שלה בעלות של 40 מיליארד דולר. בקיץ שעבר הודיעה עירק על מתן עדיפות בפעולות סחר לרוסיה, לאחר התנגדות מוסקבה לפרויקט אמריקני, שכלל, בין השאר, בדיקה מחודשת של עיצומי האו"ם נגד עירק. סחר החוץ של עירק נעשה בעיקר במסגרת התוכנית "נפט תמורת מזון".
השר הממונה על רשות השידור רענן כהן העביר אתמול הנחיה לרשות השידור לפיה אין לשדר ראיונות עם אישים פלשתיניים שידוע שהם שותפים לפעולות הטרור נגד ישראל. הבקשה הועברה לאחר ביקורת שנשמעה בישיבת הממשלה על ידי ראש הממשלה והשרה לימור לבנת שהעלתה את הנושא בעקבות ראיון ב'קול ישראל' עם חוסיין א-שייח מזכיר הפתח' בגדה. ברשות השידור לא התרגשו מההנחיה ואמרו כי מדובר בריענון הנחיה קיימת.


