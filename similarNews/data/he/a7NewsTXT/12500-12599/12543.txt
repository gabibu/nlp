

סוכנות רויטרס מדווחת כי עובד רשות הדואר בעיר וושינגטון בארה"ב אובחן כחולה באנתרקס נשימתי ומצבו קשה. זהו החולה התשיעי שחלה במחלה, בארצות הברית. החולה עובד במרכז הדואר העירוני שבו עבר מכתב האנתרקס שנשלח למנהיג הרוב הדמוקרטי בסנאט, טום דאשל.

החיידקים שגרמו את מחלת האנתרקס של עובדת היומון "ניו-יורק פוסט", זהים לחיידקי האנתרקס שנשלחו קודם-לכן לעיתונאי טום ברוקאו מרשת אן.בי.סי. ולמנהיג הדמוקרטים בסנאט טום דאשל, כך מסרו מקורות אמריקנים.

הכתובת על המעטפה שהכילה את החיידק, ואשר הגיעה לידיה של ג'והנה הודן, נכתבה באותו כתב-יד שהופיע על שתי המעטפות האחרות, ונשלח מטרנטון שבניו-ג'רסי. אולם למרות זאת אמרה הודן כי גילתה את הסימנים הראשונים למחלה לפני יותר מחודש, ומשום-כך נראה כי המשלוחים המורעלים הראשונים החלו במקביל לפיגועי הטרור של 11 בספטמבר. "לפני כחמישה שבועות הופיע על קצה האמה בידי פצעון מגרד, משהו דומה לעקיצת יתוש", אמרה הודן. היא השתמשה במשחה אנטי-דלקתית ובתחבושת, אולם הדבר לא סייע להחלמה. "בהמשך, כאשר הסרתי את החבישה, גילתי כיב שחור ויבש", אמרה הודן, שהיא האדם הרביעי העובד במגזר התקשורת שנדבק במחלה, והחולה השמינית בסך הכל בארה"ב.

נבגי מחלת האנתרקס נתגלו בשבת גם בבית הנבחרים, באולם שבו מתבצע מיון הדואר המיועד לחברי הבית.


