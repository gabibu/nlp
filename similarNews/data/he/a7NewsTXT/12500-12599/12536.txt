

הבוקר פתחו מחבלים באש לעבר אוטובוס של המועצה האזורית הר חברון, כ-2 ק"מ מזרחית ליישוב תלם. קליעים רבים פגעו באוטובוס ונוסעת אחת נפצעה באורח קל. האוטובוס המשיך בנסיעה לקרית ארבע ושם קיבלה הפצועה טיפול רפואי ראשוני. לאחר מכן היא פונתה לבית חולים בירושלים להמשך טיפול.

שעות אחדות קודם לכן, ערבים ירו לעבר כוחות צה"ל והמשטרה במחסום 300 הנמצא דרומית לירושלים. צה"ל השיב באש לעבר מקורות הירי. יריות נורו גם לעבר ניידת משטרה שנסעה בכביש המנהרות באזור היציאה מהמנהרה הצפונית. לא היו נפגעים ולא נגרם נזק. משטרת ירושלים פתחה בסריקות במקום.

גם הלילה ירו הפלשתינים אש לעבר בתי שכונת גילה בירושלים, אחד הקליעים פגע בביתה של משפחת פולוצקי בשכונה.

אמש השליכו פלשתינים עשרות רימונים אל מוצבי צה"ל ליד רפיח וליד גדיד. תקריות ירי היו אתמול גם בסמוך לגני טל לנווה דקלים וליישוב גדיד. בכל האירועים האלה לא היו נפגעים.

לפני כן, שיגרו מחבלים 2 פצמ"רים לעבר מוצב צה"ל סמוך לרפיח. לא היו נפגעים ולא נגרם נזק לרכוש.

