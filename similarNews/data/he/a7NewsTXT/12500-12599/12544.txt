

בעקבות מציאת מעטפה שהכילה אבקה לבנה חשודה סגרה אתמול המשטרה את סניף הדואר ברמות אשכול בצפון ירושלים. על פי הנחיית המשרד לאיכות הסביבה פונה סניף הדואר, ונסגר עד לבדיקת מהות החומר הלבן.

בנמל התעופה בן גוריון קורקע מטוס של חברת התעופה הסקנדינבית S.A.S לאחר שבאחד מתאי המטען שלו נתגלתה אבקה לבנה. האבקה נבדקה בידי אנשי איכות הסביבה.

המרכז המסחרי של היישוב עומר נסגר אתמול לזמן מה, ואנשים פונו לבדיקות. ממעטפה שנשלחה אל ראש המועצה פיני בדש התפזרה אבקה לבנה בסניף הדואר המקומי. כתובת השולח לא זוהתה. צוות המשרד לאיכות הסביבה טיהר את סניף הדואר, ונטל את המעטפה החשודה לבדיקה.

מנהל בתי המשפט השופט דן ארבל קיבל אתמול בבוקר מעטפה בדואר, מעטפה שהגיעה מאוהיו, ועליה שמות של אנשים שאינו מכיר. השופט לא פתח את המעטפה, והעביר אותה לצוות של המשרד לאיכות הסביבה המטפל במעטפות חשודות.

עד כה לא נתגלתה בישראל שום מעטפה עם אנתרקס, אך לעומת זאת אותרו עשרות מעטפות עם אבקות שונות. בכל מקרה כזה נעצרת עבודת המיון בדואר למשך שעות ארוכות, האזור מבודד, ורק לאחר טיהור האזור ובדיקת החומר אפשר לחזור לעבודה. "הדבר גוזל זמן רב, ומעכב את העברת הדואר. הטיפול בכל מעטפה כזו כרוך בנזק כספי של עשרות אלפי שקלים", אמרו ברשות הדואר. אתמול נערכה לעובדי הכנסת השתלמות בטיפול בדברי דואר חשודים.


