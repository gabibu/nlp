

עורכי דינם של בורג ובן אליעזר הגישו אתמול לועדת הבחירות המרכזית של מפלגת העבודה ראיות ראשונות על זיופים בבחירות לראשות המפלגה.

עורכי הדין של בורג הציגו ראיות לפיהם זויפו מאות קולות בקלפיות במעלה אדומים, בכפר עילוט ובעזריקם. מומחים גרפולוגיים קבעו כי לפחות 10% מן החתימות בספר הבוחרים של כפר עילוט הם בעלי תכונות דומות ונחתמו כנראה ע"י אדם אחד. בקלפי זה זכה בן אליעזר ב- 168 קולות ובורג ב- 4 קולות בלבד.

גם אנשי בן אליעזר הציגו ראיות על זיופים בעיקר בקלפיות בישובים הדרוזים חורפייש עוספיא וג'וליס, בהם זכה בורג ב- 80% מן הקולות.

על פי תוצאות הבחירות מוביל בורג ב 1,177 קולות, ואנשי בן אליעזר מקווים כי לאחר פסילת הקולות המזויפים יוביל בן אליעזר.

עד לבירור כל הראיות ולהכרעת ועדת הבחירות העליונה אין למפלגת העבודה יו"ר בפועל דבר שמקשה מאוד על פעילותה. לפי הערכות במפלגת העבודה אם יזכה בורג בבחירות הוא יפעל לפרישת המפלגה מן הממשלה.
