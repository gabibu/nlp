

הסוכנות היהודית ולשכת התיאום של הארגונים הכלכליים פתחו במבצע לעידוד מעסיקים קולטי עלייה. יו"ר הסוכנות היהודית, סלי מרידור, מסר כי במסגרת המבצע יוענקו אותות הוקרה לחברות, מפעלים ועסקים במגזר הפרטי, אשר תרמו תרומה ייחודית לקליטת עולים בשוק העבודה והקלו על תהליך קליטתם וקידומם של העולים במערכות החברה והעבודה.

האותות יחולקו בחמישה ענפים: תעשייה, קבלנים, מלונאות, מלאכה, מסחר ושירותים. בכל אחד מהענפים הללו יזכו באות ההוקרה שלושה גופים.

מנהלת אזור ישראל בסוכנות היהודית, עו"ד עפרה פרידמן, מסרה כי העסקים המצטיינים ייבחרו על סמך ארבעה קריטריונים מרכזיים: מספר העולים המועסקים בחברה; תוכניות רווחה והשתלמויות המוענקות לעובדים עולים; פעילויות חברתיות לשילוב בין עובדים עולים לוותיקים; וקידומם של עובדים עולים לתפקידים בכירים.

במסגרת המבצע הופצו בחודשים האחרונים לאלפי עסקים בארץ שאלונים בנושא. בחודש הבא תתכנס ועדה המשותפת לסוכנות היהודית וללשכת התיאום של הארגונים הכלכליים, כדי לקבוע מי הם העסקים הזוכים במבצע.

טקס הענקת אותות ההוקרה יתקיים במסגרת חבר הנאמנים של הסוכנות היהודית, שיתכנס בארץ בסוף אוקטובר.

את הידיעה העבירה אלינו הסוכנות היהודית


