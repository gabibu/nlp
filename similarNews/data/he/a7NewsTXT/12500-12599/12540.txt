

סיעת "העבודה " תתכנס היום כדי לדון בהתפתחות המדינית לאור פעילות צה"ל ביש"ע. יו"ר הכנסת אברהם בורג אומר כי אין להתעלם מאחריותו הישירה של ערפאת לפעולות הטרור והאיבה. לדברי בורג, על ממשלת ישראל "להתרכז בפעולות יזומות לסיכול הטרור, אך עליה לעשות זאת מתוך תבונה, ולא להיגרר למלחמה כוללת כמלחמת לבנון". בורג הכריז כי מפלגת "העבודה" ושריה יתנגדו לפעילות שתמוטט את הרשות הפלשתינית. הוא הבהיר שמפלגת "העבודה" תישאר בממשלת האחדות רק אם הממשלה תפעל להרגעת השטח, ותחתור למשא ומתן מדיני.

חגי מרום, לשעבר חבר מפלגת "העבודה", אמר בשיחה עם ערוץ 7 כי במפלגה שוררת כעת "בוקה ומבולקה. המפלגה שסועה ומפורדת". לדבריו, ההכרעה שתיפול בשבועות הקרובים בין בן אליעזר לבין בורג תקבע את מהלכיה של המפלגה. "אם זה יהיה בן אליעזר, הוא יחתור להמשיך את השותפות בממשלה, וזאת כדי לשמור על תפקידו כשר הביטחון. אם ייבחר בורג, אני מניח שינסה למשוך את המפלגה החוצה, אף על פי שהוא מצהיר כיום הצהרה הפוכה. לדעתי, הוא יעדיף אופוזיציה לוחמת, והכנה לבחירות", דברי חגי מרום.

