

שגריר טליבאן בפקיסטן, אמר ביום שני כי לפחות 100 בני אדם נהרגו כאשר מטוסי ארה"ב הפציצו בית חולים בעיר הראט שבמערב אפגניסטן.

לדברי השגריר, מולא עבדול סאלם זאעיף, כוחות ארה"ב "עושים שימוש בנשק שמעולם לא השתמשו בו", אולם הוא סרב למסור פרטים בנדון.

מקור במשרד ההסברה בקאבול אמר קודם לכן כי עשרות חולים נהרגו כאשר פצצות הופלו על בית החולים.

"במיתקפות הלילה האחרון נהרגו בין 50 ל-70 בני אדם שהיו מאושפזים בבית החולים בהראט", אמר המקור, שהוסיף כי "כל הציוד הרפואי ומיתקני בית החולים נהרסו לחלוטין".




