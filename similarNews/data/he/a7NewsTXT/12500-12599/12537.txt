

בימים האחרונים פעל צה"ל בעיקר בארבע ערים ביהודה ושומרון: בטול כרם, בקלקיליה, ברמאללה ובבית לחם.

בטול כרם תפסו חיילינו שורת בתים שמהם כנראה ירו בקביעות לכיוון בת-חפר. באזור בית לחם היתה חדירה רחבת היקף מצפון ומדרום, כולל לשכונת בית ג'אלה, תוך השתלטות מלאה על מחנה הפליטים אל עיידה. למרות זאת נורתה בשבת פצצת מרגמה לעבר גילה מאזור של מוסדות נוצריים בבית לחם, מוסדות שצה"ל נמנע מלהיכנס אליהם.

בקלקיליה תפסו כוחותינו את מפקדת הכוחות הערביים בעיר. מדובר במבנה שהיה בעבר מפקדה של צה"ל, ומוכר היטב לראש הממשלה שרון. בשנת 1956 נעשתה במקום פעולת תגמול של הצנחנים.
באזור ג'נין נכנס צה"ל לעומק שטח A. באזור זה יש שטח גדול מאד המוגדר שטח A: כל אזור עמק דותן, קבטיה. צה"ל חדר שם לעומק 10 קילומטרים באזור, אך לא לתוך העיר ג'נין עצמה.

ברמאללה תפס צה"ל את הגבעה שמצפון לעיר, הגבעה החולשת על צומת איו"ש.

באזור טול כרם מסרו הפלשתינים כי צה"ל הטיל עוצר על הכפר ביתא שמצפון לטול-כרם, והחל שם בפעילות יזומה רחבת היקף.

חייל צה"ל נפצע קל ליד צור יגאל באזור קלקיליה. מחבלים פתחו באש על מחסום צה"ל במקום, ונמלטו. החייל נפצע מרסיסים, ופונה לבית חולים.

בבית לחם השליכו ערבים מטען חבלה אל כוח צה"ל ליד קבר רחל. איש לא נפגע. חיילינו השיבו אש. ליד מחסום כיסופים ירו המחבלים אל כוחות צה"ל. איש לא נפגע.

במסגרת פעילות צה"ל בשלוש היממות האחרונות נעצרו 32 חשודים. 12 מחבלים נורו ונהרגו.


