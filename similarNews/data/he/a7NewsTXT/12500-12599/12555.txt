

חרף המצב הכלכלי השורר במשק תעלה גביית המס בשני אחוזים ריאלית לעומת עלייה ריאלית של יותר מ-20% אשתקד. כך אמר נציב מס הכנסה יוני קפלן בכנס השנתי של לשכת יועצי המס בישראל המתקיים השבוע במלון דן באילת.

לדברי קפלן, שלטונות המס מכירים בחומרת המצב במשק ובמצב העסקים ולכן הם מוכנים להגיע להסדרים ולפריסת תשלומים עם המגזר העסקי בתנאי שהוא יעמיד להם בטחונות לערבויות מתאימות.

בגלל העובדה שהרפורמה במס הכנסה הוקפאה, החליטו בנציבות מס הכנסה להכין 30 הצעות חוק שנועדו לסגור פרצות, לבטל עיוותי מס קיימים ולהגביר את הגבייה.

קפלן מאמין, כי באמצעות הצעות החוק הללו ניתן יהיה לשמור על רמת גביית המיסים.

באשר למיסוי הבינלאומי, ציין נציב מס הכנסה, כי היחידה המיוחדת שהוקמה לכך בראשית השנה כבר הצליחה למנוע אי תשלום מס בהיקפים גדולים בעקבות תכנוני מס שונים. בשנה הקרובה יושם דגש מיוחד על כל הנושא של מיסוי בינלאומי כדי למנוע הברחת הון ואי תשלום מס בישראל.

ראש העיר אילת, גבי קדוש, קרא לראשי אגפי המיסים להעניק תמריצים לארגונים לקיום כנסים באילת וזאת בגלל שהעיר ריקה היום מתיירים ומראשית השנה כבר בוטלו 170,000 הזמנות של תיירים לאילת.

שלמה מור, מנהל המוסד לביטוח לאומי באילת, אמר כי המצב בעיר קשה ביותר וכל יום הוא מקבל תביעות של 100 שכירים שפוטרו ודורשים דמי אבטלה וזאת בנוסף לעסקים עצמאים רבים הקורסים כל יום. לדבריו, העיר נשענת ברובה על תעשיית התיירות והצ'רטרים שהיו אמורים להגיע לעיר בין החודשים אוקטובר-אפריל בוטלו.
