

בג"צ הוציא היום צו על תנאי, המורה לעריית כרמיאל ולעיריית בית שמש, לנמק בתוך 45 יום, מדוע הם חוקקו חוק עזר עירוני, האוסר מכירת חזיר במרכזי הערים.

השופטים, אליהו מצא, דליה דורנר ויעקב טירקל, דנו בבוקר בעתירות שהגישו חברת הכנסת מרינה סולוטקין מישראל בעליה ושל סיעת שינוי.

חברת הכנסת סולוטקין אמרה בתום הדיון, כי האיסור על מכירת חזיר פוגע בפרנסתם של משפחות רבות, שמתפרנסות ממכירת חזיר, יש בכך פגיעה בחופש העיסוק ובסטטוס קוו.

עו"ד מרדכי ברקוביץ, המייצג את עיריית בית שמש, אמר כי העירייה מאפשרת לתושבים למכור חזיר, אבל היא מבקשת לכבד את רגשות הציבור הדתי ולמכור את החזיר, שלא במרכז העיר, אלא באיזור התעשיה, או אפילו בקניון.

הרב דוד בניזרי מבית שמש, אמר , כי אין לו בעיה שימכרו או יאכלו חזיר, אך הם מבקשים לשמור על הציביון היהודי, שהרי גם באום אל פחם לא יעלה איש בדעתו לפגוע ברגשות הציבור הערבי ולמכור חזיר.

