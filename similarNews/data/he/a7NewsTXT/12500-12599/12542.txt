

נמשכים המגעים לאיחוד בין סיעת "האיחוד הלאומי ישראל ביתנו" לבין המפד"ל. לערוץ 7 נודע כי אנשי שתי הסיעות בוחנים את האפשרות לשתף פעולה כסיעה אחת גם בקואליציה. גורמים בסיעת "האיחוד הלאומי" אמרו לכתבנו בכנסת חגי סרי כי נציג של הסיעה המאוחדת, שתהיה בת 12 מנדטים, יוכל להיות חבר בקבינט המדיני בטחוני.

בשבוע שעבר נפגש יו"ר המפד"ל הרב יצחק לוי עם השר אביגדור ליברמן כדי לדון עמו בעניין זה. במקביל, מתנהלים מפגשים בין גורמים בסיעת "האיחוד הלאומי" לבין הימין החוץ-פרלמנטרי, כולל רבנים, בניסיון לאחד את שתי הסיעות. ח"כ "תקומה" צבי הנדל מצדד באיחוד. "חשוב מאד להתאחד", אמר לערוץ 7. "הייתי קורא אפילו ל"ישראל בעלייה" להתאחד אתנו. ככל שנהיה גוף גדול יותר, נהיה חזקים יותר, בין באופוזיציה ובין בקואליציה".

עם זאת, מציין כתבנו, בשתי המפלגות יש המתנגדים לשיתוף הפעולה. ח"כ זבולון אורלב מתנגד לאיחוד ואומר כי יש בהצעה זו משום בריחה והתחמקות מחשבון הנפש שצריכה לעשות הנהגת המפד"ל, ומהשינויים המתחייבים בהנהגת המפד"ל. עוד אמר אורלב כי צעד זה יביא לטשטוש מוחלט של תעודת הזהות האידאולוגית שעיצבה המפד"ל, אשר יסיט אותה לקצה הימני של המפה הפוליטית. עם זאת, סבור אורלב כי אם תפרוש סיעת "האיחוד הלאומי ישראל ביתנו" מהקואליציה יש מקום לשיתוף פעולה מלא אתה, ולתיאום מהלכים אופוזיציוניים.

לעומת זאת, יו"ר המפד"ל הרב יצחק לוי אמר לכתבנו כי הוא תומך בשיתוף פעולה עם "האיחוד הלאומי ישראל ביתנו", וזאת כדי ללחוץ על הממשלה לפעול בכיוון הנכון. "אולם", לדבריו, "אם פרס יחזור מארה"ב בעוד ימים אחדים, ונראה את הטנקים נסוגים לאחור, הרי שיתברר כי השתתפותנו בממשלה לא שינתה דבר. אני מקווה מאד כי ממשלת ישראל מבינה שיש צורך במעשים של ממש ולא ב"פירוטכניקה". כרגע פרס הוא המנהיג בממשלה, ומטרתו לחזור למתווה אוסלו. כל עוד אלה הם פני הדברים לא תוכל הממשלה לפעול כפי שצריך". כל עוד זה המצב, סבור לוי, סיעת "האיחוד הלאומי ישראל ביתנו" אינה צריך לחזור בה מפרישתה מן הממשלה.


