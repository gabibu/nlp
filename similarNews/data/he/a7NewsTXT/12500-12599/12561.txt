

יוסף מוחמד עייש, ערבי בן 33 מהכפר ארטאס שבנפת בית לחם, פתח הבוקר בהתקפת ירי לעבר עוברים ושבים בשכונת תלפיות בירושלים.

כתוצאה מהתקפת הירי נפצעו ארבעה בני אדם, שנים מהם נפצעו באורח בינוני והשניים האחרים באורח קל.

את התקפת הירי ביצע עייש עם אקדח בקוטר 9 מ"מ, וככל הידוע בשלב זה למשטרה, לעייש לא היה אישור שהייה בתוך ישראל.

מתקפת הירי של עייש הגיעה לקיצה כאשר סמל רוזנבלט, חייל שהזדמן למקום, הצליח לפגוע בתוקף ולחסלו.
כתבנו אפי מאיר דיווח כי התקפת הירי שהיתה בערך בשעה 11.00 בבוקר, החלה זמן קצר לאחר שבין עייש לבין אחד מבעלי המוסכים ברח' האומן התעורר ויכוח. עייש פתח באש לעבר בעל המוסך ולאחר מכן המשיך במנוסה תוך ירי על עוברי אורח.

סמל רוזנבלט שהגיע לתיקון רכבו שמע את קולות הירי שלף את נשקו ופתח במרדף אחרי התוקף. לדברי רוזנבלט כשהוא ראה את התוקף רץ היתה לו כוונה אחת ברורה: "לעצור אותו". "לא פחדתי", הוסיף רוזנבלט, "אני משרת בשטחים ומתורגל. חשבתי שזה בתוקף תפקידי להציל את האנשים מסביבי".
