

בנק דם טבורי שבו יוקפא דם מחבל הטבור של תינוקות בני יומם, הוקם היום בבוקר בשירותי הדם של מגן דוד אדום במתחם בית החולים שיבא בר"D.

למרות שבעולם קיימים כבר מאגרי דם טבורי, בישראל מדובר בבנק דם לאומי להבדיל מבנק דם פרטי שבו נשמר הדם רק לטובת הילד ובני משפחתו. פרופ' אילת שנער, מנהלת שירותי הדם של מד"א סיפרה לכתבת עתי"ם, כי התרומות לבנק הדם הטבורי ינתנו לכל דורש ומטעמים אתיים תתבקשנה היולדות לאשר את התרומה. בשלב ראשון, יאסף הדם רק במספר בתי חולים.

יתרונו של הדם הטבורי על דם שניתן בתרומת תורם נובע משאיבת הדם מחבל הטבור, שבו ממילא אין שימוש לאחר הלידה. הוא ניתן על פי התאמת רקמות ולא על פי סוג הדם ומצויים בו מספר רב של תאי אב המשמשים להשתלת מח עצם. המערכת החיסונית של הדם הטבורי בתולית וראשונית וככזו מפחיתה את הסיכונים לסיבוכים בשימוש בו בהשתלה. כמו כן קיים בתאי הדם הטבורי פוטנציאל רב כיוון שהתאים הצעירים מסוגלים לשנות את אופיים ולהתאים לתאי שריר, עצם או רקמות נוספות.

הפרופ' שנער תארה את התהליך של השימוש בדם הטבורי והדגישה כי בשימוש דם זה נחסך זמן יקר של חיפוש אחר תורם מתאים של תאי מח עצם: "הדם מחבל הטבור נאסף מיד אחרי הלידה או אחרי יציאת השיליה. מפרידים את תאי האב מתוך הדם וכאשר יש אדם הזקוק לתרומת מח עצם מוציאים מן המוכן את תאי האב המוקפאים, זאת במקום לחפש אחר תורם מתאים ולבזבז זמן יקר בעיבוד תאי האב בדמו".

הפרופ' שנער עמדה על ההבדל בין בנק הדם לבין בנק הדם הטבורי החדש ואמרה כי אחד ההבדלים הוא בצורת איסוף הדם. בבנק הדם הרגיל - המנות נשמרות טריות ניתנות לפי סוג דם ובתום 35 יום אינן יעילות ואילו את הדם הטבורי ניתן להקפיא למשך 15 שנה.


