

מחבלי החיזבאללה ירו היום במשך שעה ארוכה טילי נ.ט. ופצצות מרגמה לעבר מוצבי צה"ל גלדיולה ודליה שבהר דב. לכוחותינו לא היו נפגעים.

הירי החל בשעה 12:20 לערך. כוחות תותחנים, שריון ומסוקי תקיפה של צה"ל השיבו אש לעבר מקורות הירי. נזק קל נגרם למוצבים.

זו הפעם השניה בשבועיים האחרונים בהם מפגיז החיזבאללה את עמדות צה"ל בהר דוב, לאחר חודשיים של שקט בגיזרה. ישראל בחרה לאחר מתקפת החיזבאללה לפני שבועיים לא להגיב. בעבר הגיבה ישראל לירי בתקיפת יעדים של סוריה בלבנון, ובראשם תחנת המכ"מ הסורית בדאהר אל ביידר, שעל כביש בירות דמשק. בכך הדגישה ישראל את אחריותם של הסורים לנעשה בגבול ישראל-לבנון.

לפי שעה לא ברור כיצד תנהג ישראל הפעם. ישראל הצהירה באחרונה כי אינה מעוניינת לפתוח חזית שניה בגבול הצפון, בנוסף לחזית מול הפלשתינים. מנגד, מבקש החיזבאללה לתקוף את צה"ל כדי לסייע לפלשתינים בשטחים ולהוכיח סולידריות עם העם הפלשתיני, במיוחד כאשר האירגון זוכה לגיבוי מהמשטר הסורי.

גורמים בטחוניים בישראל אמרו כי את התקפת החיזבאללה בהר דוב יש לראות על רקע רצונו של האירגון לשוב למרכז הזירה המזרח תיכונית ולאור העמדה הסורית כי יש לחזור למו"מ עם ישראל, בתנאי שתיסוג לגבולות 67. פעילות החיזבאללה בגבול הלבנון נתפסת כלחץ סורי על ישראל באמצעות הטרור, כדי להחזיר את ישראל למו"מ מדיני, ובמרכזו ויתור על כל רמת הגולן.

ההערכה בישראל היא שסוריה מבקשת להמנע מעימות צבאי כולל עם ישראל, בו היא חשה נחיתות. לכן נוח למשטר הסורי להעזר בטרור של החיזבאללה בדרום לבנון כאמצעי לחץ על ישראל.

סגן הרמטכ"ל, האלוף משה יעלון, אמר אתמולבהופעה בת"א כי קיימת סכנה להדרדרות במצב הבטחוני בגבול הצפון, שיתבטא בירי של החיזבאללה לעבר מרכזי האוכלוסיה בצפון ובהמשך אף להתלקחות כוללת בין ישראל וסוריה. יעלון הדגיש כי הקפאון במישור המדיני בין ישראל וסוריה, הנסיגה של צה"ל מלבנון, הנתפסת כנסיגה תחת לחץ הטרור, וחוסר הנסיון של נשיא סוריה, באשר אסד, עלולים להביא להליכה של סוריה לקראת אופציה של עימות עם ישראל.
