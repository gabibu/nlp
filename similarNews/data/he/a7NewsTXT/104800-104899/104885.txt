

נצחון לאופוזיציה הלבנונית, המתנגדת לכיבוש הסורי בלבנון. אמש התפטרה ממשלת לבנון. למרות איסור הממשלה להפגין ברחובות, המונים נקהלו ב"כיכר החללים", הניפו דגלי לבנון, וקראו קריאות נגד סוריה.

בלבנון התפטרה הממשלה בעקבות המשבר שפרץ במדינה לאחר רצח ראש הממשלה לשעבר רפיק אל חרירי. ראש ממשלת לבנון עומר כראמי הודיע אמש (יום ב') על התפטרות ממשלתו, בשעה שמחוץ לבנין הפרלמנט נאספו אלפי בני אדם כשהם מניפים את דגלי לבנון.

כראמי כיהן כראש ממשלה מאז התפטרותו של אל חרירי באוקטובר שנה שעברה.

עם הודעת ראש הממשלה יצאו חברי הפרלמנט מהאולם. אחד מחברי האופוזיציה אמר להמונים כי "זו פעם ראשונה בהיסטוריה של לבנון, שנופלת ממשלה". הקהל השמיע קריאות נגד סוריה.
מדובר בנצחון של האופוזיציה ודוברים מטעמה אמרו כי זהו הישג בדרכה של לבנון להשתחרר מהכיבוש הסורי.

כל שעות הלילה שהו המפגינים בכיכר החללים כשהם מפירים את הוראות הממשלה שאסרה על הפגנות ברחובות לבנון. לאחר ההתפטרות דווח כי אלפי מפגינים יצאו לרחובות וקראו להוצאת 14,000 החיילים הסורים המוצבים בלבנון.

העיתון הכווייתי "א-סיאסה" טען כי ההחלטה לרצוח את ראש ממשלת לבנון לשעבר אל חרירי התקבלה ב"דרגים הגבוהים ביותר בסוריה" כאות אזהרה עבור הלבנונים הדורשים נסיגה סורית מלבנון. (ר)
