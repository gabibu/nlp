

פגישת פסגה בציבור החרדי: הרב שטיינמן (בתצלום), המוגדר כאישיות השנייה בחשיבותה בקרב הציבור הליטאי נפגש עם רב העיר בני ברק הרב לנדא, מראשי הציבור החסידי.

פגישתם של השניים, שעסקה ברובה בסוגיות תורניות והלכתיות הינה בעלת ערך מוסף, מעריכים במגזר החרדי. זאת כיוון שיש בה קטיעה של תקופה ארוכה של שנים לא מעטות בה התקיים נתק בין ראשי שני הציבורים.

על פי דיווח ב'רדיו קול חי' רואים בבני ברק בפגישה ציון דרך שייתכן ויביא לשיתוף פעולה ציבורי והלכתי בין ראשי המגזרים, זה החסידי וזה הליטאי.

יצויין כי כאמור, הרב שטיינמן מוגדר כאישיות השניה, אחרי הרב אלישיב מנהיג הציבור הליטאי.

הנתק בין הציבור החרדי לזה הליטאי בבני ברק החל כבר לפני 19 שנים עם היבחרו של הרב לנדא לרב העיר. אז תקף בחריפות הרב שך את המינוי כיוון שהרב לנדא משוייך לחסידות חב"ד. בעקבות מחלוקת זו הוקם גוף הכשרות 'שארית ישראל' ובתקופה האחרונה החל גוף זה לקרוס מאחר והרב שטיינמן הפסיק לתת את אמונו ב'שארית ישראל'. בכך למעשה נסללה הדרך, כבר לפני שנתיים לקיומו של המפגש ההסטורי שהתקיימו בימים האחרונים וגולת כותרתן היא המפגש הנוכחי בין שני האישים.
(פ)
