

בישיבה משותפת לועדת חוקה חוק ומשפט ולועדת המדע הציג מנהל בתי המשפט, השופט בועז אוקון, את המערכת הממוחשבת במ"ה (בתי המשפט   הדור הבא).

מערכת זו מהווה מהפכה בבתי המשפט שמטרתה ללוות את התיק המשפטי מתחילתו באמצעות מערכת מחשב ובכך למנוע הצטברות תיקים רבים וניירת מיותרת. המערכת תקל על גישה לתיקי בתי המשפט ובכך למעשה תסייע לשופטים, מזכירות בתי המשפט, עורכי דין ואזרחים.

ח"כ מיכאל איתן, יו"ר ועדת החוקה חוק ומשפט, אמר כי זהו פרוייקט בעל חשיבות לא רק ברמת בתי המשפט אלא גם מבחינת הממשל הזמין כולו. "יחד עם זאת", אמר ח"כ איתן, "הטמעה טכנולוגית צריכה להתחשב בפערים כלכליים בחברה. הממשלה צריכה להיות מודעת יותר לנושא צמצמום הפערים הדיגיטליים ויש לעשות מאמץ שהשירותים שיינתנו ע"י המערכת יהיו נגישים ושווים לכל נפש".

מנהל בתי המשפט, השופט בועז אוקון אומר כי "המערכת נועדה להקיף את כל השלבים שעובר תיק בבית משפט מרגע הגשת התביעה. כל העבודה תיעשה באמצעות המחשב בצורה של דואר אלקטרוני, מה שיקל על הגישה לבתי המשפט".

המסמכים במערכת יסווגו לפי סוג התיק ובית המשפט שבסמכותו מצוי התיק. המערכת תדע לקבוע לוחות זמנים לביצוע משימות וכן מנגנון בקרה למשימות שלא בוצעו. כל המסמכים יופיעו במערכת והגישה למערכת תיעשה באמצעות כרטיסים חכמים שיחולקו לעורכי הדין. כמו כן, ניתן יהיה להגיש לבית המשפט כתבי בית דין באמצעות דואר אלקטרוני ולעקוב אחר התקדמות התהליכים בתיק.

כבר בחודש אוגוסט שנה זו צפויה המערכת להתחיל לפעול במתכונת ניסויים בשלושה בתי משפט. ב   27 באוקטובר 2005 תעלה המערכת בכל בתי המשפט בארץ.
(ש)
