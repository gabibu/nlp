

יושב ראש ההסתדרות מאשים את הקלות במתן רשיונות להפעלת מוניות כגורם מרכזי בהתדרדרות במצבם של נהגי המוניות, התדרדרות שהביאה להתאבדותו אתמול של נהג מונית.

יו"ר ההסתדרות, ח"כ עמיר פרץ, הביע צער ותדהמה על התאבדותו של נהג המונית משה טוינה ז"ל מאשקלון. טוינה הצית עצמו ביום א'בגלל מצבו הכלכלי הקשה ואתמול נפטר מפצעיו. יו"ר ההסתדרות אמר היום כי "מזה זמן רב אני מתריע על מצבם הקשה של נהגי המוניות שעלול להוביל אותם לנקיטת צעדי יאוש. היום קיבלנו דוגמא חיה לתוצאה של המצב העגום הזה".

יו"ר ההסתדרות אף קרא לשר התחבורה, מאיר שטרית, לעצור באופן מיידי את הצפת הכבישים במוניות באמצעות חלוקת מספרים ירוקים לכל דורש. יו"ר ההסתדרות הניח על שולחן הכנסת לפני כמה חודשים הצעת חוק לפיה יועלה מחיר המספר הירוק מ- 185 אלף  ל- 250 אלף . כמו-כן מציע יו"ר ההסתדרות להעלות את תקופת העיסוק בנהיגה במונית לצורך קבלת המספר מ- 5 ל- 8 שנים.

פרץ הוסיף ואמר כי "הרפורמה בענף המוניות שנעשתה ב- 1997 היא דוגמא לכך שלא כל הפרטה מוצלחת ולא כל ענף ניתן לפתוח לתחרות. הממשלה דאז רצתה להביא לתחרות בענף, אך בפועל הביאה את הנהגים לסף רעב. נהגים לא מצליחים להגיע אפילו לרמת שכר המינימום. בישראל יש כיום מונית אחת לכל 350 משתמשים לעומת מונית אחת לכל 1000 משתמשים במדינות אירופה. אי-אפשר להתקיים יותר מנהיגה במונית. 30 אלף משפחות איבדו בבת-אחת את מטה לחמם כתוצאה מציות עיוור לרעיון התחרות וההפרטה".

פרץ אף עמד על בעיית הפנסיה של נהגי המוניות. "הנהגים הותיקים שרכשו מספרים בהון עתק וקיוו שיוכלו להשכיר אותם בסכום נאה שיגיעו לזקנה, אינם יכולים היום לפרוש מהעבודה כי ערכו של הנכס שבידם ירד פלאים. נהגים בני 70 ואפילו 80 ממשיכים לנהוג במשך שעות והדבר מהווה סכנה לציבור".
