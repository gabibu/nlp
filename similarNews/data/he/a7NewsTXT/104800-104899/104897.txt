

הנהלת עירית חיפה הודיעה כי היא מתנגדת לסגירת בתי ספר קטנים בעיר ותפעל למניעת סגירה כזו.

בכך אימצה הנהלת העירייה את עמדת ראש העיר יונה יהב שפועל נגד כוונת משרד החינוך לאחד בתי ספר קטנים במסגרת יישום דווח וועדת דוברת. מדובר בבתי הספר: מעלה כרמל, קישון וחופית נמצאים בסכנת סגירה.

ראש העיר הודיע בישיבת ההנהלה כי העירייה מחויבת ליישום מסקנות דוח דוברת ו"אולם היא מתנגדת בכל תוקף ליישום ההחלטה הכלולה בה לסגירת בתי ספר קטנים".

כאמור הנהלת העיריה אימצה את עמדת ראש העיר והורתה לאגף החינוך לבחון את אזורי הרישום ולהציע שינויים שיאפשרו לאזן את מספר התלמידים בבתי הספר.

ראש העיר דיווח לחברי ההנהלה על הפגישה שהתקיימה לאחרונה בעיריית חיפה בין צוות יישום מסקנות ועדת דוברת לבין ראשי מנהל החינוך בעיריית חיפה, בהמשך לסיכום שהתקבל בנושא בינו לבין שרת החינוך לימור לבנת. בפגישה סוכם כי מנהל הפיתוח במשרד החינוך יסייע במציאת פתרונות ליישום מסקנות הדו"ח בחיפה ולפתרון הבעיות המורכבות העולות ממעבר לשבוע לימודים מקוצר וליום לימודים ארוך.

ראש העיר ציין כי הגיעו להבנה עם משרד החינוך על פיו יישום מסקנות הדו"ח יבוצעו בשיתוף פעולה, ותמיכת ארגוני המורים בלבד. (ר)
