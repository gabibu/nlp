

חברי מועצת נתניה מטעם סיעת שינוי הגישו עתירה לבית המשפט המחוזי על מנת למנוע התנייה במכרז הפעלת קאנטרי-קלאב בכך שלא יפתח בשבתות.

התבטאויות אנשי מועצת נתניה מטעם סיעת שינוי מקצינות ככל שהמאבק נגד העירייה נמשך. חבר המועצה מטעם שינוי אדיר בנימיני אומר ש"רוחו של חומייני מרחפת מעל מועצת העיר נתניה".

"מדובר בהחלטה הרסנית לחברה ולציבור החילוני בו נוהגים בחוסר שוויון", אומר חבר מועצה אחר, אבי ללום.

בעתירתם דורשים אנשי שינוי מבית המשפט לעניינים מנהליים לקבוע צו על תנאי ולקבוע, כי החלטת ראש עיריית נתניה מרים פיירברג-אכר, בדבר איסור הפעלתו, בימי שבת וחג, של מרכז ספורט ותרבות עירוני בטלה מעיקרה.

אנשי שינוי מלינים נגד ראש עיריית נתניה, מרים פיירברג שהודיעה לאחרונה שבניגוד להחלטה שהתקבלה במועצת העיר, כי בכוונתה לשנות את תנאי המכרז שכבר פורסמו להפעלת קאנטרי-קלאב בחלק הצפוני של העיר, ולפרסם מכרז חדש שבו ייאסר על היזמים שיפעלו את המקום לפתוח אותו לציבור הרחב בשבתות ובמועדי ישראל.
(ש)
