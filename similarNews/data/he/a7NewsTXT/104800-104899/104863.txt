

"נדמה לי שרה"מ מחפש פרובוקציה לוהטת שבמסגרתה תהיה לגיטימציה לשפוך דם יהודי כדי שהטראומה הלאומית שתתחולל פה תהיה כזו שהיהודים לא יאבקו יותר, לא על בית אל לא על עפרה ולא על ירושלים".

"אין בימין די עשבים שוטים כדי לספק את הצורך של ראש הממשלה בפרובוקציה דחופה", אומר ח"כ פרופ' אריה אלדד מהאיחוד הלאומי בראיון לערוץ 7.

אלדד אומר כי מהרגע שנוצרה עלילת הדם של רצח ארלוזורוב, לפיה הימין הוא שרצח אותו, ועד שהדה-לגיטימציה של הימין הבשילה עד לאלטלנה, וירי באלה שקפצו למים, חלפו 15 שנה. ראש הממשלה עלול להיות במצב שיורה לצבא לירות על מתיישבים אבל אין לו 15 שנה לדלגיטימציה. הוא השקיע שנים בלקשור עטרות לראשיהם: באומרו שהם 'מלח הארץ' ו'חוד החנית של המאבק הציוני', ש'הם החלוצים האמיתיים', ופתאום הוא אומר שהם 'כהניסטים' 'מסיתים' ו'פורעי חוק'. 5 חודשים לא מספיקים לדה לגיטימציה והוא זקוק למעשה איום ונורא שיעשה אחד מהם משהו בדמות ההולנדי המטורף ששרף את הרייכסטאג ב 1933 ואחר כך הוציאו את המפלגה הקומוניסטית מחוץ לחוק והנאצים יכלו לשלוט בכל עוז".

ראש הממשלה מוסיף אלדד זקוק למעשה מטורף, ו"אם המתנחלים לא יספקו לו אותו אז פרובוקטור משטרתי יספק אותו או של השב"כ. זו הבעיה המרכזית שלנו ולא העשבים השוטים".

לדבריו "ראש הממשלה בודאי עשוי להורות לצה"ל לירות ביהודים, לדעתי הוא זקוק לזה כדי להמשיך בתכנית שלו. ככל שהגדר תתקדם גם תכנית העקירה וההתנתקות תתקדם, זו תכנית אחת, ולצורך זה הוא צריך לשבור את המתנחלים".
אמנם, המעגל הפנימי שיתעמת עם המתיישבים יהיה ללא נשק אך "המעגלים החיצונים שיבקשו לחסום את הרבבות שיבואו לגוש קטיף, יהיו חמושים. כשיבואו עשרות אלפים להתחבר את המתיישבים איני יודע מה יהיו הוראות הפתיחה באש, ונדמה לי שבסוף יצטרכו לבלום אותם, וראש הממשלה לא יהסס. אלטלנה אינה מטאפורה ולא אני הבאתי אותם לשיח הציבורי אלא אבשלום וילן ועמי איילון שאמר שכנראה בתולדות עם אלטלנה אחת אינה מספיקה".
אלדד מוסיף כי ההכנה הנפשית שניתנת לחיילי צה"ל אינה כזו שמיועדת לגרירת מתיישבים מבתיהם אלא ל"קראת עימות אלים בין יהודים ליהודים ואין לי ספק ששרון מכין את כוחות צה"ל".

בישובי קטיף יש נשק להגנה ואיש אינו מעלה על דעתו לפתוח באש לעבר חיילינו אך "נדמה לי שראש הממשלה מחפש פרובוקציה לוהטת שבמסגרתה תהיה לגיטימציה לשפוך דם יהודי כדי שהטראומה הלאומית שתתחולל פה תהיה כזו שהיהודים לא יאבקו יותר לא על בית אל לא על עפרה לא על ירושלים לא על חברון ולא על שום מקום. ראש הממשלה מתכוון לחזור לגבולות 67 בשביל זה הוא בונה את הגדר ולכן עושה דה לגיטימציה לכל מפעל ההתיישבות".

כדי לסכל את הסכנה אומר אלדד יש להפעיל לחץ ציבורי ופוליטי מאסיבי למשאל עם כי בעזרתו אפשר לעצור את תכנית ההתנתקות או "אם חלילה לא נצליח, נמנע מלחמת אחים. אם יהיה משאל עם לא תהיה מלחמת אחים. יש לנו סיכוי לנצח במשאל כי אם לא היה סיכוי, ראש הממשלה לא היה כל כך חושש ממנו. ראש הממשלה מפחד ממשאל עם והוא יודע שהוא עלול להיות מובס בתום המשאל כפי שהובס בתום משאל המתפקדים". (ר)
