

קצין הבטחון של הכנסת, יצחק שד"ר, אומר שאינו מכיר איומים על חברי הכנסת מצידה הימני של המפה הפוליטית. מקור האיומים כולם הוא גורמי פח"ע (פעילות חבלנית עויינת) ערביים.

כמו כן אמר שד"ר שהפרסומים אודות האיומים שהופנו כלפי חברי כנסת, לא די שאינם ידועים לו, אלא שנראה לו כי מדובר בהגזמה מגמתית של העובדות על מנת שניתן יהיה לעשות באיומים אלה שימוש כזה או אחר.

קצין הכנסת התייחס למידע אודות הגברת מערך האבטחה סביב חברי כנסת ואמר כי אמנם לא ידוע לו על כל איום על שרים וחברי כנסת, אולם מתפקידו הוא להיות ערוך לכל תרחיש ולכל תסריט.

באשר למכתבי האיום שחברי כנסת לא מעטים הציגו אותם בפני חברי הכנסת אומר שד"ר בראיון לגלי צה"ל כי הוא אינו מוטרד ממכתבים שכאלה שאינו מכיר את מקורם, והם אינם מעניינים אותו כיוון שלמערכת שבראשה הוא עומד והאחראית לבטחון חברי הכנסת לא ידוע על כל איום ממשי כלפי הכנסת וחברי הכנסת.
(ש)
