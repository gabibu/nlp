

בראיון לפני כ-15 שנים, נשאלתי מה אעשה אם יבואו לפנותני? "עניתי: אני אמות", אומר הרב פרומן. לדבריו, אנשי גוש קטיף שואבים חיותם מן האנרגיות של האדמה 'כי האדם עץ השדה', ברגע שעוקרים אותו הוא מת.


הרב מנחם פרומן, רב הישוב תקוע, פרסם בשבת האחרונה בדף פרשת השבוע של עמותת 'מעייני הישועה' שיר נוקב נגד תכנית ההתנתקות.
השיר "והיית משוגע" נכתב לדבריו לאחר ליל סיוטים שבו נראו לו מראות עקירת ישובים והדימויים מושאלים מסיפורו של רבי עקיבא שאת בשרו סרקו במסרקות של ברזל. אותם מסרקות ברזל מופיעים בשירו של הרב פרומן כשיני הבולדוזר שבא לעקור את היישובים, ומקור שמו של השיר הוא מהפסוק בפרשת הקללות בספר דברים "והיית משוגע ממראה עיניך אשר תראה".
ממילות השיר:
"כל ימי הצער ההוא, מתי יבואו שיני הברזל של הבולדוזר
ויסרקו את בתי הכנסת, ואת בתי הילדים,
ואת בתי החיים ואת החול הרך,
ואת הקודש ואת בשרנו מאוד.

לא אני מסרב! אני נשמע לפקודה.
שמאל ימין, תירו בי, דברי הרב
דברי מי? שומעים? תירו בי
ונהיה לבשר
אחד".

בראיון לערוץ 7 אומר הרב פרומן כי בראיון שנערך עמו לפני כ-15 שנים, נשאל שאלה לא צפויה: מה יעשה אם יבואו לפנות אותו? "אני עניתי מהמותן: אני אמות", אמר הרב פרומן והוסיף "הדבר העיקרי שגרם לי לא לישון באותו לילה, שבבוקר שלמחרתו כתבתי את השיר, היא ההרגשה שמדובר בדבר ממש נורא. שכבתי בלילה וראיתי איך מפנים".

לדבריו ראה כבר מראות פינוי בימית אך במקרה של גוש קטיף מדובר "במציאות נוראית יותר מכיוון שמדובר באנשים ששואבים את חיותם מן האנרגיות של האדמה. 'כי האדם עץ השדה, ברגע שעוקרים אותו הוא מת'".

"השיר הזה פורסם סמוך ליום הזיכרון של הרב צבי יהודה קוק, והוא זה שאמר 'תירו בי' באחת מעליות גרעין אלון מורה לחווארה. 'לכך מכוונים דברי בשיר : 'דברי הרב'", אומר הרב פרומן.

"אני לא מסרב פקודה, אלא ממלא את הפקודה שניתנה מגבוה", אומר הרב פרומן ומוסיף כי הוא חתום על מכתב תמיכת רבנים בפסיקת הרב אברהם שפירא לסרב לפקודת פינוי היישובים.

בהתייחסו לקרע העלול להיווצר בציבור הישראלי לנוכח סירוב פקודה המוני, אומר הרב פרומן כי הוא חושש דוקא מהשבר שיווצר מהעקירה. "אני מאוד חרד שהמציאות הזאת של עקירה תביא לשבר ולקרע איום. העקירה תביא לקריעה, וודאי שמציאות כזאת שצה"ל עוקר יישובים תגרום לכך שהמדינה והצבא לא ייראו אותו דבר". מצוקת העקירה הוא אומר, אינה נחלתם של חיילים דתיים בלבד אלא גם של אלו שאינם דתיים. (ר)
