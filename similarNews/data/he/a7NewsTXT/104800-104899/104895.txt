

הורה שישא את ילדו בזרועותיו בהפגנה צפוי להעמדה לדין, כך עפ"י הוראתו של המשנה לפרקליט המדינה עו"ד שי ניצן, העומד בראש היחידה המיוחדת לטיפול "בהסתה ובגילויי אלימות".

הורים שישאו עימם את ילדיהם בעת הפגנות, צפויים להעמדה לדין, כך עולה מהודעתו של המשנה לפרקליט המדינה לתפקידים מיוחדים עו"ד שי ניצן, לפיה, הורים ש"ישתמשו בילדיהם להפגנות ולשם התנגדות לביצוע ההינתקות, יועמדו לדין".

הודעתו נמסרה בעקבות מה שהוגדר "החשש כי במסגרת תוכנית ההינתקות ובהליך הפינוי יעשו הורים שימוש בילדיהם או בטפם כאמצעי למניעת הפינוי או כדי להפריע לפעולת כוחות הביטחון".

ניצן עומד בראש היחידה המיוחדת שהוקמה לפי החלטת הממשלה כדי לטפל "בהסתה ובגילויי האלימות".

ניצן כתב לד"ר יצחק קדמן, מנכ"ל המועצה הלאומית לשלום הילד, כי "במקרים שבהם אגב הפרות סדר או התנגדות לפינוי מסכנים הורים או אנשים אחרים האחראים לקטינים, ילדים קטינים, לרבות פעוטות, או משתמשים בהם כאמצעי למניעת מעצרם או למניעת פינויים, יש לפתוח בחקירה נגד ההורים או האחראים, בחשד לביצוע עבירה של 'הפרת חובת הורה או אחראי' לפי סעיף 337 לחוק העונשין, תשל"ז-1977".

עוד כתב: "למען הסר ספק יובהר, כי אדם האוחז תינוק או פעוט, יש לראותו כ'אחראי לקטין' לעניין הנחיה זו, מכח סעיף 322 לחוק העונשין. במידה ויאספו ראיות להעמדה לדין לפי עבירה זו, הרי שככלל, העניין הציבורי יחייב העמדה לדין". (ר)
