

מחבלים פתחו באש לעבר רכב הביטחון של היישוב מנורה בגזרת בנימין, שנסע בכביש 446, מד"א פינה שני פצועים, מוקדם יותר אותרה באזור מבוא דותן מכונית תופת (בתמונה) ובצה"ל מעריכים כי בכך סוכל פיגוע גדול.

שני ישראלים נפגעו אמש באורח בינוני מיריות שנורו אל מכוניתם בכביש 446, סמוך לישוב מנורה שבבנימין. כוחות צבא, משטרה וכיתת הכוננות של היישוב הוזעקו למקום. מד"א פינה את השניים למרכז הרפואי "שיבא" בתל השומר.כוחות הבטחון פתחו בסריקות, כך מדווח כתבנו קובי פינקלר.

סוכל פיגוע: אותרה מכונית התופת

מכונית תופת ובה כ 500 ק"ג חומר נפץ נמצאה אתמול אחר הצהריים באזור מבוא דותן שבשומרון. בצה"ל אומרים כי מדובר כפי הנראה במכונית השייכת לחוליה של הג'יהאד האיסלאמי בטול כרם, החוליה שביצעה את הפיגוע בליל שבת שבו נרצחו 5 אזרחים ישראליים.

צה"ל מעריך כי במציאת המכונית סוכל פיגוע גדול.

מידע מודיעיני הוביל את מערכת הבטחון לערוך חיפושים אחר המכונית במשך יומיים. היום הבחין מפקד פלוגה בגדוד נח"ל בחוטים מבצבצים ממכונית שחנתה בצד הדרך. הוא חשד במכונית והזעיק חבלנים.

למכונית מסוג פולקסוואגן היה מחובר חוט ארוך עם מצבר בקצה. בקרבת מקום נמצאה גם מצלמת וידאו שנועדה לתעד את הפיצוץ. (ר)
