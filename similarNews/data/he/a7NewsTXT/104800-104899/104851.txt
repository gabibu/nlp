

ראש הממשלה לשעבר אהוד ברק קובע כי שרון משקר את העם כשהוא מדבר על התנתקות ובפועל ישראל תמשיך להיות אחראית על עזה. קובע ששרון נכנע לטרור ומסכן את ישראל בפרצות שהוא מותיר במתווה גדר ההפרדה.

בעוד התקשורת הכללית התמקדה בציטטות "נבחרות" מתוך הראיון שהעניק ראש הממשלה לשעבר אהוד ברק לארי שביט אודות החשדות החמורות לשחיתויות הקשורות בראש הממשלה ובבני משפחתו, מזכיר כתבנו כי בדבריו התייחס ברק גם לסוגיות הפוליטיות ותקף בחומרה את תכנית ההנתקות תוך שהוא מצדד בהאשמות הימין את שרון בהונאת הציבור.

דבריו אלה של ברק זכו להתעלמות חלקית מצד מקורבי ראש הממשלה והציבוריות הישראלית, בשל מיקומם בצל הדברים החריפים שהתייחסו לשחיתויות במשפחת שרון.

במהלך הראיון בערוץ הכנסת, אמר ברק כי משני עברים נשמעת טענה ולפיה ראש הממשלה נכנע לטרור, החמאס טוען זאת ומנגד גם הימין הישראלי. ברק טוען כי קביעה זו ששרון נכנע לטרור היא נכונה שכן בטרם התגברות הטרור לא העלה ראש הממשלה תכניות כדוגמת תכנית ההתנתקות.

ברק קובע כי בדבריו של שרון שישראל מבצעת התנתקות הוא מבצע הונאה של העם כיוון שגם הוא יודע שלא מדובר בהתנתקות, ישראל תוסיף להיות אחראית למתרחש בעזה ובנותיה בחשמל מים תשתיות ועוד.

כמו כן תקף ברק את הנסיונות לשכנע את העם בכך שהאמריקאים הסכימו לקיומם של חמישה גושי התיישבויות ברחבי יהודה ושומרון. ברק קובע כי "בחדר סגור האמריקאים יאמרו לך שזה לא נכון ואין הסכמה כזו".

לדברי ברק ראש הממשלה שרון חלש מכדי לומר את האמת, ואת ראשי מערכת הבטחון שמבקשים לומר את האמת הוא מחליף, בכלל זה ראש השב"כ, הרמטכ"ל וראש המוסד.

כמו כן ממשיך לקבוע ברק שמתווה גדר ההפרדה מביא לכך שישראל מאבדת בפועל את הישובים שמעבר לגדר. באשר לגדר תוקף ראש הממשלה לשעבר את שרון ואומר כי בגלל חולשתו הוא מותיר פרצות בגדר ההפרדה ודרכם הוא מסכן את ערי השרון.

בתגובה להאשמותיו של ברק אומר השר במשרד ראש הממשלה חיים רמון כי כל האשמותיו של ברק נובעות ממניעים אינטרסנטיים אישיים בלבד. "ראש הממשלה מיישם את מצע מפלגת העבודה, אז אין כל סיבה שארצה להפיל אותו. לברק כואב שלא הוא היה זה שיישם את המצע כשבתו כראש הממשלה ולכן הוא תוקף את שרון, את הממשלה ואת מפלגת העבודה".
(ש)
