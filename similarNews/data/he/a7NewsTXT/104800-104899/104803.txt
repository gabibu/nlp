

עורך הדין נדב העצני מבקר את ההחלטה שהתקבלה אתמול להקים צוותי מעקב משפטיים אחרי מה שמוגדר כהסתה מימין, זאת לעומת הבלגה כלפי התבטאויות ח"כים המעודדות טרור פלשתיני.

עורך הדין נדב העצני מבקר ביומן 'סוגרים יום' של ערוץ 7 את ההחלטה על הקמת צוותי מעקב אחרי מה שמוגדר כהתגברות ההקצנה בימין. "אין כל פסול בחוק הקיים. יש מי שמחפש לנסות ולדכא גם דברים שאינם סכנה וודאית, אלא ביקורת לגיטימית. הם רוצים שיהיה להם קל יותר להרשיע אנשים, גם כאשר אין הוכחה ממשית, ולכן משנים את החוק מ"וודאות קרובה למעשה", ל-"חשש סביר", או- "וודאות מוחלטת".

העצני מבהיר כי קו החוק, היינו ההעמדה לדין, צריך להיות אלימות ממשית ביצוע בפועל או קריאה לכך. "רק כאשר יש חשש ודאי לביצוע אלימות, המדינה צריכה להתערב. במקרים קיצוניים ניתן לבצע מעצר מנהלי, שחלילה לא יגיע עוד מתנקש דוגמת יגאל עמיר".

העצני נשאל אודות הסטיקר החדש שמופץ בימים אלה: "שרון מביא עלינו שואה". להערכתו מדובר בתוכן לגיטימי, גם אם לא לרוחו.

באשר למכתבי הנאצה וכתובות הגרפיטי על הקירות שהתפרסמו לאחרונה בתקשורת, קובע העצני כי לא מדובר בסממן של התקופה האחרונה דווקא. "מה שנעשה עכשיו זה ניצול פרובוקטיבי של המכתבים לנסות ולהגביל את חופש הביטוי".

"ישנם תימהונים רבים, שלא מייצגים אף אחד, ששולחים מכתבי איומים, ואל נשכח שהפרובוקטור המרכזי ערב רצח רבין, היה סוכן שב"כ. אם אכן אפשר לתפוס אנשים מאיימים באלימות ממש, עליהם להגיע לדין, אבל מכאן ועד לנסות ולהוקיע את כל המחנה הגדול שחשים בצדק נבגדים, הדבר מרחיק לכת. אותו מהלך שהמטרה שלו הגבלת החירויות והגבלת המאבק הדמוקרטי כאמצאות שינוי חקיקה, הדבר פסול וחמור".

העצני הוסיף ותהה אודות חסרונו הבולט של קו ברור, מנחה ועקבי בעניין דאגת הפרקליטות והיועץ המשפטי לממשלה מהתבטאויות קיצוניות. "כשהיו קריאות הזדהות עם ארגוני טרור , כגון חברי הכנסת עזמי בשארה וטאלב אסאנה, הם לא הועמדו לדין. לעומת זאת, מחאה לגיטימית של ציבור עם סיבה טובה, מובילה לחוקק חוקים חדשים תמוהים".
