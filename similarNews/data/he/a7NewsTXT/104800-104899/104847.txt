

שר הבטחון שאול מופז שולל את טענתו והאשמתו של סגן הרמטכ"ל לשעבר האלוף עוזי דיין שקבע כי ראש הממשלה שרון אחראי לפיגוע בתל אביב כיוון שלא השלים את בניית הגדר.

השר מופז הבהיר כי בדיקות שנערכו במערכת הבטחון מעלות באופן וודאי כי המחבל שפוצץ עצמו בטיילת בערב שבת, והביא לרציחתם של חמישה אזרחים, לא עבר בתוואי הגדר המתוכנן. לדברי מופז המחבל עבר דרך אחד המעברים המסודרים.

בדבריו אלה מבקש השר מופז לשלול את האשמותיו הנחרצות של האלוף עוזי דיין שהופיע היום בפני וועדת החוץ והבטחון. דיין אמר לחברי הוועדה כי הוא מאשים את ראש הממשלה שרון בפיגוע כיוון שזה לא מצא לנכון להשלים את בניית גדר ההפרדה בתוך שנה כפי שניתן היה לעשות. לדברי דיין נוכחותה של גדר הפרדה הייתה מונעת מהמחבל המתאבד להגיע לתל אביב.
(ש)
