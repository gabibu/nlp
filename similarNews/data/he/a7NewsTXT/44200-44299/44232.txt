

עורכי-הדין יורם שפטל, שרון נהרי ויוסי זילברברג כינסו מסיבת-עיתונאים ובה הם טענו כי המשטרה משתמשת בפרוטוקולים מזויפים של בית-משפט. זאת, בכדי להפעיל לחץ על חשודים הכלואים בתא מעצר.

עו"ד שרון נהרי גילה כי בתחילת חודש דצמבר השנה הוכנס מדובב לתא של לקוחו שנחשד בקשירת קשר לביצוע פשע. המדובב אחז בידו פרוטוקול מזויף של בית משפט. על הפרוטוקול היה חתום שופט בשם "מ. לידסקי", וזאת כדי שהוא יראה עבריין מוכר והחשוד יפתח בפניו את סגור לבו.

את הפרוטוקול המזויף הציג עו"ד שרון נהרי בפני השופט גלעד נויטל באולם המעצרים. בתגובה כתב השופט נויטל בהחלטתו כי מדובר במעשה פסול שיכול לגרום לכך שאזרחים יפסיקו להאמין במערכת המשפט. לאחר-מכן העביר נויטל את החלטתו אל היועץ המשפטי לממשלה, כדי שיתן את דעתו על-כך ויפסול מכל וכל את שיטת הפרוטוקולים המזויפים.

בכירים בפרקליטות ובמשטרה טענו עד כה כי מדובר בשיטת חקירה מקובלת. אולם בעקבות החלטתו של השופט נויטל הם ימתינו לחוות-דעתו של היועץ המשפטי לממשלה, שיקבע כיצד עליהם להמשיך לנהוג בעתיד.

עוד טענו עורכי-הדין שפטל, נהרי וזילברברג, כי כבר היו כמה מקרים בעבר שבהם הם גילו כי המשטרה השתמשה בפרוטוקולים מזויפים.

"אנחנו רואים בכך מעשה חמור במה שהפרקליטות והמשטרה טוענים כי מדובר בתרגיל חקירה לגיטימי", אמר עו"ד שפטל.

מחלק מהפרוטוקולים המזויפים שהוצגו במסיבת העיתונאים נראה כי מדובר בשופטת ע' שירזלי, בשופט בית המשפט המחוזי ד' מודריק, בשופט בית המשפט המחוזי בנצרת ק' זועבי ובשופט בית המשפט המחוזי בת"א בר-אופיר.

"דבר זה לא ייעשה, ולא כל דבר מותר כדי להפיל בפח נחקרים. אנו דורשים להפסיק מיד את התופעה הזו, ושהאשמים בכך אפילו יועמדו לדין", סיכם עו"ד שפטל את תביעתם.
