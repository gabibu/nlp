

חברת קומפיוג'ן הודיעה היום על תוצאות כספיות לרבעון הרביעי ולשנת 2002 שהסתיימה ב- 31 בדצמבר, 2002.

ההכנסות לשנת 2002 הסתכמו ב-11.1 מיליון דולר (לרבות 1.8 מיליון דולר ממענקי מחקר ופיתוח), בהשוואה ל-11.4 מיליון דולר בשנת 2001 (כולל 994,000 דולר ממענקי מחקר ופיתוח).

ההפסד הנקי לשנת 2002 הסתכם ב- 12.2 מיליון דולר (כולל הוצאה בסך 861,000 דולר בגין הפחתת ההטבה הנדחית הנובעת מהקצאת אופציות של החברה), או 0.47 דולר למניה, בהשוואה להפסד נקי של 15.1 מיליון דולר (כולל הוצאה בסך 2.6 מיליון דולר בגין הפחתת ההטבה הנדחית הנובעת מהקצאת אופציות של החברה), או 0.58 דולר למניה בשנת 2001.

ברבעון הרביעי שהסתיים ב- 31 בדצמבר 2002, הכנסות החברה הסתכמו ב- 2.7 מיליון דולר (כולל 441,000 דולר ממענקי מחקר ופיתוח), בהשוואה ל- 3.1 מיליון דולר ברבעון המקביל בשנת 2001 (כולל 406,000 דולר ממענקי מחקר ופיתוח). ההפסד הנקי לרבעון הרביעי של שנת 2002 הסתכם ב- 3.2 מיליון דולר (כולל הוצאה בסך 183,000 דולר בגין הפחתת ההטבה הנדחית הנובעת מהקצאת אופציות של החברה), או 0.12 דולר למניה, בהשוואה להפסד נקי בסך 4.1 מיליון דולר (כולל הוצאה בסך 751,000 דולר בגין הפחתת ההטבה הנדחית הנובעת מהקצאת אופציות של החברה), או 0.16 דולר למניה ברבעון המקביל בשנת 2001.

נכון ל-31 בדצמבר 2002, לקומפיוג'ן מזומנים, שווי מזומנים, פיקדונות לטווח קצר וארוך וני"ע סחירים בסך 67.3 מיליון דולר, קיטון של 3.3 מיליון דולר מ -70.6 מיליון דולר שהיו בקופה ב- 30 בספטמבר 2002, וקיטון של 11.2 מיליון דולר מה- 31 בדצמבר 2001.

בהתייחסו לתוצאות הכספיות לשנת 2002 אמר ד"ר מור אמיתי, נשיא ומנכ"ל קומפיוג'ן "במהלך השנה האחרונה הצלחנו להרחיב באופן משמעותי את בסיס הטכנולוגיה שלנו. בנוסף, הרחבנו את בסיס ההכנסות העתידי של החברה הן ממכירת מוצרים ושירותים מבוססי טכנולוגיה והן ממכירת מוצרים תראפוטיים ודיאגנוסטיים פוטנציאליים המבוססים על גילויים ספציפיים של החברה. מגמה זו ממשיכה גם בשנת 2003, עם ההודעה על הסכם עם חברת Abbott עבור פלטפורמת ה- LEADS, לגילוי וזיהוי מטרות תרופתיות, והודעה על הסכם משמעותי ראשון הכולל תמלוגים עם חברת Diagnostic Products Corporation לפיתוח כלים לאבחון סרטן. בנוסף, מינפנו את הטכנולוגיות והיכולות הייחודיות שלנו באמצעות הקמתה של חברת הבת אבוג'ין, המפתחת אפליקציות בתחום החקלאי. הקמתה של אבוג'ין תאפשר לקומפיוג'ן להתמקד בתחום הרפואה".

 הרחבת הסכם שיתוף פעולה עם חברת נוברטיס לפלטפורמת ה- LEADS. ההסכם כולל תחום מחקרי חדש RNAi לבדיקת תקפותן של מטרות לתרופות
 הכרזה על הסכם LEADS עם חברת diaDexus לזיהוי ופיתוח מטרות תרופתיות וסמני אבחון
 הכרזה על הסכם פיתוח משותף עם חברת מילניום בתחום מסלולים ביוכימיים
 הסכם שיתוף פעולה עם חברת Gene Logic לשילוב בין גירסה ייעודית של מאגר הנתונים הגנומי והפרוטאומי Gencarta של קומפיוג'ן לבין GeneExpress של Gene Logic
 גילוי שני חלבונים חדשים המתבטאים באופן ייחודי בבלוטת הערמונית. גילוי זה הוביל בתחילת שנת 2003 להודעה על חתימת הסכם שתוף פעולה ראשון משמעותי הכולל תמלוגים
 התקדמות בפיתוח פלטפורמה לתכנון מולקולות קטנות המועמדות לתרופות
 פיתוח אב טיפוס ראשוני בתחום ניבוי תגובות לתרופות
 ייסודה של חברת הבת אבוג'ין, המתמקדת בתחום ביוטכנולוגיה חקלאית

קומפיוג'ן מובילה בחיבור בין טכנולוגיות חישוביות לבין ביולוגיה, כימיה אורגנית ורפואה. מאמצי המחקר והפיתוח של החברה, בכל אחד מהתחומים הללו, ממנפים יתרון תחרותי זה על מנת לשפר באופן משמעותי את סיכויי ההצלחה של פיתוח ושימוש בתרופות ומוצרים דיאגנוסטיים.

המודל העסקי של קומפיוג'ן תומך בשני סוגי הכנסות: הכנסות מבוססות טכנולוגיה, בהן החברה מפתחת ומספקת לארגונים אחרים פלטפורמות, כלים ושירותים; והכנסות מבוססות גילויים, בהן קומפיוג'ן מקבלת תשלומים בצורת תמלוגים, אבני דרך ועוד, כתוצאה מפיתוח ומסחור של מוצרים תראפוטיים ואבחוניים.

תחזיות החברה ביחס לפעילויותיה בכל אחד משלושת התחומים הבאים:

 ביולוגיה (מטרות תרופתיות, חלבונים תראפוטיים וסמני אבחון)
זהו התחום הגדול והבשל ביותר מבין פעילויותיה של החברה והוא מקור רב הכנסותיה של החברה, רובן ככולן הכנסות מבוססות טכנולוגיה. בנוסף לפיתוח טכנולוגיות חדשות, פעילויות החברה מובילות לגילוי קנין רוחני תוך התמקדות בגילוי חלבונים תראפוטיים וסמני אבחון. בתחום פעילות זה, החברה מצפה שתודיע על השגים כגון שיתופי פעולה מבוססי פלטפורמה עם חברות פרמצבטיקה וביוטכנולוגיה מובילות; פרסום מאמרים מדעיים; קבלת פטנטים; והסכמים עם ארגונים אחרים למסחור תרופות ומוצרי אבחון, הכוללים חלוקה בהכנסות העתידיות, המבוססים על גילויים של החברה. כרגע לחברה אין תוכניות לפתח ולשווק מוצרים תראפוטיים ו/או דיאגנוסטיים לבד, אך בעתיד עשויה החברה לשקול אפשרות זו.

 כימיה (פיתוח מולקולות קטנות המועמדות לתרופות)
לקומפיוג'ן תוכנית משמעותית לפיתוח טכנולוגיה ייחודית לגילוי מולקולות קטנות מועמדות לתרופות לחלבונים המהווים מטרות תרופתיות. אם תוכנית זו תצליח, הפלטפורמה הטכנולוגית שתפותח, תספק גילוי מהיר של מולקולות קטנות ללא צורך במידע על מבנה החלבון או סקירת ספריות ענק של מולקולות. למרות ההתקדמות הרבה שנעשתה בפעילות זו בה החלה החברה לפני כשלוש שנים, התפיסה המדעית העומדת בבסיס התוכנית עדיין לא אומתה באופן מלא ולכן נמצאת בקטגוריה של "סיכון גבוה, תגמול גבוה". במהלך שנת 2003 מאמציה העיקריים של קומפיוג'ן בתוכנית זו יכוונו להשלמת אימות התפיסה המדעית, והמשך פיתוח הפלטפורמה, פעילות שתימשך בין שלוש לארבע שנים. מנקודת מבט כלכלית, התכנית מתקדמת לשלב שבו ידרשו משאבים נוספים. קומפיוג'ן מתכוונת ליזום שיחות עם שותפים פוטנציאליים.

 רפואה (ניבוי תגובות לתרופות)
זהו תחום המחקר החדש ביותר בקומפיוג'ן ולפיכך בעל המשאבים המצומצמים ביותר מבין שלושת תחומי הפעילות של החברה. יעדיה של קומפיוג'ן בתחום זה הם לשפר תכנון ניסויים קליניים, יעילות ובטיחות של שימוש בתרופות. יעדים אלה יושגו באמצעות פיתוח פלטפורמה לאנליזה של תגובות לתרופות, שתהיה מבוססת על מקורות אינפורמציה שונים ביניהם מידע רפואי, סביבתי, גנומי ופנוטיפי. אב הטיפוס הראשוני של הפרויקט נמצא בשלבי פיתוח. במהלך שנת 2003, פעילות החברה תתמקד בהמשך פיתוח והרחבה של אב הטיפוס, כמו גם חיפוש אחר שיתופי פעולה מחקריים עם חברות פרמצבטיקה ו/או ארגוני בריאות. החברה אינה צופה שפעילות זו תהווה מקור הכנסה בשנת 2003.

תחזיות כספיות

בדומה לחברות הנמצאות בשלבי פיתוח דומים, היעד החשוב ביותר לחברה מבחינה פיננסית הוא להבטיח כמות מזומנים מספקת על מנת לממן את פעילותה עד שיהיה לה תזרים מזומנים חיובי מפעילות שוטפת. לכן בטווח הקצר הנתונים הכספיים לפיהם יש למדוד את החברה מתייחסים לקצב שרפת המזומנים ויתרותיהם.

תחזיותיה הסופיות של קומפיוג'ן לשנת 2003 הן:

 שרפת מזומנים - קומפיוג'ן מצפה כי בשנת 2003 כולה שרפת המזומנים תהיה בטווח של בין 14 ל- 16 מיליון דולר.

 יתרת מזומנים - קומפיוג'ן החלה את שנת 2003 עם 67.3 מיליון דולר בקופתה. החברה צופה שתסיים את השנה עם 52 מיליון דולר. לפי קצב שרפת המזומנים החזוי לשנת 2003 יתרה זו משקפת מזומנים לפעילות של למעלה מ-3 שנים.

