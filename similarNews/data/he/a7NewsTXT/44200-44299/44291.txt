

שופטי בג"צ הורו היום לצה"ל לקבוע נוהל חדש בעניין מעצר פלשתינים שייושם תוך חצי שנה.

השופטים ביטלו את הצו שמאפשר לצה"ל לעצור פלשתינים לתקופה של עד 12 ימים, מבלי להביאם לבית משפט. עם זאת, בג"ץ לא הגדיר בתוך כמה זמן יש להביא את העצורים בפני שופט ולכן הורה על קביעת הנוהל.

השופטים קיבלו בכך רק באופן חלקי עתירה של שבעה ארגוני זכויות, שתבעו לבטל את צוי המעצרים שהוציא צה"ל. עם זאת, הסכים בג"ץ למנוע מפגש של עצורים עם עורכי דין במהלך שני ימי המעצר הראשונים.

העתירות הוגשו בשם 3 פלשתינים מהשטחים שהיו עצורים במחנה עופר.

שופט בג"צ, נשיא בית המשפט העליון אהרון ברק, השופטת דליה דורנר ויצחק אנגלרד, קבעו כי תביעת תקופת מעצר קצוב של 18 ימים או של 12 ימים חורגת מעבר לראוי.

לדעת בית המשפט, תקופת מעצר זו נועדה להבטיח את מיצוי החקירה הראשונית, אך זה אינו תפקידה הראוי "על פי המסגרת הנורמטיבית,סמוך למעצר הראשוני על ידי קצין מוסמך יש להעביר את המשך המעצר לפסים של מעורבות שיפוטית, ואין להמתין לסיום החקירה בטרם יובא העניין בפני שופט".

לדעת השופטים חלק מהצו קיצץ שלא כדין בסמכות המעצר של השופט, ובכך נגס שלא כחוק בחירות, אשר ההסדר הנורמטיבי נועד להגן עליה.
