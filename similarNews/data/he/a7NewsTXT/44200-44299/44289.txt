

קבוצת
מאיימת להביא להעמדתו לדין של ראש הממשלה טוני בלייר בעוון פשעי מלחמה מול בית הדין הפלילי הבינלאומי החדש, במקרה של מתקפה נגד עיראק ללא אישור האו"ם.

"יש ודאות של 100% שבית הדין יחקור את בלייר בחשד לפשעי מלחמה אם יתקוף את עיראק", אמר עו"ד פיל שיינר מ"לשכת עורכי הדין למען עניין הציבור" בעיר ברמינגהם.

שיינר מוביל מסע שנועד להעמיד למשפט את מנהיגי בריטניה מול בית הדין החדש, אם תהיה מתקפה ללא קבלת החלטה נוספת במועצת הביטחון של האו"ם שתאשר מפורשות שימוש בכוח, או אם אזרחים עירקים ייהרגו בהפצצות.

"בית הדין הפלילי הבינלאומי מעניק הקשר בינלאומי חדש למלחמה: בלייר חייב לקחת בחשבון את אחריותו האישית", ציין שיינר.

ארה"ב מתנגדת בחריפות לבית הדין החדש, בטענה כי הוא עלול לפגוע בריבונותה, אולם בריטניה אישררה את אמנתה, והיא מחויבת להסגיר כל אחד מאזרחיה שבית הדין יחפוץ להעמיד לדין.

המומחה לחוק הבינלאומי ניקולס גריף, מאוניברסיטת בורנמאות', אמר כי ההחלטה 1441 שקיבלה מועצת הביטחון בנובמבר אינה מאשרת שימוש בכוח נגד עיראק.

"ההחלטה השתמשה במונח 'השלכות חמורות' אם עיראק לא תשתף פעולה עם פקחי הנשק, אך לא במונח 'להשתמש בכל האמצעים הדרושים', שבעבר נעשה בו שימוש כקוד דיפלומטי לאישור הפעלת כוח צבאי.

אולם טוני אאוסט, לשעבר יועץ משפטי של ממשלת בריטניה, טען כי האו"ם השתמש במתכוון בלשון מעורפלת.

"האו"ם הוא פרח עדין ואנין-נפש. הוא אינו רוצה לקרוא לילד בשמו, ועל כן לעולם לא ישתמש במלה כוח", אמר.

גריף ואאוסט דנו בנושא בתכנית רדיו של הבי.בי.סי., בה אמר המרצה למשפטים באוניברסיטת אוקספורד ווגאן לוב כי מלחמה בעיראק תהיה בלתי חוקית על פי החוק הבינלאומי.

עוד אמר גריף, כי בלייר עשוי לעמוד לדין בעוון פשעי מלחמה גם במקרה של מלחמה בתמיכת האו"ם, אם תהיה הפרה בוטה של אמנות ג'נבה, שבריטניה אשררה ב-1957. אם יורשע, הוא יהיה צפוי למאסר עולם.
