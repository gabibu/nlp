

ארגון נכי צה"ל בשיתוף עם מפקדות מתנדבים בפיקוד העורף פתח במבצע שילוב נכי צה"ל במערך התנדבות של פיקוד העורף במקרה שעירק תתקוף את ישראל.

מנכ"ל ארגון נכי צה"ל תא"ל (מיל.) איתן ברק מסר כי חברי הארגון יסייעו בטיפול באוכלוסייה, בהדרכה ובאיוש מוקדי מידע. הרשמת המתנדבים תעשה במחוזות הארגון ברחבי הארץ. בתוך כך הודיע יו"ר ארגון נכי צה"ל משה (מוץ) מטלון כי ארגונו יעמיד לרשות פיקוד העורף את בית הלוחם בירושלים, בתל-אביב ובחיפה. כמו כן נמסר כי מרתף בית הלוחם בת"א יועמד לרשות ארגון נט"ל - נפגעי טראומה על רקע לאומי.

גם באילת נערכים למלחמה האפשרית בין ארה"ב לעירק ולמתקפת טילים על ישראל, והוצאו לכל בתי הספר בעיר חוזרים המבקשים מהם להיערך לשעת חירום כדי לאפשר המשך מתן שירותים לתושבים ולאורחים גם תחת התקפת טילים. עיריית אילת תיערך לשני תרחישים אפשריים בעת מלחמה. תרחיש אחד בו העיר אילת נחשבת כאזור ברמת סיכון גבוהה שיש להיערך אליה, ותרחיש נוסף בו מתפקדת העיר אילת כעיר מקלט לתושבי מרכז הארץ שעשויים לנהור אליה עם פרוץ המלחמה.

במסגרת היערכות העירייה לזמן חירום, הוחלט להפעיל שמרטפיות לעובדי עיריית אילת וכן למורים, זאת אם משרד החינוך יחליט להפעיל לימודים במשמרות. עובדים אלה ימשיכו לספק שירותים לתושבים, הכוללים: עבודות אחזקה, פינוי אשפה, שירותי רווחה וסעד, מתן סיוע פסיכולוגי והפעלת המוקד העירוני. בכוונת מנהל החינוך גם להקים מאגר של עובדי חינוך מתנדבים.

עוד נודע כי לאחרונה קיים ראש עיריית אילת גבי קדוש ישיבת היערכות ותיאום עם כוחות הביטחון בעיר אילת, כהכנה לקראת המלחמה. לפגישה הוזמנו בעלי תפקידים בכירים במטה מל"ח - משק לשעת חירום, וכן גורמי הצלה וביטחון בעיר ונציגי ענף התיירות.

כמו כן, לפני כחודש פתחה עיריית אילת, בסיוע העמותה לקידום ולפיתוח התיירות באילת, מאגר דירות ובתי-מלון לתושבי המרכז שיחפצו להכין את הקרקע במקרה של התקפת טילים על ישראל. השירות ניתן בחינם, ומטרתו להקל על תושבי מרכז הארץ וצפון הארץ, וכן כצעד מסייע למתווכים, לבעלי הדירות ולמלונאים בעיר.

גם משרד החינוך מתכונן לשעת חירום. שרת החינוך לימור לבנת ומנכ"ל המשרד רונית תירוש השתתפו אתמול בתרגיל החירום שהתבצע בחדר המצב של משרד החינוך.

המטה תרגל תרחישי חירום עם המטות בחדרי המצב במחוזות השונים.

התרגיל נוהל מחדר המצב של המשרד בירושלים. ניהלו אותו מנהל אגף ביטחון ובטיחות במשרד החינוך אברהם צדקה וקצין ביטחון ראשי במערכת החינוך עופר טל-שחר.

מטרות התרגיל היו, בין היתר:
* תרגול פתרונות מערכתיים בשעת חירום לפי קובץ נהלים להפעלת מערכת החינוך בשעת חירום.
* שיפור התיאום בעבודת מטה המשרד מול מחוזותיו.
* בחינת כשירות חדרי המצב.

במסגרת התרגיל דווחו למטה הראשי בירושלים תרחישים המאפיינים מצבי חירום, מכל המחוזות בארץ. התרחישים כללו בין השאר דיווחים על נפילת טילים ומטחי קטיושות באזורים מיושבים, והתמודדות מוסדות החינוך עם מצבים אלה.

שרת החינוך ומנכ"ל המשרד הציגו שאלות הנוגעות להתנהלות תקינה ובטוחה של מערכת החינוך בשעת חירום. השרה ציינה כי בשעת חירום יהיה אפשר להוציא צווי ריתוק לגננות, למורים ולסייעות של החינוך המיוחד.

בין היתר נדרשו הצוותים במטות השונים להתמודד עם מצבים דוגמת:
טיפול בתלמידים נפגעים ופינויים לבתי חולים.
הפעלת מסגרות לימוד גמישות.
הפגת מתחים בקרב התלמידים באמצעות תכניות מיוחדות.
התמודדות עם הורים המבקשים לשחרר את ילדיהם מביה"ס במהלך יום הלימודים.

עוד הוצגו תכניות שפותחו להפגת מתחים וחרדות של תלמידים. הגופים שהפיקו
את החומרים הם מנהל חברה ונוער, השירות הפסיכולוגי-ייעוצי, הטלוויזיה החינוכית ועוד.
