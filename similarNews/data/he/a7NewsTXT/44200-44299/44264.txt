

לכנס שיועד לאנשי המחלקה היהודית בשב"כ הוזמנו אישים ממגזרים שונים בציבור הדתי, ביניהם ראש ישיבה, איש ברסלב.

הכנס בן היומיים אורגן על ידי המחלקה היהודית בשב"כ, ובו שמעו המשתתפים, אנשי המחלקה הרצאות וקיימו שיחות עם אישים שונים המייצגים מגזרים שונים, כך עולה ממידע שהגיע לכתב האינטרנט של ערוץ 7, שמעון כהן.

הכינוס הוגדר כדן ב"תמורות בחברה הדתית מאז אוקטובר 2000", וקוים במסגרת היערכות בעקבות תקופה הלחימה האחרונה ולקראת התקופה הקרובה.

מארגני הכנס הסתירו מהמוזמנים להרצות בו, את העובדה כי מדובר בכנס שאורגן ע"י המחלקה היהודית של השב"כ והציגו אותו ככנס המיועד "לאנשי משרד הביטחון". בין המוזמנים היה גם ראש ישיבה מחסידי ברסלב. הרב (ששמו מצוי במערכת) נותב על ידי אנשי השירות, בשיחה מקדימה לעסוק בשיחתו בעיקר בקשר שבין חסידי ברסלב לקבר יוסף. השיחה הוגדרה בתוכניית הכינוס כ"תמורות בברסלב ובפלגים השונים מאז אוקטובר 2000".

בכינוס עצמו, שהתקיים במכון "יד בן צבי" בירושלים, הבהיר הרב לנוכחים כי על מנת להבין את מהלכי התמורות הללו, יש להעמיק קודם בתובנת חסידות ברסלב בכלל. שיחתו של הרב נמשכה כשעה וחצי, ובה שאלו אנשי השב"כ על "אנשי קבר יוסף והמחתרת שביקשה לפוצץ את המכונית בבית הספר לבנות, ולא על רוקדי הרחובות", כדברי אנשי השרות.

נזכיר כאן כי לפני כשנתיים נתפס בישיבת "שובו בנים" סוכן שב"כ שניסה להשתלב באווירת הישיבה, אבל זוהה בשלב ראשוני ע"י הרב אליעזר ברלנד, ראש ישיבת "שובו בנים" שבירושלים. אותו סוכן מצא את דרכו אל מחוץ לכותלי הישיבה.

כאן המקום לציין כי בעת האחרונה תקף הרב ברלנד בחריפות את קבוצות הצעירים המוסיפים ללכת גם בימים האחרונים לקבר יוסף בשכם. הרב יצא נגד התופעה לאחר שהוברר לו כי היוצאים לשכם בתקופה האחרונה עושים זאת מתוך נטיות הרפתקניות גרידא ולא כפי שהיה בימים הראשונים למבצעי העלייה לקבר, אז יצאו תלמידיו המובהקים מתוך תחושת שייכות לצדיק ולמקום.

את דבריו החריפים אמר הרב בעיקר לאחר שנודע לו כי בידי אחדים מצעירי הישיבה עלה להשיג את מספר הטלפון של מח"ט הגזרה וכששבו מהעלייה לקבר היו מתקשרים אליו להקניט אותו ולפאר את אופן הסתננותם למתחם הקבר והערמתם על חיילי צה"ל. באותם ימים תקף כאמור הרב ברלנד את היוצאים לקבר ואסר באופן מוחלט על העלייה, ואכן תקופת מה לאחר מכן נמנעו תלמידי הישיבה מלהגיע לשכם.
