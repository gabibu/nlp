

שר הפנים אלי ישי הודיע כי יגיש לכנסת הצעת חוק לפיה הבחירות לראש הרשות ולמועצה בירושלים, בחיפה ובאור עקיבא יתקיימו ביום הבחירות לכלל הרשויות המקומיות, דהיינו ביום ב' בחשוון התשס"ד (28 באוקטובר 2003). זאת, לאחר ששלושת ראשי הרשויות המקומיות הנ"ל נבחרו כחברי כנסת מכהנים לכנסת הנוכחית.

אמנם בהתאם לסעיף 24 (ב') לחוק הבחירות נקבע כי בסמכות שר הפנים לקבוע את מועד הבחירות אם ראש רשות מקומית חדל מלכהן בתוך שנה ממועד הבחירות הכלליות, אך למרות זאת החליט השר ישי להגיש הצעת חוק (הוראת שעה) לחיזוק החלטתו.

לדעת השר ישי, מאחר שמדובר בחודשים ספורים בלבד אין להכניס את המדינה לסחרור מערכות ולהוצאות הנדרשות ערב בחירות, בעיקר כאשר מדובר בערים מרכזיות וחשובות כמו ירושלים וחיפה, ולכן החליט השר, כאמור, למרות הסמכות הניתנת לו בחוק, להביא את הנושא להחלטת הכנסת.
