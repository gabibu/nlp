

הקרב על ראשות ירושלים תופס תאוצה. סקר שנערך בסוף חודש ינואר מגלה כי דן מרידור הוא עדיין המועמד המוביל מבין אלה שהציעו על כוונתם להתמודד על ראשות העיר, אך מי שחיזק מאוד את כוחו הוא דווקא איש העסקים ניר ברקת.

בעקבות בחירתו של ראש העיר המכהן אהוד אולמרט לכנסת, הוא צפוי להתפטר אוטומטית מראשות העיר ביום שבו יושבע לחבר כנסת ב-17 בפברואר. מ"מ ראש העיר אורי לופוליאנסקי יירש את מקומו של אולמרט. החוק מחייב לערוך בחירות לראשות העיר בתוך 60 יום ,אולם שר הפנים אלי ישי הודיע השבוע, כי בכוונתו להגיש הצעת חוק לפיה הבחירות לעיריית ירושלים, כמו גם בחיפה ובאור עקיבא שראשיהן גם צריכים להתפטר בעקבות בחירתם לכנסת, יתקיימו בסוף חודש אוקטובר, במועד שבו יתקיימו הבחירות בכל הרשויות המקומיות בארץ.

במשרד הפנים הסבירו כי המועד הנוח האפשרי לקיום בחירות בירושלים, חיפה ואור עקיבא הוא לא לפני אמצע חודש מאי. לכן, עדיף יהיה לדחותן לחודש אוקטובר.

היוזמה הזו נתקלה בהתנגדות של המועמד העצמאי ברקת שטען במכתב ששיגר לשר ישי, כי זהו מהלך לא חוקי ובדעתו לעתור נגדו לבג"ץ.

כתב עתי"ם מדווח כי בסקר טלפוני שערכה חברת "מרקט ווטש" בקרב 400 תושבי ירושלים עולה, כי מבין אלה ששמם הוזכר למועמדים אפשריים לראשות עיריית ירושלים זכה דן מרידור ב-29 אחוזים, זאת לעומת 35 אחוזים בסקר דומה שנערך בדצמבר 2002. ניר ברקת זינק מ-8% ח-20% , יהורם גאון ואברהם בורג קיבלו 12% כל אחד לעומת 14% בחודש דצמבר 2002. שיעור המתלבטים עומד על 7% .

