

בתוכנית שיקום מרכז הסחר העולמי ייכלל הבניין הגבוה ביותר בכדור הארץ, כך הודיעה אתמול עיריית ניו יורק.

עיריית ניו יורק הודיעה כי צמצמה את התוכניות שהוצעו לשיקום האתר לשתיים, האחת מקבוצת ארכיטקטים מברלין והשנייה מניו יורק, ששתיהן כוללות בניין שיהיה גבוה יותר ממגדלי פטרונאס שבקואלה לומפור. התוכנית שתזכה תהיה החלק העיקרי של התוכנית האדירה לשקם את דרום מנהטן בעקבות אסון התאומים.

ההחלטה לבחור בשני הצוותים הללו הוכרזה ע"י מושל ניו יורק ג'ורג' פאטאקי ורשות הנמלים של ניו יורק וניו ג'רזי, שהשטח בו עמד מרכז הסחר העולמי שייך לה.

בראש הצוות הברלינאי עומד דניאל ליבסקינד ובראש הצוות הניו יורקי עומד פרדריק שוורץ וחברים בו אמריקני, יפני וארגנטיני.

בתוכניתו של ליבסקינד נכללים מגדל בגובה 592 מ' והבסיס התת-קרקעי של מגדלי התאומים, שנבנה עם חומות כדי לחסום את נהר ההדסון.

החלק העיקרי של התוכנית הניו יורקית כולל שני מבנים פתוחים בגובה 555 מ', שייבנו על המקום שבו עמדו מגדלי התאומים. הארכיטקטים מתכננים זרקורים רבי-עוצמה שישלחו לשמים אלומות אור לזכרם של הבניינים ההרוסים.

שתי התוכניות כוללות בניינים חדשים לעסקים, תחבורה קרקעית ותת-קרקעית, ואנדרטה לזכרם של הנספים במרכז הסחר העולמי. כמו כן יכללו בהן מוזיאון, גני שעשועים, תיאטרונים מרכזי מכירות ומשרדים.

אחת משתי התוכניות תיבחר החודש. עדיין לא ידוע אם עיריית ניו יורק תחליט בסופו של דבר למזג את שתי התוכניות או לבקש מהארכיטקטים לשנות אותן.

ההחלטה לבחור בשני הצוותים התקבלה ביום שני בפגישה של התאגיד לפיתוח מנהטן התחתית, שפיקח על התחרות. מאז שהתוכניות הוצגו לציבור באמצע ינואר, התאגיד קיבל יותר מ-12,000 הערות, רובן על שתי התוכניות שנבחרו בסופו של דבר.

התאגיד הודיע גם כי יכריז על תחרות להקמת האנדרטה הטובה ביותר לזכר קורבנות התקפת הטרור.
