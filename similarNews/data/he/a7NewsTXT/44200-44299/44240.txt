

אתמול פתחה המחלקה לחינוך בסוכנות היהודית אתר אינטרנט מיוחד לזכרו של אל"מ אילן רמון ז"ל.
ד"ר מוטי פרידמן, מנהל המרכז לתכנים ולתקשוב, מסר כי מטרת האתר היא לאפשר לתלמידים בישראל ובתפוצות ללמוד על קורות חייו של אילן רמון וכן להשתתף בפורום שיכתבו בו תלמידים מהתפוצות ומישראל דברים לזכרו ומכתבי ניחומים למשפחתו.

כמו כן, באתר יש גלריית תמונות וקישורים לאתרים אחרים שהוקמו על האסטרונאוט הישראלי הראשון.
האתר הוקם במסגרת אירועי חודש ישראל בבתי-הספר היהודיים בצפון אמריקה, המתקיימים בימים אלה, וכן כחלק מהפעילות האינטרנטית "בונים עולם יהודי".

אתמול החליטו תלמידי ישיבות וכוללים בצפת לקרוא פרקי תהילים במשך שנה שלמה לעילוי נשמתו של האסטרונאוט הישראלי אילן רמון, שנספה באסון המעבורת "קולומביה".

בישיבת "אור יקר" בצפת בראשותו של הרב רפאל כהן יקראו תהילים לזכרו של רמון במשך שנה שלמה. מדובר ביוזמה של המועצה הדתית בצפת. המועצה פנתה בדבר לישיבות ברחבי העיר במטרה להוקיר את פועלו של רמון, אשר תרם לביטחון המדינה. לדברי ראש המועצה הדתית שלמה חדד, יתייצבו בישיבות מדי יום עשרה אברכים אשר יקראו תהילים לזכרו של אילן רמון.

כתבנו קובי סלע אף מסר כי פורום "בחדרי חרדים", הפורום של החרדים ברשת האינטרנט, יזם בימים האחרונים חלוקת משניות וספר תהילים לעילוי נשמתו של האסטרונאוט הישראלי אילן רמון. עד עתה כבר נרשמו כמעט שני מחזורים של לומדים.

בתקשורת הערבית התגובות לאסון המעבורת "קולומביה" ממשיכות לזרום.

כמה ממאמרי המערכת של כמה עיתונים הביעו צער על הטרגדיה. לעומת זאת, בעלי טורים רבים קשרו בפרשנויותיהם את האסון לסכסוך הישראלי-ערבי, למלחמה הצפויה בעירק ולמאבקה של ארה"ב בטרור. אחדים נקטו בטוריהם נימה לעגנית על האסון שפקד את ארה"ב, תוך הדגשה מיוחדת למותו של האסטרונאוט הישראלי אילן רמון.

במאמר המערכת ביום שני של העיתון הערבי היוקרתי "א-שרק אל-אווסט" נכתב כי "נפילתה של המעבורת גרמה להלם ברחבי העולם כולו. שבעת האסטרונאוטים שנהרגו בטרגדיה יצגו את המין האנושי בשאיפתם לפענח את סודות היקום. זהו חלק מחלום קולקטיבי שמת עמם..."

גם מאמר המערכת של היומון הירדני "אל-דוסתור" ביטא רגשות דומים: "אין ספק שאירוע התרסקותה של מעבורת החלל 'קולומביה' הוא הלם לאנושות כולה ולא רק לעם האמריקני."

בעל הטור עריב אל-רנתאוי כתב ב"אל-דוסתור" הירדני על גילויי השמחה שהתרבו מאז האסון באתרי האינטרנט של הקיצונים האסלאמים. "רק חולים ובעלי נפש חלשה רוקדים משמחה על אסון המעבורת 'קולומביה'", הוא כתב, "אין זה אירוע מהסוג המחייב שמחה לאיד. בסופו של דבר, תכנית החלל האמריקאית היא חלק מהמורשת המדעית של האנושות..."

לעומתם, ביום ראשון נשא מזכ"ל החזבאללה השייח' חסן נסראללה נאום בביירות ואמר כי האסון "הוא מסר לאנושות כולה, ובעיקר לעמים הערביים והאסלאמיים ולעמי העולם השלישי. זהו מסר לכל מי שחשב בשנים האחרונות שארה"ב היא אלוהים... אמריקה- המעצמה על צייה, על המדע שלה, ועל פלישתה לחלל- מאיימת על כדור הארץ במלחמה... אבל אתמול היא עמדה נדהמת מול מעבורת החלל המתפוצצת באמצע השמיים ונופלת לאדמה מבלי שאיש יוכל לעשות דבר. ארה"ב עמדה אתמול, בין אם היא רוצה בכך ובין אם לאו, כנועה לרצונו של אללה".

מרבית ההתייחסויות בעקבות האסון דנו דווקא באסטרונאוט הישראלי אילן רמון. אך היו שבחרו שלא להזכירו, כדוגמת דובר משרד החוץ האיראני ריזא א-ספי, שהביע "צער על תקרית פיצוץ המעבורת 'קולומביה' בשמי ארה"ב" ושיגר תנחומים "לחברי הצוות ההודים ולאמריקאים".
"איראן", הוא אמר, "מבחינה בין חילוקי דעות פוליטיים בינה לבין ארה"ב, לבין סוגיות מדעיות ואנושיות, ומביעה תקווה שאירועים מעין אלה לא ימנעו ממרכזי המדע להמשיך במאבקם לגילוי סודות היקום".

"רמון לגיהינום", זו הייתה כותרו של חמד סאלמין, בעל טור ב"אל-ביאן", מאיחוד האמירויות: "רגשות העצב והשמחה מתערבבים למראה שברי מעבורת החלל האמריקאית 'קולומביה', המתפזרים בשמי טקסס. רגשות סותרים אלה גורמים לבעליהם לחטט בנבכי נפשם ולחפש את הסיבות לעצב ולשמחה... אווירת עצב ותדהמה השתלטה על הישראלים שלשום כאשר נאס"א הודיעה של מותו [של רמון]... די בכך כדי לעורר רגשות שמחה בכל לב הפועם ערביות ואיסלאם..."

"ייתכן שמראה התרסקות המעבורת 'קולומביה' בעיירה פלסטין בטקסס מזכירה לעם הישראלי את הטרגדיה היומיומית של הפלשתינים, את הצער,את הדם ואת מעשי הטבח שמבצע צבא הישות [הציונית] באדמות הכבושות. ואולם לא נראה שלרוב הגדול של הישראלים יש רגשות לגבי אחרים, והם אינם מייחסים כל חשיבות לאדם האחר ולסבלו... עובדה שהתגלתה בברור בהתלכדותם סביב אריאל שרון בבחירות האחרונות..."

מחמד עלי ורדם, בעל טור ב"אל-דוסתור", מתח ביקורת על הסיקור התקשורתי האמריקאי של האסון: "...התפוצצות המעבורת לא שימחה אותנו, ואנו חולקים עם העם האמריקאי את צערו על מותם של שישה חוקרים ומדענים אמריקאים; ואולם, באופן טבעי איננו חשים שום אהדה לטייס הקרב הישראלי, שהפציץ את הכור העירקי ושהשתתף במלחמת 1973".

עוד הוא אמר כי במהלך הסתכלותו אחר הסיקור של CNN בעקבות הפיצוץ, הוא נדהם מכך שביטויי הצער והאימה על האסטרונאוט הישראלי היו רבים יותר מאשר על ששת האמריקאים. לטענתו, הכתבת של CNN בתל אביב כמעט ופרצה בבכי כשדיברה על ההלם בישראל בעקבות האירוע, המתווסף לסבלם של הישראלים מ 'הטרור הפלשתיני'. לדבריו, היא ציינה כל הזמן כי ישראל היא הדמוקרטיה היחידה במזה"ת והמדינה המתקדמת ביותר מבחינה טכנולוגית ומדעית, עובדה שאפשרה לה לשגר אסטרונאוט בשיתוף עם נאס"א.

"מה שאנו אומרים אינו נובע מקנאה או ממחסור," אמר עלי ורדם, "יש לנו בעולם הערבי מדענים מצוינים העולים על אלה הישראלים. בנאס"א עצמה יש מאות מדענים ערבים שסייעו סיוע אדיר בהתקדמות טכנולוגיית החלל. כמו כן, אסטרונאוט ערבי מסעודיה השתתף במסע החלל באמצע שנות השמונים."

"אנו יודעים שבחירתו של הישראלי הזה למסע המקולל הייתה החלטה פוליטית. האיש אינו מדען אלא טייס קרב, והתעמולה שהתלוותה אליו הייתה תעמולה פוליטית יותר מאשר מדעית", הוא הוסיף.
