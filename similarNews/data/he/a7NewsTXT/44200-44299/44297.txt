

מנכ"ל משרד התחבורה, סלמן בן ציון, בוחן אפשרות להנהיג בכביש חוצה ישראל תעריף מוזל למשאיות שישתמשו בכביש האגרה, בשעות הלילה.

מנכ"ל משרד התחבורה ציין כי נסיעה של משאיות וכלי רכב כבדים בכביש חוצה ישראל בלילה תאפשר לצמצם את תנועת המשאיות בשעות היום בכבישים ולהפחית את עומסי התנועה במרכז הארץ.

חברת "דרך ארץ", המפעילה את כביש חוצה ישראל, גובה כיום מבעלי רכב מסחריים, מעל 4 טונות, תעריף הגבוה פי שלושה מהתעריף לרכב פרטי.

גובה האגרה לבעלי רכב מסחריים שרכשו מנוי נע בין 19.45 שקל עבור נסיעה בקטע אחד עד 3 קטעים לבין 32.57 שקלים עבור נסיעה ב-5 קטעים ויותר.

יצויין כי ועדה בינמשרדית, שמונתה על ידי מנכ"ל משרד התחבורה, בוחנת בימים אלה את הכדאיות הכלכלית של הובלת מטענים, באמצעות משאיות בשעות הלילה.

הובלת מטענים בלילה היא אחת מהמלצות "ועדת סגיס" - הוועדה הציבורית לבחינת ענף ההובלה בישראל, שהמליצה לעודד הובלת מטענים בלילה, במטרה לצמצם את תנועת המשאיות בכבישי הארץ ביום.

עד כה נפתחו לתנועה 31 קילומטר בכביש חוצה ישראל, מקיבוץ אייל ועד מחלף בן שמן. בקרוב אמור להיפתח לתנוע קטע נוסף באורך של כ-10 קילומטרים, מנשרים ועד מחלף בן שמן. אורך הקטע המרכזי של כביש חוצה ישראל, שיושלם עד שנת 2004, הוא 86 קילומטרים.
