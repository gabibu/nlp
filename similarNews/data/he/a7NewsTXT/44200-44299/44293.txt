

סיעת "ישראל בעליה" המליצה לנשיא על ראש הממשלה שרון כמועמד הטוב ביותר להרכבת הממשלה. "הצהרנו על תמיכתנו בשרון כבר במהלך מערכת הבחירות ומיד לאחריה", כך אמר הערב השר יולי אדלשטיין לאחר שיצא מהפגישה עם נשיא המדינה משה קצב.

עד כה המליצו על שרון בסך הכל 87 ח"כים המייצגים את הסיעות ליכוד, שינוי, ש"ס, האיחוד הלאומי, מפד"ל, יהדות התורה, עם אחד וישראל בעליה. נציגי שאר הסיעות לא התנגדו להטלת התפקיד על שרון ולא הציעו כל מועמד אחר. לנשיא נותרה עוד סיעה אחת, רעם, עימה ייפגש מחר ואחר כך יקבל את החלטתו.
