

בעקבות זיהום החופים בתל אביב בימים האחרונים התלוננה אתמול עמותת "צלול", עמותה לאיכות הסביבה ולשימור ים-סוף, במשטרת מרחב ירקון נגד איגוד ערים דן לביוב בחשד כי עבירות פליליות הן אלו שהובילו לפיצוץ צינור הביוב הראשי ביפו ולהזרמת הביוב לים.

בעמותה טוענים שהזרמת הביוב לים ללא היתר והתרשלות בתחזוקה ובתכנון מערכת הביוב, הם שגרמו למפגע אקולוגי חמור ולסיכון בריאות הציבור.

בבדיקה של מי הים שעשה משרד הבריאות בחופי תל-אביב ובכל החופים, מיפו בדרום ועד הרצליה בצפון, התגלו ריכוזי חיידקי קולי צואתי ברמה של מעל 20,000 ב-100 מ"ל מים, בעוד הרמה המותרת בכמות מים כזו היא 400 חיידקים בלבד.

במשרד הבריאות ציינו כי לדעתם הריכוז עצמו גדול הרבה יותר, אולם על-פי שיטת הבדיקה המיקרו-ביאלית אפשר לספור רק עד 20,000 חיידקים.
