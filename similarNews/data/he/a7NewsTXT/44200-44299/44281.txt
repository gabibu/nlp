

להלן הודעת דובר משרד הפנים:

ירושלים,5,(עש"ת)- המועצה הארצית לתכנון ולבנייה, בראשותו של מר עמרם קלעג'י, המליצה לממשלה בישיבתה מאתמול (ב' באדר א' התשס"ג, 4.2.03) לאשר את תכנית המתאר הארצית ברמה מפורטת לגז טבעי תמ"א/37 א' 2 (1) - המהווה השלמה למכלול הצינור הימי הדרומי שאושר במסגרת תמ"א/37 א' 2, לצורך חיבור קידוחי הגז בים מול אשדוד אל תחנת הקבלה ביבשה ליד אשדוד.

ההמלצה כפופה להמלצת הוועדה למימי חופין בדבר ההיבטים הסביבתיים בים.

התכנית כוללת תוואי לקטע צינור מגבול המים הטריטוריאליים אל צינור הגז הימי מול אשדוד. כן מייעדת התכנית שטח בים לרצועת צינור ימי שתאפשר מעבר צינורות הגז הדרושים לאספקת הגז מהקידוחים בים אל מערכת ההולכה.

במסגרת הכנת התכנית נערך מסמך סביבתי וכן מיפוי קרקעית הים שבחן את ההשפעות הצפויות כתוצאה מהנחת הצינור והוצעו דרכים למזערן.

עם אישור תכנית זו, ניתן להניח את צנרת הגז מהקידוחים ואל החוף לצורך הולכת הגז תחילה אל תחנת הכוח אשכול שבאשדוד שמתוכננת להיות תחנת הכוח הראשונה שתוסב לגז.

תכנית זו מהווה את החוליה החסרה, להשלמת המערכת והחיבור בין המערכות המאושרות בים וביבשה שתאפשר את הולכת הגז בהמשך - גם לתחנות הכוח רמת חובב וגזר ביבשה, ודרך הים להוליך את הגז הטבעי לתחנת הכוח רדינג ועד לאזור עתלית.

את מערכת התכניות הארציות ברמה מפורטת מקדם האגף לתכניות מתאר ארציות במנהל התכנון שבמשרד הפנים, באמצעות ועדת עורכים וועדת היגוי בראשות עפרה לבנה. (עש"ת)
