

ראש הממשלה אריאל שרון, שר האוצר סילבן שלום ושר הפנים אלי ישי הודיעו על פרויקט הרחבה ושדרוג שדה התעופה חיפה.

הפרויקט ייבדק בוועדה לתשתיות לאומיות, בין השאר בידי צוות מומחים שיכלול אדריכלים, מתכנני ערים, מומחי תעופה ומהנדסי תנועה. תכנון השדה יעשה תוך יידוע שוטף של הרשויות המקומיות הגובלות בשדה.

פרויקט שדרוג שדה התעופה חיפה עולה בקנה אחד עם תכנית מתאר ארצית של שדות תעופה בישראל, והוא יעלה את דירוגו לשדה תעופה אזורי לטיסות שכר בינלאומיות.

בפרויקט, בין היתר, יורחב שטח השדה, יוארך המסלול, ייבנה טרמינל חדש רחב וכן ייבנו אזורי שירותים נלווים כגון אחסנה ואחזקה.

בהתאם להחלטת ממשלה בנדון, במסגרת הפרויקט יפונו מתקנים צבאיים משטח השדה לרבות ביה"ס הטכני.

סגן ראש הממשלה ושר הפנים אלי ישי, שחתם על הכרזה זו, ברך על ההחלטה ואמר כי לדעתו נכונה ההחלטה לזרז את הטיפול בנושא ולראות בו כראוי לטיפול ולדיון בוועדה לתשתיות לאומיות, וכי הוא מקווה שזירוז הליכי הטיפול יקדמו את תחום התעופה בארץ בכלל, ובאזור חיפה בפרט.
