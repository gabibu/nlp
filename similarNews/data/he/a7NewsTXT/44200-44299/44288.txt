

תושב כפר יפיע, שליד נצרת, מואפק בן נאיף עירוק, מואשם בסיוע לרצח בכך שהסיע את שני המחבלים המתאבדים, שביצעו את פיגוע ההתאבדות בחודש ינואר האחרון ברח' נווה שאנן בתל אביב, בו נרצחו 23 בני אדם ועשרות רבות נפצעו.


מואפק בן נאיף עירוק (58) מכפר יפיע, שליד נצרת, מואשם בסיוע לרצח בכך שהסיע את שני המחבלים המתאבדים, שביצעו את פיגוע ההתאבדות בחודש ינואר האחרון ברח' נווה שאנן בתל אביב, בו נרצחו 23 בני אדם ועשרות רבות נפצעו.

כתב האישום נגדו הוגש היום לבית המשפט המחוזי בנצרת ונטען בו, כי עירוק נהג להסיע ברכבו תמורת תשלום פלשתינים, שנכנסו לישראל בלא היתר.

במהלך חודשים נובמבר או דצמבר האחרון, הכיר הנאשם תושב שכם, סאמר עמאד נורי, ששהה בישראל שלא כדין והסיעו מספר פעמים בתוך ישראל.

בחודש דצמבר האחרון אמר סאמר לנאשם כי בכוונתו לבצע פיגוע, אך הוא השיב לו, כי אינו רוצה לדעת על כך.

בתחילת חודש ינואר האחרון, התקשר סאמר לנאשם וביקש ממנו להגיע לאום אל פאחם ולהסיעו. השניים נפגשו באום אל פאחם, שם הציג סאמר לנאשם ,פלשתיני נוסף כבן דודו.

השניים נשאו תיקים והיו לבושים בבגדים חדשים ושערם היה משוח בג'ל ומסופר בצורת "קוצים".

לטענת התביעה, שני הנאשמים נשאו עמם מטעני נפץ שכללו בין היתר אומים, כדוריות מתכת וחלקי מתכת שונים, כדי לפוצץ מטענים אלה בשני פיגועי התאבדות בתל אביב, כדי לרצוח ולפצוע מספר רב של אנשים.

הנאשם הסיע את השניים לתל אביב ובדרכם אמר סאמר לנאשם "אני ובן דודי נפוצץ את האבטיח, כך שדמך יצא ונשיר לך".

עוד אמר סאמר לנאשם, כי הוא ייפגש עמו בגן עדן.

התובע עורך הדין, רז ולטר, מפרקליטות מחוז הצפון, טוען בכתב האישום נגד עירוק כי הוא הבין במהלך הנסיעה שהשניים מבקשים לבצע פיגוע התאבדות ולמרות זאת הסיעם למחוז חפצם - אזור התחנה המרכזית הישנה בתל אביב - עצר את רכבו ברח' שומרון ואיפשר לשניים לרדת מהמכונית.

התובע טוען, כי לאחר רדתם, הם התפצלו, האחד הלך לרח' הגדוד העברי והאחר לרח' נווה שאנן, כדי לבצע שני פיגועי התאבדות בפיצוץ מטעני נפץ, אותם נשאו עמם ובכך לרצוח ולפצוע מספר רב של אנשים.

הפיגוע התרחש באותו יום, בשעה 18:30 והשניים פוצצו את המטענים שהיו עמם וכתוצאה מכך נרצחו 23 בני אדם ועשרות נפצעו.

עירוק מואשם, איפוא, בסיוע לרצח ובסיוע לגרימת חבלה בכוונה מחמירה.
כמו כן הוא מואשם בהסעה והלנה שלא כדין של פלשתינים. אחד מהם, אף לן בקרוואן סמוך לביתו במשך חצי שנה ובפרק זמן זה הוא אף אמר לנאשם שהוא משתייך לארגון החמאס, אך זה השיב כי הדבר אינו מעניינו והמשיך להלינו ולהסיעו בתחומי ישראל. כמו גם להסיע פלשתינים אחרים ששהו בישראל שלא כדין.

שלושה מששת ילדיו של הנאשם, הגיעו לבית המשפט. ואסים (26) ומאהר (30) אמרו בבית המשפט "אבא שלנו הוא איש טוב האוהב יהודים והוא בעל חנות תמרוקים בעיר התחתית בחיפה מזה 40 שנה. הוא לא ידע שהוא מסיע מחבלים ואם הוא היה יודע, היה לוקח אותם למשטרה. הוא לא היה עושה דבר כזה בשביל 300 שקלים ומעולם לא היה מעורב בפרשיות ביטחון.

מעצרו של עירוק, המואשם בין היתר ב-23 מקרים של סיוע לרצח, הוארך היום ב- 11 יום בהסכמת הצדדים ובתום מועד זה, ידון בית המשפט בבקשת הפרקליטות להאריך את מעצרו עד תום ההליכים.
