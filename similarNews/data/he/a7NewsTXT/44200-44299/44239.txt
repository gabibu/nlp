

לטענת מדענים מארצות הברית, ההמבורגר והצ'יפס ממכרים   בדיוק כמו ההרואין. מחקר שבוצע לאחרונה באוניברסיטת פרינסטון בארה"ב מצא כי אכילת מזונות מטוגנים, העשירים בקלוריות, משפיעה על הפעילות ההורמונלית.

בדיוק כפי שקורה לנרקומנים המאבדים את שליטתם על צריכת ההרואין שלהם, לדעת המחקר, יהיה איבוד שליטה על האכילה. לפי אותו העיקרון, אנשים נעשים תלותיים גם בסוכרים או בשומנים שיש בשפע במזון המהיר כגון המבורגר וצ'יפס.

מסקנות אלו מאששות הנחות קודמות כי אכילת יתר עלולה לנבוע מהיעדר שליטה עצמית.
המחקר עצמו נעשה באוניברסיטת פרינסטון על חולדות מעבדה. החולדות הוזנו במשך כל תקופת המחקר בתפריט המכיל 25 אחוז סוכרים. לאחר מכן החולדות קיבלו תפריט שונה אשר לא כלל את הסוכרים. בעקבות כך, נכנסו החולדות לחרדה, והסימפטומים אשר גילו אצלן דמו לסימפטומים המוכרים מאנשים המכורים לסמים או לסיגריות, כאשר מפסיקים להם את אספקת המורפין והניקוטין.
ד"ר גון הבל, מהמחלקה לפסיכולוגיה בפרינסטון וראש צוות המחקר, הסביר כי מוצרי מזון עשירים בשומן מזרזים ייצור של אופיודים, אלו חומרים כימיים היוצרים במוח תחושות של הנאה. "המשמעות לכך היא שבני אדם עלולים לפתח תלות יתר בסוגים שונים של מזון," אמר ד"ר הבל.

ד"ר דורית ניצן-קלוסקי, ממשרד הבריאות, אמרה כי במשרד טרם למדו את ממצאי המחקר של אוניברסיטת פרינסטון, אך היא אינה מתפלאת מהתוצאות: "לא נתקלתי בכמויות חריגות של שומנים או של סוכרים במזון המהיר, אך ידיעות על התמכרות למזונות אלה לא יפתיעו אותי. הממצאים אינם מוזרים. יש עובדות המצביעות על יצירת מנגנוני הנאה כתוצאה מאכילת רכיבים מסוימים, ומזון מהיר מכיל יותר שומנים וסוכרים ממזון רגיל."
