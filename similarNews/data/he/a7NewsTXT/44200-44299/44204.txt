

צירים בפרלמנט האירופי אמרו היום כי אספו די חתימות כדי שיוחלט על פתיחת חקירה מיוחדת בנושא השימוש לרעה בכספי קרנות האיחוד האירופי שנועדו לסייע לרשות הפלשתינית.

15 מדינות האיחוד נחשבות לתורם המוביל לרשות הפלשתינית, והזרוע המבצעת של האיחוד טוענת שאין צורך בחקירה. אולם, המחוקקים חושדים כי חלק מהכספים הוזרם לכיסיהם של בכירים מושחתים, או שימש לצורך מימון וביצוע פיגועים נגד אזרחים ישראלים.

"יש לנו הרבה יותר מ-157 החתימות הנדרשות בפרלמנט האירופי לצורך הקמתת ועדת חקירה", אמרה במסיבת עיתונאים אלקה שרדר, צירת פרלמנט מטעם מפלגת הירוקים בגרמניה.

הנציבות האירופית, הזרוע המבצעת של האיחוד והאחראית להקצבות ולהעברת הכספים, התנגדה עד כה לחקירה, וטענה כי הביקורות הנעשות במקום מספיקות כדי למנוע שימוש לרעה בכספים.

אולם, אם לאחר הדיון יתמוך הפרלמנט בניהול החקירה, ונראה כי כך יהיה, תיאלץ הנציבות לשתף פעולה. לוועדה תהיה הסמכות לזמן עדים ולשגר שליחים מיוחדים לאיזור כדי לנהל את חקירתה.

חבר הפרלמנט הליברלי מבלגיה וילי דה קלרק אמר, כי "איננו בעד הישראלים או בעד הפלשתינים, ואיננו נגד אלה או נגד אלה. מטרתנו היחידה היא חשיפת האמת, שנובעת משקיפות".

האיחוד האירופי הוציא כ-1.4 מיליארד אירו במסגרת סיוע וקידום תהליך השלום (הקפוא כיום) מאז 1993.

מאז נובמבר 2000 מעביר האיחוד 10 מיליון אירו בחודש לרשות הפלשתינית, כדי לסייע לה בהתמודדות מול הבעיות הכספיות, תוצאת האינתיפאדה.

נציב האיחוד לענייני חוץ כריס פאטן, טוען כי הכספים מועברים תחת ביקורת הדוקה של האיחוד האירופי וקרן המטבע הבינלאומית.
