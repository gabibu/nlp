

"זה יותר מחלום, זה נס אמיתי." במילים אלו התבטא ליוויו בוקנצ'ה בן ה-33. בוקנצ'ה, פועל זר מרומניה, הועבר ביום רביעי שעבר לבית החולים רמב"ם בחיפה, כשבתוך עינו תקוע מסמר באורך שבעה סנטימטרים ובקוטר של כ-6 מילימטרים.

המסמר נתקע בעינו במהלך עבודתו. בוקנצ'ה עבד באתר בנייה עם אקדח מסמרים. במהלך עבודתו מסמר שנורה מאקדחו ניתז מהקיר וחדר לתוך ארובת העין שלו ופגע בעין עצמה. הוא הועבר באמבולנס לביה"ח, ומצבו הלך והדרדר.

בתחילה הוא טופל בחדר הטראומה של ביה"ח רמב"ם, אך לאחר מכן פינוהו הרופאים לחדר הניתוחים. שני המנתחים ד"ר מיכאל גלבוע וד"ר מיכאל יוליש עמלו במשך שעתיים כדי לחלץ את המסמר.
"הפועל הגיע עם מסמר שפגע בעין עצמה, והיה חשש כבד שהעין נפגעה. יש לזכור שמדובר במסמר ולא בחתיכת עץ או אבן, ולכן זה נראה ממש מורכב ובעייתי," אמר ד"ר גלבוע, מנתחו של בוקנצ'ה ומהרופאים הבכירים במחלקת העיניים,"בבדיקות שעשינו גילינו גם כי העין השניה שלו היא "עין עצלה", ואם הוא היה מאבד את ראייתו בעין הפגועה הוא היה נותר כמעט עיוור."

תחת השגחתו של מנהל המחלקה פרופסור בנימין מילר עבר בוקנצ'ה טיפולי לייזר במשך כמה ימים עד אשר התברר כי עינו אכן החלימה. היום הוא אמור להשתחרר מבית החולים.
