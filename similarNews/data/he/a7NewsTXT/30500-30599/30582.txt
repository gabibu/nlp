

בימים הקרובים יגיע מומחה אמריקאי לישראל כדי לדון בדרכים להפשיר חלק מכספי המסים של הרשות, המוקפאים בישראל. גורמים ישראליים אומרים שמנגנון הבקרה שיופעל יבטיח שהכספים המופשרים לא ישמשו למימון פעולות טרור.

אתר "הארץ" דיווח אתמול כי בפגישה עם שר החוץ שמעון פרס ביקש צוות המו"מ של הרש"פ בראשות סאיב עריקאת להפשיר את הכספים. פרס הבטיח כי לאחר שיווצר המנגנון להעברת הכסף בעזרת המומחה האמריקאי תעביר ישראל לפלשתינים 10 אחוזים מהכסף המוקפא (כ-250 מיליון שקל). ישראל גם הודיעה לערבים שתשתמש בחלק מהכספים לתשלום חובות של הרשות לספקי חשמל, מים ושירותי בריאות ישראלים. נציגי הרש"פ הסכימו לכך.

ח"כ צבי הנדל מהאיחוד הלאומי אומר כי ראש הממשלה ממשיך להתנהל ללא תוכנית ברורה, ובכך הוא מביא לבנאום הסכסוך ומסכן את בטחונה של ישראל. "במקום לחסל את תשתיות הטרור ולהשיב את השליטה הבטחונית בכל יש"ע לידי ישראל, מכניס שרון את העולם הערבי בדלת הקדמית כדי שיסייעו לשיקום ערפאת ומנגנוני הטרור שלו", מזהיר הנדל.

"ברור לכל, שמצוקת העם הפלשתיני תבוא לסיומה רק לאחר שהרשות הפלשתינית תפורק ותגורש. עד אז שיחות פרס על הקלות לפלשתינים מחד גיסא ופגישותיו של פואד עם מובארק מאידך גיסא, מסיבות לישראל נזק אדיר", הטעים הנדל. "שרון מהלך בדרך תמוהה ובלתי עקבית, ולכן כנראה שאין מנוס מללכת כבר עכשיו לבחירות", סיכם.
