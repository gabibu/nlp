

בשבועות האחרונים התקבלו התרעות במערכת הביטחון על חשדות לביצוע פיגועי התאבדות. המתריעים היו בני משפחה של המחבלים, שבעקבות הפרסומים על גירוש אפשרי של בני משפחות מתאבדים דיווחו על כך לצה"ל. בראיון לערוץ 7 חשף אתמול אלוף משנה במילואים משה הגר, סגן מפקד אוגדת יהודה וראש המכינה הקדם צבאית בית יתיר, כי בימים האחרונים התקבלו כמה טלפונים מבני משפחה של ערבים, שדיווחו על כוונות של בניהם לביצוע פיגועים.

אל"מ הגר, שהשתחרר לפני ימים אחדים משירות מילואים ארוך במסגרת מבצע "חומת מגן", מחזק את ההערכה כי צעד מסוג זה, של גירוש המשפחות, יקדם את הלחימה בטרור ובתשתיות הטרור. "ההורים התקשרו ואמרו שהילדים מתכוונים לבצע פיגועי התאבדות", הדגים אל"מ הגר, והוסיף: "אין ספק שיש לזה השפעה משמעותית ביותר, ואני חושב שהתקדים של כנסיית המולד, שבו גם ארה"ב וגם אירופה נתנו גיבוי לגירוש המחבלים מהכנסייה לחוץ לארץ היה תקדים חשוב בלחימה שלנו בטרור".

על הטענות כי גירוש משפחות יכול להגביר את המוטיבציה לפיגועי התאבדות בקרב ארגוני הטרור השיב הגר כי בעיה זו אפשר לפתור רק בדרך צבאית. לדבריו, מבצע חומת מגן מוכיח שאפשר לנצח את הטרור בדרך צבאית. "זה השפה שמבינים אויבינו   פוצצנו את בניין הממשל בחברון, והם נכנסו ללחץ. פעולה שכזאת היא אמירה מאוד משמעותית: שאנחנו לא "לפלפים" מצפון תל אביב. מערכת המשפט אכן איננה שותפה למאמץ הבטחוני, וזה מצער מאוד", מציין הרב הגר.

עוד הסביר הרב הגר: "צה"ל אינו נמצא בימים אלו בשיא המאמץ. שיא המאמץ היה כאשר גייסנו 30 אלף חיילים, וזה חלק קטן מאוד מצה"ל. אם נדמיין מצב שבו נכפית עלינו מלחמה כוללת עם מדינות ערב, והעניין הפלשתיני היה צץ באמצע כסוס טרויאני נקל להבין לאיזו צרה היינו נתונים. הצורך להתגבר עליהם היה "שואב" אליו את כוחות הצבא הסדיר וחלק מחיילי המילואים. לכן צריך להכריע את המלחמה, ומהר, וכחלק מהמלחמה צריך לגרש את משפחות המחבלים", אמר.

באשר לנקודה המוסרית כנקודת מבטו כרב וכראש מכינה קדם צבאית אמר הרב הגר כי המערכת המשפטית אינה שותפה לישרות הפנימית מה שנקרא "ועשית הישר והטוב". "את המלחמה יש לנהל בנחישות, ולהגדיר את הדברים בצורה חדה ולא "למרוח". המשימה היא להקטין את מספר הנפגעים ולקצר את ימי הלחימה, גם בהענשת בני משפחותיהם של המחבלים. זאת הייתה דרכו של דוד המלך, לעומת שאול המלך שלא עשה כך. זאת דעת תורה, וכל גדולי התורה שותפים לה. אין להתחשב בטיעון שמשמיעים אנשים היודעים לצטט את הפסוק בתורה 'איש בחטאו יומת'. אלה אינם מפרשים אותו נכון בהקשר הנוכחי, וודאי לא במה שקשור לענייני מלחמה", אמר.
