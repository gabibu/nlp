

ההערכה הרווחת כעת במשטרה היא שככל הנראה נעזרו הפורצים בסיוע של אחד מעובדי הבנק. "זוהי עבודה של מקצוענים לא של חובבנים" אמרו היום גורמים במשטרה. בשוד הנועז נפרצו כ   451 כספות מתוך כ   5000 הנמצאות בחדר הכספות של הסניף המרכזי של בנק דיסקונט בתל אביב. לקוחות רבים צבאו היום על דלתות הבנק בניסיון לדעת האם נפגע רכושם. עד עתה לא פרסם הבנק את פירוט הכספות.

"זו היתה עבודה נקייה, מתוכננת, רואים שמי שביצע אותה היה מקצוען ולא סתם חובב". כך אמרו היום גורמים המקורבים לחקירת "שוד הכספות הגדול" שבוצע בסוף השבוע בסניפו המרכזי של בנק דיסקונט בתל אביב. כל הנראה היה לפורצים מידע מוקדם אודות מבנה חדר הכספות, מערכות האזעקה וסידורי השמירה במקום. חוקרי המשטרה שהגיעו למקום מיד לאחר גילוי הפריצה תיארו את החור שנפער בקיר כ "נוח למעבר של אדם מבוגר".

הפורצים שברו קיר המפריד בין חניון לבין חדר הכספות בעזרת ציוד מתוחכם תוך שהם מתגברים על מערכות האבטחה במקום. למרות שהאזעקה הופעלה ופעלה במשך כשעתיים לא טרח איש לחשוד כי מדובר בשוד. גם כעת מנסים במשטרה להבין כיצד לא שמו לב לפריצה אנשי הבטחון אשר אמורים להיות מוצבים במקום 24 שעות ביממה. מתוך כ   5000 כספות הנמצאות במקום נפרצו ורוקנו 451 מהן. גם כעת לא ברור בכמה מסתכם שלל השוד ולמי בדיוק נגרם הנזק.

בוריס קסנוב, בעל סנדלריה הסמוכה לסניף הבנק, סיפר כי האזעקה של הבנק פעלה במשך שעות במהלך השבת ולמרות זאת, אף אחד לא הגיע. "באתי בשבת ב-9 בבוקר, כיוון שאני עושה כאן שיפוצים והיו לי סידורים. סמוך לשעה 10 פתאום החלה האזעקה שפעלה במשך שעתיים, אולי יותר, ואף אחד לא בא, הייתי בחנות עד 9 בערב ולא ראיתי איש", אמר והוסיף. "לפעמים קורה שיש תקלות והאזעקה מתחילה לפעול, לא חשבתי שמדובר במשהו רציני" אמר. קסנוב ציין כי הבחין בשני השומרים בתוך הבנק.

אל סניף הבנק זרמו כל היום לקוחות מודאגים שבאו לברר אם הכספות שלהם הן שנפרצו והם התגודדו מחוץ לבנק.

לפני שלש שנים נפרצו 127 כספות בסניף בנק המזרחי בחולון ומהן נגנבו כ-30 מיליון
ש"ח. הפורצים חדרו לחדר הכספות באמצעות שבירת הקיר שהפריד בין מקלט בנין הבנק למסדרון המוביל לחדר הכספות של הבנק ושבשו את מערכת האזעקה. משם המשיכו אל הבנק ודרכו חדרו אל חדר הכספות.

לפני כחצי שנה נתגלתה מנהרה שהובילה אל סניף בנק לאומי בכפר שמריהו. דבר לא נגנב. בחקירה שנעשתה התברר כי לפורצים היה מידע פנימי מקרב עובדי הבנק.

