

לאחר משא ומתן ממושך הגיעו אמש שרת התעשייה והמסחר דליה איציק ובעלי טחנות הקמח והמאפיות להסכמה. מיד לאחר שהסתיים המשבר חידשו תחנות הקמח את עבודתן, ומשאיות עמוסות קמח החלו לצאת מהטחנות אל המאפיות.

על פי ההסכם שגובש יעלה מחיר הקמח ב-13.8%, אך מחיר הלחם האחיד (שחור) והלחם הלבן יישארו ללא שינוי.

במאפיות מעריכים כי אף שטחנות הקמח הפסיקו את שביתתן, והן מחדשות את האספקה למאפיות, יימשכו בימים הקרובים שיבושים קשים בייצור הלחם ובשיווקו.

במאפיות ובמרכולים רבים ברחבי הארץ הורגש אתמול מחסור בלחם, בעיקר בלחם האחיד. שביתת בעלי טחנות הקמח הביאה לכך שאמש לא הפעילו מאפיות אנג'ל וברמן, המייצרות כ-60% אחוזים מכמות הלחם בישראל, את פסי הייצור.

בראיון לערוץ 7 סיפר ברוך תורג'מן, מנכ"ל תחנות הקמח "שטיבל": "אני בענף החל משנת 1955, ולא היה מקרה כזה. אפילו לא דומה לזה. הלחם סופק תמיד, גם בעתות מלחמה, בשלג, ובגשם".
לדבריו, מזה שנים רבות מחירי הקמח נתונים לפיקוח ממשלתי. ועדת מחירים המקובלת על כל הצדדים פועלת להסדרת מחירו של הלחם, והיא נתמכת ברואה חשבון ובחשב. כל אלה פועלים על פי נוסחה קבועה, המנחה אותם מזה שנים רבות.

"הרכיבים בנוסחה הם מחיר החיטה בארה"ב לפי בורסת קנז'ס. גם בשנה ברוכה מדינת ישראל צורכת רק 20%-25% מהיבול של עצמה, וכל היתר מיובא בעיקר מארה"ב, ורק לפני שנים אחדות החליטו לייבא גם מאירופה. עכשיו ארה"ב נמצאת בשיא עונת הקציר, והתברר להם שהיבולים ירודים, נמוכים, ואיכותם אינה טובה מכיוון שאין מספיק גשמים, ודבר זה משפיע על התחזיות שלהם באשר ליבולים של כל הדגנים. מדינת ישראל תלויה בעיקר ביבוא מארה"ב", אמר.

ברוך תורג'מן מספר שהמאפיות נכנסו לפיגור תחשיבי, הנמשך מאז נובמבר 2000, הווה אומר כי ההפסד הוא בשיעור של 30% , כלומר, מפסידים כ-200  לכל טונה קמח שנמכר.

עוד הסביר כי לא רק עליית המחירים של הקמח היא הבעיה. בעיה נוספת היא שהתחנות מונעות בכוח חשמלי, והחשמל התייקר. נוסף על כך הדולר עבר פיחות, ורק מחירי הלחם לא התייקרו.
