

חול הכולל נפלים הובא על-ידי קבלן פרטי למושב עבדון שבגליל המערבי, לצורך בניית בית העם במקום. לאחר הבאת החול נתגלה בו בין היתר רימון רסס והתברר, כי החול הובא מאיזור מטווחים פתוח, סמוך לאתר הקרוואנים חצות יסף.

מפקד תחנת עכו, סנ"צ קובי בכר מסר כי לאחר גילוי הפרשה, נתבקשו נציגי המושב לגדר את האיזור ולמקום הובא חבלן, כדי לבצע סריקה נוספת של האתר שבו נפרק החול.

סנ"צ בכר הוסיף, כי המשטרה דרשה לפנות את החול בחזרה למקום ממנו הוא נלקח וכי פרטי האירוע נמסרו לידיעת אנשי המשרד לאיכות הסביבה בצפון.
