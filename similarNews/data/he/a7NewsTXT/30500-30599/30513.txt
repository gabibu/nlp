

חדר הכספות בסניף בנק דיסקונט ברחוב יהודה הלוי בתל-אביב נפרץ על-ידי פריצה לאחת הכניסות האחוריות של הבנק ושבירת קיר הבטחון המזויין של החדר עצמו.

תת-ניצב אורי בר-לב, מפקד מרחב ירקון מסר כי מחקירת המשטרה עולה, כי לפי דברי הנהלת הבנק, היו במקום באותה עת שני שומרים שאמורים היו לאבטח את הסניף סביב השעון. המשטרה הוזעקה לסניף הבנק סמוך לשעה 10 בבוקר, בשעה שעובדי הבנק גילו במרתף הכספות סימני פריצה. השוטרים שהגיעו למקום גילו בחדר על שני חלקיו, מספר כספות שנפרצו, וההערכה היא כ-200 עד 300 כספות נפרצו במהלך סוף השבוע, על-ידי חדירה לתוך הבנק דרך קיר מפריד ומשם פריצת הקיר העשוי מבטון מזויין המפריד בין הבנק לבין מרתף הכספות.

דרך החור שנפער בקיר, חדרו השודד או השודדים פנימה. המשטרה והנהלת הבנק יצרו היום בבוקר קשר עם בעלי הכספות, על מנת לברר ולחקור את מימדי השוד.

תת-ניצב בר-לב מסר עוד, כי בשעות הקרובות לא תותר כניסה של לקוחות לחדר הכספות. נמסר כי המשטרה חוקרת את הפרשה ונבדקות כל האפשרויות, ובכלל זה, שיתוף פעולה של אנשים מתוך הסניף.
