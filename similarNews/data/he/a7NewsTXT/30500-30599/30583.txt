

אתמול נפגשו ח"כ אביגדור ליברמן יו"ר ישראל ביתנו וח"כ צבי הנדל (תקומה) וראשי תנועת תקומה בניסיון לבדוק אפשרות לאחד את מפלגות הימין לרשימה אחת לקראת הבחירות הקרובות.

בפגישתם זו קבעו המשתתפים כי יש לעשות מאמץ רב לאיחוד מפלגות הימין. כתב ערוץ 7 חגי סרי דיווח כי ח"כ ליברמן הציע שבראש גוש הימין החדש יעמוד אדם שאינו חבר כנסת ובידיו יופקדו סמכויות נרחבות. כמו כן מסר כתבנו כי במפד"ל הגיבו בחיוב על יוזמת המפלגה החדשה ואולם העריכו כי סלע המחלוקת העיקרי שיעמוד בפני יוזמי הרעיון יהיה נושא הטרנספר. במפלגת "מולדת" הבהירו שלא יסכימו להצטרף ליוזמה החדשה מבלי שרעיון הטרנספר ייכלל במצע העתידי.

גם יפתח פלמח זאבי בנו של מנהיג "מולדת" המנוח רחבעם זאבי 'גנדי' הי"ד הביע נכונות לקחת חלק בהתארגנות החדשה.

בראיון שערך חגי סגל ביומן הצהריים של ערוץ 7 עם ח"כ ליברמן סיפר ליברמן כי הרעיון מתגלגל מזה מספר חודשים, התגובה עד כה חיובית, ראשי המפלגות כולם ערים לצורך להתאחד "זהו צו השעה" קבע ליברמן. עוד הוסיף ליברמן ואמר כי התנאים להצלחת מהלך שכזו יהיה קביעת מנגנון לפתירת בעיות כדוגמת השאלות הפרסונאליות.

הצורך לאיחוד המחנה הלאומי נובע, לטענתו של חבר הכנסת ליברמן מהעובדה ש"הליכוד מזמן כבר אינו מיצג את הימין". גם ח"כ יגאל ביבי (מפד"ל) סובר כי התנהלותו של הליכוד היא המחייבת את איחוד מחנה הימין "הליכוד חושש להנהיג את המדינה, לקחת על עצמו את האחריות על תיקי החוץ והביטחון". אולם לדעתו של ח"כ ביבי "אסור היה לפרסם את קיומו של מהלך האיחוד בשלב מוקדם כל כך. ראשית יש לאחד את המפלגות הדתיות ורק לאחר מכן לגבש את מחנה הימין כולו." ח"כ אורלב (מפד"ל) טוען כי באיחוד שכזה לא תבוא לידי ביטוי ייחודיותה הדתית לאומית של המפד"ל, על כן, סובר ח"כ אורלב יש ראשית לאחד את מפלגות הציונות הדתית מתקומה ועד מימד, כך גם לא יאבדו מצביעים דתיים שמבקשים להצביע למפלגה דתית.

בשיחה עם כתבנו, אמר ח"כ צבי הנדל (תקומה) שהיה מיוזמי ומניעי מהלך האיחוד כי במפד"ל מבקשים להביא לשובו לחיק המפלגה, ואולם הוא שכבר היה שותף לפילוג כש"נזרקו" כהגדרתו הוא וח"כ לשעבר הרב חנן פורת, כיון שכך אין בדעתו להיות שותף למהלך נוסף של פילוג אלא רק מהלך שיביא איחוד בהצטרפות מפלגה רביעית (המפד"ל) לגיבוש רשימת הימין.
