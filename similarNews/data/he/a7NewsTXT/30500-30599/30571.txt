

המשטרה מעריכה כי אותה חוליה של "מחבלי רכבת", שפעלה אתמול בכפר גבירול, היא שפעלה לפני כשלושה שבועות ליד תחנת הרכבת בלוד. על פי המאפיינים של שני המטענים שהופעלו בשני הפיגועים במסילת הרכבת, הגיעה המשטרה לסברה כי את מאחורי שניהם עומדת חוליית מחבלים "המתמחה", ככל הנראה, בפיגועים נגד קווי מסילת הרכבת בישראל.

בפיגוע אתמול נפצע נהג הרכבת האורח בינוני וחייל מנוסעי הרכבת לקה בהלם. כתבנו קובי פינקלר מזכיר כי בפיגוע שהיה בלוד נפצעו קל חמישה אנשים.

עוד אומר כתבנו כי מחקירת המשטרה עולה שהמטען היה במשקל של חמישה עד שישה קילוגרמים. מדובר במטען הגדול מזה שהתפוצץ לפני כשלושה שבועות בלוד. יחד עם זאת, על פי הממצאים נראה כי באזור פועלת אותה חוליה.

המשטרה הקימה צוות חקירה מיוחד לפיגוע, שינסה לעלות על עקבותיהם של מניחי המטען. כעת רווחת, כאמור, ההערכה, כי תפיסת החוליה תשפוך אור גם על הפיגוע שאירע בלוד.
