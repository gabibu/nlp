

"חגיגות הזמר בקטיף" שייפתחו היום ויימשכו שלושה ימים, הפכו לאירוע מוכר שמושך אליו אלפי משתתפים. הבוקר כותב העיתון "הצופה" כי מטרת החגיגות היא לקרב את הציבור לאיזור, אך גם לשמח את תושבי האזור באמצעות האורחים הרבים הפוקדים אותו.

דווקא השנה בה השתולל הטרור ברחבי הארץ כמו גם בגוש קטיף החליטו המארגנים להכפיל את מספר המופעים, ולציין במהלכו מספר אירועים נוספים. חגיגות ה 30 לנצרים יצויינו היום בהשתתפות רבנים, שרי ממשלה, ח"כים, אנשי צבא, ראשי מועצות וערים מהדרום וראשי ההתיישבות. באירוע יופיע הזמר החסידי חיים דוד סרצי'ק וינחה אותו ד"ר אבשלום קור. האירוע יחל ב 18.00 כאשר כבר מהשעה 10.00 יתקיים כנס נוער ארצי, סדנאות והפנינג משפחתי.

עוד כותב עיתון "הצופה" כי מחר בערב יופיעו באגם קטיף, בשעה 20.00 שימי תבורי, ננסי ברנדס, צמד רעים ולהקת שלהבת.

ביום רביעי ט"ו באב 24.7 בשעה 18.00 באגם קטיף, יתקיים טקס סיום קורס מתנדבי המשמר האזרחי בגוש קטיף. במקום מתוכנן ארוע גדול שיכלול תצוגת אמצעים בשירות המשטרה. את האירוע יכבדו בנוכחותם: השר לבטחון פנים, ד"ר עוזי לנדאו, מפכ"ל המשטרה רנ"צ שלמה אהורינשקי, אלוף פיקוד הדרום האלוף דורון אלמוג, מפקד המחוז הדרומי ניצב יצחק אהרונוביץ' וכמובן, ראש המועצה האזורית חוף עזה, אבנר שמעוני.

בשבוע הבא מתוכנן אירוע הצדעה לצה"ל, בארוע יהיה נוכח גם הרמטכ"ל משה (בוגי) יעלון. ואלוף פיקוד הדרום האלוף דורון אלמוג. האירוע יתקיים בי"ט באב 28.7 בשעה 20.00 באגם קטיף. בארוע יופיעו להקת הרבנות הצבאית, אריאל זילבר ואהרון רזאל במופע מיוחד.
