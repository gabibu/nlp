

שלושה כלי רכב התלקחו בדליקה שפרצה היום בצהריים לאחר שמשאית פגעה בעמוד חשמל במושב חמד הסמוך לראשון לציון.

מן האש ניזוקו שלושה כלי רכב נוספים. לא היו נפגעים בנפש.

למקום הוזעק כוח כיבוי אש וכן נציגי חברת החשמל ונציגי חברת הגז. אלה ניתקו את החשמל באיזור התאונה ופינו את בלוני הגז.

אנשי כיבוי האש השתלטו על הדליקה. התושבים המתגוררים באיזור שפונו מיד לאחר התאונה שבו לבתיהם לאחר שהכבאים סיימו את מלאכתם.
