

הבוקר נפתח משפטו של סוכן השב"כ אבישי רביב שנאשם על כי ידע על כוונת יגאל עמיר לרצוח את ראש הממשלה רבין המנוח ולא מנע זאת ממנו. בשבוע שעבר דחה בית המשפט את בקשת רביב לבטל את המשפט נגדו. בעוד שלשה חודשים תחול התיישנות על מעשיו של רביב.

העיתונאי, אדיר זיק, מי שיצר לחץ ציבורי שהביא בסופו של דבר להחלטת היועמ"ש להעמיד את רביב לדין אמר לערוץ 7 כי להערכתו מתכוונת פרקליטות המדינה למשוך את הזמן בתואנות שונות כדי להגיע לתאריך בעוד שלשה חודשים בו תחול התיישנות על מעשיו של אבישי רביב. "בית המשפט אכן עושה כל מאמץ כדי לפתוח במשפט" אומר זיק ומציין כי בדיון בשבוע שעבר הציעו השופטים לאנשי הפרקליטות לעבוד אפילו בפגרת בית במשפט בחודש אוגוסט אולם אלה ענו להם כי הם לא באו מוכנים ולא יספיקו עד אז.כמו כן הסבירו נציגי הפרקליטות כי לא יוכלו להביא את כל העדים מאחר שחלקם נמצאים בחו"ל בשל עיסוקם.


במשפט הבוקר נשמעה עדותו של אחד מאנשי השב"כ. עדותו היתה בדלתיים סגורות, נוכח דרישת השב"כ שלא לחשוף את עבודת האירגון. רביב ועורכי-דינו דרשו דיון בדלתיים פתוחות, אך נשיא בית משפט השלום בירושלים, השופט אמנון כהן נענה לדרישת השב"כ, ונציגי התקשורת הוצאו מן האולם תמליל עדותו של איש השב"כ יועבר לאישור השב"כ ורק לאחר מכן יופץ בקרב העיתונאים.

צוות ההגנה של רביב ביקש בשבוע שעבר מבית משפט השלום בירושלים לבטל את כתב האישום נגד רביב בטענת "ההגנה מן הצדק".
סעיף זה של "ההגנה מן הצדק" קובע כי אם מניעים פוליטיים, ציבוריים או ארגוניים הם הגורמים להעמדת אדם לדין ואין מדובר בטעמים הגונים, הרי שיש לבטל את כתב האישום.

בשיחה עם כתב ערוץ 7 אמר סנגורו של אבישי רביב עו"ד משה הכהן כי העובדה שרביב שימש סוכן שב"כ אינה רלוונטית לדיון המשפטי, וזאת מכיוון שהחוק דורש מכל אדם לדווח על פשע, בלי קשר להיותו איש שב"כ. לטענת עו"ד הכהן, קיימים לפחות עוד חמישה אנשים שידעו על איומי יגאל עמיר ותכנוניו, בדיוק כפי שידע זאת אבישי רביב. "משום מה", אומר הכהן, "הוחלט להגיש כתב אישום נגד רביב בלבד. ההיטפלות המשפטית המיוחדת דווקא לרביב נובעת ממניעים ארגוניים זרים. על כן מן
הראוי לבטל את כתב האישום נגדו מתוקף סעיף 'ההגנה מן הצדק' ".

שופטי בית המשפט, בראשותו של השופט אמנון כהן, החליטו לדחות את הטענות המקדמיות, ואולם עו"ד הכהן ציין כי הטענה לא נדחתה בכללותה ומטעמי יעילות החליטו השופטים לדחות את הכרעתם בעניין סעיף "ההגנה מן הצדק" למועד שמיעת עדויות התביעה.

השופטים קיבלו את הבהרת המדינה כי החובה המוטלת על רביב אינה שונה מחובתו של כל אזרח אחר, וכי על סמך הנחה זו עותרת המדינה לבית המשפט. בדברי הכרעתם הוסיפו השופטים כי "באשר לאזכורו של הנאשם כסוכן שב"כ, לא מצאנו פגם כלשהו בכך שעובדה זו הובאה בכתב האישום. גם אם אין מדובר באחד מיסודות העבירה, זוהי עובדת רקע רלוונטית אשר איננה שנויה במחלוקת, וממילא אזכורה בכתב האישום אינו יכול להזיק לנאשם".















