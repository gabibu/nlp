

משטרת באר שבע עצרה בשבת ארבעה נערים בני 13 ו-14 מחבר העמים החשודים כי ניפצו עשרות מצבות בבית העלמין העתיק בעיר וחיללו אותן.

עובר אורח שהבחין במעשה הזעיק שוטרי סיור, ואלה עצרו את הנערים. שופט שלום בבאר שבע הורה לשחרר את הנערים בערבות של הוריהם. המשטרה מתכוונת להגיש כתבי אישום נגד הארבעה.
בתגובה אמר רבה הראשי של באר שבע הרב יהודה דרעי לכתבנו משה פריאל: "הדברים חמורים ביותר. אני מקווה מאוד שמשטרת ישראל, ששמה את ידה על אותם חשודים, תעשה הכל בנחישות ובזריזות להעמיד אותם לדין. אני רק מתאר לעצמי לו זה היה קורה בחו"ל כל העולם היה מזדעזע, לא כל שכן בתוך עירנו".

בעיתון "משפחה" התפרסמה בשבוע שעבר כתבה בנושא, וכותרתה: "האנטישמיות עולה לישראל". הרב זלמן גליצ'נסקי, שעלה מקישנב לפני כ 13 שנה, סיפר ל"משפחה" כי בישראל יש אנטישמיות קלאסית בהיקפים שהולכים וגדלים". הרב גליצ'נסקי תיעד בפרוטרוט אירועים אנטישמיים, תאריכים ומקומות. "אירוע אנטישמי הוא כל פעולת איבה נגד יהודים בגלל העובדה שהם יהודים", אומר הרב ומספר: "בארכיב שלנו מתועדים שני סוגים של תקריות: פגיעות והשפלות מילוליות ופיזיות מצד מהגרים רוסיים, כך הוא מכנה את העולים הגויים, הסוג השני הוא חילול בתי עלמין, בתי כנסת ואתרים מקודשים ליהודים, וגם ריסוס צלבי קרס וסיסמאות אנטישמיות וניאו-נאציות",

עוד אמר הרב כי יהודים רבים שעלו לארץ היו בטוחים שהשאירו הרחק מאחור את הגוי הפוגע. "אני שומע שוב ושוב עולים האומרים: 'חשבנו שפה כבר לא ישנאו אותנו'. התקווה הזאת מתנפצת לקול קריאת 'ז'ידים מלוכלכים' הנצחית", סיכם.

בסיוע הסוכנות היהודית יובאו היום לישראל שישה ספרי תורה מבית הכנסת של ווילס שבלונדון. כתבנו יהודה פריימן מוסר כי בית הכנסת בווילס הותקף לאחרונה וחולל בידי אלמונים על רקע אנטישמי.
את הבאת הספרים לישראל יזמה הקהילה היהודית במקום. ארבעה מהספרים יימסרו לידי הרבנות הצבאית לחלוקה בבסיסים של צה"ל, ושניים יימסרו למוסדות חינוך. טקס הכנסת ספרי התורה ייערך היום בשעה אחת בצהריים בבסיס הרבנות הראשית בצריפין בהשתתפות הרב הראשי לצה"ל הרב ישראל וייס.
