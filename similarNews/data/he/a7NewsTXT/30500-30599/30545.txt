

ראש הממשלה אריאל שרון אמר היום בישיבתה השבועית של הממשלה כי החליט "להתלבש" על העיר לוד. ראש הממשלה אשר ביקר בעיר לפני 10 ימים התרשם ממצבה הקשה הנובע מפעילותם הענפה של סוחרי הסמים וממספרם הרב של שוהים בלתי חוקיים בתחומי העיר. מיד בתום סיורו הטיל רה"מ שרון על מנכ"ל משרד רה"מ אביגדור יצחקי, לגבש תוכנית סיוע מקיפה לעיר. היום הוצגה לפני הממשלה תוכנית זו ואושרה על ידה.

בין הפרטים המוזכרים בתוכנית:

יבחנו האפשרויות לצירוף שכונות לפרוייקט שיקום שכונות ולהקמת מכללה בעיר. כמו כן יפונו מצבורי אשפה ופסולת על קרקעות מדינה פנויות ותבחן אפשרות להקים ועדת חקירה של משרד הפנים לשינוי גבולות השיפוט של העיר.

המשרד לביטחון פנים יתן עדיפות לתחנת המשטרה בעיר הן על ידי הקמת מבנה חדש והן על ידי תוספת כוח אדם. במקביל תערוך המשטרה בקרוב מבצע רחב היקף להוצאתם של שוהים בלתי חוקיים שמצאו מקלט בעיר.

תערך בדיקה משפטית לאפשרות להקצות קרקע לבניית 600 יחידות דיור למשרתים בכוחות הביטחון וכן תיבדק האפשרות לתת ללוד תנאים של איזור מועדף לבניית מוסדות ציבור.

ראש הממשלה שרון הודיע כי כבר בתוך שלשה שבועות יקיים בעיר ביקור נוסף ויעמוד על קצב התקדמות ביצוע התוכנית. "צריך להציל את העיר", סיכם רה"מ שרון.

בתוך כך, ביישיבתה השבועית, קיבלה הממשלה את הצעתו של שר הבינוי והשיכון נתן שרנסקי להקים 16 יישובים חדשים בגליל, בגילבוע, בערבה ובנגב. רה"מ שרון כינה את החלטה "צורך לאומי" והוסיף כי "אם אנחנו לא נתיישב מישהו אחר ייעשה זאת במקומנו".

"היישובים שיוקמו יהוו מענה להתיישבות הערבית הבלתי חוקית", אמר השר לוי והדגיש כי לישובים בוואדי עירון יישנה משמעות ביטחונית חשובה. השר שרנסקי אמר כי "כל הנקודות שנבחרו הן נקודות חיץ בטחוניות ובעלות רגישות רבה". עוד הוסיף השר שרנסקי כי הוא רואה חשיבות רבה ביישוב הנגב ולכן חייבים לאפשר לגרעיני התיישבות להתיישב בו.

הקמת 16 היישובים הינו שלב ראשון בתוכנית כללית להקמת 60 יישובים באזורים אלו.

