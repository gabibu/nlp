

הממשלה החליטה היום להקים 16 יישובים חדשים ולהכיר רשמית ביישובים קיימים, עפ"י הצעת שר הבינוי והשיכון, נתן שרנסקי שנתמך ע"י ראש הממשלה אריאל שרון. היישובים נבחרו מתוך 60 הצעות שהוגשו למשרד השיכון ע"י גורמי התיישבות ויזמים פרטיים.

ישובים אלה הם חלק מתוכנית כוללת להקמת 60 יישובים באזורים גלבוע, גליל, הנגב והערבה אשר בכל אחד מהם יתישבו 200 עד 500 משפחות.

שרנסקי ציין, כי מדיניות משרדו היא לקדם תוכניות התיישבות ודיור מקיפות, שתכלולנה מענה מגוון ומספק לכל המגזרים באוכלוסיה. "במסגרת תוכנית כזאת ניתן להקים יישובים שיאפשרו לכל קבוצות האוכלוסיה בישראל לחיות בסביבתן התרבותית". לדבריו, "זו מדיניות מתיישבת נכונה המעניקה שוויון אזרחי וחברתי מלא בלי הבדל דת ולאום כפי שהוכרזה במגילת העצמאות".

השר שרנסקי הדגיש, כי "יישובים אלו מהווים נקודות חיץ בטחוניות חשובות ורגישות ברחבי הארץ".
ראש הממשלה אמר במהלך הישיבה כי מדובר ב"צורך לאומי" וכי הקמת היישובים נועדה להבטיח רזרבה של קרקע לדורות הבאים. "אם אנחנו לא נתיישב על הקרקע", אמר שרון, "מישהו אחר יעשה זאת".

לפני עשרה ימים ביקר ראש הממשלה בעיר לוד והתרשם ממצבה הקשה עד כדי ערעור שלטון החוק הן בשל פעילות סוחרי הסמים והן על רקע בניה בלתי חוקית בהיקפים גדולים. בעקבות הסיור הורה שרון לראש לשכתו אביגדור יצחקי לגבש צעדי סיוע לעיר לוד שאותם אישרה היום הממשלה בישיבתה.
בין היתר יקודם תכנון כביש הטבעת מסביב לעיר, יוקם קיר אקוסטי בין פרדס סניר למושב ניר צבי, יבחן צירוף של שכונות לפרוייקט שיקום שכונות, תבחן הקמת מכללה בעיר, יפונו מצבורי אשפה ופסולת על קרקעות מדינה פנויות, תבחן אפשרות להקים ועדת חקירה של משרד הפנים לשינוי גבולות השיפוט של העיר.

המשרד לביטחון פנים יתן עדיפות לתחנת המשטרה בעיר הן על ידי הקמת מבנה חדש והן על ידי תוספת כוח אדם. המשטרה תערוך בקרוב מבצע רחב היקף להוצאתם של שוהים בלתי חוקיים שמצאו מקלט בעיר.

כמו כן תערך בדיקה משפטית לאפשרות להקצות קרקע לבניית 600 יחידות דיור למשרתים בכוחות הביטחון וכן תיבדק האפשרות לתת ללוד תנאים של איזור מועדף לבניית מוסדות ציבור.

שרון הודיע כי ישוב ויבקר בלוד בעוד 3 שבועות כדי לוודא את תחילת ביצוען של ההחלטות. "צריך להציל את העיר", אמר.

