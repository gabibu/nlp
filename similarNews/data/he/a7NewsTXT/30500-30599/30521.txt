

מלשכת שר הבינוי והשיכון, נתן שרנסקי , נמסר לכתבתנו תמר יהל, כי הממשלה אישרה היום את תכניתו של השר, לשחזור ובניית בית הכנסת "החורבה", חורבת רבי יהודה החסיד ברובע היהודי בעיר העתיקה בירושלים.

יש להזכיר כי בית הכנסת "החורבה" הוקם לפני למעלה מ-500 שנה והיה בית הכנסת הראשון שהוקם בירושלים מאז שנחרב בית המקדש.

במהלך מלחמת השחרור, פוצצו חיילי הלגיון הירדני את בית הכנסת ומאז הוא לא שוקם. ב-1999 החליטה ועדה ציבורית שהוקמה על ידי שר הבינוי והשיכון דאז, לשחזר את בית הכנסת. החלטה זאת זכתה לתמיכת השר שרנסקי וראש עיריית ירושלים אהוד אולמרט.

הצעתו של השר שרנסקי אושרה במלואה והממשלה תקצה כספים לשיקום ובניית בית הכנסת במשך 4 שנים, בעלות של כ-22 מיליון שקלים. עלות מימון הפרוייקט תתחלק בין משרד הבינוי והשיכון, משרד התיירות ומשרד הפנים ויבוצע באמצעות החברה לשיקום ופיתוח הרובע היהודי בעיר העתיקה.




