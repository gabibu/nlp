

הממשלה אישרה היום את הצעת שר הבינוי והשיכון נתן שרנסקי, לשחזר את בית הכנסת "חורבת רבי יהודה חסיד" ברובע היהודי בעיר העתיקה בירושלים.

כתב עתי"ם מוסר, כי בית הכנסת הוקם לפני 500 שנה ונחשב לראשון שהוקם בירושלים מאז נחרב בית המקדש. אולם, בעיצומה של מלחמת השחרור הוא נהרס עד היסוד על ידי הירדנים ולא שוקם מאז.

ב-99' הקים שר השיכון דאז, יצחק לוי, ועדה ציבורית, בראשות הרב שמחה קוק, שהמליצה לשחזר את "חורבת רבי יהודה חסיד", כפי שהיתה. השר שרנסקי וראש עיריית ירושלים, אהוד אולמרט, שבו ואישרו את ההחלטה לפני מספר חודשים והוחל בתהליך תיכנון בניית בית הכנסת.
