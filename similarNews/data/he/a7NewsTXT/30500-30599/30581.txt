

צרפת ציינה אתמול את יום השנה ה 60 לגירושם של יהודי פריס למחנות ההשמדה הנאצים, תוך כדי הבטחה רשמית להילחם בטרור, בשנאה ובחוסר הסובלנות בעתיד. ראש הממשלה החדש ז'אן-פייר ראפארן ניצל את הטכס בפריס כדי לגנות את סדרת הפיגועים נגד הקהילה היהודית בצרפת השנה, שגרמה למתיחות בקשרים עם ישראל.

"צרפת תשתמש באמצעים מדיניים, מנהליים, דיפלומטים, ואם יהיה צורך בכך גם צבאיים, כדי להילחם בטרור, בשנאה ובאי-הסובלנות בארצנו, באירופה ובעולם כולו", אמר ראפארן בנאומו בפריס. "אין מקום לאנטישמיות, לגזענות ולשנאת הזרים ברפובליקה שלנו", אמר ראפארן.

הטכס נערך באיצטדיון החורף ולודרום, אתר שבו ריכזה משטרת צרפת אלפי יהודים לפני גירושם, לרוב ברכבות המיועדות לבהמות, למחנה ההשמדה אושוויץ, שם הומתו בגאז. המבצע החל ב 16 ביולי 1942.

ראש ממשלת צרפת הבטיח ללכוד את האחראים לפיגועים נגד הקהילה היהודית בצרפת, אבל הביע את בטחונו שרוב העם הצרפתי כבר שלל את הדעות הקדומות, רמז לתבוסתו הצורבת של מנהיג הימין הקיצוני ז'אן-מרי לה פן בסיבוב השני למערכת הבחירות לנשיאות, שהתקיים בחודש מאי.

"אזרחי צרפת, ובעיקר הצעירים, שללו את כל מה שמדיף ריח של אי-סובלנות, גזענות או אנטישמיות", אמר ראפארן. (עתי"ם-רויטרס)
