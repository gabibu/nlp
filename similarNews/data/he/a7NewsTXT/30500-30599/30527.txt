

ראש הממשלה אריאל שרון החליט לכנס את הממשלה לישיבה מיוחדת ביום רביעי שתוקדש כולה לנושא המדיני.

רה"מ החליט על כך בעקבות מחאתו של השר דוד לוי שפנה במהלך ישיבת הממשלה היום לשרון וקבל על כך שהשרים אינם יודעים מאומה על ההתפתחויות המדיניות אלא דרך התקשורת. "תהליכים מדיניים מתפתחים בכיוונים שונים. מתקימים מפגשים מדיניים. יוצאים ובאים שליחים הנה ורק הממשלה אינה יודעת דבר וחצי דבר. השרים לא מדווחים והממשלה לא נדרשת לקבוע עמדה.
השר לוי הוסיף כי הוא רואה בחומרה מצב בו שרים מתעדכנים על הנעשה בדברים מרכזיים מן העיתונות.

ראש הממשלה הצדיק את הטענה "אכן הממשלה צריכה לקבל דיווחים על הנעשה גם משר החוץ וגם ממני ולכן אני מחליט עכשיו לכנס את הממשלה ביום רביעי לישיבה שתוקדש כולה לנושא המדיני".

מזכיר הממשלה עו"ד גדעון סער ציין, כי הישיבה תכונס במקום ישיבת הקבינט שאמורה היתה להתקיים באותו יום אך זאת גם כן בכפוף לדיונים ולהצבעות בכנסת מאחר וזהו סוף מושב הקיץ.


