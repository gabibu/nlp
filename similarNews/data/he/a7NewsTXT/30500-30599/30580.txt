

אם החיזבאללה ייפתח פעם נוספת באש לעבר ישראל תתקוף ישראל יעדים בשטחה של סוריה, כך דיווח אתמול העיתון "סאנדיי טיימס".

כתבת עתי"ם מציינת כי לדברי העיתון, צה"ל מתכנן לבצע הפצצה אינטנסיבית מן האוויר, ולחסל חטיבה סורית הכוללת 100 טנקים, ומיד לאחריה לפתוח בהתקפה ארטילרית. "ישראל תשקול גם אפשרות של כניסה לשטח הסורי ושהייה של כמה ימים בו", נאמר.

העיתון ציטט "מקורות צבאיים ישראליים" ולפיהם, ממשלת ישראל החליטה להקשיח את מדיניותה. זאת לאחר שנשיא סוריה באשר אל-אסד התעלם משני מסרים שהועברו אליו בהזדמנויות שונות באמצעות ארה"ב, ובהן הוזהר כי עליו להפסיק את תמיכתה של סוריה בארגון החיזבאללה ובארגוני הסירוב הפלשתיניים, שבסיסם בדמשק.

כתבת עתי"ם מוסרת כי ב"סנדיי טיימס" דווח עוד כי בעת פגישתו של שר הביטחון בנימין בן אליעזר עם נשיא מצרים חוסני מובארק בשבוע שעבר הוא העביר לסוריה באמצעות הנשיא מובארק מסר שלישי באותו העניין.

יצוין כי הנשיא מובארק צפוי להיפגש השבוע עם עמיתו הסורי.

עוד אמרו המקורות הצבאיים הישראליים כי לפני כמה שבועות "ישראל הייתה קרובה לבצע תקיפה על יעדים בשטחה של סוריה, אך בשל פיגועי ההתאבדות העדיפה ישראל למקד את מאמציה בפעילות הצבאית בשטחי יהודה ושומרון, והסתייגה מלפתוח חזית לחימה נוספת בגבול הצפון".
