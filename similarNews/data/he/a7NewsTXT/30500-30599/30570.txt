

ההערכה הרווחת כעת במשטרה היא שככל הנראה נעזרו הפורצים בסיוע של אחד מעובדי הבנק. "זוהי עבודה של מקצוענים לא של חובבנים", אמרו אתמול גורמים במשטרה. בשוד הנועז נפרצו 454 כספות מתוך כ 5000 הנמצאות בחדר הכספות של הסניף המרכזי של בנק דיסקונט בתל אביב.

"זו הייתה עבודה נקייה, מתוכננת, וניכר כי מי שביצע אותה היה מקצוען ולא חובבן גרידא". כך אמרו אתמול גורמים המקורבים לחקירת "שוד הכספות הגדול" שבוצע בסוף השבוע בסניף המרכזי של בנק דיסקונט בתל אביב. כל הנראה היה לפורצים מידע מוקדם על אודות מבנה חדר הכספות, על מערכות האזעקה ועל סידורי השמירה במקום. חוקרי המשטרה הגיעו למקום מיד לאחר גילוי הפריצה, ותיארו את החור שנפער בקיר כ"נוח למעבר של אדם מבוגר".

בעזרת ציוד מתוחכם שברו הפורצים קיר המפריד בין חניון לבין חדר הכספות, תוך כדי שהם מתגברים על מערכות האבטחה במקום. אף על פי שהאזעקה הופעלה ופעלה במשך כשעתיים לא טרח איש בסביבה לחשוד כי מדובר בשוד. גם כעת מנסים במשטרה להבין כיצד לא שמו לב לפריצה אנשי הביטחון, לדוגמה, האמורים להיות מוצבים במקום 24 שעות ביממה. מתוך כ 5000 כספות הנמצאות במקום נפרצו ורוקנו 451. גם כעת לא ברור בכמה מסתכם שלל השוד, ולמי בדיוק נגרם הנזק.
בוריס קסנוב, בעל סנדלרייה הסמוכה לסניף הבנק, סיפר כי במהלך השבת האזעקה של הבנק פעלה במשך שעות, ולמרות זאת, אף אחד לא הגיע. "באתי בשבת ב 9 בבוקר, מכיוון שאני עושה כאן שיפוצים והיו לי סידורים. סמוך לשעה 10 פתאום החלה להישמע האזעקה, והיא פעלה במשך שעתיים, אולי יותר, ואף אחד לא בא לברר מה מתרחש. הייתי בחנות עד 9 בערב, ולא ראיתי איש", אמר, והוסיף: "לפעמים קורה שיש תקלות, ובעקבותיהן האזעקה מתחילה לפעול. לא חשבתי שמדובר במשהו רציני", אמר. קסנוב ציין כי הבחין בשני השומרים שהיו אז בתוך הבנק.

כתבנו קובי פינקלר מדווח כי לפני כחודש זכתה מחלקת הביטחון של בנק דיסקונט בפרס העובד המצטיין והמחלקה המצטיינת.

נזכיר כי לפני שלש שנים נפרצו 127 כספות בסניף בנק המזרחי בחולון, ונגנבו מהן כ-30 מיליון
ש"ח. הפורצים שברו אז את הקיר שהפריד בין המקלט של בניין הבנק למסדרון המוליך אל חדר הכספות של הבנק ושיבשו את מערכת האזעקה. מהמסדרונות הם המשיכו אל הבנק ודרכו נכנסו אל חדר הכספות. לפני כחצי שנה נתגלתה מנהרה שהובילה אל סניף בנק לאומי בכפר שמריהו. דבר לא נגנב. בחקירה שנעשתה התברר כי הפורצים קיבלו מידע פנימי מקרב עובדי הבנק.
