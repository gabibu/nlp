

עימות פרץ בישיבת הממשלה היום בין שר האוצר סילבן שלום לבין היועץ המשפטי לממשלה אליקים רובינשטיין נוכח ביקורתו של רובינשטיין על השינויים שהכניס האוצר ברפורמה במס, לאחר שזו כבר אושרה בממשלה.

שר האוצר התלונן על כך שהיועץ המשפטי לממשלה פירסם בסוף השבוע מכתב שבו טען כי ועדת רבינוביץ לרפורמה במס הכניסה שינויים להחלטות שקיבלה לפני האישור שלה בוועדת הכספים של הכנסת.

היועץ רובינשטיין השיב, כי אין זה תקין שוועדה שמונתה ע"י הממשלה מוסיפה דברים שלא אושרו ע"י הממשלה. מה עוד שיש למשרדו השגות באשר לכמה שינויים שאינם עולים בקנה אחד עם חוקי המס.

ראש הממשלה אריאל שרון מתח ביקורת מרומזת על פירסום המכתב ואמר כי ישנם דברים שצריך לברר לא באמצעות התקשורת. "פנייה לתקשורת מצמצמת את היכולת להגיע להבנה", אמר.
