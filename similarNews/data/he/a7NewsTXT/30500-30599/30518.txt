

הפעולה האווירית האמריקנית נגד אנשי אל-קאעידה והטליבאן באפגניסטן, גרמה למות מאות אזרחים, כך דיווח היום ה"ניו יורק טיימס". כ-400 אזרחים נהרגו בהפצצות האמריקניות, זאת על פי תחקיר שביצעו כתבי העיתון, בהתייחסות ל-6 חודשי הפצצות ב-4 אתרים באפגניסטן. גם כאשר מטרה צבאית זוהתה באופן מלא, יתכן שאזרחים נהרגו עקב שימוש בכוח מוגזם בהוראת הפנטגון, כך נאמר.

בכירים אמריקנים ממשרד ההגנה אמרו כי האסטרטגיה האמריקנית בחודשים האחרונים פנתה לכיוון של שימוש מוגבר בכוחות קרקע, כדי להוציא ממקומות המסתור את שרידי אנשי הטליבאן ואל-קאעידה, אולם להערכת היומון, המיתקפות האוויריות שעדיין מבוצעות, היו בעלות השלכות טראגיות על האוכלוסיה המקומית.

התחקיר מהווה המשך לפעולות שנויות במחלוקת שבוצעו בתחילת יולי נגד הכפרים במחוז אורוזגן שבמרכז אפגניסטן, שם נהרגו 54 אזרחים בהפצצות.

עובדי האירגון האמריקני "גלובל אקסצ'נג'" טענו בשיחה עם כתבי היומון כי ברשותם רשימה של 812 אזרחים אפגנים שנהרגו בהפצצות האמריקניות. "גלובל אקסצ'נג'" עורך תחקיר בכפרים האפגנים, ולדברי הפעילים, סביר להניח שמניין ההרוגים יעלה, במקביל לביקורי התחקירנים בכפרים נוספים.
