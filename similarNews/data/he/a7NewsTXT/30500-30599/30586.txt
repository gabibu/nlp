

תושבי ניו יורק קראו בשבת לרשויות העירוניות לבחון מחדש את תוכניות הבנייה והשיקום באתר מרכז הסחר העולמי, ולהתחשב ברצונה של האוכלוסייה התומכת בהקמת יד זיכרון מרשימה במקום, כך מסרו מקורות מקומיים.

יותר מ -5,000 מתושבי ניו-יורק התכנסו במרכז הקונגרסים של העיר, בניסיון להגיע לאחדות דעים בדבר עתידו של אתר "גראונד זירו", לאחר שביום שלישי שעבר פורסמו שש תוכניות אדריכליות בנושא, והן זכו לביקורות קשות. "שלוש מתוך שש התוכניות הוגדרו כעלובות ובלתי מספקות", ואף לא אחת מהן זכתה בהערכה משמעותית.

תושבי ניו-יורק העריכו כי ההצעות לוקות בחסר, וזאת מפני שהן מקדישות חלק גדול מדי מהמתחם לבנייני משרדים. רוב המשתתפים בכינוס רוצים שהאתר שבו עמדו המגדלים התאומים, יישאר נקי מבנייה.

בהצבעה שהתקיימה עם תום הדיונים הבהירו 70 אחוזים מהמשתתפים כי הם "די", או "קצת", אופטימיים באשר להתחשבות משמעותית בדעותיהם באשר לפרויקט הסופי.

כל הפרויקטים שהוצעו לציבור כללו אתר זיכרון לקורבנות 11 בספטמבר, ומתחם של בנייני משרדים.
משתתפי הכינוס הציבורי הראשון נבחרו כדי לשקף את המגוון האתני והחברתי של ניו-יורק רבתי. יותר מ-500 "מתווכים" מרחבי העולם, כולל דרום-אפריקה וקולומביה, הוזמנו כדי לנהל את הדיונים, שנערכו בנוכחות כ 25 פסיכולוגים המתמחים בבעיות אבל.

עיתונאים, אדריכלים ואורבניסטים רבים כמו גם בני משפחות הקורבנות, מתחו ביקורת חריפה על ששת הפרויקטים שהוצגו בשבוע שעבר, בעיקר בגין חוסר המקוריות שלהם ובשל כניעתם של מתכנני הפרויקטים לדרישותיהם של רשות הנמלים, אשר לה שייך אתר מגדלי הסחר.

"הדמוקרטיה היא דבר מסובך, ולאנשים יש תמיד זוויות ראייה שונות", אמר בשבת לו תומסון, נשיא האגודה לפיתוח דרום מנהאטן, הישות שהקימה העיר ומדינת ניו-יורק כדי לפקח על שיקום האתר. "איננו יכולים להבטיח שנענה באופן משביע רצון לרצונו של כל אחד, ולכל זווית ראייה, אולם נוכל להבטיח שאלו יהיו כוונותינו", אמר תומסון.
