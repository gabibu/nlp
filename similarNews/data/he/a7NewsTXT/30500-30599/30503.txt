

גם הפעם ניסו המחבלים לבצע "מגה פיגוע" כשפוצצו מטען חבלה גדול מתחת לרכבת עמוסת נוסעים. מטען חומר נפץ אשר הוסתר בין אבני החצץ שבמסילת הברזל פוצץ בידי מחבלים סמוך לשעה 07:40 בדיוק כאשר עברה במקום רכבת עמוסת נוסעים בדרכה מת"א לאשדוד. כתוצאה מפיצוץ המטען נפצע נהג הקטר באורח בינוני ואך בדרך נס נשארה הרכבת על המסילה. כוחות משטרה גדולים אשר הגיעו למקום פינו את יושבי הרכבת מחשש למטענים נוספים ופתחו בסריקות ובחקירת האירוע.

כתב עתי"ם מוסיף, כי בעקבות פיצוץ המטען נסגרו כבישי הגישה מרחובות ליבנה משני הכיוונים, אולם סמוך לשעה 10:00 בבוקר נפתחו הצירים והתנועה התנהלה במקום כסדרה. נוסעי הרכבת הדו-קומתית שהקטר שלה נפגע כתוצאה מן הפיצוץ, פונו מהמקום על-ידי אוטובוסים דקות אחדות לאחר האירוע, מבלי שאיש מהם נזקק לטיפול רפואי.

מחקירת המשטרה עולה כי המטען הכיל חומר נפץ במשקל של 5-6 ק"ג והוסתר בין אבני החצץ שעל המסילה. במשטרה מעריכים כי מאחורי פיגוע זה עומדת אותה חוליה שפוצצה לפני כשלושה שבועות מטען חבלה מתחת לרכבת בלוד. את מטען החבלה הפעילו המחבלים בעזרת טלפון סלולרי מה שמעיד כי מחבל אחד או יותר היו בזירת הפיגוע בעת פיצוץ המטען.

נהג הקטר רחמים עיני סיפר: "לא הבחנתי בשום דבר חשוד בין הפסים, אני זוכר ששמעתי פיצוץ עז וכן אני זוכר שכל המכשירים והמערכות נפלו עלי. אח"כ איבדתי את ההכרה למספר דקות", הוסיף . נהג הקטר אמר עוד, כי מן הפיצוץ נפגע רק הקטר ואילו יתר הקרונות, למרבה המזל, כלל לא נפגעו. עיני סיפר, כי הוא נהג ברכבת ישראל זה כ-10 שנים. היום, הוא יצא מחיפה בדרכו לבנימינה והרכבת היתה מלאה בנוסעים. עוד אמר כי הפיגוע ופציעתו לא ירתיע אותו ובכוונתו להמשיך ולעבור כנהג קטר. עיני שנפגע פגיעות הדף בחלקו התחתון של גופו הועבר לטיפול בביה"ח קפלן ברחובות.

מפקד מחוז השפלה ניצב משנה חיים כהן הוסיף, כי בעקבות הפיצוץ הקימה המשטרה צוות חקירה מיוחד בניסיון לאתר חשודים בהפעלת המטען ובמקביל עורכת המשטרה פעולות נוספות על מנת למנוע פיגועים נוספים.

הנהלת הרכבת תתכנס בזמן הקרוב עם גורמי הבטחון בניסיון ללמוד על אופי הפיצוץ שנגרם ביום א' על מסילת הרכבת סמוך לכפר גבירול שליד רחובות.

דובר רכבת ישראל, בני נאור, אמר כי רכבת ישראל מסיקה מסקנות כל העת וכך ייעשה גם בעקבות פיצוץ המטען הנוכחי. בתשובה לשאלת כתבים אמר הדובר, כי בעקבות הפיצוץ שארע לפני כשלושה שבועות סמוך לתחנת הרכבת בלוד, בו נפצעו באורח קל 5 נוסעים, כבר הסיקה הנהלת הרכבת מסקנות והאבטחה הוגברה.

"אנחנו עורכים סיורים ואבטחה בתחנות הרכבת ברחבי הארץ וכן על המסילות. תגברנו את האבטחה בכל הקווים ונמשיך לעשות כן", אמר הדובר. הוא הוסיף, כי מטבע הדברים אינו מוכן לפרט מתי נערכו הסריקות האחרונות באיזור בו אירע הפיצוץ היום וכי הוא אינו יכול להכנס לפרטי פרטים בכל הקשור לסידורי האבטחה של רכבת ישראל. יחד עם זאת, אמר הדובר, כי רכבת ישראל עושה כל שביכולתה ותעשה כן, בתיאום עם כל גורמי הבטחון הנוגעים בדבר, כדי שלא יתרחש אירוע דומה.


מרכבת ישראל נמסר כי בשלב זה הופסקה פעילות הרכבת בקו שבין רחובות לאשדוד, אולם להערכת גורמים ברכבת, הקו ישוב ויפעל בשעות הקרובות, לאחר שהמשטרה וגורמי הבטחון יסיימו את מלאכתם ויאשרו את הפעלת הקו מחדש.

