

כדורי ברד ענקיים גרמו במרכז סין למותם של 15 בני אדם לפחות ולפציעתם של 18 נוספים, דיווחה היום התקשורת הסינית.

כדורי הברד, שקוטרם הגיע ל-5.5 סנטימטרים, בשילוב יחד עם רוח עזה שמהירותה נקבעה ל-9.4 מטרים בשנייה, פגעו בסביבות העיר ז'נגז'ו, בירת מחוז הנאם ביום שישי בערב, דיווחו סוכנויות הידיעות הסיניות.

הסערה העזה גרמה נזקים למספר בניינים בעיר, עקרה עצים וניתקה קווי תקשורת, חשמל ומים, נאמר.

החזאים הזהירו מפני הסערה, אולם ההתראה לא הועברה לידיעת התושבים.

סערות, שטפונות מפולות קרקע ואסונות טבע אחרים גרמו מאז תחילת הקיץ, למותם של יותר מ-800 בני אדם בסין, זאת על פי דיווח הלשכה המרכזית לסטטיסטיקה. בהודעת הלשכה נמסר כי מדובר במניין הקרבנות הגבוה ביותר מאז 1998.
