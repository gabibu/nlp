

השר לביטחון פנים, עוזי לנדאו, נעתר לבקשות מצד גורמים פוליטיים בארץ ובממשל האמריקאי לפתוח מחדש את משרדי אוניברסיטת אל-קודס שבשכונותיה המזרחיות של ירושלים. השר לנדאו התנה את פתיחתה המחודשת של האוניברסיטה בחתימתו של סרי נוסייבה, המשמש גם כנשיא האוניברסיטה כי לא יתקיימו במקום פעילויות בלתי חוקיות.

זה המקום להזכיר כי לפני כשבועיים החליט השר לנדאו לסגור את משרדי האוניברסיטה. הנימוק לסגירה זו היה שממשרדים אלה מנהלת הרשות הפלשתינית את מהלכי ההשתלטות שלה בשכונות הערביות בירושלים, מהלכים המתבצעים בניצוחו של סרי נוסייבה, האחראי מטעם הרש"פ על עניני ירושלים.

השר לנדאו ציין במהלך השבועיים האחרונים כי במידה ויחתום נוסייבה על התחייבות לחדול מפעילותו הבלתי חוקית במקום, הוא יאפשר את פתיחתם המחודשת של המשרדים. במקביל טען והזכיר השר לנדאו את היותו של נוסייבה אדם "בלתי תמים לחלוטין" על אף האופן המתון בו הוא מנסה להתנסח בעת האחרונה. כמו כן, הזכירו לא אחת אנשי המשרד לביטחון פנים כי בעת מלחמת המפרץ נתפס נוסייבה כשהעביר מידע חסוי לסאדם חוסיין.

הבוקר הגיע נוסייבה למשרד לביטחון פנים ושם בנוכחות היועצת המשפטית של המשרד ניצב חנה קלר ובהעדר השר עצמו חתם על ההתחיבות שתאפשר פתיחת האוניברסיטה.
