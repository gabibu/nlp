

ח"כ אורי אריאל מהאיחוד הלאומי אומר כי העברת הכספים לחינוך הדתי לאומי עליה סוכם אמש עם שרי האוצר והחינוך, ובעקבותיה בוטלה השביתה שתוכננה לאתמול, היו כספים שהגיעו בצדק למוסדות התורניים.

מדובר לדברי ח"כ אריאל בקיצוץ שהתרחש בעת המעבר של המוסדות התורניים ממשרד הדתות שפורק, אל משרד רה"מ שביקש לפגוע בתלמידים הדתיים.

ביום רביעי, שעות לפני שמערכת החינוך הדתי לאומי פתחה בשביתה לראשונה בתולדותיה, הושג הסכם בין ח"כ אריאל ויו"ר המפד"ל אורלב, לבין שר האוצר אולמרט ושרת החינוך לבנת, לפיו יועברו 45 מיליון לחינוך הדתי לאומי. השביתה בוטלה.

בראיון לכתבנו יגאל שוק אומר אריאל כי הוא רואה בשיתוף הפעולה בין אורלב לבינו "דוגמא לשיתוף פעולה פורה וטוב שמביא תוצאות טובות יותר מאשר כאשר כל אחד עובד לחוד". עם זאת הסיכום שהושג אמש אינו חידוש שכן סיכום עקרוני היה כבר עם שר האוצר הקודם נתניהו אך הוא לא יושם. לאחר שמוצו הבקשות והפניות מכל גורם אפשרי, הוחלט לעשות את מה שלא נעשה שנים רבות במערכת שאינה מבטלת תלמידים מלימוד תורה, להשבית את המערכת. לא היתה ברירה מסביר אריאל, "עמדנו בפני מצב שבו המערכות קורסות".

כאמור, בעקבות הלחץ שהופעל במפגשים עם אולמרט ולבנת הוחלט על העברת הכסף שהוא לדברי אריאל בבחינת 'שמחת עניים'. אלו לא כספים 'יחודיים' הוא מדגיש, אלא דרישה צודקת להחזרת כספים שקוצצו שלא כדין בעת המעבר של המוסדות התורניים למשרד רה"מ בעקבות פירוק משרד הדתות. "באותה הזדמנות של מעבר החליט רה"מ כי הוא צריך לפגוע במיוחד בתלמידים הדתיים דבר שאין לו אח ורע".

למערכת החינוך הדתי עדיין חסרים 138 מיליון שקלים, כשכעת הוחזרו כשליש, אומר אריאל. "אני מקווה שבדיוני
התקציב של 06 נוכל להוסיף את הסכום המשלים, אם לא במלואו אז קרוב לכך, כדי שהתלמידים הדתיים הלומדים כמעט כפול מתלמידים רגילים בפנימיות, יקבלו את המגיע להם בדין".

אריאל מציין כי המוסדות התורניים נפגעו קשות מקיצוצי תשס"ב. המוסדות קיצצו בתכניות הלימודים אך בעיקר הם שרדו באמצעות כניסה לגרעונות שדרדרו את המצב עוד יותר בשל הריביות על חריגות יתר בבנקים, הם העמיסו שכר לימוד על ההורים 'דבר שאינו מוצדק בשנים כה קשות כלכלית', וגם לנוכח העובדה כי הציבור הדתי לאומי שיש בו בדרך כלל משפחות מרובות ילדים, ספג גם את הקיצוץ בקיצבאות ילדים. 'נקווה שבתקציב 06 אפשר יהיה לדאוג לרווחת המוסדות ולא רק לעזרה ראשונה, וזו אולי אף תוביל להורדה בשכר הלימוד', אומר ח"כ אריאל.

להאזנה לראיון
