

סונג יו-גואן רוצה לבנות מכוניות מעופפות, תוך השענות על תיאוריות פיזיקליות מתקדמות כדי להתגבר על חוק המשיכה שקבע ניוטון. הוא הסטודנט לפיזיקה הצעיר ביותר בקוריאה, בן שמונה בסך הכל. כך דיווח השבוע עיתון הקוריאה הראלד.

הוריו של ילד הפלא הם זוג מורים בני 46, שהניחו לבנם לנהוג כרצונו. "אין לו לוח זמנים יומי, רק חודשי", מבהיר האב הגאה, "הוא עושה כל דבר בקצב שלו". עם זאת, יו-גואן לא התראיין בעצמו, משום שהוא "חסר את היכולת ליצור קשר עם בוגרים".

בתחילת השנה, נרשם הילד לבית ספר ממלכתי, אך הבהיר במהירות כי הוא משתעמם, ובמשך תשעה חודשים הצליח להשלים את כל החומר הנלמד ב-12 שנות לימודים, ולעמוד בבחינות בגרות. כשנבחן באוניברסיטה אינהא שבאינצ'ון, הדהים את בוחניו כשהסביר להם את משוואת שרדינגר, מאבני היסוד של הפיזיקה הקוואנטית.

יו-גואן הפך לגיבור לאומי בקוריאה, כשרבים רוצים לראות כיצד יצליח להתמודד עם חיי האוניברסיטה. הממשלה הודיעה כי תממן את לימודיו ואת הכשרתו במכון מחקר. רבים תוהים גם מה הפך אותו לגאון. אביו של יו-גואן אמר כי הוא, אישית, מתנגד לבתי ספר למחוננים, וכי הוא סבור שיש להניח לילד לצמוח "בזמנו שלו".

