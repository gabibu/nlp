



יו"ר עמותת אומץ, העיתונאי אריה אבנרי התייחס לפרשיות השחיתות שנקשרו בשמו של ראש הממשלה ולפרשת סיריל קרן ואמר כי עם התקרבות הבחירות קיים חשש להתרחקות נוספת של החקירה בעניין ושיבושי החקירה שנעשו.

"לפני חודש ימים, עוד לפני שעמיר פרץ נבחר לראשות העבודה אני פניתי ליועץ המשפטי לממשלה, לפרקליט המדינה ולראש אגף החקירות של המשטרה וביקשתי לזרז את החקירה כי הערכתי שהבחירות יוקדמו ותמיד בתקופה של בחירות לא מתבצעות חקירות נגד אישים פוליטיים ועוצרים גם חקירות קיימות", סיפר אבנרי.

לדבריו, הוא אף הפנה את תשומת לב המשטרה לכך שראש הממשלה נפגש בעת ביקורו האחרון בארצות הברית עם שני אנשים, אריק גנגר ויורם כהן, הנחקרים בפרשת סיריל קרן. "הבעתי תמיהה מדוע היועץ המשפטי לממשלה לא הנחה את ראש הממשלה לא להיפגש איתם", אמר.

"התשובה היחידה שעמותת אומץ קיבלה היתה מניצב דוד כהן, ראש אגף החקירות במשטרה, שאמר שהמשטרה לא מגלה באיזה שלב הם נמצאים ובעניין השאלה שלי על חשש לשיבוש הליכי חקירה הוא הפנה אותי ליועץ המשפטי לממשלה", גילה.

אבנרי אמר כי לדעתו, כל הפרסומים לאחרונה בדבר בקשה של ממשלת ישראל לביצוע חיקור דין בפרשת סיריל קרן על ידי ממשלת אוסטריה הם זריית חול בעיניים. "ממשלת אוסטריה התירה בשעתו לערוך חקירה בפרשת אביגדור ליברמן, לעומת זאת לראש הממשלה לא התירו למרות שהיועץ לתובע הכללי של אוסטריה התבטא שכל הפרשה הזאת מריחה כפרשת שחיתות", דברי אבנרי.

להאזנה לראיון

