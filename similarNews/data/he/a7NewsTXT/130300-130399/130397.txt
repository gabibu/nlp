

מושבים נוספים מצטרפים למאבק במנכ"ל תנובה טוענים כי הוא עושה שימוש במשאביה של תנובה לצרכיו הפרטיים ומציעים שיתפטר

המאבק של המגזר המושבי במנכ"ל תנובה, אריק רייכמן מחריף. למושבים באר טוביה, בית לחם הגלילית, עזריקם, גבעת יואב וכפר יהושע שמייצג עו"ד ירון סהר ממשרד סהר סטוביצקי ושות', הצטרפו לאחרונה המושבים נוב, אלי-עד, אבני אית"ן, נאות גולן וכפר יחזקאל.

במכתב חריף שכתב אתמול עו"ד ירון סהר בשם המושבים למנכ"ל תנובה הוא מעלה שורה של האשמות לגבי תפקודו של אריק רייכמן וחוקיות מעשיו.

במכתב נטען כי מראיון עם אריק רייכמן שפורסם לאחרונה עולה כי הוא הנחה את יועציה המשפטיים של תנובה לבדוק האם יש חריגה במעשיו של נציג באר טוביה בהנהלת תנובה, בכל הנוגע לחובת הנאמנות. לטענתם , כמנכ"ל האגודה, הוא כפוף לועד ההנהלה ולא ועד ההנהלה כפוף אליו, ולכן עשיית שימוש במשאבי האגודה לצרכיו הפרטיים, אסורה בתכלית האיסור. לפיכך הם דורשים ממנו להבהיר תוך שבוע ימים מהן ההוראות שנתן ליועציה המשפטיים של תנובה, מהי תכליתן, ומי נושא בעלויות בדיקות אלו.

עו"ד ירון סהר טוען בשם המושבים במכתב, כי מאינפורמציה שהגיעה לידיו עולה כי אריק רייכמן, באופן אישי, פנה למר שייקה דרורי מנכ"ל מועצת החלב, ודרש לפטר את מר זיו מטלון, סמנכ"ל מועצת החלב, משום שמטלון טען כי על רייכמן להתפטר בגלל רווחיותה הנמוכה של תנובה. ומוסיף : "מי שיצא, כמנכ"ל שכיר כנגד חברי הנהלה וכנגד הבעלים של תנובה, ראוי שיניח את המפתחות לאלתר, ויפרוש מתפקידו   כפי שמר מטלון נהג (למרות, שלהזכירך, מר מטלון טען כי בשל ביצועים כלכליים כושלים עליך להתפטר, בעוד שאתה נוקט לשון איומים כלפי חברי הנהלה והבעלים)."

המושבים טוענים עוד, כי מנכ"ל תנובה בהתבטאויותיו מעדיף להתייחס אליהם במכוון כאל חבורה קטנה של "רפתנים עושי צרות" אשר מתוך ראיה צרה ואינטרסנטית מתנגדים להנפקת תנובה, בעוד שבפועל מדובר באגודות של חקלאים, שאינן מוכנות להשלים עם אופן ניהול תנובה ותוצאותיה העסקיות העלובות.

עוד מצוין במכתב כי בשבועות האחרונים , גם מן המגזר הקיבוצי עולים קולות, הקוראים לעצירת ריצת האמוק של רייכמן שאחריתה היא הריסת תנובה.








