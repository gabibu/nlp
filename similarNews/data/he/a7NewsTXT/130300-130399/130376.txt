

40 חברות מזון משתתפות בסיוע מכון היצוא בתערוכת המזון הכשר הנערכת השבוע; השנה צפוי גידול של 25% ביצוא המזון לארה"ב, שהיא פוטנציאל ענק ליצואני המזון הישראלים - השוק מוערך בכ- 165 מיליארדי דולרים

ארבעים חברות מזון מישראל משתתפות בתערוכת "כושר פסט" (Kosher fest) הנערכת השבוע בניו יורק. מתוכן 23 חברות מציגות בביתן הישראלי שאירגן מכון היצוא. כך מסר יחיאל אסיה, מנכ"ל מכון היצוא.

חברות המזון המשתתפות בביתן מכון היצוא   נקניקי נהריה-זוגלובק; יעקב ברון יצוא וסחר; השחר העולה; יקבי רמת הגולן, קונדטוריה פרנק, מאפית אריאל, שחף, סאנשיין ישראל, מכבים, קבוצת יבנה מוצרי מזון, מבשלות בירה ישראל , קבוצת נטו, המועצה לענף החלב, אגודת הנוקדים ,יקבי הבארון, מאפיית אנג'ל. כמו כן לראשונה יציגו בתערוכה החברות: נפטון; דיפ שיווק ; לה סלון השוקולד; מוצרים טבעיים בית יצחק; הארינגטון טרייס; מילוז; גליל אטניק (המאגד האתני).

חברות אלו מציגות מגוון מוצרים מישראל כמו: מזון צמחוני, מוצרי מאפה, מזון אתני, מתוקים ושוקולדים, יין, בצקים קפואים,: לחמים, בצקים, עוגיות, דבש, אריזות מזון, ירקות, שמנים, עגבניות, מוצרי חלב, קונפיטורות, רטבים, גבינות ועוד.

תערוכת "הכושר פסט" היא תערוכת המזון הבין לאומית הגדולה והחשובה ביותר בענף המזון הכשר. השנה מציגים בתערוכה יותר מ- 375 חברות מזון ומשקאות. מבקרים בה כ - 4,000 איש מ- 25 מדינות .

מנכ"ל מכון היצוא מסר כי יצוא המזון מישראל לארה"ב גדל בתשעת החודשים הראשונים של השנה ב- 30% והסתכם בכ- 59 מיליוני דולרים. להערכתו, יצוא המזון לארה"ב יגדל בשנת 2005 כולה ב- 25% לעומת אשתקד ויסתכם בכ- 74 מיליוני דולרים.

מנכ"ל מכון היצוא הוסיף כי ארה"ב מהווה פוטנציאל ענק ליצואני המזון הישראלים וכי היקף מכירות המזון הכשר בארה"ב גדל ב- 6 שנים האחרונות מ- 45 מיליארדי דולרים ל- 165 מיליארדי דולרים.

אסיה ציין כי צרכני מזון כשר בארה"ב בנוסף לציבור הדתי, הם אלה המבקשים לשמור על בריאות ותזונה בריאה. חותמת "הכשר" על אריזות המזון מבטיחה איכות גבוהה מהממוצע ורמת פיקוח על תהליכי הייצור גבוהים מהמקובל בשוק המזון "הרגיל". אוכלוסייה פוטנציאלית נוספת היא האוכלוסייה המוסלמית הנמנעת מאכילת חזיר או מזון בו קיימים מרכיבים העשויים משומן חזיר. המזון הכשר מבטיח מזון הנקי ממרכיבים אלו ולפיכך מהווה שוק טוב ליצרני מזון זה.

למחרת תערוכת כושרפסט יערוך מכון היצוא בשיתוף עם מר אלי שלוסברג והנספחות המסחרית בניו-יורק סיור לימודי ומקצועי ברשתות מזון באזור ניו-יורק, במטרה לאפשר הכרות והבנה טובים יותר של סוגי הרשתות השונים לשיווק מזון בארה"ב, היכרות עם מבנה הרשתות, מבנה העבודה בכל רשת, שיטות מכירה ברמת חנות וברמת הרשת, אופן הצגת המוצרים ברשת, מבצעי קידום, וכדו'.

