

ההחלטה הסופית האם להתיר או לא להתיר מעבר מחבלים מבוקשים ב"מעבר הבטוח", תהיה של "הרשות הפלשתינית". כך עולה ממסמך שהופץ ע"י מחלקת המדינה האמריקנית, המתאר את
ההסכם שהושג בין ישראל לרשות-הפלשתינית.


כתבנו חגי הוברמן מזכיר כי גם מוחמד דחלאן, במסיבת עיתונאים, הדגיש נקודה זאת באומרו כי
"הוסכם שלא תהיה לישראל כל זכות למנוע מאזרח פלשתיני, יהא אשר יהא, לעבור במעבר רפיח לאחר שיפתח שוב". הדברים פורסמו ביום שלישי השבוע בסוכנות הידיעות "מעא".

ההסכם קובע כי ישראל תאפשר מעבר שיירות מאובטחות של כלי רכב (בתחילה אוטובוסים ולאחר מכן גם משאיות) על מנת לאפשר מעבר סחורות ואנשים בין הרצועה ליו"ש. שיירות אוטובוסים תתחלה לעבור החל מה-15 בדצמבר ושיירות משאיות החל מה-15 בינואר 2006. נהלים מפורטים באשר לאופן המעבר יפורטו ע"י ועדה של נציגי ישראל והרשות הפלשתינית, ובהשתתפות נציגי ה"רביעייה" ונציגים אמריקאים אם יהיה צורך בכך .

אנשי מכס פלשתינים במעבר כרם-שלום

עוד מציין כתבנו כי במעבר כרם-שלום, בשטח מדינת ישראל, המיועד לשמש לכניסת מטענים וסחורות ממצרים לרצועה, יהיו עובדי מכס פלשתינים, שיפעלו בהשגחת אנשי מכס ישראליים, על בסיס נוהלי
הפעלה שיסוכמו מאוחר יותר. במקום יוקם "משרד הקישור" המשותף.

ההסכם גם קובע כי ישראל והפלשתינים ימשיכו בשיחות על סוגיות הסכמי ביטחון, בנייה והפעלה של נמל התעופה דהניה. נציבת החוץ של האיחוד הביעה תקוותה כי בקרוב ישחרר האיחוד האירופי 30 מיליון דולר כסיוע לבניית נמל התעופה.
ישראל הבטיחה כי לא תפריע להתחלת בנייתו של נמל עזה. ישראל והפלשתינים יקימו ועדה בראשות ארה"ב, לגיבוש סידורי ביטחון על בסיס המודל של מעבר רפיח והסכמים רלוונטיים נוספים להפעלת הנמל, ההסכמים ההלו יגובשו עוד לפני פתיחתו.

שביעות רצון ברשות-הפלשתינית מההסכם

בנוסף, יבוצעו שידרוג והרחבה של מעברי ארז וקרני. המעברים הללו יפעלו ברציפות ויאפשרו לפלשתינים לייצא תוצרתם (ובמיוחד יצוא דחוף של יבול חקלאי מעזה מהעונה הנוכחית). מעבר קרני ישופץ ויפעל גם בשעות הלילה על מנת להגדיל את מספר המשאיות העוברות ל-150 עד סוף 2005. לקראת סוף 2006, לאחר התקנת מערכות שיקוף חדשות, יעלה מספרן עד ל-400 ביממה. במעבר ארז יוצבו ארבע עמדות שיקוף שתאפשרנה לישראל לבדוק יותר סחורות.

בכירי "הרשות" הביעו שביעות רצונם מההסכם תוך הדגשת ההישג הפלשתיני הכלכלי והשמירה על הריבונות. ג'בריל רג'וב יועץ יו"ר "הרשות" לביטחון לאומי, ומחמד דחלאן הממונה על התיק לעניינים
אזרחיים, ציינו כי ההסכם אינו פוגע בריבונות הפלשתינית באשר כניסתם ויציאתם של הפלשתינים דרך מעבר רפיח נתונה אך ורק לשליטת הרשות הפלשתינית. מוחמד דחלאן ציין כי הפלשתינים השיגו את המירב שניתן היה להשיג והעריך כי ההסכם ישביע את רצונו של הרוב המוחץ בציבור הפלשתיני.
