

יו"ר שינוי טומי לפיד נפגש אתמול עם ראש הממשלה ואמר: עד לפני הפגישה הייתי בטוח שהוא נשאר בליכוד, אבל אחריה היתה לי תחושה שלא כך הדברים. 'פרום החווה' ממליץ אף הוא לשרון להתפלג, בגלל הרכב הרשימה

ראש הממשלה אריאל שרון, יחליט ככל הנראה, במהלך השבת אם הוא נשאר בליכוד או מתפלג ומקים מפלגה חדשה - כך מסר אמש לכלי התקשורת גורם המקורב לשרון. לדברי המקורב, ייתכן שפרסום ההחלטה יתעכב ביום-יומיים, עד לפגישתו של שרון עם סיעת הליכוד ביום שני.

אתמול בבוקר נפגש ראש הממשלה עם יו"ר מפלגת העבודה, עמיר פרץ, והשניים סיכמו כי הבחירות יוקדמו ויתקיימו בתוך שלושה עד ארבעה חודשים, כנראה בתחילת חודש אדר.

עיתון 'הארץ' טוען הבוקר כי מקורביו של ראש הממשלה, אריאל שרון, שהשתתפו אתמול בישיבת "פורום החווה" בתל אביב, טענו כי הנטייה בקרב רוב חברי הפורום היתה להמליץ לשרון לפרוש מהליכוד ולהקים מפלגה חדשה. ואולם, כל אנשי שרון טענו כי הם אינם יודעים מה תהיה ההחלטה שיקבל. הם מסרו כי שרון מתלבט ומתחבט מאוד, ובוחן את היתרונות והחסרונות הטמונים בשתי האפשרויות. ככלל, בליכוד שוררת בימים האחרונים אווירת חוסר-ודאות, בעקבות ההערכות הסותרות שמוסרים מקורבי ראש הממשלה. אחד מאלה שעמדתו כנראה צפויה להכריע את הכף הוא בנו של ראש הממשלה, עמרי, שבימים האחרונים התלבט קשות לגבי המלצה שיציע לאביו. שרון הבן היה בחודשים האחרונים מן המקורבים הבודדים שהתנגדו לפרישתו של ראש הממשלה מן הליכוד.

המכשול העיקרי שמנע משרון להחליט עד כה על הישארות בליכוד הוא הרכב הרשימה הבאה. הדבר מטריד אותו יותר מההתמודדות מול ח"כ בנימין נתניהו, שהוא מאמין כי ינצח בה. מקורביו של שרון אמרו אמש, כי ברור לו שגם רשימת הליכוד לכנסת הבאה תהיה מלאה בח"כים מורדים, שיערימו קשיים על דרכו המדינית.

לדברי מקורבי ראש הממשלה, הח"כים הללו רואים היום בשרון את "חמורו של משיח", שיביא להם מנדטים רבים ויכניס אותם לכנסת ה-17; ואולם, רגע אחרי הבחירות הם יחזרו לסורם. "השבועות האחרונים הוכיחו כי גם עם שישה מורדים בלבד קשה לתפקד, אם הם מחליטים להצביע נגד מינוי שרים למשל. אם ראש הממשלה יתקשה לתפקד בכנסת הבאה, מה הטעם להישאר?" שאלו המקורבים. יחד עם שרון יתפלגו ככל הנראה השרים גדעון עזרא, ציפי לבני, לימור לבנת, אהוד אולמרט, מאיר שטרית, אברהם הירשזון, צחי הנגבי וחכ"ים כמו רוחמה אברהם, זאב בוים, רוני בר און ואחרים. כל אלו סובלים מהעדר פופולריות במרכז הליכוד, בגלל תמיכתם העיקשת בגירוש יהודי גוש קטיף וצפון השומרון. אם ינסו להבחר במרכז הליכוד, הם צפויים להגיע למקומות בלתי ריאליים בעליל, מה שעלול לחרוץ את גוררלם הפוליטי. התפלגות יחד עם שרון והקמת רשימה מתחרה, שתנסה להגיר עצמה כמפלגת מרכז פוליטי, עלולה להסתיים אמנם בכישלון, ובוודאי הינה הרפתקה לא קלה, אך לשרים וחכ"ים אלו אין למעשה כל ברירה אחרת.

דחיפה נוספת להתפלגות יכול שרון לקבל מהסקים. מסקר מינה צמח/דחף שפורסם הבוקר ב"ידיעות אחרונות" עולה, כי אילו הבחירות לכנסת היו מתקיימות היום, מפלגה חדשה בראשות שרון היתה מקבלת 28 מנדטים, העבודה גם כן היתה מקבלת 28 מנדטים, ואילו הליכוד בראשות נתניהו היה מתרסק ל-18 מנדטים.

ואולם, לפני שיסתמך יתר מידה על סקים אלו, כדאי ששרון ישמע מידידו הקרוב שמעון פרס דבר או שניים על סקרים ומשמעותם.

הגורמים המעריכים כי פניו של שרון להקמת מפלגה חדשה קיבלו אמש חיזוק מהדיווח שמסר יו"ר שינוי, ח"כ יוסף לפיד, על פגישתו אתמול עם שרון. לפיד אמר לשרון כי לא מתקבל על הדעת שעד לרגע זה לא ידוע אם הוא ינהיג את הליכוד ועליו לתת תשובה.

ראש הממשלה, על פי לפיד, אמר לו בפגישה כי תוך כמה ימים יכנס את סיעת הליכוד, יציג את תוכניתו המדינית - שהיא מפת הדרכים - ולאחר מכן יחליט על צעדיו.

לפיד הוסיף כי שרון אמר לו שהוא לא יסכים שמתוך הליכוד יחבלו בתוכניתו המדינית. בתום הפגישה אמר לפיד כי ייתכן ששרון שלח באמצעותו שדר: "עד לפני הפגישה הייתי בטוח שהוא נשאר בליכוד, אבל אחריה היתה לי תחושה שלא כך הדברים". בסביבת שרון מסרו כי לא אמר דבר ללפיד על כוונתו להודיע לסיעה על תוכניותיו. בעניין תאריך הבחירות אמר לפיד לשרון ששינוי תתמוך בהקדמת הבחירות למארס וכי כל תאריך החל מא' באדר נראה לו סביר.

בליכוד פנימה גברה אתמול הביקורת על ראש הממשלה אריאל שרון, שמסרב להודיע על תוכניותיו.

יו"ר מזכירות הליכוד, שר החקלאות ישראל כץ, שכינס אתמול ישיבת מזכירות לקראת הבחירות, פתח את הישיבה בקריאה לשרון ואמר כי "אנו נמצאים במצב מיוחד, שאני לא יודע אם היה לו תקדים בעבר, כאשר לא ברור עד עתה באיזה הרכב נלך לבחירות.אני קורא לראש הממשלה להודיע: 'אני נשאר בבית, אני נשאר בליכוד'". כץ אמר כי הליכוד ינצח בכל הרכב, "גם אם נשיא תוניסיה" יעמוד בראשו.

ח"כ מיכאל רצון, הנמנה על נאמני הליכוד, אמר אתמול כי ההתנהגות של שרון לאחר ישיבת סיעת הליכוד השבוע, היתה יהירה ולא מכובדת.

הנאמנים קובלים על כל שמקורביי שרון טענו בתום הישיבה כי הנאמנים עדיין נחושים להוות אופוזיציה מבית לשרון, וכי הם צבועים ולא ניתן לסמוך עליהם. "באנו (לישיבת הסיעה) עם רצון טוב, בכוונה רצינית למצוא שפה משותפת, אך קיבלנו כתף קרה. זה לא ראוי. אני לא חושב שהיה צריך לראות זאת כחולשה. הייתי שמח אם ראש הממשלה היה מרים את הכפפה ומגלה מנהיגות ומוצא את הדרך לאיחוי הקרעים". רצון אמר כי העובדה ששרון משהה את החלטתו אינה מכובדת והוסיף: "הליכוד זו תנועה גדולה עם שורשים בציבור ובעם והליכוד ינצח את הבחירות הבאות עם שרון או בלי שרון".

ח"כ אהוד יתום, שניסה להוביל בשבועות האחרונים גישה פייסנית מול שרון, תקף אותו אתמול באומרו, "אני פשוט לא מבין את התגובה הזאת שלו. באנו לישיבת הסיעה עם תקווה ועם ציפייה לדבר על איחוד השורות, וזכינו לתגובה שאיני מבין אותה. התחושה שלי שהוא לא מוכן לבוא לקראת התנועה בשום דרך, הוא לא מוכן להושיט יד לשלום, ואני מפרש את זה בדרך הפשוטה, הוא פשוט רוצה לצאת מהליכוד ואני מצטער על זה. יצאתי בתחושה של זלזול ובוז מצדו. אבל לא אלמן ישראל".
