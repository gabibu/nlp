

אחרי שנת שיא ליצוא פרי ההדר לאירופה קיים חשש ממשי לירידה חדה בייצוא ב-2006, זאת בין היתר בשל ירידת שער היורו, התייקרות מחירי הדלק בעולם וכניסת מתחרים חדשים בעלי כוח עבודה זול

"אחרי שנת שיא בייצוא פירות הדר לשוק האירופי צפויה ירידה דרמטית בענף ההדרים. דבר העשוי לגרום לנזקים חמורים בענף החקלאות" - כך אומר יעקב קריב, מנהל תחום הדרים במילופרי, מקבוצת מילואות.

בענף יצוא ההדרים מעריכים כי הירידה הצפויה ביצוא לשווקי אירופה תיגרם בשל העלייה בתשומות, חומרי אריזה וההובלה הימית (התייקרות של 30% - ראה ידיעה נפרדת). בנוסף, צפויה ירידה בהכנסות כתוצאה מירידת שער היורו.

בשנים האחרונות חדרו לשוק ההדרים האירופאי מדינות דרום אפריקה, מצרים, סין ומלזיה.

בענף ההדרים בארץ חוששים כי בסופו של דבר יצליחו המתחרים למכור לאירופה פרי הדר במחירים נמוכים הרבה יותר. "למתחרים שלנו יש יתרון משמעותי והוא   כוח עבודה זול" אומר קריב ומוסיף, "למרות התייקרויות המתחרים שלנו יוכלו למכור לאירופאים פירות הדר במחירים נמוכים משלנו   וזאת בזכות כוח העבודה הזול שנהוג לשלם באותן מדינות".


