

בימים אלה מתנהלים דיונים אם לפטור את מועצת בקעת הירדן מדמי חכירה על שטחים שהיו של צה"ל כדי למנוע מערבים להשתלט עליהם. במועצה מודאגים מההתפשטות הפלשתינית על אלפי דונמים בבקעה.

המנהל האזרחי הקפיא את הטיפול בבנייה הבלתי חוקית של ערבים בבקעה. למעלה מ-2,000 (!) תלונות הוגשו בשנים האחרונות למנהל האזרחי על בנייה בלתי חוקית של ערבים באזור הבקעה, אך המנהל סירב לטפל, ככל הנראה, בהנחייה מגבוה. "לפני כשנה וחצי היו מגישים אנשי המועצה בבקעה ופקחים של המנהל האזרחי תלונות ומוציאים צווי הריסה, אבל הפסקנו להלתונן בגלל שלא הייתה אכיפה"- כך מספר ראש מועצת בקעת הירדן, דובי טל, לערוץ 7.

"לדעתנו הייתה פחות מידי אכיפה, האכיפה הייתה בעיקר על היהודים. הוציאו לנו לא מעט צווי הפסקת העבודה ולא יודע אם זה נובע מהחלטות פוליטיות או מדיניות", מוסיף ראש המועצה. בשבוע שעבר נערכה פגישה עם ראש המנהל האזרחי החדש, חמיל אבו רוקום, במטרה שיעזרו להם.

ההתפשטות הפלשתינית מאוד מאיימת עלינו, מזהיר טל, "הם מרחיבים את ההתנחלויות שלהם גם על אדמות מדינה באזורי היישובים וגם באזורים אחרים ומאוד לא מוצא חן בעינינו ומאיים עלינו גם מבחינה ביטחונית". הוא מציין כי מדובר בהשתלטות ערבית על אלפי דונמים.

הוא נתן דוגמא לכך. לפני כשנתיים וחצי נעזבו מספר מחנות צה"ל והיה סיכום עם שר החקלאות ושר הביטחון, שאת שטחי המחנות יעבירו לטובת העיבודים החקלאים. לצורך זה ביטל הצבא את החזקה שלו במדינות והמנהל האזרחי היקצה את האדמות לחטיבה להתיישבות. "בפועל לא יצא דבר כי המנהל האזרחי רוצה דמי חכירה, אומרים לנו 'קח את האדמות שלא ישתלטו הערבים ותשלמו על זה' אבל לערבי שלא מתייאש אין שום בעייה ומשתלט על האדמות", מגלה ראש המועצה.

לדבריו, בימים אלה מתקיימים דיונים אצל שר האוצר אם לפטור אותם מדמי חכירה בהמלצת שר התשתיות ומנהל מקרקעי ישראל. "אנחנו מתחילים מחדש עם שר האוצר החדש ומקווה שהשכל יגבר על תאוות הקופון שמזה יגבו אנשי המנהל. יודע שעושים את זה בשביל מבקר המדינה אבל השכל צריך לגבור".
הוא הדגיש כי כבר בכמה אזורים בבקעה ישנם יישובים ערביים 'עלית' ו'תחתית' כמו בגליל (נצרת עלית ותחתית) ובקשתם כעת כמובן היא לדרך בין שניהם על חשבון אדמות המדינה. "אין גבול לחוצפות", סיכם.

כתבנו מציין כי בשנה האחרונה ביצעה המשטרה יחד עם יחידות נוספות והמשמר האזרחי כמה מבצעים כדי לעצור את גל הגניבות הגדול באזור זה. בחודשים האחרונים הגניבות התמקדו בבקעה בעיקר בנושאי ברזל ומתכת, כחלק מגל הגניבות בכל הארץ. הערבים פגעו גם בחקלאים והורידו ברזלים מהכרמים וממקומות נוספים, אבל אנשי המועצה מקווים שהתופעה נעצרה עקב המחסומים שהוקמו באזור.

"רואים את הגניבות כמו אירועי פח"ע ובדרך כלל זה סביב העונות. היום זה בשדות ומחר זה יכול להיות אירוע ביטחוני אבל המבצעים של המשטרה, הצבא, המשמר האזרחי והיישובים ביחד הורידו את רמת הגניבות בצורת דרסטית".
