

פיקוד העורף יתרגל בשבוע הבא בראשון לציון חילוץ מקרון. זאת בעקבות לקחי אסון הרכבת ופיגועים ברכבות בעולם

פיקוד העורף יערוך בשבוע הבא לראשונה תרגיל חילוץ מתוך קרון רכבת. זאת בעקבות תאונות הרכבת שאירעו באחרונה בארץ ופיגועי הטרור ברכבות בעולם, כך מדווח השבועון 'במחנה'. התרגיל ייערך בתחנת הרכבת "הראשונים" בראשון לציון וידמה שני פיגועי טרור, האחד בקרון הרכבת והשני על הרציף.

לקראת התרגיל ייסגר רציף אחד לתנועת נוסעים ואף קטע מכביש 44.

תאונת הרכבת הקטלנית ברבדים וזו שהתרחשה זמן קצר אחריה ליד קריית-גת העמידו את כוחות הביטחון בפני תרחיש אסון לא מוכר. הפקת הלקחים בעקבות האירועים הביאה לגיבוש שיטת חילוץ המותאמת במיוחד לסביבת רכבת, והתרגיל הנוכחי נועד לבחון את יעילותה.

תרחיש הפיגוע ידמה מצב של 80 פצועים, שאותם יגלמו חיילי פיקוד העורף. בין הפצועים "יושתלו" חניכי קורס פרמדיקים שיתפקדו כ"פצועים חכמים" ויוכלו לבקר את מקצועיות הטיפול של הצוותים הרפואיים בבתי-החולים. את הנפגעים יחלצו במקביל כוחות של פיקוד העורף ושל מד"א, שאף יפנו חלק מהפצועים לבית-החולים אסף הרופא. שאר הפצועים, רובם באורח חמור כביכול, יפונו מאזור הפיגוע באמצעות רכבת שתיצמד לרכבת הפגועה עד שיועברו אליה הנפגעים, ואז תוביל אותם לאזור הסמוך לבית-החולים. לדברי עוזרת קצין האג"ם במחלקת רפואה של פיקוד העורף, סרן מירב, זו הפעם הראשונה שבה נעשה שימוש ברכבת לפינוי פצועים באורח שאינו קל בלבד. בהתמודדות עם התרחיש יטלו חלק גם עובדי "רכבת ישראל", שבמהלך פינוי הנפגעים יהיו אחראים לוודא שהמקום נקי ממטענים נוספים, ויאבטחו את הרכבת המפנה.

בתרגיל ישתתף גם חיל האוויר, שיפעיל שני מסוקים וצוות רפואי שתפקידם להטיס נפגעים לבית-החולים הדסה עין כרם במידה שייווצר עומס בבית-החולים אסף הרופא. מסוק נוסף, השייך למשטרת ישראל, יחוג מעל זירת ההתרחשות כדי לספק תמונת מצב כוללת. "איננו מודדים את זמני פעילויות הכוחות בשטח, אלא את יכולתם לעבוד אחד עם השני באירוע כה מורכב", אמרו בפיקוד העורף.



