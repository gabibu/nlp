

ברבע השלישי של שנת 2005: עלייה של 4.5% בתמ"ג ועלייה של 7.4% בתוצר העסקי; המשך עלייה ביצוא סחורות ושירותים, גידול בהשקעות בענפי המשק ויציבות בהוצאות לצריכה פרטית לנפש

התוצר המקומי הגולמי, במחירים קבועים ולאחר ניכוי השפעת העונתיות הרגילה, עלה ברבע השלישי של 2005 ב-4.5% בחישוב שנתי, בהמשך לעלייה של 6.4% ברבע השני ועלייה של 3.5% ברבע הראשון. כך עולה מסיכום מוקדם של החשבונות הלאומיים, שנערך בלשכה המרכזית לסטטיסטיקה ומבוסס על נתונים חלקיים לרבע השלישי.

אל הממצאים הרבעוניים יש להתייחס בזהירות, בשל אי סדירות גבוהה יחסית הקיימת בסדרות הסטטיסטיקה הכלכלית בארץ. הדבר מתבטא בתנודות חריפות בנתונים הרבעוניים, המקשות על ניתוח המגמה בסדרות העתיות השונות, ובמיוחד על איתור נקודות מפנה בפעילות הכלכלית. האומדנים המוקדמים על ההתפתחות הכלכלית יעודכנו עם קבלת הנתונים לחודשים החסרים.

סך המקורות שעמדו לרשות המשק מתוצר מקומי ומיבוא גדלו ברבע השלישי השנה ב-2.2%, בהשוואה לעלייה של 12.1% ברבע השני ושל 0.5% ברבע הראשון. ההאטה במקורות ברבע השלישי נובעת בעיקר מירידה של 2.5% ביבוא סחורות ושירותים, שבאה לאחר עליות בולטות יחסית של 20.5% ברבע הקודם.

להלן פירוט נוסף של האומדנים. בתיאור הממצאים מוצגים השינויים בנתונים לאחר ניכוי העונתיות הרגילה ובחישוב שנתי:

התוצר עסקי עלה ברבע השלישי של 2005 ב-7.4% בחישוב שנתי, בהמשך לעלייה של 7.7% ברבע השני ושל 3.6% ברבע הראשון של השנה. התפתחות התוצר העסקי ברבע השלישי, מבטאת עלייה בתוצר ענף התעשייה וברוב ענפי השירותים   במיוחד בענפי השירותים הפיננסיים, השירותים העסקיים והשירותים האישיים.

ההוצאה לצריכה פרטית עלתה ברבע השלישי השנה ב-1.6% בחישוב שנתי   עלייה שפירושה יציבות בהוצאה לצריכה פרטית לנפש. זאת, לאחר עלייה של 1.8% לנפש ברבע השני, וירידה של 1.6% לנפש ברבע הראשון.

פירוט מרכיבי ההוצאה לצריכה הפרטית מראה שרכישות מוצרים בני קיימה (מכוניות פרטיות, ריהוט וציוד למשק הבית כגון מקררים, מקלטי טלוויזיה, וידאו וכד') ירדו בשיעור חד של 19.5% לנפש בחישוב שנתי, לעומת עלייה של 29.2% ברבע השני ולאחר ירידה של 18.1% ברבע הראשון.
הצמצום ברכישת מוצרים בני קיימה למשקי הבית ברבע השלישי, משקף ירידה של 24.3% לנפש בחישוב שנתי ברכישות ציוד כגון מקררים, מחשבים וטלוויזיות, וירידה של 7.2% ברכישות כלי רכב לשימוש פרטי.

בהוצאה לצריכה פרטית שוטפת (סך הצריכה למעט מוצרים בני קיימה), נרשמה ברבע השלישי עלייה של 1.8% לנפש בחישוב שנתי, לאחר יציבות ברבע השני ולעומת ירידה של 1.3% ברבע הראשון. העלייה ברבע השלישי מבטאת עלייה בולטת יחסית בהוצאות לנסיעות לחו"ל (27.3% בחישוב שנתי), ובהוצאות להנעלה, הלבשה וחפצים אישיים (19.6% בחישוב שנתי). כמו כן, עלו הוצאות משקי הבית למזון ב-7.7% לנפש בחישוב שנתי. לעומת זאת, ההוצאות לשירותים השונים   בריאות, בידור, עזרה בבית וכד' ירדו ב- 1.7% לנפש, וההוצאה לדיור לנפש נשארה ללא שינוי.

ההשקעה בנכסים קבועים   בבנייה, מכונות וציוד, וכלי תחבורה, עלתה ברבע השלישי של השנה ב-8.1% בחישוב שנתי, בהמשך לעלייה של 6.7% ברבע השני ולעומת ירידה של 11.9% ברבע הראשון.
העלייה בהשקעות בנכסים קבועים ברבע השלישי מבטאת עלייה בהשקעות בענפי המשק ב-13.2% בחישוב שנתי, בהמשך לעלייה של 10.0% ברבע השני ולאחר ירידה של 16.3% ברבע הראשון. עלייה בולטת נרשמה בהשקעות במכונות ובציוד   27.1%, ובהשקעות בכלי תחבורה יבשתיים   עלייה של 25.4% בחישוב שנתי.

ההשקעות בבתי מגורים ירדו ברבע השלישי של השנה ב-11.2% בחישוב שנתי, לאחר עלייה של 1.5% ברבע השני ועלייה של 3.6% ברבע הראשון.

יצוא סחורות ושירותים עלה ברבע השלישי ב-10.5% בחישוב שנתי, לאחר עלייה של 6.4% ברבע השני ועלייה של 1.9% ברבע הראשון. העלייה הבולטת יחסית ביצוא ברבע השלישי, משקפת בעיקר עלייה חדה ביצוא יהלומים הכולל גם יהלומים שאינם מיוצרים בארץ ונתון עקב כך לתנודות. היצוא ללא יהלומים עלה ב-4%, לאחר עלייה של 5.6% ברבע השני ושל 2.6% ברבע הראשון. היצוא התעשייתי למעט יהלומים עלה ב-3.8%. ירידה נרשמה ביצוא שירותי תיירות (5.2%-) וביצוא החקלאי (44.7%-).



