

הג'יהאד האיסלמי נוהג להלבין הון לצורך העברת כספים המשמשים למימון טרור. השיטה הרווחת מבוססת על העברת כספי הארגון מחו"ל ליש"ע באמצעות סחורות. כך אומרים גורמי ביטחון.


על פי שיטה זו, הסחורות נרכשות מחברות מסחריות בינלאומיות במימון הג'יהאד האיסלמי בחו"ל והן מועברות לחברות מסחריות בשטחי הרשות הפלשתינית. כתבנו חגי הוברמן מדווח כי הכסף המתקבל מפדיון הסחורות ברשות הפלשתינית, או הסחורות עצמן, מועברים לידי תשתיות הג'יהאד האיסלמי ביש"ע.

כתבנו מזכיר כוחות הביטחון הישראליים, בשיתוף עם שלטונות המכס, החרימו לאחרונה בנמל אשדוד מכולות שהכילו סחורה בשווי של עשרות אלפי דולרים. הסחורה חשודה כי היא נרכשה במימון הג'יהאד האיסלמי ונועדה לממן פעולתו.
הסחורה שהוחרמה נשלחה לחברת "אבו עכר" בעזה העוסקת ביבוא מוצרי מזון . בראש החברה עומד פאיז אבו עכר, איש עסקים מח'אן יונס, המוכר לגורמי הביטחון כמי שקשור לארגוני הטרור.

במערכת הביטחון מציינים כי בחודשים האחרונים ניכרת מגמת עליה בהיקף התמיכה הכספית המועברת ע"י מפקדת הג'יהאד האיסלמי בחו"ל לתשתיות הארגון ופעיליו ברצועה וביו"ש, זאת לנוכח
"הצלחת" הארגון בביצוע פעולות התאבדות בישראל במהלך תקופה ה"הרגעה". ולשם סיוע למימוש שאיפת הארגון לבסס את התשתיות המבצעיות והאזרחיות שלו להמשך פעילות הטרור. הכספים שהוזרמו מחו"ל הנאמדים בהיקף של עשרות עד מאות אלפי דולרים, שימשו את תשתיות הארגון בטול כרם ובג'נין בפיגועי ההתאבדות הקטלניים במועדון הסטייג' בתל-אביב (פברואר 2005 ), בכניסה ל"קניון השרון" בנתניה (יולי 2005 ) ובסמוך לשוק בחדרה (אוקטובר 2005).

