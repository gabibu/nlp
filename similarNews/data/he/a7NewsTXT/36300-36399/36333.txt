

המשטרה עצרה אדם תושב בני ברק שהנפיק תעודות כשרות לעשרות מסעדות ועסקים באזור השרון שמכרו מזון שאינו כשר, זאת בתמורה לשוחד כספי רב.

מעצרו של החשוד התבצע בסיום חקירה סמויה של משטרת מחוז המרכז והאגף ברבנות הראשית העוסק בחקירת הונאות בענייני כשרות.

בשיחה עם כתב ערוץ 7 סיפר הרב יעקב סבג, ראש אגף הכשרות ברבנות הראשית כי מיד עם גילוי אי סדרים וחשדות בעיניינו של החשוד, הועברה הוראה לבתי העסק לקטוע את הקשר עימו, כמו כן הועברה בקשה לרב המקומי, הרב שוויצה, להורות לאיש לחדול ממתן התעודות. בעקבות פעולות אלה של הרבנות הראשית פנה החשוד לבג"ץ נגד הרבנות בקביעתו כי בפעולתה היא מונעת ממנו את חופש העיסוק.

בעקבות טענתו זו התחילה המשטרה את חקירתה שהביאה למעצרו היום.

החשוד נעצר הבוקר כשניסה לעזוב את הארץ בטיסה דרך נמל התעופה בן גוריון.

על פי הערכת המשטרה קיבל האיש תמורת התעודות, מבעלי המסעדות ובתי העסק מליוני שקלים.

מהמשטרה נמסר כי האיש כלל לא בדק את נושא הכשרות במסעדות בטרם הנפיק את התעודות המזויפות ובחלקן אף מוכרים בשר חזיר.
