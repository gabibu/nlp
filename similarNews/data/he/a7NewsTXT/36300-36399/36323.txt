

ביממה שלאחר הטבח בבאלי מפרסם אתר The age האוסטרלי את סיפוריהם של ניצולים מהטבח ושל בני משפחותיהם של אלו שנרצחו או שנפצעו בפיגועים בבאלי.

קרייג סלבטורי מסידני ממשיך לקוות לנס, לשובה של קאתי, אשתו. קרייג וקאתי סעדו ביחד סעודת יום הולדת, וזמן קצר לאחר מכן הלכה קאתי עם חברותיה לרקוד במועדון שבו אירע הפיצוץ. קרייג, בחיפושיו אחר אשתו בחן כבר יותר ממאה גופות. הזיהוי אינו קל כי חלק מהגופות הושחת, אמר קרייג. קאתי הותירה ילד בן חמש וילד בן תשע.

מה שנותר מאנג'לה בת ה-19 שהיה אפשר לזהותו הוא מחרוזת שענדה לצווארה באותו ערב. על פי מחרוזת זו זיהה אותה אביה. אנג'לה ביקרה במועדון עם אביה אמה ואחיה, אך הם ביקשו לצאת מוקדם יותר ולשוב למלון. אנג'לה נשארה במועדון. היא ביקשה להמשיך ולרקוד.

מי שניצל הם בני הזוג מלאני וקרייג פרימן, שבאו לבאלי לחוג את ירח הדבש. הללו לקו בקיבתם וביומיים שלפני הפיגוע סבלו מכאבי בטן קשים. בלילה שבו תכננו לבלות במועדון "בסארי", שבו היה הפיגוע, נותרו בני הזוג במלון כשהם תשושים וחשים ברע.

שר ההגנה של אינדונזיה מטורי עבד אל-ג'אליל מייחס את הפיגועים לארגון אל קעיאדה ולרשת המקומית שלו בבאלי. משטרת אינדונזיה הודיעה כי יש לה עקבות שייתכן כי יובילו אל החשודים בביצוע הפיגועים, שבהם נרצחו לפחות 187 בני אדם, ונפצעו כ 300. רבים מן הנפגעים הם אוסטרלים.
בחקירת האירוע נעזרת המשטרה בסוכני F.B.I. ובצוותי משטרה אוסטרליים.

בעקבות הפיגוע הכריזה אוסטרליה על יום אבל לאומי.

אלכסנדר דאונר, שר החוץ של אוסטרליה, אמר כי אין לו ספק שהאחראים לפיגוע הם פעילי "אל-ג'מאעה אל-איסלאמייה", ארגון קיצוני מקומי. בראש הארגון עומד אבו באקר באשיר, כהן דת מוסלמי, וחלק מפעיליו התאמנו במחנות של אל-קאעידה באפגניסטן.
