

להקות גדולות של שקנאים ועגורים החלו לפקוד בימים האחרונים את שמורת החולה שבגליל העליון. הגעתם של העופות הנודדים הפכה מוקד משיכה לחובבי טבע שמגיעים למקום מכל רחבי הארץ.

כתב עתי"ם מוסר כי עד כה הגיעו לשמורה עשרות אלפי עופות נודדים משלוש מאות מינים וסוגים שונים. הבולטים שבהם הן להקות השקנאים והעגורים המגיעים מאירופה כדי לבלות את החורף בשמורת החולה. מדי ערב ניתן לחזות במראה מרהיב של אלפי עופות הפוקדים את השמורה ללינת הלילה וכך גם בשעות הבוקר המוקדמות כאשר הלהקות מתרוממות לחפש מזון בשמורה.

בשנים האחרונות הצליחו חקלאי הגליל העליון בשיתוף רשות שמורות הטבע למצוא פתרון לנזקים העצומים שגורמים השקנאים לענף הדייג. החקלאים הקצו מספר בריכות בהם יכולים העופות הגדולים לבלות את היום באכילה ללא הפרעה ובכך הם לא פוקדים בבריכות הדגים שנועדו למסחר.
