

מושב החורף של הכנסת נפתח, וראשון הנואמים אתמול היה רה"מ. בטרם צאתו אמש לארה"ב הוא השמיע הודעה מדינית. בדבריו קרא רה"מ לרשות לעקור מתוכם את "שלטון הרצח" ולהחליפו בשלטון שוחר שלום.

שרון הטיל ספק אם המנהיגות הפלשתינית הנוכחית אכן מוכנה להגיע לשלום. "כולנו שואפים לסיים את סכסוך הדמים עם הפלשתינים. אפשר לעשות זאת, ולהגיע לשלום, אבל: האם המנהיגות הפלשתינית רוצה לנטוש את המשימה לחסל את ישראל ולחיות אתה בשלום? כל ילד פלשתיני יודע את התשובה. כנופיות טרור השתלטו על הפלשתינים בעידוד הרשות והעומד בראשה, והן אינן רוצות שלום. שרון אף פנה לפלשתינים ואמר: "הסבל הנורא שלכם מיותר. הקורבנות מיותרים. הדם נשפך לשווא. החליפו אתם את משטר העריצות שמוליך אתכם ממפלה למפלה ומאסון לאסון'".

רה"מ אמר עוד כי הוא מאמין שהשנה הקרובה תהיה שנת מפנה בתהליך המדיני.

שרון אמר כי אין להיגרר לבהלה. "האיום על ישראל אינו בא רק מהסכסוך עם הפלשתינים אלא גם ממשטרים אפלים, המתחמשים בנשק להשמדה המונית כדי להביא עלינו כליה", אמר שרון, ורמז בכך למתקפה המתוכננת של ארה"ב נגד עירק. "ישראל אינה עומדת מול האיום הזר בידיים ריקות מכלים וממעש", אמר שרון. אני מבקש לפנות לאזרחיי ישראל ולומר להם לא לפחד. ישראל מוכנה לכל תרחיש שזוממים אויבינו. אין מקום לבהלה ולפטפטת. לא כלפינו בלבד מכוונים איומי ההשמדה ההמונית והטרור הרצחני, אלא כלפי מדינות רבות נוספות בעולם, וארה"ב, מנהיגת העולם החופשי, נחושה לנטרל את האיום. ישראל היא בת ברית של ארה"ב, והיא מקבלת בברכה מאבק נגד כוחות הרשע".

בישיבתה של סיעת הליכוד אמר רה"מ כי לקראת המלחמה עם עירק הפלשתינים נוקטים מאמצים נרחבים להחרפתן של מתקפות הטרור. רה"מ אף רמז כי שירותי הביטחון עורכים בימים אלה בחינה מעמיקה בנושא יחסה של מדינת ישראל לתנועה האיסלמית. את הדברים מסר כתבנו בכנסת חגי סרי.
