

היום הוא יום השנה הששה עשר לנפילתו בשבי של הנווט רון ארד. חיל האוויר מציין את התאריך בהטסת מבנה של מטוסי רעם (F-15I) מהטייסת שבה שירת ארד ברחבי הארץ. למבנה יצטרף מטוס מסוג פאנטום, אשר בו טס ארד בטרם נפל בשבי. המטוסים יעברו בשעה ארבע מעל מרכז העיר ירושלים, ולאחר מכן יצפינו לחיפה. לאחר מכן הם יטוסו מערבה אל קו החוף, ובקו החוף הם יטוסו מחיפה ועד אשקלון וימחישו את הדאגה של כלל תושבי המדינה לגורלו של סרן רון ארד, ואת תחושת האיכפתיות באשר למצבו.

בתוך כך נפגש אתמול נשיא המדינה משה קצב עם משפחתו של אלחנן טננבאום במלאות שנתיים לחטיפתו בידי החיזבאללה. קצב אמר לבני המשפחה כי על פי המידע המצוי בידי ישראל טננבאום חי וכי מדינת ישראל מחויבת לפעול ללא לאות למען שחרורו מהשבי.

בסיום הפגישה אמרה קרן טננבאום, בתו של אלחנן כי לא האמינה שבתום שנתיים אביה עדיין לא ישוב: "כל יום שעובר הכאב רק גדל, כי הוא נמק בשבי בלי שום תקשורת עם החוץ. בלי לדעת אם מישהו עוד זוכר אותו או מנסה להחזיר אותו הביתה". קרן הזכירה כי רון ארד נמצא בשבי כבר שש עשרה שנים, והוסיפה: "אנחנו איננו מוכנים לחכות שש עשרה שנים".

קרן אף אמרה כי המשא ומתן על שחרורו של אביה אינו מתקדם, אולם בני המשפחה משוכנעים כי הוא חי וכי הוא נמצא בלבנון.

הנשיא קצב קרא לממשלות סוריה ולבנון וכן לחיזבאללה לאפשר מסירת מידע על טננבאום, וזאת מפני שלדבריהם "אין מדובר כאן בשאלה פוליטית, אלא בסוגיה הומניטרית". הוא הביע צער על כך שהאו"ם והצלב האדום לא הצליחו עד היום להפעיל את מלוא השפעתם, לנצל את מעמדם הבינלאומי ולפעול ביתר נחרצות כדי לקדם את הנושא.
