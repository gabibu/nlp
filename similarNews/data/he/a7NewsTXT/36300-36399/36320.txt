

היום יימשכו הבחירות לצירים למרכז הליכוד ולראשי הסניפים. בחירות אלו החלו לפני כשבוע והופסקו עקב אי סדרים.

בישיבת סיעת הליכוד בכנסת אמר רה"מ שרון כי מעולם לא עלה על דעתו לשנות את שיטת הבחירות לראשות הליכוד ולמועמדה לראשות הממשלה. "אם יש משהו חיובי בליכוד זו דרך בחירת יו"ר התנועה בפריימריס שבהן השתתפו כל חברי הליכוד", אמר שרון.

ראש הממשלה דחה ביקורת שהשמיעו כמה מחברי הסיעה על האי סדרים בבחירות לוועידת הליכוד. "יש שופט, והכל נוהל על פי הוראותיו. כל התהליכים היו שקופים וגלויים, ללא יוצא מן הכלל".

שרון הוסיף כי לקראת הבחירות החוזרות באותם המקומות שבהם לא נערכו הבחירות בשבוע שעבר ננקטו כל הצעדים כדי למנוע עיכובים "ולמנוע ממי שרוצה למנוע את קיום הבחירות לבצע זאת".
