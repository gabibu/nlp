

יו"ר הוועדה לביקורת המדינה ח"כ רן כהן ביקש מצה"ל לבדוק כמה מהנשים שזכו לפטור כלל אינן דתיות. זאת לאחר שתא"ל אבי זמיר, ראש חטיבת תכנון באגף כוח אדם במטכ"ל, מסר לוועדה לענייני ביקורת המדינה ולוועדה למעמד האישה בכנסת כי ניכרת עלייה במספר הנשים שאינן מתגייסות לצה"ל מטעמי דת ומצפון, ושיעורן מגיע כיום ל 30%.

כהן אף תבע מצה"ל להגיש לוועדה נתונים על התפתחות הגידול במספר הנשים שאינן מתגייסות לצה"ל מטעמי דת ומצפון ולברר כמה מהן ניצלו את הפטור מגיוס אף שאינן דתיות. הוא דרש מצה"ל להגיש נתונים אלו בתוך שבועיים מיום דרישתו.

במהלך דיון בשירותן של נשים בצה"ל אמר זמיר כי יש החלטה אסטרטגית ברורה לשלב נשים בצבא לפי רצונן, לפי דרישות צה"ל ולפי צרכיו. לדבריו, כיום פתוחים לנשים יותר מ 80% מהמקצועות בצה"ל. כהן הביע תרעומת על כך שעדיין לא התקבלה החלטה בצה"ל על שוויון בתהליך המיון של נשים וגברים, ותבע לפתוח קורס משותף לקצינים ולקצינות משותף עוד לפני מאי 2003 .

אתמול פורסם כי צה"ל שוקל להגדיל את היקף יחידות חיל הרגלים בהן משרתות לוחמות לצד החיילים. פיקוד הדרום המליץ למטה הכללי להקים גדוד מבצעי במקום שתי הפלוגות הקיימות. ההמלצה תיבחן בקרוב.

לפני כשנתיים הוקמו פלוגות בט"ש (ביטחון שוטף) מעורבות, פלוגות שבהן כשני שליש מהלוחמים הם לוחמות. פלוגות אלו מוצבות על גבול מצרים ועל גבול ירדן. לפני שבועיים ביקשו הלוחמות מאלוף פיקוד דרום דורון אלמוג הצבה גם בגבול הרצועה באזור נחל עוז. הכרעה זו תלויה בהחלטה של מפקדת זרוע היבשה, מז"י, והמטכ"ל. במז"י טוענים כי לא ברור שיש מספיק נשים המתאימות לתפקיד של לוחמות בפלוגות החי"ר והמעוניינות בו.

יצוין כי הדרישה להגברת עירובן של בנות במערך הלוחם אינה נחלת צבאות אחרים. שם המגמה הפוכה. לפני חודשים אחדים התפרסם מאמר באתר World Net Daily, ובו הובאו עיקרי דבריו של ארגון "נשים מודאגות למען אמריקה". הארגון כינס מסיבת עיתונאים, ובמהלכה קרא לנשיא בוש להקשיח את אימוני החיילים ולזנוח את מדיניות השוויון שבין גברים לנשים בצבא.

הארגון, מהגדולים העוסקים בנושא מדיניות לאומית, בשיתוף עם ראש המרכז למוכנות צבאית אליין דונלי, קראו לממשל בוש לשים קץ להפעלתה של מדיניות אבסורדית, ולפיה נקבעים סטנדרטים צבאיים נמוכים במסגרת עידוד השוויוניות בצבא האמריקני. שיקולי "פוליטיקלי קורקט", המשפיעים על קביעת סטנדרטים בצבא גורמים להתעלמותו של ממשל בוש מצורכי הביטחון של אזרחי ארה"ב, אמרו הנשים.

מדיניות השוויון בצבא, המותאמת לסטנדרטים נשיים, מורידה את רמת ההכשרה של החיילים, פוגעת במשמעת ובמורל, ומקשה על הצבת כוח אדם ועל גיוס כוח אדם חדש לצבא, כך ציינו הנשים, וכל אלו, לדבריהן, הם בסתירה למטרות שהציב בוש בנאומו בפני הקונגרס למגר את הטרור באמצעות צבאה המאומן והחזק של ארה"ב. יתר על כן, הן מציינות: המצב שבו נשים מוצבות בשדה המערכה מסכן באופן ממשי את הצלחת מלחמתה של ארה"ב בטרור.

דוברת הארגון רבקה ריגס אמרה לאתר World Net Daily כי הדיון בנושא השירות השוויוני לנשים בצבא לפני 11 בספטמבר אינו דומה ליום שאחרי התאריך הזה. "מדובר עתה על חיים ומוות, ואין להתחשב במשחקי כוח של נשים שאפתניות, המנסות לקדם קריירה צבאית", מציינת ריגס, ומוסיפה: "כל טענה כי נשים שוות לגברים בשדה הקרב היא חסרת היגיון לחלוטין".

ריגס אף ציינה את ממצאיו של מחקר שנערך בצבא הבריטי, וממנו עולה כי ישנם הבדלים ניכרים בין ביצועיהם של גברים לבין אלו של נשים, בעיקר בתנאי מלחמה. בתרגיל הדמיה המשחזר תנאי קרב נדרשו החיילים ללכת במסע תוך כדי נשיאת ציוד כבד, ובסיום המסע הם נדרשו להסתער על יעד. לדבריה, במטלה זו נכשלו 48% מהנשים, לעומת 17% מהגברים.
