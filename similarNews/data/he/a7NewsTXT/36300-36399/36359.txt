

מחבלי ארגון "אל קאעידה" מגיעים ככל הנראה לדרום מזרח אסיה והמזרח התיכון, שם מנצלים אנשיו תאי טרור מקומיים קיימים קטנים, זאת כדי להרחיב את פעילות הטרור של הארגון, כך מוסר הביטאון לענייני צבא "ג'יינס" במהדורת האינטרנט שלו.

כתבת עתי"ם מציינת, כי על פי הנמסר בביטאון, במדינות כסינגפור ואינדונזיה, בהם ישנה חוסר יציבות פוליטית, מחדשים אנשי "אל קאעידה" את פעילותם אחרי התמוטטות שלטון הטאליבאן באפגניסטן. זאת, בהכוונת טרוריסטים בכירים של הארגון שמצאו מקלט בגבול פקיסטאן-אפגניסטן, כל זאת פחות משנה לאחר הפעולה האמריקנית שם.

גורמי ביון אמריקנים, המצוטטים ב"ג'יינס" טענו יחד עם זאת כי זרם החזרה התנועה של אל קאעידה לאפגניסטן, עדיין חלש ואיטי ורבים מפעילי הארגון עדיין אינם מבקשים לחזור.

"תחת זאת, פעילי הארגון מצאו כר פעולה בדרום אסיה ובמזרח התיכון, שם הם יוצרים פזורת טרור המעוררת דאגה עמוקה בקרב היחידות ללוחמה בטרור של ארה"ב", אמרו הגורמים לביטאון. עוד אמרו המקורות לביטאון כי ארגון "אל קאעידה" עדיין פועל בכשישים וחמש מדינות וכי ערב הסעודית נותרה מעוזו של הארגון.

יצוין כי 80% מהכניסות לאתר האינטרנט הסודי של "אל-קאעידה" מקורן בכתובות א-מייל בערב הסעודית.

לדברי "ג'יינס" הציגה ארה"ב בפני ממשלת אינדונזיה את ממצאי חקירתו של פעיל הארגון, עומאר אל-פארוק, שנעצר בג'קרטה לפני כארבעה חודשים והועבר לארה"ב לחקירה. אל-פארוק סיפר לחוקריו, כי אבו בארק באשיר, מנהיג ארגון "ג'מאעה אל איסלאמיה" סיפק מחבלים, כסף, חומרי נפץ ותוכניות לביצוע פיגועי טרור בשגרירויות ארה"ב במלזיה וג'קרטה.

יצוין כי ארגון "ג'מאעה אל איסלאמייה" השואף זה עשרות שנים לכונן מדינה מוסלמית באינדונזיה, חבר לפני מספר שנים לארגון "אל קאעידה" למימוש שאיפותיו. בפיליפינים חבר הארגון ל"חזית מורו לשחרור אסלמי" ולארגונו של אבו סייף.

גורמי הביון האמריקנים מסרו כי ארה"ב שוקלת לכלול את ארגונו של באשיר ברשימת ארגוני הטרור, אך הממשל האמריקני פנה תחילה לשלטונות אינדונזיה, כדי שיפעלו לפירוק תשתיות הארגון "בתוך פרק זמן סביר" בטרם שינקטו בצעדים.

עוד דיווח "ג'יינס" כי במחצית חודש ספטמבר, פרסמה ממשלת סינגפור דו"ח מפורט על פעילות הארגונים האסלאמיים הפועלים בשטחה.

מהדו"ח עולה שארגונים קנאים אסלאמיים שלהם אחיזה בלפחות חמש מדינות בדרום מזרח אסיה, כוננו לפני שלוש שנים ברית שמטרתה לאחד את פעילותם כדי לכונן מדינה אסלאמית כלל-אזורית, שתכלול את שטחן של מלזיה, אינדונזיה והאי מינדנאו שבפיליפינים, ובשלב שני גם את סינגפור וברוניי.

גורמי הביון האמריקנים ציינו עוד, כי שנה לאחר תחילת המלחמה בטרור, היעד למיגור הטרור רחוק מהשגה, ולמעשה נכנסה המלחמה לשלב שני.
