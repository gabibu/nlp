

מדד חודש ספטמבר עלה ב 0.4% ומתחילת השנה עלה המדד ב 7%. כתב עתי"ם יורם לוי מוסר, כי העלייה הלא צפויה במדד באה כתוצאה של עליות מחירי המזון, פירות וירקות, עלייה במחירי הדיור ועליות בסעיף תחבורה ותקשורת. כל אלו גרמו לעלייה של 0.6% במדד, לעומתם נרשמה ירידה במחירי הלבשה והנעלה ובסעיף חינוך, תרבות ובידור בסך 0.2%. יצויין, כי המדד ללא ירקות ופירות עלה רק ב 0.1%.

מניתוח הנתונים עולה עוד, כי עליית המחירים השפיעה יותר על העניים: חודש ספטמבר עלה המדד לחמישון התחתון ב 0.6% לעומת 0.3% לחמישון העליון.

לדברי סגן הסטטיסטיקן הממשלתי, יואל פינקל, כבר עתה ברור שגם במדד אוקטובר יהיו עליות במחירי המזון, הדלק ושירותים שונים בשיעור כולל של 0.4%. מדד מחירי המזון עלה ב 0.5%. התייקרו במיוחד הלחם ב 1.7%, קמח ב 4.9%, חלב ב 1.1%, גבינה ב 1.5% וקפה ב 1.2%.

מדד מחירי הירקות והפירות עלה ב 8.4%. מחירי הירקות הטריים עלו ב 19.3% ומחירי הפירות הטריים עלו ב 1.1%. מבין הירקות הטריים התייקרו במיוחד העגבניות ב 72.3% והכרוב עלה ב 39.1%.

מבין הפירות הטריים התייקרו במיוחד האבוקדו ב- 89.7% לעומת יוני 2002, אשכוליות ב 48.6% לעומת יולי 2002, ענבים ב 10.5% ואגסים ב 9.3%.

מדד מחירי הדיור עלה ב 0.4%. מדד מחירי אחזקת הדירה עלה ב 0.3%. התייקרו במיוחד מחירי הגז בבלונים ב 2%, סולר לחימום הדירה ב 9.8%, אבקות כביסה ב 1.9% וחומרי כביסה אחרים ב 1.7%.

מדד מחירי ריהוט וציוד לבית ירד ב 0.2%. סעיף זה לא השפיע כלל על המדד הכללי. מדד מחירי ההלבשה וההנעלה ירד ב 3%, אולם בניכוי השפעות עונתיות ירד המדד בכמחצית האחוז. סעיף זה גרע 0.1% מהמדד הכללי. הוזלו במיוחד מחירי הלבשה עליונה ב 3.9%, לבנים ובגדי שינה ב 3.4% ובסעיף ההנעלה הוזלו במיוחד נעלי נשים ב 5.1%.

מדד מחירי בריאות עלה ב 0.7%. התייקרו במיוחד עלויות הטיפול הפסיכולוגי ב 1.7% וכן בדיקות מעבדה וצילומים ב 2.9%. סעיף זה לא השפיע על המדד הכללי.

מדד מחירי סעיף תרבות, חינוך ובידור ירד באחוז אחד וגרע 0.1% מהמדד הכללי. בהשוואה לשנת הלימודים תשס"ב מסתבר כי מחירי האגרות והתשלומים המיוחדים לבתי הספר היסודיים עלו ב 4.3% ולבתי ספר תיכוניים ב 0.3%. כמו כן התייקרו תשלומים למעונות יום ומשפחתונים ב 3.1% לעומת ספטמבר 2001 וכן עלו המחירים לגני ילדים פרטיים ולגני חובה.

בסעיף תרבות ובידור הוזלו מחירי מלונות ובתי הבראה ב 17.2%, עריכת מסיבות ואירועים ב 1.3% ומחירי הטלויזיות ירדו ב 1.2%. כמו כן ירדו מחירי המחשבים הביתיים ב 1.6% וצעצועים ב 1.1%. לעומת זאת התייקרו ספרי קריאה ודת ב 1.4% וכרטיסי כניסה למשחקי ספורט ומנויים ב 10.1% לעומת השנה שעברה.

מדד מחירי תחבורה ותקשורת עלה ב 0.6% והוסיף 0.1% למדד הכללי. התייקרו במיוחד הנסיעות לחו"ל ב 1.3%, רשיונות ב 6.2%, ביטוח רכב התייקר ב 1% ושירותי הדואר עלו ב 5.9%.

מדד מחירי סעיף שונות ירד ב 0.1% כתוצאה מירידה במחירי צרכי רחצה וקוסמטיקה בשיעור 2.1% והוזלה במחירי ארנקים ונרתיקים בשיעור 2.3%. לעומת זאת התייקרו במיוחד מחירי התספורת וביקורים במכון יופי ב 1% ושירותי הבנקים התייקרו ב 1.3%.

כתב עתי"ם מוסיף, כי מדד המחירים סיטוניים של תפוקת התעשייה עלה ב 0.9%. מדד מחירי תשומה בבנייה למגורים ירד ב 1%. מדד מחירי תשומה בסלילה ירד ב 0.1%. מדד מחירי תשומה בענף החקלאות עלה ב 0.2%.
