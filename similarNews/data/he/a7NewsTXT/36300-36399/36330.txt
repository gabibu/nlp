

בבית המשפט הצבאי בבית אל הובא לדיון ראשון בעניינו, אחיינו ויד ימינו של מרואן ברגותי, המחבל אחמד ברגותי.

אחמד ברגותי אחראי על פי כתב האישום על רצח של אחד עשר תושבי ישראל ופציעתם של רבים אחרים.

כבר בפתח הדיון טען פרקליטו של ברגותי עורך הדין ג'אוואד בולוס כי מרשו רואה בבית המשפט הישראלי "בית משפט של כובש", ועל כן אין בסמכותו לשפוט את ברגותי. ברגותי אף לא עמד עם כניסתם של השופטים לאולם בית המשפט כנדרש בחוק, השופטים העדיפו להעלים עין מהמעשה.

ראש הרכב השופטים דרש בתגובה מבולוס ומברגותי להגיש לבית המשפט בתוך שבועיים בכתב את טענותיהם בעניין זה ובעניין טענתו על עינויים שעבר בחקירתו, עד אז, לא ייפתח המשפט.

יצוין כי רק בדיון הבא שיפתח כאמור בעוד שבועיים יוקרא כתב האישום נגד ברגותי. כתב האישום כולל בתוכו חמישים ושלושה סעיפי אישום. באישומים אלה מפורטת מעורבותו בהוצאתם לפועל של הפיגועים במסעדת ה"סי פוד מרקט" פיגועי הירי ברחוב יפו ובשכונת נווה יעקב בירושלים ופיגועים נוספים.

