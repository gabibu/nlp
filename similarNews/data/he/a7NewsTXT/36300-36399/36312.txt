

שלטונות המכס בצרפת דרשו מחקלאי בקעת הירדן לסמן את קרטוני התמרים המשווקים לצרפת תחת הכותרת "תוצרת פלשתין", וזאת כתנאי לפטור מתשלום מכס. הם דרשו מסניף אגרקסקו בצרפת להמיר את כל תוצרת התמרים של בקעת הירדן המופיעה תחת המותג JP,JORDAN PLAINS, בתווית "תוצרת פלשתין".

ראש מועצת בקעת הירדן דוד לוי סיפר לכתב עתי"ם כי אשתקד הקפיא המכס הצרפתי פיקדון בגובה 70 אלף אירו מאותן סיבות, וכי השנה, אם לא תיענה דרישת המכס לסמן את התוצרת כמבוקש, יחויבו החקלאים בעלות של 7 אחוזים מכס, אף על פי שבצרפת כלל אין מכס על תמרים.

חקלאי בקעת הירדן אינם מתכוונים להיכנע לדרישה הצרפתית.

שר החוץ שמעון פרס שוחח עם שר החוץ הדני פר סטיג מילר, שהוא הנשיא התורן של האיחוד האירופי, ודן עמו בסוגיית הדרישה האירופית להטיל מכסים על תוצרת שמקורה ביש"ע או במזרח ירושלים, סוגייה הידועה בכינוי "כללי המקור".

פרס אמר כי הוא אינו מעוניין בעימות עם אירופה, והוא ביקש לדחות את הנושא בשנה שנתיים. סוגיית "כללי המקור" תועלה בפגישת מועצת האסוציאציה שתתכנס בשבוע הבא בלוכסמבורג בהשתתפות השר פרס ושרי החוץ של האיחוד האירופי. עמדת ישראל היא כי סוגיה זו היא סוגיה פוליטית וכי היא אינה קשורה לנושא הכלכלי.
