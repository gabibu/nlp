

ועד רבני יש"ע קרא אמש לחיילי צה"ל לפנות למפקדיהם ולבקש לשחררם בשעה שתגיע, אם תגיע, פקודה לפינוי מאחזים, וזאת מטעמי אמונה ומצפון. את בקשתם פרסמו הרבנים לאחר שסיימו ישיבת חירום שנערכה אתמול במאחז "גבעת אסף". ח"כ זהבה גלאון (מר"ץ) דורשת מהמשטרה לפתוח בחקירה נגד הרבנים.

הרבנים מציינים כי תפקידו של צה"ל הוא להגן על תושבי ישראל, ולדבריהם כל הפניה של כוחות צה"ל ממשימותיו העיקריות גורמת לפגיעה בביטחון, וזאת על פי חוות דעת של גורמי ביטחון, ועל פי הוכחות מן השטח, כך נמסר בהודעתם. בהודעתם ציינו הרבנים כי ציבור המתיישבים אוהב את צה"ל, וכי לכן הוא מבקש שלא להגיע לעימות אתם.

מתיישבים תלו בימים האחרונים מודעות, ובהן הם קוראים לחיילים "לא להשתתף במירוץ הפוליטי של פואד לראשות מפלגת העבודה".

גם במאחז "חוות גלעד" שבשומרון הייתה פעילות המיועדת לסכל את תכניות הפינוי. כתבנו קובי סלע דיווח כי המשטרה ניסתה למנוע את הגישה לאזור מרבים שעשו את דרכם למקום כדי לעבותו. ראש מועצת קדומים דניאלה וייס אמרה לערוץ 7 כי היא קראה לציבור הרב שהגיע לפנות לדרכים חלופיות. "המרחק מעמנואל ומקדומים בהליכה הוא כחצי שעה", אמרה וייס, והוסיפה: "אפשר ללכת בדרכים אחרות". על סכנת התנועה בדרכים אמרה וייס: "מה שמסוכן באמת הוא להתחבא בגיטאות".

היא ציינה כי ביום ראשון נערכה התארגנות בפורום של יותר מ 150 פעילים מכל האזור, בשיתוף עם אנשי מטות ערים. לדבריה, הוקמה רשת קשר בין יישובית, המחוברת למטות ערים המוכנים לסייע למניעת פינוי המאחזים. וייס הוסיפה כי משיחות עם פוליטיקאים נודע לה שגם בליכוד החלו תמהים על השארת המערכה על ארץ ישראל להכרעותיו של פואד. "כל המפלגות הלאומיות", אומרת וייס, "צריכות להתעורר ולסלק את הרוח השלילית הזאת". וייס אמרה כי החלטת אנשי המאחז היא להגן על בתיהם "כפי שעושה כל אדם המגן על ביתו, בכל מקום בעולם", כלשונה.

וייס שיגרה אף אזהרה לפוליטיקאים "שעדיין לא התעוררו", כדבריה. מי שפוגע בארץ ישראל, ויהא זה נתניהו, ברק או פוליטיקאים מהמפד"ל, ייפול. לא תהיה תקומה למי שנוגע לרעה בארץ ישראל, ולו גם במאחז אחד, אומרת וייס.
