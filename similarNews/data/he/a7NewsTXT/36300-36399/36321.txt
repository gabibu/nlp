

קורס ליצנות רפואית, ראשון מסוגו בישראל, ייפתח השבוע במרכז הרפואי אסף הרופא בצריפין. הקורס יכשיר 40 משתלמים מרחבי הארץ להיות ליצנים רפואיים, ואלה אמורים להשתלב בעבודה הרפואית בבית החולים.

מהמרכז הרפואי "אסף הרופא" נמסר כי תראפיה בצחוק, בעזרת ליצן, היא דרך ייחודית לטפל בחולה. עוד נמסר כי מחקרים עדכניים מאשרים כיום את הסברה ש"הצחוק יפה לבריאות".

כדי להפיק מהקשר המשמעותי בין גוף לנפש תוצאות חיוביות נוספות מסייע הליצן הרפואי לצוות הרפואי, וזאת מפני שבעזרת ההומור הוא משפיע באופן חיובי על מצב רוחו של החולה, וכך מזרז את החלמתו.

הקורס יימשך חצי שנה, 80 שעות אקדמיות, ובסיומו יחולקו 5 מלגות למצטיינים, אשר אף יוחתמו לעבודה במסגרת עמותת "שמחה בלב", הפעילה במרכזים רפואיים אחדים בארץ.
