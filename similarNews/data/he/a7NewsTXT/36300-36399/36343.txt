

לפני שעות אחדות מנע כוח של צהל נסיון של מחבלים לגרום לפיצוץ גדול של כלי רכב צבאי. הכח חשף שני מטעני גחון ליד היישוב נצרים, בצפון חבל עזה. משקלו של כל מטען-80 קילוגרמים. הם היו מחוברים זה לזה. כתבנו קובי פינקלר מסור כי חבלנים של מגב ניטרלו את אחד המטענים. יצויין כי גם אתמול חשפו כוחות צה``ל באותו איזור 2 מטענים נוספים שמשקל כל אחד מהם 40 ק``ג. שלושת המטענים הנותרים פוצצו באופן מבוקר.

בקבטיה התגלתה מעבדת נפץ גדולה. חיילי צהל פוצצו אותה. בסנור נעצרו הלילה שני מבוקשים, מחבלים של הגיהאד האיסלמי. במקום מעצרם נמצא מטען צינור באורך של מטר וחצי. גם מטען זה פוצץ באופן מבוקר. כך מוסרים כתבינו משה פריאל וחגי הוברמן.

מחקירת הארוע באוטובוס אגד קו 412 בעמק בית שאן עולה כי חלק ממכונה לגיזום עצים, עף לתוך האוטובוס, והוא שגרם לפציעתם של ארבעה. הדבר קרה ליד הקיבוץ מסילות. כך מוסר כתבנו קובי פינקלר. האוטובוס נסע מבית-שאן לעפולה. ארבעה בני-אדם נפצעו באורח קל מרסיסים ופונו לבית החולים "העמק" בעפולה. ארבעה בני-אדם נוספים נפגעו מהלם. כל הפצועים כבר שוחררו לבתיהם.

שלושה מחבלים חוסלו במהלך הלילה
במהלך פעילות חיילינו ברחבי יש"ע הלילה חיסלו חיילינו שלושה מחבלים ולכדו חמישה מחבלים אחרים, כך מדווח כתב ערוץ 7 קובי פינקלר.

בין המחבלים שחוסלו היו גם שני מחבלים מארגון הג'יהאד האסלאמי שפעלו בכפרים שמצפון לג'נין. מהשב"כ דווח כי השניים התכוונו לבצע פיגוע התאבדות בימים הקרובים. עד כה עלה בידי המחבלים להכין חגורת נפץ אחת שהייתה ברשותם בשעת חיסולם. החיסול בוצע לאחר מארב יזום שהכינו להם חיילינו, מארב שהביא לקרב היריות שבו חוסלו.

במהלך פעילותם איתרו כוחותינו סליק נשק אצל מחבל חמאס שנלכד אמש.

ליד הישוב ביתר עילית השליכו המחבלים בקבוק תבערה לעבר מכונית פרטית, נזק נגרם לרכב.

ליד הישוב יצהר שבגזרת שכם השליכו ערביי המקום אבנים לעבר רכבו של אחד מתושבי הישוב, הנהג נפצע באורח קל. אבנים הושלכו גם לעבר ניידת המשטרה שהגיעה לטיפול באירוע.

ליד גדיד שבחבל קטיף פתחו המחבלים באש לעבר מוצב צה"ל, אין נפגעים בקרב כוחותינו.

בצפון השומרון קיימו חיילינו קרב עם חוליית מחבלים, אחד המחבלים נפצע קשה, הועבר לבית החולים ולחקירת השב"כ, גם באירוע זה לא היו נפגעים בקרב חיילינו.

במחנה צריפין התגלה מטען חבלה שהוטמן בתוך מכונית ושהה שם במשך ארבעה חודשים. מתברר כי צה"ל החרים את המכונית במוקטעה אך המטען, כאמור, נתגלה רק אתמול.

באזור נצרים גילו חיילי צה"ל שני מטעני חבלה גדולים מחוברים זה לזה. חבלני מג"ב שהוזעקו למקום נטרלו את המטענים באופן מבוקר. אין נפגעים.

ליד הכפר בורקין בשומרון עלה טנק של צה"ל על מטען חבלה. איש לא נפגע, אך נגרם נזק. טנק נוסף, שניסה לחלץ את הראשון, עלה על מטען נוסף. גם במקרה זה לא נפגע איש. כתב ערוץ 7 קובי פינקלר מדווח כי מחבלים ירו אל כוח של משמר הגבול ליד נחל גינת, בצפון בקעת הירדן.

מקורות בטחוניים אישרו אמש כי חיסולו של חומד עבייאת ביום ראשון בבית לחם, מקורו בטעות בזיהוי. בצה"ל ובשב"כ נפתחה חקירה לבירור הגורמים לטעות. המקורות הישראליים לא ציינו מי היה היעד האמיתי לחיסול, אולם הפלשתינים טענו כי הכוונה הייתה לחסל את מפקד הזרוע הצבאית של הפתח בבית לחם נאסר עבייאת, מבוקש מס' 1 לישראל.

"אנחנו משוכנעים כי כוחות הביטחון הישראלים הפעילו את מטען הנפץ בשלט רחוק משום שסברו כי נאסר עבייאת כבר הגיע למקום", אמר המקור.
