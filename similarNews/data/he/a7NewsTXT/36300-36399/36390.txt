

בסביבות השעה 23.00 החל מאחז "גבעת אסף" הנמצא בצומת הT שבין בית אל לעפרה, להערך לסיכול פינוי.

לערוץ 7 נמסר כי אל המאחז הגיעו יותר מ 500 מתיישבים מישובי הסביבה כבית אל ועפרה, בחורי ישיבות מאזור בנימין, ירושלים וגוש עציון. כמו כן דווח כי גם תושבים מירושלים הגיעו אל המאחז ברכביהם הפרטיים.

מאות המצטרפים למאחז הגיעו כדי לעבותו ולמנוע את פינויו.

צה"ל נערך בתחילה לפנות את המאחז בשעות הבוקר המוקדמות, אך קרוב לשעה אחת בלילה דווח כי הושג סיכום בין ראשי המתיישבים לדרג הפוליטי והפינוי נדחה לפי שעה.

לאחר קבלת ההודעה לפיה פינויו של המאחז נדחה, יצאו רבים מהמתיישבים שהגיעו למאחז אסף לכיוון השומרון כדי לעבות ולחזק את מאחז "חוות גלעד" הנתון אף הוא לסכנת פינוי.
