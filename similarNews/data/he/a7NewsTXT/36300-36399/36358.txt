

בית המשפט המחוזי בירושלים האריך עד תום ההליכים את מעצרו של המחבל נאסר אבו חמיד. חמיד היה סגנו של מרואן ברגותי ופרקליטות המדינה מאשימה אותו ברצח שבעה ישראלים.

כתב עתי"ם מציין, כי חמיד מואשם בסדרת מעשי הרצח הבאים: בני הזוג בנימין זאב וטליה כהנא הי"ד ליד עופרה, אלי כהן הי"ד ממודיעין, שנרצח בכביש 443 לפני יותר משנה, גדי רג'ואן הי"ד שנרצח בעטרות ונרצחי פיגוע הירי במסעדת 'סי פוד מרקט' בתל-אביב - יוסף חביבי, אלי דהאן והשוטר סלים ברקאת הי"ד.

אבו חמיד שב וטען בעת הארכת המעצר כי אין הוא מכיר בסמכותו של בית המשפט לדון בעניינו. השופט יעקב צבן אמר שאם אבו חמיד מסרב להשיב לכתב האישום, משמעות העניין שהוא כופר באישומים והפרקליטות תתבקש להביא הוכחות.

בית המשפט החליט להמשיך את משפטו של חמיד ב-10 בנובמבר. הארכת המעצר התקבלה לאחר שהשופטת מוסיה ארד אמרה בדיון כי השתכנעה שחמיד מסוכן לציבור.
