

בתחילת השבוע הוכנס ספר תורה חדש לבית הכנסת של מלון הקיבוץ כפר גלעדי בגליל העליון. את הספר תרמה משפחה מקריית-שמונה.

לפני חודשים אחדים נגנבו ממלון כפר-גלעדי שני ספרי תורה. לאחר שנערכו חיפושים נרחבים התגלו שרידיו השרופים של אחד הספרים, והאירוע עורר הדים בכל רחבי הגליל העליון. הספר השני לא נתגלה עד היום. גניבת ספרי התורה ושריפתם נגעו ללבו של נסים וענונו, ראש המועצה הדתית בקרית-שמונה, והוא החליט לתרום ספר תורה חדש לקיבוץ ולמלון כפר גלעדי.

לפני כשלוש שנים נפגע ביתה של משפחת וענונו מקריית שמונה ונהרס כליל. המשפחה מצאה מקלט במלון כפר גלעדי, אשר אירח אותם לשלושה חודשים עד אשר שוקם ביתם. בתקופה זו נרקמו קשרי ידידות עמוקים בין המשפחה לבין הנהלת המלון. לפני כחודש ערכה משפחת וענונו את חתונת בנם בחדר האוכל של הקיבוץ. השבוע הסתיימה כתיבתו של ספר התורה והוא הוכנס בתהלוכה רבת משתתפים לבית הכנסת של המלון. בטקס השתתפו אישי ציבור, רבני היישובים באזור, חברי קיבוץ כפר גלעדי ובני משפחת וענונו.
