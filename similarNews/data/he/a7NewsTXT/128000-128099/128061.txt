

לשכת עו"ד מתנגדת לחייב עורכי דין למסור מידע הנוגע לחשדות להלבנת הון על ידי לקוחותיהם, כפי שמציעה הרשות לאיסור הלבנת הון בחוק נגד הלבנת הון.

ביום עיון שערכה הלשכה בנושא חוק איסור הלבנת הון הביע ראש הלשכה עו"ד שלמה כהן את התנגדותו לנסיון לחייב עורכי דין לדווח על חשדות להלבנת הון אצל לקוחותיהם ואמר כי הלשכה תיאבק בניסיון להפוך "סניגור לחלק מזרועות החקירה".

מנחת יום העיון עו"ד איילת אפיק התריעה כי חיוב זה עלול ליצור שוק 'אפור' או 'שחור' בנושא עורכי דין. אנשים לדבריה יפנו לקבלת 'יעוץ משפטי' מיועצים שאינם עורכי דין כדי לחמוק מחובת הדיווח, ועורכי דין 'כדי לשרוד' ימנעו אף הם מלדווח.

כתבתנו רותי אברהם מוסרת כי בפתח יום העיון שבו נטלו חלק למעלה מ 200 עו"ד, ציין ראש הלשכה עו"ד כהן כי הלשכה תומכת במאבק בהלבנת הון בכל הקשור לסמים טרור ופשיעה בינלאומית "אנו רואים בהלבנת הון תופעה קשה ומסוכנת מאוד ועל הדין להחמיר עם יוצרי ההון ומלביניו".

עם זאת הצעת הרשות לאיסור הלבנת הון לחייב עו"ד לדווח על כל חשד להלבנת הון על ידי לקוחותיהם, מהווה "הפרה בוטה של החיסיון". תפקיד הלשכה אמר כהן, הוא לשמור על החסיון "נאבק ככל יכולתנו בניסיון להפוך סניגור לחלק מזרועות החקירה. ניתן ידינו למאבק בהלבנת הון מבלי לפגוע בזכויות האדם".

ראש הלשכה התייחס בהקשר זה למאבקו של עו"ד ד"ר דיויד וינר ז"ל לשמירה על החיסיון, ותקף את חוקרי המשטרה, שספרו לד"ר וינר ז"ל, כי החיסיון במקרה שלו הוסר. "החיסיון הוא מוחלט ולא ניתן להסירו", ציין ראש הלשכה.

ראש הרשות לאיסור הלבנת הון עו"ד יהודה שפר שהציג את הכללים החדשים של ארגון FATF (ארגון בינלאומי למלחמה בהלבנת הון ובמימון הטרור), ואת המגמות לשינויים בחוק איסור הלבנת הון, ציין כי חובות הזיהוי והדיווח הם כלי חשוב להגנה מפני הלבנת הון, "קיום החובות יעודדו השקעות בישראל, וכן ימנעו סנקציות והפעלת לחץ בינלאומי". עם זאת שפר הודה כי הטלת חובת דיווח על עורכי הדין תעלה שאלות משפטיות מורכבות שיהיה צורך לפתור אותן. עו"ד שוני אלבק, היועץ המשפטי של הרשות לאיסור הלבנת הון הציע דרכים לקיום החוק ובד בבד שמירת חובת הנאמנות ללקוח.

עו"ד איילת אפיק, שהביעה כאמור את חששה מפני היווצרות 'שוק אפור' של יועצים שאינם עורכי דין בשל הרצון לחמוק מחובת הדיווח, אמרה כי מהלך כזה יוביל לזילות המקצוע. "לשכת עורכי הדין אינה יכולה לתת ידה למצב כזה של זילות המקצוע וירידת ערכו בעיני הציבור", הדגישה אפיק.
