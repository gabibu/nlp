

ראש עיריית חדרה, חיים אביטן אומר בראיון לערוץ 7 כי תושבי עירו התנהגו באופן אחראי ביותר לנוכח פיגוע התופת בו חזו השבוע. בפיגוע שאירע בשוק העירוני נהרגו ארבעה מתושבי חדרה ותושב אחד מבקה אל גרביה.

"המצב לא פשוט ולא קל, אבל אנחנו חזקים מאוד ונוכל להתמודד עם הקשיים האלה ונצא מהם מחוזקים על מנת להמשיך קדימה", אמר ראש עיריית חדרה, חיים אביטן בראיון לערוץ 7 בעקבות פיגוע התופת שאירע ביום רביעי בשוק שבעירו בו נהרגו 5 אנשים.

אביטן ציין כי עיריית חדרה מפעילה צוות של עבדי אגף הרווחה של העירייה, אנשי מקצוע וחברי מועצת העיר אשר היו מגובשים כולם על מנת לעזור בשעה הקשה הזאת לבני המשפחות האבלים, לסייע כמה שאפשר לפצועים ולדאוג שהשגרה תחזור כמה שיותר מהר.

"אני גאה בתושבים שלי בהתנהגות שלהם בפיגוע שאירע באמצע היום במרכז העיר, היו שם משמעת, התאפקות, הבנה, התחשבות, עזרה לפצועים, עזרה לעובדי העירייה. אין ספק שזה מעיד על בגרות, על אנשים נבונים שעוזרים ומסייעים למען העיר", אמר.

