

כ-50 בני אדם נהרגו בצהריים בסדרת פיגועים בלב ניו-דלהי. שגרירות ישראל החלה לפעול במתכונת חירום, וכל עובדי השגרירות יפעלו לבדוק אם יש נפגעים ישראלים.

כ-50 בני אדם נהרגו ועשרות נפצעו בסדרה של פיגועי תופת בשווקים הומי אדם ובאוטובוס בבירת הודו, ניו-דלהי.

הפיצוץ הראשון אירע בשוק ה"מיין באזאר" במרכז דלהי, המהווה אתר מרכזי בקרב מטיילים ותיירים.
כמה דקות אחר כך נשמעו שני פיצוצים נוספים, אחד מהם בשוק של שכונת סארוג'יני שהיה הומה אדם באותה השעה, והשני באזור תעשייה בדרום העיר.

עד כה דווח על נפגע ישראלי אחד, שנפצע באורח קל. הפצוע, ששהה בבית הארחה באיזור, צפוי לשוב כבר הערב לישראל יחד עם אשתו ובנו התינוק שנותרו ללא פגע. ממשרד החוץ בירושלים נמסר כי השגרירות בעיר בודקת אם ישנם ישראלים נוספים בין הנפגעים. גם אנשי בית חב"ד באזור ה"מיין בזאר" יצאו לבית החולים שאליו פונו הנפגעים, כדי לבדוק אם יש ביניהם ישראלים.
