

למרות הטבח בצומת גוש עציון הכינו בצה"ל במשך שבוע שלם רשימת הקלות לערבים כהסרת מחסומים, יציאת פועלים לעבודה גם מחבל עזה, מעבר סחורות וביקורי משפחות לרגל סוף הרמדאן. הפיגוע הרצחני בחדרה שינה הכל


אתמול אמור היה להתקיים בלשכתו של מופז דיון מרתק: מתאם הפעולות ביש"ע, אלוף יוסף מישלב, עמד להציג בפני השר את שורת ההקלות שתוכננו לפלשתינים לרגל סיום הרמדאן, ולכבוד ה"רגיעה"
המתמשכת.

כתבנו חגי הוברמן מציין כי במשך שבוע שלם עבדו בלשכת המתאם על גיבוש רשימת ההקלות. זו כללה הסרת מחסומים ביו"ש, יציאת פועלים לעבודה בישראל גם מרצועת עזה, מעבר סחורות פלשתיניות לתחומי ישראל, כניסת סוחרים לישראל, מעבר אנשי הרשות הפלשתינית מיו"ש לרצועה,
וביקורי משפחות לרגל סוף הרמדאן.

הדיון לא התקיים כמובן. במקומו נערכה הערכת מצב בדרג המדיני בעקבות הפיגוע הרצחני בחדרה, שבסיומה הוחלט על החזרת הסגר הכללי על שטחי יהודה, שומרון ורצועת עזה. בעקבות זאת נסגרו המעברים "ארז" ו"קרני", 24 שעות
אחרי שנפתחו בעקבות הסגירה הקודמת, שנעשתה אחרי ירי רקטות הקסאם.

מדיניות צה"ל כרגע היא לבודד את צפון השומרון משאר השומרון.

צה"ל הקים חסימות לאורך קו שבי-שומרון-אבני-חפץ, והזרים כוחות לצפון השומרון, כדי למנוע תנועת פלשתינים דרומה, ובכך למנוע אפשרות של יציאת גורמי טרור מצפון השומרון דרומה. במקביל פועלים כוחות צה"ל בעומק השטח במרחב ג'נין נגד תשתיות הג'יהאד-האיסלמי. הפעילות תהיה מתמשכת, ותימשך מספר שבועות. למרבה האירוניה, מדובר באיזור שבו פונו רק לפני חודשיים ארבעה יישובים יהודיים, במסגרת "התנתקות".



