

משלחת ישראלית בכירה, שטרית שרנסקי ודיכטר, נועדה לא מכבר עם איש האופוזיציה הסורית, פריד אלראדירי השוהה בארה"ב.

מאת: יונתן דחוח הלוי

משלחת ישראלית בכירה, שטרית שרנסקי ודיכטר, נועדה לא מכבר עם איש האופוזיציה הסורית, פריד אלראדירי השוהה בארה"ב. אלראדירי, התומך בהקמת שלטון דמוקרטי מערבי בדמשק ובנורמליזיציה עם ישראל, מנסה לבנות מעמדו כמנהיג חלופי לסוריה אם תאמץ ארה"ב מדיניות אקטיבית לסילוק משטר הבעת' בדומה לדגם העיראקי.

פעיל האופוזיציה הסורית, נביל פיאד מסר לערוץ "אלערביה", כי משלחת ישראלית בכירה נועדה בימים האחרונים בארה"ב עם איש האופוזיציה הסורי פריד אלראדירי. בפגישה השתתפו מהצד הישראלי שר התחבורה מאיר שטרית, השר לשעבר נתן שרנסקי, ראש השב"כ לשעבר אבי דיכטר ופקידים משגרירות ישראל בארה"ב. הפגישה בין אלראדירי למשלחת הישראלית הוגדרה כ"ידידותית וטובה".

אלראדירי, יליד חלב שהגר לארה"ב והיה לאיש עסקים המקורב לבכירים בממשל, מייצג קו חדש באופוזיציה הסורית. מפלגת הרפורמה שהקים דוגלת בהשתתת שלטון דמוקרטי בנוסח המערב המבוסס על פלורליזם פוליטי ואיסור על קיום מפלגות התומכות באלימות.

אל-ראדירי מצדד בפרוק של סוריה מכל נשק להשמדה המונית ובקיום מערכת יחסים נורמאלית עם מדינת ישראל. לא מכבר אף הצהיר, כי אם יקבל לידיו את השלטון בסוריה יקים בדמשק מוזיאון לשואת יהודי אירופה.

אלראדירי נעצר בידי כוחות הביטחון הסוריים ב   30 ספטמבר 2004 למשך כחודש ימים. לאחר שחרורו פרסם מאמר בו שבח את היחס החם לדבריו שקיבל בתקופת מעמרו. בדומה לגורמי האופוזיציה האחרים בסוריה מייחס גם אלראדירי לצבא הסורי תפקיד מכריע בהנעת הרפורמות הפוליטיות ובהקמת שלטון דמוקרטי.

עניינו המרכזי כיום הינו להפוך לחלופה שלטונית למשטרו של אסד אם תאמץ ארה"ב מדיניות אקטיבית לסילוק משטר הבעת' הסורי בדומה לדגם העיראקי. הפגישה שקיים עם הבכירים הישראלים נתפסת כמשרתת יעד זה.

