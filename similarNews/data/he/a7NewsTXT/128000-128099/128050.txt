

האגודה לזכויות האזרח פנתה אתמול בדחיפות אל המשנה לפרקליט המדינה לתפקידים מיוחדים, עו"ד שי ניצן, בדרישה להורות לצה"ל והמשטרה "להגן על תושבי שכונת ואדי חסין בחברון שבסמוך לקרית ארבע, הנתונים מאז אתמול בבוקר להתקפות קשות מידי מתנחלים, התקפות הנמשכות ברגעים אלה ממש".

במכתב לניצן נאמר כי "מהמידע שנמסר לנו מתושבי השכונה עולה, כי אתמול בסביבות השעה 7:30 בבוקר הגיעו כ-100 מתנחלים מקרית ארבע והחלו לתקוף באבנים אל כל בתי שכונת ואדי חסין. המתנחלים חסמו את הכביש המוביל לשכונה באבנים גדולות, תוך שהם מפרקים וזורקים בטונדות שהיו בצידי הדרך.
כתוצאה מכך, מאז אתמול בבוקר הכביש המוביל לשכונה חסום לחלוטין. כמו כן, מתנחלים הנמצאים במקום ממשיכים לתקוף את בתי התושבים בשכונה. כתוצאה ממעשים אלה, מאז אתמול בבוקר, כל תושבי השכונה נצורים בבתיהם, ושרויים בפחד. תושבים שניסו לצאת מהבתים הותקפו, ונאלצו לחזור.
התושבים מדווחים על כך, שבמקום נכחו צבא ומשטרה, ואולם אף הם הותקפו על ידי המתנחלים.
ברגעים אלה ממש, קיבלנו דיווח כי כמה עשרות מתנחלים התקבצו בחצר ביתו של מר קאיד דענא, תושב ואדי חסין, והנם תוקפים את הבית".

עו"ד ימור יהודה מהאגודה לזכויות האזרח מציינת כי "למרות המצב הקשה בו שרויים תושבי השכונה, הצבא והמשטרה אינם נוקטים בצעדים הנדרשים על מנת להתמודד עם ההתקפות האלימות המתמשכות. בנסיבות אלה, ונוכח אוזלת היד הנמשכת בטיפול באירוע, אנו מוצאים לנכון להתריע בפניך על המשך המצב ולבקשך לפעול ככל הנדרש על מנת לגרום לכוחות הביטחון להפעיל את סמכויותיהם בהתאם לחובתם להגן על תושבי המקום".

