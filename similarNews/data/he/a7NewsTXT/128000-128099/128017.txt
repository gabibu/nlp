

סגן ראש מרכז יפה למחקרים אסטרטגיים, אל"מ במילואים ד"ר אפרים קם, אומר בראיון לערוץ 7 כי אין כל חידוש בעמדת ההנהגה האיראנית אשר שואפת להשמיד את מדינת ישראל. לדבריו, החידוש הוא רק בבוטות

בעקבות דברי נשיא איראן אשר קרא להשמיד את מדינת ישראל אומר סגן ראש מרכז יפה למחקרים אסטרטגיים באוניברסיטת תל אביב, אל"מ במילואים ד"ר אפרים קם, כי החידוש בדבריו של הנשיא האיראני טמון בעובדה שמזה מספר שנים לא נשמעו ביטויים חריפים שכאלה מפי ההנהגה האיראנית, על אף שמאז ומתמיד היתה העמדה האיראנית הרשמית שלישראל אין זכות קיום.

"קודם כל צריך לומר שהדברים אינם חדשים והנשיא משקף את העמדה האיראנית הרשמית מאז המהפכה בשנת 1979 שישראל צריכה להיעלם מעל למפה כי היא יצור לא לגיטימי והעם היושב בציון הוא אוסף של פושעים שנקלעו לארץ ישראל", אמר ד"ר קם.

עוד הוסיף כי אמנם בשנים האחרונות מיעטו האיראנים להשתמש בביטויים חריפים שכאלה. "אינני זוכר התבטאות שכזו מהנשיא הקודם, חתאמי, שהיה יותר מתוחכם. בא נשיא חדש ורדיקאלי מאוד שאומר את מה שהוא חושב ומה שההנהגה האיראנית חושבת", הסביר.

לדברי ד"ר קם, במידה ונשיא איראן היה קורא להשמיד מדינה אחרת, ולא ישראל, התגובות העולמיות היו דומות. "כאשר מדינה באה וקוראת למחוק מדינה לגיטימית אחרת, אם יש לאותה מדינה מאויימת מספיק ידידים אז החאות היו דומות", אמר והוסיף כי בכל אופן מדובר בהתבטאות קצת מרחיקת לכת במיוחד כיום, כאשר איראן נמצאת תחת לחץ בינלאומי להפסיק את תכנית הגרעין שלה.
