

עיריית באר שבע תעניק ביום ראשון הקרוב, את אות 'יקיר באר שבע' לנשיא אוניברסיטת בן-גוריון בנגב, פרופ' אבישי ברוורמן ושופט בית המשפט העליון לשעבר יעקב טירקל

בדברי ההנמקה להענקת התואר נאמר כי אוניברסיטת בן-גוריון, בראשותו של פרופ' ברוורמן היא האוניברסיטה המבוקשת והאטרקטיבית ביותר בישראל ומהווה עוגן של מצוינות, הצלחה ואנושיות, גורמים המביאים כבוד וגאווה לעיר באר שבע ולתושביה.

"ברוורמן" נאמר, "מתגורר בשכונה ט' בבאר שבע, זאת מתוך תחושת שותפות והיותו חלק מהמרקם המיוחד של העיר...האוניברסיטה בהובלתו וביוזמתו של ברוורמן, מעודדת את ציבור הסטודנטים להיות מעורבים בקהילה, תוך לקיחת אחריות ושותפות אמיתית. כיום פעילים כ-7000 סטודנטים מאוניברסיטת בן-גוריון במסגרת פרויקט החונכות ומעורבות חברתית ותרומתם לצמצום הפערים בחברה ולמתן הזדמנות שווה לכל ילדה וילדה בעיר היא רבה מאד".

עוד נכתב בדברי ההנמקה כי "כנשיא האוניברסיטה, פועל ברוורמן בשיתוף פעולה מלא עם העיר באר שבע וקברניטיה, דבר שבא לידי ביטוי בהקמת פארק ההיי-טק, שמטרתו להשאיר אוכלוסיה צעירה ואיכותית באזור הנגב ולבסס את מעמדה של באר שבע כמטרופולין מוביל במדינת ישראל".

פרופ' אבישי ברוורמן מכהן כנשיא האוניברסיטה החל משנת תש"ן ובמהלך כהונתו הצליח להביא את האוניברסיטה שהיתה שרויה במשבר כחלכלי עמוק, גייס תרומות במאות מיליוני דולרים לטובת פיתוח המחקר ולרווחת ציבור הסטודנטים. בתקופתו עלה מספר הסטודנטים באוניברסיטה מכ-5.700 בראשית כהונתו לכ-17.400 כיום.

ברוורמן, בעל תואר דוקטור בכלכלה מאוניברסיטת סטנפורד בקליפורניה, שימש ככלכלן בכיר בבנק העולמי, פרסם ספרים ומאמרים העוסקים בנושאים הקשורים בכלכלת פיתוח ובכלכלה חקלאית, בארגון תעשייתי, במדיניות ציבורית ובניהול משאבים ומקורות מים. זכה בתארי כבוד מטעם מוסדות אקדמיים בזכות תרומתו בנושאי כלכלה ונבחר כחתן פרס בן-גוריון בשנת תשנ"ט.

בין מקבלי אות 'יקיר באר שבע' נמצאים גם פרופ' ברכה רגר מהפקולטה למדעי הבריאות באוניברסיטה, לשעבר המדענית הראשית של משרד הבריאות, ושופט העליון בדימוס, יעקב טירקל, יו"ר ועדת החוקה של האוניברסיטה.

טירקל נולד בארץ בשנת תרצ"ה, סיים לימודי משפטים באוניברסיטה העברית בירושלים בשנת תש"ך, ובתשכ"ז מונה לשופט בבית משפט השלום בבאר שבע.
בשנים תש"ל עד תשל"ג שימש רשם בית המשפט המחוזי באר שבע.
משנת תשנ"ה שופט בית המשפט העליון, ובשנים תש"ל עד תשל"ד שימש מרצה באוניברסיטת בן גוריון בנגב.

טירקל חבר בחבר-הנאמנים של אוניברסיטת בן גוריון בנגב, ופירסם מאמרים שונים בנושאי משפט כמו אתיקה רפואית, פרשנות מקצועית וצבא, בכתבי עת מקצועיים שונים, וזכה בפרסים ספרותיים וצבאיים שונים.
הוא נשוי למרים טירקל, לשעבר סגן אלוף בשירות קבע בצה"ל והיום חברת מועצת עיריית באר שבע ואב לשתי בנות.


