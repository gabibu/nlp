

רוב מתיישבי נצרים עזבו שלשום את אריאל, ועברו למקום מגורים זמני נוסף - במושב יבול שבמערב הנגב, באיזור פתחת שלום.

כתבנו חגי הוברמן מוסר כי 15 משפחות ראשונות מנצרים הגיעו ליבול עוד לפני חג סוכות. עוד 35
משפחות עברו השבוע, ובסך הכל עברו 50 משפחות מנצרים לאתר החדש. כעשרים משפחות החליטו להישאר באריאל, אולם כיוון שנדרשו לפנות את הקראוונים של מגורי הסטודנטים, הם עברו באופן זמני
לפנימיה של ישיבת ההסדר בקרני-שומרון, ול-8 דירות נוספות שהועמדו לרשותם. הם יגורו בקרני-שומרון כחודש וחצי, עד שיחזרו לאריאל, הפעם לשכונת קראוונים במרכז העיר.

בנצרים מדגישים כי לא מדובר בפילוג, וכי מדובר בשתי שלוחות של אותו יישוב, האחת בנגב והשניה באריאל. גם השהות ביבול הינה זמנית, והמתיישבים מקווים להקים יישוב חדש באיזור חלוצה.

נציגי נצרים אמרו כי הם מודים ומברכים את אנשי מכללת אריאל. "התקבלנו בברכה ובחום ע"י תושבי עצמונה שביתד וחברי מושב יבול. אנו שבים ומודים למכללת אריאל על הכנסת האורחים הנפלאה, הליווי והדאגה במשך כל התקופה שבה שהינו במעונות המכללה באריאל. תודה מיוחדת לנשיא המכללה יגאל כהן אורגד, למנכ"ל יורם שי ולד"ר מרים ביליג ולפרופסור שובל. אנו מאחלים הצלחה לחברינו מנצרים שממשיכים באריאל. יהי רצון שנזכה לחזור לנצרים במהרה ולקומם אותה מעפרה
ומאפרה", ציינו נציגי הישוב בהודעתם.

בנצר-חזני מתלבטים בין עין-צורים לגולן

מתיישבי נצר-חזני מתלבטים בימים אלו, האם לעבור דרומה, לקיבוץ
עין-צורים, בו שוהים חלק מהתושבים, או לקבל את ההצעות מרמת-
הגולן, להתיישב באתר ההרחבה של מושב אבני-איתן. כאן יוכלו לעסוק
בפיתוח תיירות וחקלאות, כשם שעסקו בגוש-קטיף. רוב משפחות נצר-
חזני שוהות עדיין בחיספין שבגולן.
כתבנו חגי הוברמן מוסיף כי מתיישבי קטיף ששהו עד כה בכפר-פינס, עברו השבוע למלון "המלך
שאול" באשקלון. חלק מהמשפחות עברו ל"עיר האמונה" של עקורי
עצמונה, השוהים עדיין באיזור התעשיה של נתיבות. מתיישבי עצמונה
שבעיר האמונה אמורים להגיע לקיבוץ שומריה שבדרום חבל לכיש,
והדבר יסוכם סופית בשבוע הבא.
עקורי תל-קטיפא עוברים בימים אלו לקראוונים חדשים באבן-שמואל,
המוסד שאירח אותם עד כה במגורי התלמידות. בשירת-הים ממתינים
עדיין באלון-שבות לאישור ראש-הממשלה למעברם ליישוב משכיות
בבקעת-הירדן, כפי שסוכם בינם לבין מועצת בקעת-הירדן והחטיבה
להתיישבות.

