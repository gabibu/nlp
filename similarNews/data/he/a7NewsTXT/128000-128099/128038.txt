

מזכיר ארגון מגדלי הבקר בארץ, מאיר בראון, טוען כי חברת 'תנובה' זקוקה לשינוי מהותי.
במאמר, המתפרסם באתר התאחדות חקלאי ישראל, כותב בראון כי "המעבר ל"חברה ציבורית", כפי שמציעים מנהלי תנובה, הנפקתה בורסה ובהמשך מכירתה למשקיעים אסטרטגיים (כמו נסטלה, קרפט, סודיאל ועוד חברות חלב רב-לאומיות), יביא לשינוי מהותי מאוד ביחסי הכוחות ובכללי המשחק בענף.

המטרה הלגיטימית והחוקית של "חברה" היא מקסימום רווח. הדירקטוריון החדש של החברה יהיה מורכב ממגוון נציגים שמחויבים, אך רק, לטובת החברה והשאת רווחיה. הרווחיות של תנובה כיום, היא זעומה למדי וברור לנו שהדירקטוריון החדש יפעל בנחישות להגדלה מידית של הרווחים. מנכ"ל החברה יקבל בונוסים על הגידול ברווחי החברה ואף יזכה להערכה ויוקרה רבה בקרב עמיתיו

מאין יבואו הרווחים המוגדלים? ענף החלב בארץ אינו צומח - גידול בהכנסות החברה אינו ריאלי. הפעולה העיקרית תהיה, אפוא, בהגדלת היעילות של "תנובה החדשה" ובהקטנת הוצאותיה".

בראון מדגיש כי "ענף החלב בישראל עובד על הסכמות בלבד, אין בו חקיקה וכללי העסקים הם בהסכמה של הצדדים: מחיר החלב הגולמי, הוויסות בענף ואפילו מסגרת התכנון. יתרה מכך, תנובה היא הציר המרכזי שסביבו מתנהל הענף. היא ה"רגולטור" האמיתי בענף החלב".

לדבריו, "ל'תנובה' החדשה יהיה עניין לפרק את ההסכמות כי זה ישרת את מטרותיה החדשות להגדלה מהירה של רווחי החברה".

בראון מזהיר כי, "במסגרת ההתייעלות יעלה המנכ"ל הצעה לייבא לארץ, ממפעלי החברה הרב-לאומית בחו"ל כמו גבינות קשות, חלב עמיד, אבקת חלב וחמאה. המחירים במפעלים ברומניה, בדרום אמריקה ובאוקייניה נמוכים מאוד וגם מסובסדים בחלקם. זה יגדיל את רווחיה של תנובה.

יצרני החלב יפסידו לפחות 400 מיליון ליטר שהם כ-300 מיליון שקל ערך מוסף. מחלבות תנובה בתל-יוסף, ברמת הגולן וקווים במחלבות אחרות ייסגרו. (כך עשה גם דב לאוטמן מ"דלתא" שהעביר חלק ניכר מייצור הטקסטיל לירדן ולסין וכך עושה גם חברת "אוסם" שיש לה מפעלים בארץ) ומנכ"ל תנובה יקבל אות הערכה על התייעלות מרשימה.

שלא יהיו אשליות לאיש מאיתנו: "חברה ציבורית" תעשה כהבנתה להגדיל את יעילות הייצור שלה - לייעל גם את הספקים עד הגבול האפשרי".


גם הממשלה איננה יוצאת נקיה מאזהרותיו של מזכיר מגדלי הבקר. לטענתו, הממשלה שומרת באדיקות על מנגנון מחיר המטרה ועל משטר המכסות בענף ואף השקיעה בשנים האחרונות כ-800 מיליון שקל בשידרוג הרפתות, במסגרת הרפורמה בענף החלב.
