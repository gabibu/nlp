

סטנלי פישר יהיה אורח בישיבתה השבועית של הנהגת ההסתדרות. זו הפעם הראשונה שנגיד בנק ישראל מבקר במקום. עמיר פרץ: "שיתוף הפעולה של כל הגורמים במשק הוא הבסיס לצמיחת המשק והשגת יציבות"

נגיד בנק ישראל, סטנלי פישר, יהיה אורח בישיבתה השבועית של הנהגת ההסתדרות, ביום ראשון הקרוב. לנגיד יצטרפו גם ד"ר מאיר סוקולר, המשנה לנגיד, פרופ' אביה ספיבק, המשנה לנגיד, ד"ר קרנית פלוג, מנהלת מחלקת המחקר בבנק ישראל, מר גבי פישמן, ראש מטה נגיד בנק ישראל ורפי לנקרי, יו"ר ועד עובדי בנק ישראל.

יו"ר ההסתדרות, ח"כ עמיר פרץ, אמר היום כי הוא שמח שהנגיד נענה להזמנה להשתתף בישיבת ההנהגה. "יש חשיבות סמלית ובעלת ערך לכך שהנגיד מטה אוזן לנציגים האותנטים של העובדים. אני שמח שמחלחלת הבנה בבנק ישראל כי שיתוף הפעולה עם ההסתדרות הוא מפתח להשגת משק משגשג תוך שמירה על חברה ישראלית בריאה ולא מקוטבת. יש היום יותר היענות בכל חלקי המשק להצעתי לאמץ את המודל לשיתוף פעולה לפיו ההסתדרות, המעסיקים, הממשלה והארגונים החברתיים מחליטים יחד על המדיניות הכלכלית הכוללת".

בישיבה יתקיים דיון בנושא המודל לשיתוף פעולה כלכלי במשק. כמו-כן יידונו גם הנושאים הבאים: שמירה על תחרותיות בשוק העבודה הישראלי בתנאים של משק גלובלי תוך שמירה על זכויות העובדים, התפתחות התופעה הגלובלית של עובדים עניים והסיוע של בנק ישראל למאבק בעוני מתוקף היותו מעצב המדיניות המוניטרית.

