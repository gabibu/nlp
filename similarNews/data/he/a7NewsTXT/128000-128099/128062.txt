

גדודי אלאקצה פרסמו הודעה לפיה "תגובתנו תהיה בלב הישות המתועבת, בתל אביב, בבת ים, בירושלים הכבושה, בעפולה, בחדרה... בכל מקום בו נמצאים אויבי אללה".

מאת: יונתן דחוח הלוי

הזרוע הצבאית של ה'פתח' מאיימת בפיגועי התאבדות בלב שטח ישראל בתגובה לחיסולו אמש של בכיר בג'יהאד האסלאמי ברצועת עזה שהיה אחראי על שיגור רקטות לעבר ישראל.

ה'פתח' קרא לשאר ארגוני הטרור הפלשתיניים ללכת בדרכו ולבצע פיגועי התאבדות ב"כל שטח פלשתין". גדודי חללי אלאקצה, הזרוע הצבאית של ה'פתח' מפלגת השלטון הפלשתינית, פרסמו כרוז המאיים בפיגועי טרור בשטח ישראל בתגובה לחיסולו אמש של שאדי מהנא, מבכירי הג'האד האסלאמי שהיה אחראי על יחידת הרקטות של הארגון.

דובר מטעם גדודי אלאקצה אמר, כי "זו בושה לפלגים הפלשתיניים לדבר על תהדיאה (רגיעה, הפוגה בטרור) כאשר הפשעים הציוניים נמשכים". הוא הגיש, כי גדודי אלאקצה של ה'פתח', אשר ביצעו פעולות משותפות רבות עם מהנא נגד ישראל, ינקמו בקרוב את "דמו הטהור".

בהודעתם מציינים גדודי אלאקצה, כי "כל האפשרויות פתוחות" בכל הנוגע לתגובה לחיסול מהנא. הם קראו לשאר ארגוני הטרור הפלשתיניים להסלים את המתקפות על הישראלים בכל מקום הימצאם: "תגובתנו תהיה בלב הישות המתועבת, בתל אביב, בבת ים, בירושלים הכבושה, בעפולה, בחדרה... בכל מקום בו נמצאים אויבי אללה". הגדודים נשבעו להמשיך בפיגועי ההתאבדות נגד ישראל ו"ממשלתה הנאצית".

אמש נטלו גדודי אלאקצה אחריות משותפת עם הג'יהאד האסלאמי לשיגור 6 פצצות מרגמה בקוטר 140 מ"מ לעבר מה שכינו "התנחלות שדרות". לפצצות אלה כושר הרס גדול וטווח שיגורה נע בין 8 - 10 ק"מ.
