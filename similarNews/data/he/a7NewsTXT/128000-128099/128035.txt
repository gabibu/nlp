

ערבים מהכפר חווארה הציתו הבוקר אש בשדות קוצים סמוך מאוד לשכונת מצפה יצהר, ממזרח לישוב.

לדברי בועז אלברט, איש ביטחון בישוב, אתמול נערך במקום מסיק מוסדר של ערבים, סמוך מאוד לבתי השכונה, תוך אבטחה צבאית ומשטרתית.

לדברי אלברט, היום, למרות שלא התבצע כל פעולת מסיק, התקרבו ערבים לבתי השכונה ולג'יפ של משמר הגבול שחנה במקום, הציתו אש, ונמלטו.

אלברט טען כי שוטרי מג"ב לא מנעו מהערבים להתקרב, לא כיבו את השרפה ואף לא ניסו לעצור בעד המציתים או לעוצרם לחקירה, לאחר מעשה. מדוברת משמר הגבול טרם התקבלה תגובה.

השרפה כובתה ע"י תושבי הישוב ומתנדבים.

במקום נשרף כליל ציוד חשמלי של יהודים בשווי כ 3,000 ש"ח.

דוברת משמר הגבול ביהודה ושומרון, פקד אפרת אורן-עופר מסרה בתגובה כי צוות מג"ב הגיע למקום כתוצאה מהדליקה, והגיע לאירוע לאחר שהאש כבר החלה לבעור. לדבריה, כשנוכחו השוטרים כי האש איננה מסכנת חיי אדם או רכוש הם דיווחו למוקד הצבאי על ההתרחשות, בעוד שתושבי המקום הספיקו כבר לכבות את האש. הדוברת הדגישה כי היחס בין המתיישבים למשמר הגבול הוא חם ולבבי ובשביל להגן על המתיישבים נמצאים כוחות מג"ב באיזור.

יודגש כי באביב האחרון, כבר הוצתו ארבע פעמים שדות החיטה של הישוב וכן הושחתה מכונת-זריעה. בכל הפעמים נאמד הנזק, באלפי .

גם לפני כשלושה חודשים היו שני מקרי הצתה של ערבים מהכפרים הסמוכים ליצהר.

באותם מקרים, בחודש תמוז האחרון, הציתו ערבים מהכפר חווארה ועינבוס שדות קוצים סמוך מאוד למצפה יצהר, שכונת הקראוונים הדרומית-מזרחית של הישוב. ההצתה, כנראה במטרה שהאש תתפשט אל בתי הישוב. האש אכן התפשטה, וגם באותו מקרה רק פעילות התושבים, וצוות כיבוי אש שהוזעק מאריאל, מנעו את שריפת הבתים.

למחרת, שוב הציתו ערבים מהכפר עוריף שדות קוצים, בעת שנשבה רוח מערבית לכיוון בתי הישוב. האש אכן התפשטה, ותושבי השכונה נזעקו לכבותה. למקום הגיע כוח צבאי, אך זה סירב בעקשנות, לעצור את הערבים המציתים, למרות שאלו עמדו אז במרחק קצר, ובמשך כשלוש שעות שרקו וקיללו את החיילים.

דובר הישוב יצהר אמר בהודעתו כי "נותר רק לנחש כיצד היה נוהג הצבא אם חלילה האירוע היה הפוך: תושבי יצהר היו מציתים שדות סמוך לכפר ערבי, סמוך מעוד לג'יפ משמר הגבול, ונמלטים ליצהר".




