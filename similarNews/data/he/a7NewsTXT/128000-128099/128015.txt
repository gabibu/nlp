

הפרקליטות החליטה לא לפתוח בחקירה נגד ח"כ פורז, שהוקלט מציע שוחד והטבות שונות לחברי האפוזיציה הפנימית במפלגתו, כדי שיפסיקו לכתוב נגדו. "זהו ישוב סכסוכים בין מחנות במפלגה בדרכים לגיטימיות", טוענים

המשנה לפרקליט המדינה לעניינים פליליים הודיע אמש לח"כ אברהם פורז מסיעת שינוי כי לא יורה על פתיחת חקירה בעניינו, בפרשת הקלטת, בה נשמע פורז מבטיח, כביכול, מימון נסיעה לחו"ל מכספי המפלגה.

המשנה לפרקליט, עו"ד יהושע למברגר, כתב לח"כ פורז כי אין בסיס לתלונה שהוגשה נגדו. "ניתן לפרש את השיחה האמורה במספר אופנים, ובין היתר באופן שאינו עולה לכדי מעשה בלתי חוקי, אלא מהווה שיחה שעניינה ישוב סכסוכים בין מחנות במפלגה בדרכים לגיטימיות", כתב עו"ד למברג.

לפני ארבעה חודשים נחשף בערוץ הראשון בטלוויזיה, כי שני פעילי 'שינוי' ממחנהו של ח"כ יוסף פריצקי, גדי בן שמואל וגבי בלגר, הקימו באינטרנט אתר שתקף ללא הרף את הנהגת שינוי ואת ח"כ פורז באופן אישי. הם אף הקליטו את פורז בשיחת מסדרון, ובשיחה נשמע פורז מבקש מהשניים להפסיק לתקוף אותו ואת חבריו להנהגה, ולהתחיל להתנהג כחברי שינוי מן המניין.

על-פי הנאמר בקלטת, הציע פורז לשניים נסיעות לחו"ל וטובות הנאה נוספות על חשבון שינוי, אם יתחילו להתנהג "כמו שצריך".

וכך נשמעה השיחה ששודרה בערוץ הראשון:

ח"כ פורז לשני חברי מועצת שינוי: "אם אתם רוצים לפתוח דף חדש של שיתוף פעולה - אין לי שום דבר אישי נגד אף אחד מכם. באמת אין לי שום דבר אישי נגד כל אחד מכם. אין לי! אני לא עשיתי שום רע, לדעתי, עד היום, ואתה לא לי, ואין לי שום דבר נגדך. אם אתם רוצים לפתוח דף חדש, קודם כל תפסיקו להוציא את העיתון הזה. אתם רוצים להידבר, אתם רוצים?

"אין לי בעיה לתת לכל אחד ייצוג בכל המקומות אבל אם אני חושב שכל מה שאני עושה, שאם אני מניח שאחד ייכנס לוועדה, בכל מה שהוא יעשה, זה למחרת הכל יהיה בעיתונים ובהכפשות. אני לא מעוניין, אני מודה בזה שאני הייתי היוזם לא להכניס אתכם לוועדה".


וכך נשמה בהקלטה השיחה בין ח"כ אברהם פורז לבין גדי בן שמואל - יו"ר סניפי מפלגת שינוי:

פורז: תפסיקו להוציא את העיתון הזה. בוא נראה איך אנחנו הולכים לשיתוף פעולה.

גדי: איך? איך?

פורז: שיתוף פעולה.

גדי: סגרת את העיתון - סתמת לנו את הפה.

פורז: תשמע...

גדי: אז מה עשית? בוא מה אתה נותן לנו כדי...

פורז: או קיי, או קיי.

גדי: לשלב אותנו בתוך המפלגה שהיא שלנו גם כן.

פורז: בוא תראה, לכו תחשבו מה אתם רוצים ממני, מה אני יכול להציע לך?

גדי: אני לא רוצה בית מלון. או קיי. בית מלון.

פורז: תגיד לי מה אתה רוצה?

גדי: אני רוצה, איך אתה משלב אותנו?

פורז: הדבר הבסיסי שאני יכול לתת לכם אותו בקלות, בהתחייבות, שתהיה לכם דלת פתוחה אליי, אתם יכולים לבוא להיפגש, לדבר איתי ולהציע לי, ואני מוכן להתחשב בכם.

יש לכם עוד משהו. תגיד לי, אתם מדי פעם חושבים שאתם צריכים להיות באיזו נסיעה לחוץ לארץ, אני מוכן, וגם לממן.


עם התפוצצות הפרשה טען פורז כי לא הציע שום שוחד. לדבריו, הוא הציע לשניים בדיוק את מה שמקבל כל חבר שינוי מן השורה. "השיחה עם השניים היתה שיחת מסדרון חסרת חשיבות, שנעשתה ביוזמתם כאשר מטרתם הברורה הייתה לתפור לי תיק נוסף, כפי שניסה לעשות לי בשעתו ח"כ פריצקי", אמר פורז.

"מי שמחליט על נסיעות מטעם שינוי היא ועדת נסיעות בראשותו של ח"כ רצאבי, ואני אף אינני חבר בוועדה", הוסיף פורז. "כל אלה שנסעו מטעם שינוי לוועידה של מפלגות ליברליות בבולגריה נבחרו על ידי הוועדה, ולי לא היתה כל מעורבות בהרכב המשלחת".



