

בגלל תפילת המוסלמים: תנועת יהודים ברוב חלקיה הצפוניים של העיר העתיקה תיאסר בשבת הקרובה. מתפללים המגיעים לכותל משכונות מאה שערים ובית ישראל, רבים מהם מבוגרים או ילדים, יאלצו לבצע צעדה ארוכה

משטרת ישראל הודיעה אתמול לתושבים היהודיים בעיר-העתיקה המתגוררים ברובע המוסלמי ובאיזור שער-הפרחים, כי לא תורשה כניסת יהודים משבת בצהריים ועד יום ראשון לפנות בוקר. כך מוסר כתבנו חגי הוברמן.

משמעות הדבר: סגירת ציר התנועה מרכזי לכותל המערבי מכיוון צפון, דרך שער שכם, המשרת בעיקר את האוכלוסיה החרדית הבאה להתפלל בכותל מכיוון שכונות מאה-שערים ובית-ישראל. מאות מתפללים חרדים כאלו עלולים להיתקע בשבת בכותל בדרכם לביתם אחרי התפילה, וייאלצו לבצע עיקוף ענק ומתמשך דרך שער יפו.

בנוסף, באיזור שער הפרחים מתגוררות כשלושים משפחות, ועוד 65 משפחות גרות ברובע המוסלמי
והנוצרי. ההחלטה תכניס משפחות אלו למעין מצור.

כתבנו חגי הוברמן מציין כי את ההודעה מסר מפקד תחנת העיר-העתיקה יורם הלוי לקצין הביטחון של העיר העתיקה. על פי ההודעה, לא תורשה תנועת יהודים מהכותל המערבי צפונה, לכיוון שער שכם, משעה 2.30 בצהריים למשך כ-14 שעות, עד יום ראשון לפנות בוקר. התושבים התבקשו להיערך למציאות הזו. שער האריות, כמו גם שער הפרחים ושער שכם, ייסגרו בשעות אלו לחלוטין לכניסת יהודים. הסיבה: באותן שעות תסתיים תפילת המוסלמים ביום השישי האחרון של הרמדאן, ורחובות העיר העתיקה יתמלאו בהמוני מוסלמים דתיים.

במשטרה חוששים כי יהודים שיעברו במקום יותקפו בידי ערבים, ולכן הוחלט על הגבלות התנועה דווקא ליהודים. בעבר, בימים כאלו, היתה תנועת היהודים מוגבלת לשעה עד שעתיים בלבד לכל היותר.

את תגובת דובר המשטרה לא ניתן היה להשיג אמש.
