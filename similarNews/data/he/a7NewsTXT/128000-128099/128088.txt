

חוקרי מפלג ההונאה של המחוז הצפוני חשפו בנק פיראטי לריביות שפעל באזור הכנרת. שני החשודים נעצרו לאחר שהצליחו לגייס מלקוחותיהם כ-200 מליון שקל ותכננו ע"פ החשד לברוח עם הכסף.

מפלג ההונאה של מחוז הצפון חשף הונאת ענק של כמאתיים מיליון שקלים. שני החשודים הציעו ללקוחותיהם ריבית שנעה בין 3 ל-5 אחוזים לחודש. הריבית נקבעה לפי סכום ההפקדה כאשר הסכום המינימלי שהציבו לכל הפקדה עמד על 100 אלף שקלים.

בחקירת המשטרה התגלה כי אחד המפקידים הפקיד לא פחות מחמישה מיליון שקלים. חלק מהכספים שהופקדו היו חסכונות משפחתיים, כספי ירושה ואפילו כספי פיצויים לנפגעי פעולות הנאצים במלחמת העולם השנייה.

השניים נעצרו בעקבות מידע מודיעיני שהתקבל במשטרה ולפיו, תכננו לסגור את הבנק ולברוח עם הכסף שהספיקו לגבות מהלקוחות הרבים. המשטרה תבקש להאריך את מעצרם של השניים.
