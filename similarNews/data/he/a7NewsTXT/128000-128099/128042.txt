

שר הביטחון בפגישה מצומצמת השבוע עם חברי מרכז ליכוד אמר כי "שרון טעה פעמיים: כשהסכים למשאל המתפקדים, וכשלא שעה לדעתם. במוקדם או במאוחר היה עלינו לפנות את גוש קטיף וכל יום רק היה מוסיף קורבנות"

"שתי טעויות חמורות עשה שרון בנושא הנסיגה החד צדדית, וגם הוא מודה בכך היום: האחת, - שהסכים למשאל בקרב מתפקדי הליכוד , תוך התחייבות לכבד את תוצאותיו, והשנייה   שלא שעה לתוצאות המשאל ולא כיבד את הבטחתו למלא אחריה"   אמר שר הביטחון, מר שאול מופז, בפגישה מצומצמת עם פעילי ליכוד, חברי מרכז "מגזר המייסדים", בראשותו של ז'ק לוי, שנערכה בתל אביב ביום שני האחרון, ערב שמחת תורה. כתבה נרחבת על כך, מתפרסמת באתר חברי הליכוד "ליכודניק".

"מלכתחילה", ציין מופז, "התנגדתי למשאל הזה. הוא היה מיותר ואת דעתי זו לא שיניתי ולא הסתרתי. ישראל היא מדינה דמוקרטית, החלטות הממשלה כפופות לאישור הכנסת בלבד ולא לאישורם של מתפקדי מפלגת השלטון. אולם למן הרגע שראש הממשלה החליט על עריכת משאל כזה והצהיר פומבית שיקבל את הכרעתו   לא הייתה עוד ברירה, לדעתי, אלא לעמוד בהבטחתו.

אמרתי זאת גם לשרון: 'עשית שתי טעויות, האחת שהסכמת למשאל, והשנייה שלא שעית לדעת אנשי תנועתך...' ושרון מודע לזה היום".

בתשובה לדברי הביקורת הבוטים שהועלו נגדו מצד המשתתפים, על תמיכתו בהתנתקות החד צדדית ובעקירת אלפי מתיישבים יהודים מנחלותיהם ("אתה תירשם בתודעה הלאומית כרמטכ"ל טוב, אך תיזכר לדיראון כאיש המרכזי שעקר בפועל את גוש קטיף על אלפי מתיישביו היהודים", הטיח בפניו, ז'ק לוי)   חזר שר הביטחון וטען, שמבחינה ביטחונית לא ניתן היה להוסיף ולהחזיק לאורך זמן בכמה נקודות יישוב מבודדות בתוך ים של מיליון וחצי פלשתינים, באזור המאוכלס בצפיפות כה רבה והשורץ חוליות טרור, כך שבמוקדם או במאוחר היה עלינו לפנות את היישובים הללו וכל יום נוסף רק היה מוסיף עוד קורבנות, הן מקרב האזרחים והן מחיילי צה"ל.

יחד עם זאת, הצהיר השר, שלא יהיו עוד נסיגות חד צדדיות דוגמת זו של גוש קטיף. ישראל תשמור על שלמות גושי ההתיישבות הגדולים ביהודה ובשומרון ותפעל לחיזוקם   וזה כולל את אריאל ואת בנותיה. לא ייעקרו יישובים בלתי חוקיים שנבנו בשטח עד שנת 2003 וגם כאלה שנבנו לאחר מכן, לא יפונו בעתיד הקרוב.
"נאבק על זכותנו לרצף טריטוריאלי בין מעלה אדומים לירושלים"   אמר השר - "וכבר עתה נבנית בשטח תחנת משטרה ואני פועל במקביל למתן אישורי בנייה נוספים, כשהכוונה הסופית היא איחוד עם ירושלים השלמה, בירתו הנצחית של עם ישראל, .

אני שב ומודיע   הכריז מופז חגיגית - שלא יהיו עוד נסיגות חד צדדיות נוספות בשטח, והדברים אמורים גם לגבי בקעת הירדן. אם הנושא יעלה על הפרק, אתנגד לכך בכל תוקף.ובכל פורום.

שינויים בשטח - הוסיף - ייתכנו רק בעקבות משא ומתן על הסדר הקבע, אולם בכל הסכם סופי עם הפלשתינאים חייבים יהיו להתקיים שלושה תנאים בסיסיים: מדינה יהודית דמוקרטית בעלת רוב יהודי מוחלט, גבולות קבועים ומוכרים בני הגנה וסיום מוצהר של הסכסוך בינינו לבין הפלשתינאים.

בהתייחסו להסכם פילדלפי, טען מופז כי "אין זה סוד, שהתנגדתי בשעתו להסכם פילדלפי וגם היום אינני שלם עמו. ולא כאן המקום לפרט. עם זאת, פריצת הציר בימים הראשונים לא נבעה מאי כיבוד ההסכם על ידי שלטונות מצרים אלא מהביצוע הלקוי בשטח . שלא כנהוג אצלנו, כשהדרג העליון מקבל החלטה היא גם מיושמת מידית בשטח, אצל המצרים חולף זמן, לעתים שבועות, עד שההוראה של הדרג העליון מגיעה לדרגים הנמוכים יותר ומתבצעת בשטח, הלכה למעשה. וזהו, לדעתי, מקור התקלה, מסיבות טכניות ולא מדיניות.

נושא אחר, שהעלה השר מיוזמתו, היה מצב העוני בישראל. לדבריו, הוא מודאג מאוד מנושא זה ו"הדבר מורגש בצורה מוחשית גם בצה"ל . חיילים רבים אינם יוצאים לחופשה לבתיהם מחמת העוני. צה"ל מנפיק להם כרטיסי שהות בבתי הארחה בחופשה ובשבתות. משרד הביטחון חילק כעשרים מיליון  למשפחות החיילים הנצרכים. וזהו מצב שיש לתת עליו את הדעת בדיונים על התקציב הבא. אסור לנו לאפשר לו להימשך. נושא העוני חייב לעמוד בראש מעיינינו", ציין.

בפגישה השתתפו תשעה חברי מרכז - יו"ר חטיבת המייסדים, ז'ק לוי, משה ברלוי, אטקס יהונתן, סילצקי נפתלי, עו"ד ליפקין חיים, עו"ד דב מילמן, איזיק רביב, משה דולגין, יוסף עברון ויהודית עברון.

מלשכת שר הביטחון נמסר היום לערוץ 7 בתגובה כי "שר הביטחון אמר במפגש בדיוק את מה שהוא אומר בכל הזדמנות, כי מדינת ישראל היא דמוקרטית, עם מוסדות בנחרים ככנסת וממשלה, והם אלו שצריכים ואמורים לקבל החלטות המחייבות את המדינה. לכן לא היה כל צורך לקיים משאל כלשהו".
