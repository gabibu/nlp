

היומון "בילד צייטונג" דיווח בשבת כי 127 תקריות בעלות אופי אנטישמי נרשמו בגרמניה בשלושת החודשים הראשונים של השנה. המידע התבסס על מספרים שהגיעו ממשרד הפנים הגרמני.

במהלך אותה תקופה החלו הליכים משפטיים נגד 65 חשודים, למרות שרק צו מעצר אחד הוצא.

רוב התקריות (32 אחוזים) היו מכוונות נגד אזרחים יהודים או נגד מבנים השייכים לקהילות יהודיות במדינת בוואריה שבדרום גרמניה.

דובר משרד הפנים הבווארי אמר כי לא ברור עדיין מדוע נרשמו במדינה תקריות אנטישמיות כה רבות.
"לא מדובר על תקריות שאפשר להתייחס אליהן בביטול", אמר הדובר, שהוסיף כי בוואריה החלה לפני כשנתיים ביישום תוכנית להגנת מוסדות יהודים, שעלותה מיליוני אירו.




