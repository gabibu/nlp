

אחר הצהריים יתכנס מרכז הליכוד בהיכל התרבות בתל אביב. המרכז עשוי לקבל החלטה נגד הקמתה של מדינה פלשתינית ממערב לירדן, בניגוד לעמדתו של ראש הממשלה אריאל שרון.

להצעה השוללת מדינה פלשתינית צפוי רוב גדול.

יצוין כי מצע הליכוד, המחייב את כל נציגי המפלגה כולל רה"מ, שולל הקמת מדינה ערבית ביש"ע, ולכן קבלת ההחלטה הצפויה תהווה אשרור למצע המפלגה.

מאחורי היוזמה לכינוס המרכז, לשם קבלת החלטה הפוסלת הקמת מדינה פלשתינית, עומדת קבוצה גדולה של חברי המרכז, בראשות ח"כ אלי כהן, שהקימה את "הפורום לשמירת ערכי הליכוד". זאת נוכח דבריו של אריאל שרון, לפני כשמונה חודשים בטכס בלטרון, כי ישראל מציעה כיום לערביי יש"ע דבר שלא הוצע להם מעולם - הקמת מדינה פלשתינית על שטחי יש"ע.

ח"כ אלי כהן השיג את חתימותיהם של 700 מתוך כ-2500 חברי מרכז, שדרשו את הכינוס. גם בית הדין של הליכוד פסק כי יש לכנס את המרכז לדיון בהצעת הפורום ולהצביע עליה.

לקבלת הצעת ההחלטה של כהן חברו כמעט כל שרי הליכוד - מאנשי נתניהו בהווה כדני נווה וצחי הנגבי, דרך יריבי נתניהו מובהקים כעוזי לנדאו ועד חסידי שרון בדרך כלל, כשר רובי ריבלין.

השרה לימור לבנת מבקשת, יחד עם ח"כ ישראל כץ, לגבש הסכם ולפיו יקבל המרכז החלטה לאשרר מחדש את חוקת הליכוד, ובה ממילא כלול סעיף הפוסל הקמת מדינה פלשתינית. כך תחסוך משרון הצבעה מפורשת על הנושא אשר תמנע ממנו את האפשרות להמשיך להצהיר על כוונתו להקים מדינה פלשתינית בלב ארץ ישראל.

השר צחי הנגבי, יו"ר מרכז הליכוד, מתנגד בחריפות לפשרה שמבקשת לבנת לגבש. הנגבי כינה בסוף השבוע את נסיון הפשרה "פיקציה", ואמר כי מהלך הקמתה של מדינה פלשתינית מתגבש לאחרונה מאחורי גבו של הליכוד וכי על פי דברי ראש הממשלה בלטרון, מדינה פלשתינית היא יעד אליו הוא חותר.

כתב עתי"ם מדגיש כי יו"ר המרכז הנגבי, יבקש עד הרגע האחרון למנוע מהלך של שרון נגד הצבעה במרכז, וייפגש וישוחח ביום ראשון עם שורת אישים בליכוד כדי לוודא כי ההצבעה תתקיים.


