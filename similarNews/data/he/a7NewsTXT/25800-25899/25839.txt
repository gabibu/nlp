

עורך הדין של ארבעת החשודים שנעצרו לפני 14 יום על ידי השב"כ, אמר לכתבנו כי עדיין לא זכה להיפגש עם מרשיו. הוא הוסיף כי "תמוה בעיניו שזמן קצר לפני כניסת השבת מזדרזת המשטרה לכנס מסיבת עיתונאים במגמה לחשוף את הפרשה בעוד שרק ביום חמישי הפרקליטות עמדה בתקיפות על דרישתה להמשיך ולאסור את המפגש בין ארבעת היהודים לבין עורך דינם".

ורצברגר מציין כי חל פגם כבד בתהליך עבודתה של המשטרה המפרסמת שוב ושוב כי מדובר בהתארגנות מחתרתית בעלת אופי חמור ויוצאת עם המסר הזה אל התקשורת בעוד שזכויותיו הבסיסיות של חשוד להיפגש עם עורך דינו - נרמסות ובכך נפגע תקינותו של שלטון החוק.

התקשורת, לדבריו, יוצרת דעת קהל עוינת כלפי מי שלא הוכחה אשמתו על ידי אמירות בומבסטיות כאשר תלוי ועומד צו איסור המפגש עם עורך הדין.

בתגובה לפרסום שמותיהם של ארבעת החשודים בתכנון פיגוע בערבים בירושלים, אמרו מקורבים של ארבעת העצורים, כי כמעט כולם בעלי משפחות שחיים את חייהם בשקט. "ההר יוליד עכבר", אמרו. יצוין כי רבנים בעלי השפעה במועצת יש"ע המליצו ליישובי יש"ע להימנע מגינויים או מדיבור אודותיהם, ואילו מועצת יש"ע הוציאה הודעת גינוי על הפרשה. "מדובר במעשים פסולים ואסורים מכל היבט שהוא, הן במבחן החוק והן במבחן המוסר", נאמר בהודעת מועצת יש"ע.

מקורבי העצורים העלו טענות קשות, על כך שלעצורים לא ניתן עד היום להיפגש עם עורך דינם, למרות שחלפו כבר 14 יום מאז נעצרו. המקורבים טענו, כי העצורים נמצאים בתנאים קשים וכי מופעל עליהם לחץ נפשי קשה בחקירה.

הם טענו, כי "השב"כ משחק גיבור על יהודים, מפעיל עליהם לחץ קשה ואף עשה שימוש בעציר שניסה לדובב אותם".

מרדכי קרפל, תושב בת עין ודובר משפחות העצורים, אמר כי החלטת המשטרה לפרסם את הפרשה ביום ו' "מוזרה", כלשונו, משום שידוע לה כי תושבי בת עין הם שומרי שבת ואינם מאזינים לדיווחי התקשורת במשך השבת. הוא חזר ואמר, כי העצורים הם "אנשים שקטים".

"לאורך השנה וחצי האחרונות היה צפוי שמישהו יקח את החוק לידיים. מוזרה העובדה שאת 'מחתרת אוסלו', ערפאת ורוצחים אחרים שיחררו", אמר.

תגובת תנועת "כך" לפרשה: "גם אם החשדות נגד עצורי השב"כ נכונות, הרי שאנו לא מגנים אותם. בשעה שדם יהודים נשפך כמים ופיגוע רודף פיגוע, אנו מתפלאים שזה מה שהשב"כ עושה". אנשי כך, תנועה שהוצאה בזמנו מחוץ לחוק, הציעו "לשלוח את העצורים היהודים לחופשה באילת", כפי שנשלחו מתבצרי כנסית המולד לארצות אירופה.


