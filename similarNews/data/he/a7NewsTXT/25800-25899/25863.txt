

פרקליטת המדינה עדנה ארבל הורתה על הקמת צוות מיוחד לחקירת פרשת הבנק למסחר. בראש הצוות תעמוד עו"ד אלה רובינק, מפרקליטות מיסוי וכלכלה במחוז תל-אביב.

בדיון שהיה לפני מספר ימים אמרה פרקליטת המדינה עדנה ארבל: "מדובר בחקירה מסועפת וקשה שאנחנו נמצאים בראשיתה. מטרת הקמת הצוות היא לרכז כוחות ולתאם את הפעילות על מנת לפצח את מקורות המימון של כמה מבכירי העבריינים בישראל, ולפעול למען המשקיעים שנפלו קורבן". ארבל הוסיפה, שיש לנסות ולשים יד לפחות על חלק מהכספים שהוצאו מהבנק שלא כדין.

בדיון שהתקיים השתתפו בנוסף לעדנה ארבל גם בכירים נוספים בפרקליטות ובהם משה לדור, פרקליט מחוז ירושלים, נאווה בן-אור, שמעון דולן ונציגים בכירים של יחידות המשטרה החוקרות את הפרשה.

בדיון הבהירו הנוכחים כי יש בפרשה היבטים פליליים וגם היבטים אזרחיים ויש לפעול בשני המישורים.


