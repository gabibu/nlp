

שר הביטחון, בנימין בן אליעזר, אומר כי ישראל "משאירה את כל האופציות פתוחות" בעניין הפעולה בחבל עזה. בן אליעזר תקף בישיבת הממשלה את ההדלפות על הפעולה הצבאית שתוכננה, ואמר כי "מאז ישיבת הקבינט החל דיון תקשורתי אודות התכנונים המבצעיים של צה"ל, בו לקחו חלק חברי קבינט וקציני צבא. זה היה מיותר ומזיק, וסיכן חיי אדם".

שר הביטחון אמר כי מאז יצא צה"ל מן הערים הפלשתיניות, נעצרו ביהודה ושומרון עוד 15 "מתאבדים פוטנציאליים", שהיו בשלבי הכנת פיגועים. מרבית המעצרים היו במהלך פעולה יזומה, שבוצעה במטרה "לתחזק את הישגי מבצע 'חומת מגן'".

