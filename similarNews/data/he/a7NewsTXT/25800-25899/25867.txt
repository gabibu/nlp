

למעלה מאלף ילדים מכל רחבי הארץ יגיעו במהלך החודש הקרוב לתל אביב לצפות באופרה "החטיפה מן ההרמון" של מוצרט.

את הפרוייקט הגדול יזמה מנהלת "סל תרבות" שבחברה למתנ"סים - ברוריה בקר, שמבקשת לחשוף את הילדים לעולים האופרה בכלל וליצירותיו של מוצרט בפרט.

במסגרת הפרוייקט יגיעו לכל אחד מעשרות בתי הספר והמתנ"סים (רובם מאזור הדרום - מצפה רמון, חבל אילות, אשדוד ועוד) מנחה, זמר ופסנתרן. אלו יכינו את הילדים לצפיה באופרה על ידי האזנה מוקדמת לחלק מהביצועים, הכרות עם אמנות האופרה וקולות הזמרים ולימוד חייו ויצירתו של מוצרט - כילד וכבוגר.

כך למשל, ילמדו הילדים מהי "אריה", על ההבדל בין טנור לבריטון, מדוע נחשב מוצרט לגאון וכן גם על נסיבות כתיבתה אופרה "החטיפה מן ההרמון".
