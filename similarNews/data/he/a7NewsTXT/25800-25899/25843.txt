

ביום שישי נפגשו בני משפחת האזרח הישראלי החטוף, אלחנן טננבאום, עם מנהיג ש"ס הרב עובדיה יוסף, וביקשו שיסייע במאמצים לשחרר את אבי המשפחה.

הפגישה התקיימה בבית הרב יוסף בשכונת הר נוף בירושלים. בני המשפחה ביקשו מהרב לסייע בכל דרך אפשרית, כגון באמצעות מגעים עם אנשי דת מוסלמים, כדי להביא לשחרורו של האב החטוף, עימו לא נוצר קשר כלשהו מאז חטיפתו לפני יותר משנה.

הרב עובדיה יוסף חיזק את בני המשפחה ואמר להם: "אל תתביישו, תנדנדו לשרים של ש"ס". הרב גם פסק כי במקרה של אלחנן טננבאום חלות כל ההלכות של פדיון שבויים. בתחילת השבוע שלח הרב עובדיה יוסף איגרת לנשיא בוש, ובה ביקש מנשיא ארה"ב לפעול לשחרורו של טננבאום, וכן לסייע בהחזרתם של השבויים והנעדרים.

