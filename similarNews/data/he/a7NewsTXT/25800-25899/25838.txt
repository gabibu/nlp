

ביום שישי בבוקר באה לסיומה פרשת ההתבצרות המחבלים בכנסיית המולד בבית לחם. 13 רוצחים מבוקשים שוחררו, ועל פי ההסכם שהושג בין ישראל לרש"פ, בתיווך הסי-אי-איי, הם הוטסו ללרנקה שבקפריסין ושוכנו בבית מלון. משם יפוזרו במדינות אירופה. נציג הרש"פ מסר כי הם ישהו במדינות שיקלטו אותם מבלי שייכלאו, ישפטו או יהיו תחת פיקוח משטרתי.

26 החמושים הנותרים הועברו ע"י המשטרה למחסום ארז ושם שוחררו לדרכם ברצועת עזה. לפני ששוחררו לדרכם הועברו כל האנשים ששהו בכנסיה לחטיבה המרחבית בגוש עציון, שם נחקרו על ידי השב"כ ונחלקו ל-3 הקבוצות, האזרחים ששוחררו לדרכם, 26 המבוקשים הזוטרים שהועברו לרצועת עזה ו-13 המבוקשים הכבדים שגורשו ללרנקה.

13 המבוקשים שגורשו ללרנקה הם: מנהיג ארגון המחבלים "גדודי חללי אל-אקצא" של התנזים, אברהים עביאת, האחראי על הכוונת שרשרת פיגועי ההתאבדות המזוויעים שהיו באחרונה בישראל וכן פיגועי ירי. מחבל נוסף הוא אברהים מוסא עביאת, קרוב משפחתו של אברהים, פעל יחד איתו ב"גדודי חללי אל-אקצא". עבדאללה דאוד, מפקד המודיעין הכללי בבית לחם, שסייע לפיגועים, מוחמד סעיד סאלם, מחבל פתח' שתכנן את שני פיגועי ההתאבדות שהיו במרץ בירושלים, שבהם נרצחו 12 בני אדם, וביניהם תינוק. נידאל אבו ראליף הכין מטענים וסייע בביצוע שני פיגועי ההתאבדות שתכנן מוחמד סעיד סאלם. בסאם חמוד, מחבל חמאס, שהכין מטענים ושילח שני מתאבדים שנחשפו טרם שביצעו את זממם ליד התחנה המרכזית בירושלים. עזיז ג'ורבאן מחבל חמאס, מומחה להכנת מטענים ואחראי למשלוח מתאבדים לתוך תחומי ישראל הקטנה.

איסמעיל חמדאן, מחבל פתח', שרצח שלושה אזרחים ישראלים. עבדאללה אל-חאדר, מחבל שהשתתף בפיגועי ירי והברחת נשק. ג'יהאד ג'ערא, ששירת גם בכוחות המזוינים של ערפאת וגם כמחבל בתנזים, ביצע פיגועי ירי נגד ישראלים באזור בית לחם. כמאל חמיד חשוד במימון פעולות טרור.

נציג הרש"פ בניקוסיה, סאמרי אבו רזאללה, אמר בשבת לרשת הטלוויזיה הלוויינית של סעודיה MBC, כי ה-13 שגורשו ללרנקה יתפזרו בין ארבע מדינות באירופה. הוא אמר כי למרות שה-13 ביקשו להגיע למדינה אחת "חלוקתם במספר מדינות היתה מחוייבת המציאות בגלל סיבות ביטחוניות". השליח האירופי למזרח התיכון מיגל מוראטינוס אמר בשבת, כי 13 המבוקשים יעברו למדינות אחרות כ"אנשים חופשיים".

הכתב המדיני של עתי"ם יורם לוי מציין, כי ישראל לא התנתה את מעצרם של 13 המבוקשים בקפריסין או במדינות שבהן ישוכנו.

שר החוץ שמעון פרס אמר כי לישראל יש זכות, במסגרת ההסכם, לדרוש את הסגרתם של 13 המבוקשים בתנאים מסוימים, כאשר אחד מהם הוא אם אכן ישוחררו במדינות אירופיות שונות.

"עליכם לזכור שמדובר באנשים שידיהם מגואלות בדם ושכל מדינה שתסכים לקבלם חייבת לפקוח עליהם עין", אמר פרס במסיבת עיתונאים ברומא, לדבריו "גם ישראל נכנעה לפשרה, כי על פי החוקים ומערכת המשפט (הישראליים), הפלשתינים האלה היו אמורים לעמוד למשפט בישראל".

בכיר ישראלי שביקש להישאר בעילום שם, אמר כי שאלת ההסגרה "אינה עומדת לעת עתה על הפרק".

נציג הרש"פ אבו רזאלה התייחס בביטול לדברי פרס לפיהם לישראל יש זכות לדרוש את הסגרת ה-13, זאת בהתאם לתנאי ההסכם. "איני מסוגל לתאר לעצמי מצב, שבו הרוצח, ומי שביצעו את מעשי הטבח בג'נין, יבקשו להסגיר את אזרחינו", אמר.

על-פי ההסכם, המגורשים לא יוכלו לשוב לרש"פ בטרם תוקם מדינה פלשתינית. ואם יעשו כן, יסתכנו במעצר ו/או בפגיעה על-ידי ישראל. ישראל הסכימה ל"סידור" זה, מתוך הנחה כי אם תוקם מדינה פלשתינית בהסכם, הרי שישראל תאלץ בלאו-הכי לערוך מחוות, ומאידך לא תוכל עוד למנוע כניסה של פליטים או מבוקשים לתחומה של המדינה שתוקם.

מצה"ל נמסר כי בחיפוש שנערך בכנסייה עפ"י בקשת הכמרים נמצאו יותר מ-90 כלי נשק, ביניהם רובי קלצ'ניקוב, רובי אם-16 ואקדחים. כמו כן, נמצאה תחמושת רבה וכ-40 מטעני נפץ, שרובם הוסתרו בתוך הקירות ובפינות החדרים בכנסיה. צה"ל ניטרל 25 מטענים וסימן את השאר, וזאת משום שהכמרים הקציבו לצה"ל זמן לסיום העבודה.


