

רה"מ אריאל שרון ושר הביטחון בנימין בן אליעזר החליטו לעכב בשלב זה את כניסת צה"ל לרצועת עזה. כך מדווח אתר האינטרנט של העיתונאי יואב יצחק. הסיבה עפ"י הדיווח לעיכוב הן ההדלפות מהקבינט המדיני-ביטחוני, וגם ההכרזות הגלויות מצד כמה גורמים, ובראשם שר החוץ שמעון פרס, בדבר המטרות המדויקות שנקבעו על-ידי הקבינט. שרון ובן אליעזר, עפ"י הדיווח, הגיעו למסקנה כי ההדלפות וההכרזות גרמו נזק צבאי כבד, שבשלו עלולים היו חיילי צה"ל להיחשף לסיכונים גדולים. נוכח ההדלפות התברר כי חלק ניכר מהמבוקשים כבר נמלטו למקומות מסתור. המבצע בשלב זה נדחה, וחלק מהחיילים שגויסו בצו 8 שוחררו.

בתגובה אומר ח"כ מיכאל קליינר ממפלגת חרות כי "ההדלפות הן תירוץ לביטול פעולות צה"ל בעזה. הסיבה האמיתית היא כניעה ללחץ האמריקאי".

קליינר הוסיף כי למרות שהוא מאמין שלא ההדלפות גרמו לביטול הפעולה, יש לבצע חקירה ולהעמיד לדין כל שר שהדליף פרטים חסויים על המבצע. "אדם כמו שמעון פרס שלטענת שר הביטחון נמנה על המדליפים, הוא 'שור מועד' שבזמנו הביא לדחיית הפצצת הכור העיראקי, ואסור שיישאר בתפקידו יום נוסף".

יצוין, כי מאז נפוצו הידיעות על כוונת ישראל להגיב על הטבח בראשון לציון ועל גיוס המילואים, התקבלו בירושלים בקשות מארה"ב ומנשיא מצרים חוסני מובארק, להימנע מלהגיב לפיגוע הרצחני.

דובר משרד החוץ של ארה"ב ריצ'רד באוצ'ר אמר בתדרוך היומי שלו בשבת, כי ארה"ב לא נתנה לישראל אור ירוק לפעול בתגובה לפיגוע בראשון לציון. הוא אף הוסיף כי ארה"ב מייעצת לישראל, לקחת בחשבון את התוצאות שיכולות להיות לפעולות שבהן היא נוקטת.


