

שופט שלום בבאר שבע ציווה בשבת בלילה, להאריך את מעצרם של 3 חשודים בסיוע ל-2 המחבלים, שביצעו ביום שישי פיגוע במרכז העסקים הראשי שבעיר העתיקה בבאר שבע.

כתב עתי"ם מוסר כי שניים מהחשודים הם בדואים תושבי הנגב ואזרחי ישראל. השלישי הוא תושב דורא שבדרום הר חברון.

השופט דב מגד נעתר לבקשת המשטרה ואסר לפרסם פרטים על זהותו של אזרח ישראלי, תושב אחד הישובים הבדואים בנגב, שנעצר בחשד שהסיע ביום שישי את שני המחבלים לשוק העירוני בבאר שבע. משם המשיכו המחבלים במונית אחרת למקום הפיגוע.

השופט דחה את בקשת הסנגור של שני החשודים האחרים לאסור את פרסום זהותם, בטענה שהפרסום עלול לסכן את חייהם. השניים הם יוסוף זנאיד אבו ענזה, בן 31 מרהט, שנעצר כשעה אחרי הפיגוע על ידי שוטרי מג"ב במחסום בצומת שוקת. המחבל שנמלט ממקום הפיגוע היה בין נוסעי מכוניתו והוא נעצר שם. נוסע נוסף ברכב, שנעצר, הוא אחמד מוחמד אל ארלאן, בן 29 מדורא. נציג המשטרה אמר בבית המשפט, שנוסע ישראלי נוסף שוחרר לאחר חקירה והוסיף, שלא נעצרו הנוסעים האחרים, כשאת ההסבר לכך הוא רשם בידיעה סודית לבית המשפט.

רס"ב חיים דידי מיחידת התשאול של משטרת מרחב הנגב החוקרת את הפיגוע, טען כי לשלושת החשודים מיוחסים חשדות לביצוע עבירות של חבלה בכוונה מחמירה, נסיון לרצח, נסיון לחבלה בחומר נפיץ והסעה של ערבים תושבי יש"ע. לחשוד השלישי מיוחסת עבירה של שהייה בלתי חוקית בישראל.
השופט דב מגד עיין בחומר החקירה ובדו"חות החסויים שקיבל מהמשטרה וציין, שמדובר בחשדות לביצוע עבירות חמורות.

השופט ציווה להאריך בעוד 10 ימים את שני האזרחים הישראלים, החשודים בהסעת המחבלים, אחד מהם חשוד בהסעתם לבאר שבע והשני בהסעת המחבל הנמלט מבאר שבע לכיוון דורא. את מעצרו של תושב דורא האריך השופט בעוד 5 ימים.


