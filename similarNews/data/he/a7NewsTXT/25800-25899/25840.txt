

המשטרה מעריכה כי הגיעו אמש לעצרת השמאל בתל אביב כ-60,000 איש. ההפגנה נערכה תחת הכותרת "לצאת מהשטחים למען ישראל". בין המשתתפים בעצרת היו הזמרת יפה ירקוני, שכזכור על רקע פעולת צה"ל בג'נין השוותה בין סבלם של ערביי הרש"פ לבין סבלם של היהודים בשואה.

בראיון לערוץ 2 אמר נשיא המדינה משה קצב כי "דבריה של הזמרת יפה ירקוני מחזקים את ערפאת ואת ארגוני הטרור. בתקופת חירום אנחנו צריכים להיות מאוד שקולים וזהירים בהתבטאויות שלנו, במיוחד אלו שיש להם השפעה על דעת הקהל, שהם מודל ודוגמה לחיקוי. הם צריכים להביע קולות מחאה, להשמיע ביקורת, אבל בצורה מבוקרת", אמר קצב.

בהפגנה השתתפו הארגונים "שלום עכשיו", "קואליציית השלום", תנועת מרצ, הקיבוץ הארצי, "השומר הצעיר", "נתיבות שלום" ופורום ההורים השכולים.

בין הנואמים היו ח"כ יוסי שריד, יוסי ביילין והבדרן דודו טופז. טופז, שהצהיר לפני ימים אחדים על כוונתו להצטרף לאחת ממפלגות השמאל, אמר בהפגנה: "אם יגידו לי לעזוב את ביתי בת"א תמורת סיכוי לשלום אני אעשה את זה".

חלק מהמפגינים בעצרת נשאו שלטי תמיכה בסרבני השירות בצה"ל עליהם נכתב: "חייל, הישמע לצו מצפונך, בפקודה".

לעומת מפגיני השמאל אמש, מתייצב פרופ' אסא כשר, איש שמאל מובהק, לימין "פעולת ההגנה העצמית" ביש"ע. כשר סבור שמטרת הערבים אינה הקמת מדינה ביש"ע אלא השמדת מדינת ישראל. בראיון לאתר ynet נשאל פרופ' כשר על מה הערבים נאבקים, על הקמת מדינה משלהם או נגד עצם קיומה של מדינת ישראל?

פרופ' כשר: "זו שאלת השאלות. כאן נקודת ההתפכחות של רבים. ההתקוממות הפלשתינית של שלהי שנות ה-80 התפרשה כמאבק למען עצמאות מדינית. המטרה היתה שתי מדינות לשני עמים. הסכמי אוסלו התפרשו כצעדים נוספים באותה דרך.

אבל בוועידת האו"ם בדרבן שבדרום-אפריקה הפלשתינים ותומכיהם ערערו על עצם קיומה של מדינת ישראל. גם התגובה הפלשתינית על ההצעות של אהוד ברק לא יכולה להתפרש ברוח של חתירה לשלום מפויס...יש דבר אחד שהפלשתינים דיברו עליו בדרום אפריקה ולא קיבלו אפילו שמץ ממנו בקמפ דיוויד: זכות השיבה. אתמול קראתי אתר אינטרנט פלשתיני על זכות השיבה. הוא מדבר על מיליוני פליטים פלשתינים ועל זכותו של כל אחד מהם לחזור, לא למולדתו - אלא לביתו. מימוש זכות השיבה יביא את הקץ על ישראל כמדינתו של העם היהודי. זהו עוול מוסרי לבטל את זכות ההגדרה העצמית של העם היהודי במולדתו ההיסטורית. ואני לא קונה את הרעיון למימוש "סמלי" של זכות השיבה.
בסקר שקראתי, 85 אחוזים מהפלשתינים לא רוצים שיבה סמלית, אלא שיבה ממשית. ביום שנסיים את מימוש השיבה הסמלית נקבל פיגועי טרור בזכות השיבה הממשית. גם התוכנית הסעודית החדשה היא לא "שטחים תמורת שלום". גם היא כוללת את זכות השיבה, לכן גם היא לא קבילה".

בעניין הטרור הערבי המופעל נגדנו אמר פרופ' כשר: "המנוול שירה בילדה בת החמש מההתנחלות אדורה, למשל, רצח אותה מפני שהיא ילדה יהודיה; גם מפני שהיא ילדה, גם מפני שהיא יהודיה. בעיניי, הוא התגלמות הנציונליזם הפלשתיני, פרי מנגנוני החינוך והתעמולה שאין בהם תקווה לדו-קיום, חתירה לשלום, הכרה בזכויות השוות של בני שני העמים, אלא רק כוחנות לאומנית, אטומה מפני כל אור מוסרי. זה לא מאבק לעצמאות לאומית, בגבולות המוסר, זו טרור לשם הכרעה לאומית, בלי שום גבולות".

בעניין תמיכת השמאל הקיצוני במאבק הערבי נגד ישראל אמר כשר: יש 'שמאל אופנתי', שמאל של הלך רוח, לא של מוסר; של סנטימנטים, לא של שיפוטים הוגנים. בתקופה הזאת, 'השמאל האופנתי' הזה מתפקד כמו שלוחה של מנגנון התעמולה הפלשתינית: בהתנהגות הפלשתינית אין אף פעם שום רבב, ההתנהגות הישראלית עשויה כולה רבבים רבבים".

