

בימים אלה החלו חקלאי מטולה בקטיף ביכורי הדובדבן. הדובדבן המקדים השנה הוא מזן בורלא.
השנה הקדימו חקלאי מטולה בקטיף הדובדבן בשל הבשלה מוקדמת של הפרי הנובעת מהחמסינים שפקדו את הגליל מוקדם מהרגיל בעונה זו של השנה.

הקטיף מתנהל במטעי הדובדבן המשתרעים על פני שטח של 70 דונמים באזור מטולה. הקטיף יקר יחסית לקטיף פירות אחרים, מכיוון שהוא מתבצע באופן ידני וכך גם אריזתו.

השנה צפויים בארץ כ-1,400 טון דובדבנים מכל הזנים, כ-1,100 טון מהם נקטפים בגליל ובגולן.
דוד פיין, חקלאי ממטולה מסר, כי השנה ניזוק חלק מיבול הדובדבנים עקב הברד שירד באפריל וגרם לנשירתו מהעצים. כמו כן נפגע חלק מהפרי מלהקות ציפורים שפשטו על המטעים וניצלו את הדובדבנים המתוקים שנותרו ללא הגנה, לאחר שמי הגשמים שטפו את הריסוס מהעצים.

ועוד בעניין הקטיף בצפון: כתב ערוץ 7 דיווח על קבוצה של כ-60 תלמידים מתלמוד תורה "שער השמים" מבית אל שהתנדבה לעסוק בעבודות הקטיף במטולה. התלמידים, מכיתות ה' ו-ו', הגיעו למטולה ביום שלישי שעבר במסגרת טיול שנתי, וסייעו לחקלאי לקטוף פרות במטע ששטחו 16 דונם.


