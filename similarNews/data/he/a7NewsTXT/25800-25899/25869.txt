

היום התפרסם ב-YENT כי קבוצת פעילים יהודים-אמריקנים קוראת למפיקים ושחקנים הוליוודיים לשקול את החרמת פסטיבל הקולנוע הבינלאומי בקאן, זאת בעקבות התחזקות התנועות האנטישמיות בצרפת. הקונגרס היהודי-אמריקני פרסם מודעה בעיתון "הוליווד טרייד" בה מושוות צרפת העכשווית למשטר וישי, שתמך בנאצים במהלך מלחמת העולם השנייה.

עוד דווחו ב-YENT כי מנהל הקבוצה, גארי רטנר, אמר בידיעה שפורסמה בסוף השבוע ברשת BBC שהקבוצה רצתה להשתמש בפסטיבל החשוב בקאן על-מנת למשוך את תשומת הלב לאירועים האנטישמיים ההולכים וגוברים בצרפת. המודעה הצביעה על נקודות דמיון בין צרפת של שנת 2002 לצרפת של שנת 1942, ובין היתר הוזכרו בה השחתת בתי כנסת ובתי-ספר ותקיפות של יהודים ברחובות צרפת. קבוצות יהודיות בארה"ב טוענות כי 350 מקרי אלימות על רקע אנטישמי התרחשו בצרפת בשלושת החודשים הראשונים של שנת 2002. מדובר במספר זהה לכלל מקרי התקיפה על רקע זה במהלך שנת 2001.

עוד צויין כי פסטיבל הסרטים בקאן, שהוא אחד מהאירועים הקולנועיים הגדולים והנוצצים בעולם, ייפתח ביום רביעי השבוע ויימשך 11 ימים. את הפסטיבל יפתח סרטו של הבמאי האמריקני וודי אלן ובמהלכו יוקרנו סרטים מכל העולם, ביניהם שניים מישראל.

