

הלם וזעזוע בצפת ממותו של אליעזר כהן, פעוט בן שנה ו-7 חודשים, שמעד הבוקר מחלון הקומה החמישית של ביתו ונפל. מאות מתושבי צפת, בהם רבני העיר ורבני הקהילות החרדיות, ליוו את הפעוט למנוחות. ההלוויה התעכבה מספר שעות, כדי לאפשר לסבתא של התינוק שהיתה בדרכה לטיפול רפואי במרכז הארץ, לחזור לצפת ולהשתתף בהלוויה.

כתב עתי"ם מוסר כי מדובר במשפחה חרדית אשר עברה להתגורר בדירה לפני שנה בלבד. הפעוט נקבר בחלקת הילדים בבית העלמין בצפת. בהלוויה לא נאמרו הספדים, כיוון שהיום חל ראש חודש.

מפקד משטרת צפת רפ"ק פארס פרג' מסר כי המשטרה מתכוונת לפתוח נגד אמו של הפעוט תיק פלילי בחשד לרשלנות שהביאה למותו.
