

קנס של 50,000 ש"ח נגזר על ידי שופטת בית משפט השלום בתל אביב, דורית שפירא-רייך, על רשת הריבוע הכחול, וכן קנס מינהלי בסך של 400 ש"ח לכל אחד ממנהלי סניפי הרשת בהם נמצאו הטעיות צרכניות. רשת הריבוע הכחול עוסקת בין השאר בשיווק מוצרי מזון ומוצרי צריכה שונים לצרכנים.

רשת הריבוע הכחול הורשעה בעבירות של הטעיית צרכן. בסניפי רשת שונים נמכרו מוצרי צריכה שונים במחירים שאינם זהים למחירים הרשומים על גבי המוצר. סניפי הרשת בהם מצאו חוקרי משרד התמ"ס ליקויים מסוג זה: סופר סיטי סנטר בראשל"צ, נוה אביבים - ריבוע כחול ישראל בע"מ בתל אביב, קו-אופ נאות רחל בחולון, קו-אופ ריבוע כחול בע"מ בדיזנגוף סנטר בתל אביב וקו-אופ ברמת אפעל.

סגן שרת התעשייה והמסחר, אלי בן מנחם, הביע קורת רוח על הגברת האכיפה הצרכנית והודיע כי המשרד ימשיך לפעול בשל החשיבות הרבה של הנושא הצרכני.
