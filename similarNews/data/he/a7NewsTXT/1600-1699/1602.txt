

אזרח ממוצא אלג'ירי החשוד בהשתייכות לרשת טרוריסטים איסלאמיים, נעצר ביום רביעי בגרמניה, זאת לאחר מעצרם באיטליה של חמישה מחבלים אחרים. כך הודיע היום דובר מטעם בית המשפט הפדראלי בקארלסרוהה. המעצר בגרמניה נעשה במסגרת חקירה על הכנות לביצוע פיגוע (שסוכל) בשטרסבורג, עוד בדצמבר שעבר. ארבעה אנשים נעצרו ב-25 וב-26 בדצמבר בפרנקפורט כשברשותם נשק וחומר נפץ, נאמר בהודעה לשכת התביעה בקארלסרוהה

סאמיר ק. נעצר אתמול לאחר חיפושים שנעשו בסביבות פרנקפורט ומינכן. במהלך החיפושים החרימו אנשי משטרת גרמניה מסמכים בערבית. סאמיר אמור להופיע היום בבית המשפט הפדרלי בקארלסרוהה.

מעצר זה נעשה במקביל למעצר באיטליה של חמישה איסלאמים, אלג'יראים ותוניסאים, החשודים כי השתתפו בתכנון הפיגוע בשטרסבורג וסייעו לקבוצת מחבלים אחרים לתקוף את שגרירות ארה"ב ברומא.

כל העצורים משתייכים ככל הנראה לרשת הטרור בהנהגת המיליארדר הסעודי אוסאמה בן לאדן.
