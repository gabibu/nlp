

שר התשתיות אביגדור ליברמן אמר ביומן ערוץ 7 כי במדיניותה של הממשלה הנוכחית ניכר שינוי לטובה, וכי חלק מפעולותיה בתחום הביטחון הן פעולות יזומות, למשל כמו זו מול כוח 17, וכמו חיסול מחבלים בכירים.

באשר למשא ומתן המתנהל עם אש"ף אמר ליברמן כי הוא מאמין לשרון שלאמיתו של דבר אין מדובר כאן במשא ומתן, אלא רק בנסיונות להגיע להבנות בטחוניות עם הרשות.

הוא הסביר שהצד הפלשתיני מאוכזב מהפגישה לתיאום בטחוני, משום שנציגי ישראל עמדו בה על האינטרסים הבטחוניים של מדינת ישראל בלי פשרות. ליברמן הביע תקווה שבהמשך תנקוט הממשלה צעדים יעילים יותר נגד הרשות, והוסיף: "לו הדבר בידי בלבד הייתי נוקט יותר יוזמות ויותר פעילות נוקשה, אבל אני מכיר בכך שאינני החבר היחיד בממשלה, ועליי לקבל מציאות זו כפי שהיא".
