

הדרג המדיני והצבאי של ישראל הביע צער בפני ארה"ב על תקרית חילופי האש בין חיילינו לבין שיירת הבכירים הפלשתינים, תקרית שהתרחשה לפני חמישה ימים במחסום ארז. בדיקה מחודשת שעשו כוחות צה"ל העלתה כי באותו יום חמישי לפנות בוקר, בהגיע שיירת הבכירים הפלשתינים, וביניהם אמין אל הינדי ומוחמד דחלאן, למחסום ארז, אכן נורתה אש על חיילינו, אולם משום שבצה"ל אין ביטחון מלא שהמאבטחים של השיירה הם שירו על החיילים, אלא אולי פלשתינים אחרים הם שירו, וממוקד אחר, החליטו גורמים רשמיים בצבא להביע צער בפני הפלשתינים על התקרית. כך דיווח כתבנו קובי פינקלר. את דברי ההתנצלות העביר ראש הממשלה באיגרת לארה"ב, ובה הוא ציין כי התקרית יש בה משום הוכחה לחשיבות התיאום בין הוועדות הבטחוניות המשותפות לצה"ל ולרשות.
במפד"ל תקפו אתמול את ההתנצלות הזאת, ויו"ר המפד"ל הרב יצחק לוי טען כי יש בה משום "סטירת לחי לכוחות צה"ל, והבעת אי אמון בצדק שבפעולותיו. הסבר מחליש את כוחו של צה"ל.
הרב חיים דרוקמן, חבר הכנסת מהמפד"ל, מתח ביקורת על מדיניות הביטחון של שרון, ואמר כי עצם המשך ירי המרגמות אל תוך היישובים הישראליים הוא ההמחשה לכשלונה של מדיניות הביטחון שנוקט שרון.
במפד"ל מוחים גם נגד אי התגובה של צה"ל על ירי המרגמות לעבר היישובים ניסנית ועצמונה אמש.

