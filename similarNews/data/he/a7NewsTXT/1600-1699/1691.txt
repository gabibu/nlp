

לא עובר זמן רב אחרי מטח הפצצות האחרונות ברצועה הדרומית, וכבר מנסים גורמים מצריים ואמריקניים לחדש את "השיחות הביטחוניות" עם בכירי כוחות הלוחמה הפלשתינים.

בצה"ל לא יודעים עדיין איך להגיב, שלוש פצצות מרגמה נורו אמש לעבר ניסנית, ואחת לעבר עצמונה. בכל המקרים לא נפגע איש.
בעצמונה ניזוק קל מבנה של התלמוד תורה.
קצין בכיר בצה"ל: "לא יצרנו מספיק הרתעה. נכון היה להגיב באופן שייתפס כמטורף". אפשרות שנשקלת: פגיעה בבתי המלאכה לייצור המרגמות. הבעיה: מרגמות רבות מדי כבר נמצאות בשטח


בחודשים האחרונים נורו עשרות פצצות מרגמה לעבר מטרות ישראליות, רבות מהן בתוך שטחי הקו הירוק. המרגמות פצעו 3 ישראלים, בהם התינוק אריאל ירד, שנפצע באורח אנוש בהתנחלות עצמונה.


בצה"ל אומרים כי "הפלשתינים התרגלו, ובמידה מסויימת, אנחנו כבר לא מפחידים אותם. נהרסו להם כל כך הרבה מבנים, שעוד מבנה או מפקדה לא כל כך משנה להם. חלק מן התגובות הן עבור הקהל בישראל ולא נגד הפלשתינים".

התשובה הטקטית למרגמות היא איתור המשגרים והשמדתם, אבל האיתור איננו משימה קלה. אפשרות אחרת היא תקיפת בתי המלאכה של המרגמות והפצצות, אולם ספק אם פעולה כזו תהיה אפקטיבית, מאחר שהפלשתינים מבריחים פצצות מרגמה ממצרים לרצועת עזה דרך הים או במנהרות. דווקא הפצצות המאולתרות שמיוצרות במעבדות הביתיות ברצועה חלשות ופחות מדוייקות.

אפשרות נוספת היא פעולה קרקעית של יחידה מובחרת לנטרול המפעלים, אולם ספק אם צה"ל ירצה לסכן את חיי החיילים בכניסה לשטחי הרשות.


