

שני נחלים איתנים בגבול הצפון יבשו כתוצאה משאיבה בצד הלבנוני. כתבנו אפי מאיר מוסר כי מפל נחל סער ומפל התנור יבשים ואנשי שמורות הטבע ממליצים למטיילים כלל לא לבוא ולבקר בהם. הנחלים יבשים כיון שחקלאים לבנונים מטים את מקורות המים לשדות ולמטעים שלהם. מרשות שמורות הטבע מדגישים כי התופעה מתרחשת בכל שנה ואולם השנה בשל מיעוט הגשמים הקדימו החקלאים הלבנונים את השאיבה בחודש ולפיכך הנחלים התייבשו מוקדם מן הרגיל. יחד עם זאת , מומחים למשק המים בצפון צופים כי בקיץ הקרוב יתייבשו לחלוטין נחלים גדולים בצפון וכי באזורים שונים במדינה יהיה מחסור במים.

