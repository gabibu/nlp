

לפני זמן קצר נורו פצצות מרגמה משטח הרשות הפלשתינית לעבר היישוב עצמונה שבדרום רצועת עזה. לא נמסר על נפגעים כתוצאה מהירי. מבנה התלמוד תורה ניזוק קלות.

כוחות הביטחון מבצעים בשעה זו סריקה בכדי למצוא שרידים נוספים.

בהפגזה דומה על היישוב נפצעו, בשבוע שעבר, התינוק אריאל ירד ואימו.

יועץ ראש הממשלה לתקשורת, רענן גיסין, אמר היום לסוכנות הידיעות הצרפתית כי ישראל תגיב לכל ירי מרגמות על מטרות ישראליות: "פתיחה באש מרגמות משטח שבשליטת הרשות הפלשתינית לעבר מוקדים שבשטח ישראל, כמוה כהצהרת מלחמה", אמר גיסין, "ברור כי נגיב לכל אחת מהתקפות אלה, ללא אזהרה מוקדמת ותוך הפעלת לחץ צבאי מתמשך, כפי שהיתה נוהגת כל מדינה שהיתה מותקפת באותו אופן".

דובר צה"ל, תא"ל רון כתרי, אמר היום לסוכנות הידיעות הצרפתית כי הפלשתינים מבריחים פצצות מרגמה ממצרים לרצועת עזה דרך הים או במנהרות. לדבריו, חלק מהפצצות מיוצרות במעבדות ביתיות, אולם פצצות מסוג זה פחות מדוייקות.

בסך הכל, מאז יום חמישי בערב נורו 27 פצצות מרגמה לעבר יישובים ברצועת עזה סמוך אליה. בתגובה תקף צה"ל מספר פעמים מתקנים של מנגנוני הביטחון הפלשתיניים ברצועה.




