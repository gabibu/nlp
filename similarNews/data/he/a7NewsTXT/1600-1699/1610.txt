

"אני שמח ששלחתי את בני לפגישה, כדי שיעביר מסר ברור לערפאת, לפיו ישראל לא תחדש את המו"מ, כל עוד נמשכת האלימות", ראש הממשלה, אריאל שרון, מגיב הערב לביקורת על פגישת בנו עם עראפת, ומדגיש כי ישראל דבקה בסירובה לנהל מו"מ עם הפלסטינים תחת אש.
שרון הוסיף ואמר כי חלילה וויתור על עקרון זה יגרום לישראל לחיות תחת טרור.

היועץ המשפטי לממשלה אליקים רובינשטיין הסתייג מפגישתם של עומרי שרון ויוסי גנוסר עם יאסר ערפאת. בהודעה שפרסם היום אומר היועץ המשפטי כי יש להימנע ממצב של שילוב בין קרבת משפחה למילוי של שליחויות שלא כעובד מדינה. בעניינו של עומרי שרון הבהיר היועץ המשפטי לממשלה עם כינון הממשלה כי הוא מסתייג ממתן תפקיד לבנו של שרון במשרד ראש הממשלה.

רובינשטיין הסתייג גם ממעורבתו של איש העסקים יוסי גנוסר במגעים עם הרשות הפלשתינית, בשל החשש לניגוד אינטרסים. בעניין זה אמר רובינשטיין: "עלינו להימנע מלשדר נורמות של מדינות וישויות שאיננו רוצים להימנות על קהלן".



