

היועץ המשפטי לממשלה אליקים רובינשטיין הסתייג מפגישתם של עומרי שרון ושל יוסי גינוסר עם יאסר ערפאת. בהודעה שפרסם אתמול אמר היועץ המשפטי כי יש להימנע ממצב של שילוב בין קרבת משפחה למילוי של שליחויות שלא כעובד מדינה. בעניינו של עומרי שרון הבהיר היועץ המשפטי לממשלה כבר עם כינונה כי הוא מסתייג מכך ששרון העניק תפקיד לבנו במשרד ראש הממשלה.

רובינשטיין הסתייג גם ממעורבתו של איש העסקים יוסי גינוסר במגעים עם הרשות הפלשתינית, וזאת בשל החשש לניגוד אינטרסים. נזכיר כי גינוסר שותף ליאסר ערפאת בבעלות על מתקני הקזינו ביריחו. בעניין זה אמר רובינשטיין: "עלינו להימנע מלאמץ נורמות של מדינות ושל ישויות שאיננו רוצים להימנות עם קהלן".
