

איאד חרדאן , בכיר בזרוע הצבאית של הג'יהאד האיסלאמי ביהודה ושומרון, ומי שנחשב לאחד המבוקשים הפלשתינים הבכירים ביהודה ושומרון, נהרג מפיצוץ בתא טלפון בג'נין.

חרדאן הגיע אתמול לתא טלפון ציבורי סמוך לבנייני הממשל של ג'נין, ולפתע נשמעה התפוצצות עזה. השייח עבדאללה שאמי, מראשי הג'יהאד האיסלמי אמר בתגובה כי הזרוע הצבאית של הרשות תגיב בחומרה על החיסול.

חרדאן, בן 30, מהכפר עראבה שבאזור ג'נין, היה שייך לחולייתו של אנואר חמראן, מחבל שחוסל בשכם לפני כשלושה חודשים. חרדאן היה אחראי לשיגור חוליות מתאבדים ומכוניות תופת לישראל בשנים האחרונות. הוא נכלא, אולם שוחרר מהכלא הפלשתיני בתחילתה של אינתיפאדת אל-אקצה.
כתבנו חגי הוברמן מציין כי חרדאן היה אחראי לפיגוע התופת בשוק מחנה יהודה בירושלים ב-1998, הפיגוע שבו נהרגו שני בני אדם ונפצעו 21.

בכירים באופוזיציה הפלשתינית סבורים כי חיסולו של חרדאן בא בתיאום עם הרשות הפלשתינית, וזאת כדי להוכיח לאמריקנים כי ערפאת אכן נלחם בטרור. לדבריהם העובדה שהדבר נעשה יום לאחר המפגש הבטחוני בהרצלייה היא המעידה על כך.
