

ממשלת ירדן מנעה אתמול כינוס של היסטוריונים אירופאים מכחישי שואה. הכינוס היה אמור להתקיים ביוזמתם של אינטלקטואלים ירדנים, שביקשו לארגן את הכנס בעמאן, לאחר שהכנס שהיה אמור להתקיים בחודש שעבר בביירות, בוטל בהוראה של ממשלת לבנון.

אחד ממארגני הכנס הירדנים אומר כי ממשרד מושל עמאן נמסר למארגנים כי אין אישור לקיום הכנס, שכן יהיו לו "השלכות קשות" על ירדן, במיוחד בתקופה זו בה מבקר מלך ירדן עבדאללה בארה"ב. יחד עם זאת, אומר אחד המארגנים כי יתכן שהכנס ידחה לשבוע הבא ולא יבוטל כליל.

בחוגי האינטלקטואלים בירדן ובעולם הערבי מתנהל דיון בעקבות עצומה עליה חתמו 11 אינטלקטואלים ערבים, בהם המשורר הפלשתיני מחמוד דרוויש ואדוארד סעיד, שבה גינו את כוונת הלבנונים לארח בביירות את כנס מכחישי השואה.
