

דו"ח חמור על תפקודו של מנהל המכון הפתולוגי באבו כביר הפרופסור יהודה היס הוגש אתמול לשר הבריאות ניסים דהן. כתבנו אריאל כהנא דיווח שבגלל חומרת הדברים שפורסמו בדו"ח הושעה לפי שעה היס מתפקידו.

בראש הוועדה שחיברה את הדו"ח עמדו השופט בדימוס אריה סגלסון, הפרופסורים יהודה סקורניק, אליעזר רוזנמן ויוסי אלמוג, והדוקטורים מיכאל דוד וחיים ראובני, וממנו עולים חשדות שבעבודתו עבר היס על החוק, והפר הפרה בוטה תקנות של משרד הבריאות.

מהדו"ח עולה כי במכון המשפטי באבו כביר שמורים מצבורי ענק של איברים שהוצאו מנפטרים בלי ידיעתם המוקדמת, ובלי אישור בני משפחותיהם.

על פי הכתוב בדו"ח העבירו היס ואנשיו במשך שנים חלקי גופות למוסדות מחקריים, לעיתים תמורת כסף. החוק דורש כי לכך דרושה הסכמת משפחה. היס ואנשיו לא ביקשו ולא קיבלו הסכמות כאלה.
במקום חלקים שהוצאו דחפו אנשי המכון הפתולוגי חפצים שונים לגופות. חברי הוועדה כותבים שמעשים אלו יש בהם פגיעה בכבוד המת ובמשפחתו. הדו"ח מציין כי את המעשים ביצעו עובדי המכון, אך באשמה נושאים המנהלים: יהודה היס, והמנהלת האדמיניסטרטיבית יונה טננבאום. חברי הוועדה ציינו כי עדותו של היס בפניהם הייתה מבולבלת. הדו"ח נמסר למנכ"ל משרד הבריאות הד"ר בועז לב, והוא מסר אותו הלאה לשר הבריאות ניסים דהן.

בשל ממצאיו החמורים של הדו"ח הורה השר בו במקום למנות מנהל בפועל למכון הפתולוגי, במקום יהודה היס.

המנכ"ל לב אמר שאין כוונה להשעות את היס לצמיתות, אלא ליצור תנאים לבדוק את הטענות, ולטפל במצב שתואר בדו"ח.

שר הבריאות מינה את הד"ר יצחק ברלוביץ' לנהל עכשיו בפועל את המכון הפתולוגי עד שיוסקו המסקנות מן הדו"ח.
