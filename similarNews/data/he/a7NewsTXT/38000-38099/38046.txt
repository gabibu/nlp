

ארה"ב הניחה אמש על שולחנה של מועצת הביטחון של האו"ם הצעת החלטה הנותנת "הזדמנות אחרונה" לעיראק לציית להחלטות האו"ם. בהצעת החלטה זו, בניגוד לקודמותיה, תומכות גם צרפת ורוסיה, ואם היא תתקבל תזקוף ארצות הברית לזכותה גיבוי לפעולה צבאית בעיראק. זאת, אף על פי שאישי ממשל בוושינגטון חוזרים ומדגישים כי מדינתם תתקוף את בגדד, אם תראה זאת לנכון, גם ללא תמיכה בינלאומית.

באשר למוכנות של ישראל אם תותקף אמר אתמול מפקד מערך הנ"מ בצה"ל תת אלוף יאיר דורי כי הוא שקט ובטוח באשר למענה שיש לישראל על איום בטילי קרקע- קרקע מעיראק. דורי הסביר כי למדינת ישראל שתי סוללות חץ, וסוללות פטריוט משופרות. תא"ל דורי הזכיר גם את מערך הנ"מ שנפרש לאורך גבולות הארץ במטרה לתת מענה למתקפות אפשריות מכל כיוון שהוא.
בתשובה לשאלה על יכולות טילי הקרקע- קרקע העירקיים אמר מפקד מערך הנ"מ כי מערך עירקי זה השתבש בשל הפיקוח הבינלאומי עליו אחרי מלחמת המפרץ, ובשל היפגעותו בעת המלחמה. לדברי תא"ל דורי, לעיראק יש עדיין כני שיגור לטילי קרקע- קרקע, וכן טילים, וייתכן שחלקם מוצבים במערב עיראק, או יוצבו שם, בעת הצורך.

עם זאת נראה כי אוכלוסיית המדינה רגועה פחות מקציני הצבא האמונים על הגנתה מפני העיראקים.

חברת שאברב הודיעה אתמול כי אזלו מערכות המיגון מדגם RAINBOW (תיבת נח). מערכות אלו הן משפחתיות ונועדו לסנן גזים וחומרים ביולוגים.

גיא קוסובסקי, מנהל השיווק של החברה, ציין כי במהלך החודש האחרון הותקנו כ 400 מערכות כאלו, רובן באזור תל אביב ורמת גן, וההערכה הכוללת היא שבחודשים האחרונים הותקנו בשוק כ 3,000 מערכות "תיבת נח" בחדרי ממ"ד ובמקלטים.

לדבריו, המחסור בשוק נגרם מכמות ההזמנות הבלתי צפויה של הישראלים אשר לה לא מצליח היצרן לתת מענה.
