

השביתה במשק נותרת בעינה, וזאת אף על פי שאמש חתמו ההסתדרות ונציגי המעסיקים במגזר הפרטי על הסכם תוספת היוקר. למרות הפתרון מול המגזר הפרטי, המו"מ מול נציגי הרשויות המקומיות נתון במשבר, והם מאיימים שאם עד מוצאי שבת לא יגיעו עמם להסכם אזי החל מיום א' בבוקר יושבתו כל השירותים העירוניים.

לפי ההסכם צפוי כל עובד במשק לקבל תוספת של 3.5% לשכרו, וזאת בהדרגה. החלק הראשון יוענק לעובדים במשכורת חודש דצמבר, והוא יהיה בשיעור של 2.1% בעבור 3267 השקלים הראשונים של משכורתם. בהסתדרות מבקשים להדגיש כי הגמלאים של המגזר הפרטי המחזיקים קרן פנסיה הם "המורווחים הגדולים של ההסכם", כלשונם. לדבריהם, קצבת הגמלאים תגדל כבר בחודש הבא ב 7%, והפנסיה התקציבית שלהם תעודכן אף היא לפי תוספת היוקר.


נזכיר כי עובדי הרשויות המקומיות תובעים תוספת של 700 שקלים או 22 אחוזים לבעלי שכר של עד 4,000 שקלים, באופן רטרואקטיבי מחודש מאי 2000, ביטול הכוונה להטיל מס על קופות הגמל של העובדים וצמצום מספר העובדים המועסקים באמצעות חוזים אישיים.

בעניין זה אמר יו"ר מרכז השלטון המקומי עדי אלדר כי השבתת הרשויות המקומיות בידי ההסתדרות היא "מעשה חמור, שכל תכליתו היא לפגוע בשירותים העירוניים ולהיטיב רק עם שכרם הגבוה של 'שכבת השמנת' של עובדי הרשויות המקומיות".

עוד אמר אלדר כי אין הצדקה למתן תוספות שכר לעובדי הרשויות המקומיות בעוד מאות אלפי תושבים בישראל נאנקים תחת עולו של המצב הקשה במשק, וכי הוא מצטער על כך שהמאבק הפוליטי של ראשי ההסתדרות הוא שקובע את עיתוי השבתת הרשויות המקומיות.
אלדר גם פנה לשר העבודה והרווחה בבקשה כי זה יימנע מלהכיל את מאה אלף עובדי הרשויות המקומיות בצו ההרחבה של תוספת היוקר, שכן עלות מתן תוספת היוקר לעובדי הרשויות המקומיות בשנתיים הקרובות תעמוד על כ 215 מיליון שקלים.

אלדר הוסיף כי הוא לא יחתום על כל הסכם בעל משמעות תקציבית לרשויות המקומיות כל עוד לא יובטח להן מימון ממשלתי מלא.
