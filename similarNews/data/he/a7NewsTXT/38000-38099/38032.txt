

יו"ר התאחדות בתי המלון באילת, אהרון דקל (דקס), שיגר מכתב חריף אל שר התיירות הרב יצחק לוי ובו הוא יוצא נגד כוונתו של ראש מינהל התעופה האזרחית עמוס אמיר להעביר את התנועה הפנים ארצית לאילת וממנה, לשדה התעופה בעקבה שבירדן.

מדובר בטיסותיהן של חברות התעופה "ארקיע" ו"ישראייר".

דקס כותב ללוי: "לא יעלה על הדעת שראש מינהל התעופה במדינת ישראל עושה ימים כלילות להעביר את הטיסות לעקבה. 1.200.000 נוסעים נוחתים מידי שנה בשדה התעופה באילת, ואין כל סיבה הגיונית או כלכלית להעברתם לעקבה ולהסעתם משם באוטובוסים מעבר לסיכון הביטחוני, הפיטורים של עובדי רשות התעופה באילת, פיטורי עובדי חברות התעופה, אנשי הביטחון, צפויה פגיעה אנושה לתיירות הפנים באילת".

אמיר נפגש כמה פעמים עם נציגים מירדן ואף ביקר בשדה התעופה בעקבה. עמדתו של אמיר כך נמסר היתה מקובלת על שר התחבורה היוצא אפרים סנה.

לדברי דקס כל הגורמים חברו יחד כדי לתקן את אותם הליקויים שהציג אמיר ובכל זאת "ממניעים לא ברורים, ממשיך אמיר במאמציו האבסורדיים להנחית מטוסים בירדן", אמר.
