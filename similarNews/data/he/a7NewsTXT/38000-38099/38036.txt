

בישיבת לשכת מפלגת העבודה בתל אביב, העלה ח"כ אפרים סנה את האפשרות לביטול הפריימריס הפתוחים ובמקום זאת, בחירתם של המועמדים לכנסת במרכז המפלגה. ההתנגדות להצעה היתה רבה, אך הנושא יידון בועדת החוקה של המפלגה, בראשות עו"ד חנן מלצר.

המלצות הועדה יובאו ביום רביעי לישיבת מרכז המפלגה בבית החייל בתל אביב, שם תיערך הצבעה שתכריע אם יבוטלו הפריימריס הפתוחים. יצויין, כי נושא הפריימריס הפתוחים מעוגן בתקנון המפלגה.

אנשיו של מצנע מאשימים את בן אליעזר, כי הוא מנסה להביא לבחירת מקורביו, מאחר והמרכז נחשב כתומך בבן אליעזר.
בהודעה שפירסם מצנע נאמר: "פואד מנסה לגנוב את המפלגה מחבריה. לא אתן לו לעשות זאת".
בינתיים גוברים הלחצים על ח"כ חיים רמון, לוותר על מועמדותו לטובת מצנע, ולרוץ יחד עמו כדי לנצח את בן אליעזר. בראש הלוחצים על רמון לחבור למצנע כבר עתה ולוותר על ריצה עצמאית, ח"כ יוסי ביילין, התומך במצנע וברמון, שהדגיש בתקופה האחרונה, כי מול בן אליעזר צריך להתייצב מועמד אחד מבין שניהם, כדי להבטיח נצחון.
בעימות בין מצנע ורמון, ביום רביעי ,בתל אביב, נשאל מצנע ע"י עורך העימות, לגבי האפשרות כי רמון יחבור אליו לפני הבחירות. "אם תחכו בסבלנות, לפי דעתי זה יקרה", השיב מצנע.
גורמים במערכת הפולטית העריכו,היום,כי אכן רמון צפוי לפרוש מהמרוץ בתחילת השבוע הבא.


