

לפני כחודשיים סגר מפכ"ל המשטרה רב ניצב יהודה וילק את משרדי תנועת "כך" למשך חצי שנה. פעיל התנועה איתמר בן- גביר עתר לבג"ץ בטענה שתנועתו אינה ארגון טרור, וכי משרדיהם של ארגונים אחרים, הנחשבים ארגוני טרור, נשארים פתוחים, ואנשיהם מורשים לפעול.

"אנחנו חושבים", אמר אתמול בן- גביר בעת הדיון בעתירתו, "שזו בושה וחרפה שאותה ממשלה שאינה מטפלת במשרדי אש"ף, אותה ממשלה שנפגשת ולוחצת ידיים לגדולי המחבלים, מתנכלת ליהודים. הרי אין מחלוקת שאנחנו לא פועלים בדרכי טרור ואם אנחנו פועלים בדרכי טרור, אדרבה, שיגישו כתבי אישום ויעמידו אותי לדין, אבל דבר זה אינו קורה, ולא בכדי".

"אנחנו פועלים במסגרת חופש הביטוי, ועל פי כללי המשחק הדמוקרטיים", המשיך בן- גביר, "וזכותנו להגיד את הדברים, גם אם הם מקוממים או מרגיזים מאן דהוא. הצורה הזאת של סגירת משרדים שלנו והשארת משרדי אש"ף פתוחים היא פשוט בושה וחרפה לדמוקרטיה הישראלית".

בתגובה הציג נציג הפרקליטות עו"ד שי ניצן בפני שופטי בג"ץ כרזות ודגלים של "כך" כדי להמחיש את דרכה האלימה של התנועה, כלשונו. הוא הביא עמו חוברת שפרסמה התנועה, ובה שבחים לברוך גולדשטיין, וכרזה עליה נכתב: "רוצים ממשלה שתחסל את כולם".

על טענות אלה השיב בא כוחו של בן- גביר עו"ד נפתלי ורצברגר שהססמאות של בן גביר ואנשיו אכן גזעניות ומעוררות לעיתים שאט נפש, אולם עדיין אין מדובר בארגון טרור. הוא הסביר כי בהגדרת המושג "טרור" נכלל מי שפועל באלימות ולא מי שמדביק סטיקרים מרגיזים. ורצברגר הוסיף כי אין הוכחה שבן- גביר ואנשי תנועתו נוהגים באלימות. עוד טען ורצברגר כי התנועה הוצאה אל מחוץ לחוק לפני שבע שנים, וכי כעת, לאור הנסיבות המשתנות, יש לבחון החלטה זו מחדש.
