

במהלך השבוע האחרון סיכמו נציגי המפלגות על הליכה משותפת כמפלגה אחת לקראת הבחירות לכנסת ה16. החתימה על ההסכם צפויה ככל הנראה ביום ראשון. לפי שעה ישנה מחלוקת סביב סעיף הטרנספר במצע המשותף.

המו"מ על ההליכה לבחירות כמפלגה אחת התחיל השבוע ביום שלישי.

חברי האיחוד הלאומי ישראל ביתנו שמאוגדים בכנסת כסיעה אחת דנו ביניהם והגיעו לנוסחה בדבר הליכה משותפת כמפלגה אחת. על פי ההסכם מיקום הנציגים יעשה כאשר "ישראל ביתנו" ראשונה לאחריה שתי המפלגות המרכיבות את האיחוד הלאומי "תקומה ומולדת" שיעשו את אותה החלוקה ביניהם. כך שבשלשת המקומות הראשונים יהיו נציגי כל המפלגות.

אתמול בלילה התכנסה הנהלת מולדת החברה באיחוד הלאומי לדון בענין בתום הישיבה הסמיכה הנהלת המפלגה את יו"ר המפלגה ח"כ בני אלון "לסיים את המו"מ לגיבוש הרשימה המשותפת לכנסת ה16 עם המפלגות האחיות. זאת בתנאי שעקרונות הטרנספר יוכנסו למצע המשותף של הרשימה ויבואו לידי ביטוי משמעותי בקמפיין הבחירות".

יש לציין כי בקרב גורמים לא מעטים במוסדות מולדת ישנה התנגדות להליכה משותפת בעיקר בשל הסקרים המנבאים עליה בכוחה של מולדת. כמו כן צופים במולדת כי תהיה ירידה בכוחו של ליברמן בשל התנגדותו ללכת לממשלה צרה עם אריאל שרון, דבר שלדעתם יגדיל את כוחה של מולדת.


