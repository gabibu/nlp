

חיילינו הצליחו בשבת לחסל את איאד סוואלחה מבוקש בכיר ומפקדו של ארגון הג'יהאד האיסלאמי בצפון השומרון, האחראי לביצוע פיגועי תופת קשים בארץ.

כוח של סיירת גולני הגיע בלילה לבית בקסבה בג'נין, שם הסתתר סוואלחה עם אשתו במחילת מסתור במטבח, אליה הובילה דלת מסתובבת. הכוח קרא למחבל להסגיר עצמו, אולם רק אשתו יצאה מהמבנה. סוואלחה השליך רימון מאולתר לעבר הכוח ופתח באש. מהירי נפצעו שני חיילים באורח קל ופונו לקבלת טיפול רפואי בבית חולים. כוח הסיירת השיב באש, ופרץ לבית וחיסלו.

סוואלחה שפיגועיו הותירו נתיב עקוב מדם ישראלים הוגדר כיעד עליון של השב"כ וצה"ל.

הוא היה אחראי ישירות לשילוח מכונית התופת ובה שני מחבלים מתאבדים, שהתפוצצה ב-21 באוקטובר השנה, ליד אוטובוס "אגד" בצומת כרכור. כתוצאה מהפיצוץ נרצחו 14 ישראלים ונפצעו 48.

ב-5 ביוני היה אחראי לשילוח מכונית התופת שנצמדה לאוטובוס אגד, שעשה דרכו מתל אביב לטבריה. בפיצוץ בצומת מגידו נרצחו 17 אזרחים וחיילים, ו-48 נפצעו, ביניהם שבעה במצב קשה.

ב- 5 בספטמבר 2002, גילה סיור מג"ב שתי מכוניות חשודות בין קיבוץ רגבים לבין קיבוץ גבעת עדה הסמוך לקו התפר. נהגי כלי הרכב נמלטו מהמקום, אך באחת מהמכוניות הנטושות, ג'יפ מסוג איסוזו טרופר, נמצא מטען חבלה ובו 350 ק"ג. סוואלחה תכנן למוטט בניין מגורים בתל אביב על יושביו באמצעות ג'יפ התופת.

פעילותו החבלנית החלה במסגרת ארגון "הפנתר השחור" בג'נין, במהלך האינתיפאדה הראשונה בשנת 1992, לאחר שפיקד על שורת מעשי רצח אכזריים של ערבים שנחשדו בשיתוף פעולה עם ישראל, ונעצר ע"י כוחות הביטחון. לאחר שחרורו מהכלא חזר לפעילותו החבלנית בג'יהאד האיסלאמי.

עם פרוץ מלחמת אוסלו סייע לאיאד חרדאן מחבל בכיר שחוסל על ידי ישראל בפיצוץ בג'נין באפריל 2001. כן סייע למחבל בכיר נוסף טאבת מרדאווי מהג'יהאד האיסלאמי העצור כיום על ידי ישראל.

בשנה האחרונה, לאחר חיסולם של רוב הבכירים בארגון הג'יהאד האיסלאמי בשומרון, החל סוואלחה בייצור מטעני חבלה, גיוס פעילי טרור, שילוח מחבלים מתאבדים והרכבת מכוניות תופת.

לאחר שחוסל יצאו בכירי הג'יהאד בהצהרות בהן הכריזו כי יתמידו במאבק המזויין ובפיגועים נגד אזרחי ישראל, עד ש"תשוחרר אדמת פלשתין רבתי".

מקורות ערביים מסרו כי מתגברת בקרבם התחושה שאיתורו וחיסולו של סוואלחה הצליחו הודות למידע פנימי שהועבר לישראל על מקום מחבואו. החיפושים אחריו נמשכו כשלושה שבועות.
