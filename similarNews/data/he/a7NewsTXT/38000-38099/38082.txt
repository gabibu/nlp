

תימן מפסידה כ-3.8 מיליון דולר לחודש בהכנסות כספיות ובשל פרמיות ביטוח גבוהות, מאז ההתקפה על המיכלית הצרפתית לימבורג ליד חופה הדרומי ב-6 באוקטובר. כך הודיע משרד החוץ האמריקני.

בדיווח שפרסם האגף למלחמה בטרור של המשרד נאמר כי פרמיות הביטוח על ספינות לתימן הוכפל פי שלושה מאז ההתקפה, וכי בעלי ספינות נאלצים לשלם תוספת של $250 למכולה של 6 מטרים ו-$500 למכולה של 12 מטרים, כתוספת על סיכוני מלחמה. "כתוצאה מכך, העלות הממוצעת היא $150,000 לכל ספינה הנכנסת לנמל תימני", נאמר בהודעה.

לנמלי תימן מגיעות כ-7,000 מכולות מדי חודש, אך בנמלים העיקריים - עדן וחודיידה - חלה ירידה של כ-50% מאז ההתקפה על המיכלית הצרפתית.
