

רס"ר מדיין סלאח גריפאת, בן 22 מהכפר בית זרזיר, שנהרג בשבת אחה"צ בנצרים ממטען צד, הוא בן הכפר הרביעי שנפל בשנה האחרונה. הוא הניח אב סלאח ואם פטמה, ארבעה אחים וחמש אחיות.

רס"ר מדיין גריפאת, שהיה גשש בצה"ל היה בחופשה ביום שישי, ואמור היה לשוב ליחידתו ביום שני, אולם הוא קיבל טלפון לביתו, בו הוא נתבקש לשוב ליחידתו כדי להחליף חבר. לאחר שהגיע ליחידתו, הוא יצא למשימתו המבצעית, בה נהרג. לבית משפחתו בכפר בית זרזיר הגיעו רבים מתושבי הכפר לנחם את הוריו ובני משפחתו השכולים.

רס"ר מדיין סלאח גריפאת יובא למנוחות בצהרים בחלקה הצבאית בבית העלמין בכפרו.

כתבנו קובי פינקלר מוסר כי בתקרית נפצע קצין נוסף שפונה במסוק לבית החולים "סורוקה" בבאר שבע.

מחבלים שיגרו הלילה פצצת מרגמה לעבר יישוב ישראלי בגוש קטיף. כמו כן, אש פלשתינית נפתחה אל מוצב צה"ל סמוך לרפיח. כתבנו קובי פינקלר מוסר כי אין נפגעים בשני האירועים.

מחבלים הפעילו בשבת בצהרים שלושה מטעני חבלה לעבר כוחות צה"ל שסיירו בשכם. כתבנו קובי פינקלר מדווח כי הכוחות הותקפו גם בירי מנשק קל. איש לא נפגע והכוחות השיבו אש אל מקורות הירי.

בחברון נלכדה ערבייה שניסתה לדקור שוטר מג"ב. המחבלת נלכדה בקסבה בחברון כשהיא חמושה בסכין. השוטרים השתלטו עליה והעבירו אותה לחקירה במשטרה.

צה"ל מתכונן לדלל את כוחותיו בג'נין. ההערכה היא כי לאחר חיסולו של בכיר הג'יהאד האיסלאמי בעיר, איאד סוואלחה, השיג מבצע הכניסה לג'נין, "משמר קדמי" שמו, את יעדו וניתן יהיה לדלל את הכוחות הנמצאים בתוך ג'נין, ולהציב לפחות את חלקם מסביב לעיר, כדי למנוע יציאת מחבלים ממנה.

סוואלחה היה היעד העיקרי של מבצע צה"ל בג'נין.
