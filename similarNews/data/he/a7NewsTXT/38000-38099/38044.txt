

הותר לפרסום כי בשבועות האחרונים חשף שירות הביטחון הכללי בשיתוף מחוז ש"י במשטרה תשתית רחבה של מחבלי תנזים באזור יטא. התשתית, אשר מנתה חוליות אחדות, הייתה אחראית לביצוע פיגועים קשים באזור חברון, שבהם נרצחו חמישה אזרחים ישראלים. כמו כן תכננה החוליה להוסיף ולבצע פיגועים במתווים שונים.

בין הפיגועים הבולטים שביצעה התשתית היו הרצח של יהודה וולק הי"ד לפני כחודש. באותו פיגוע נפצעו שלושה אזרחים נוספים, פיגוע ירי לפני שלושה חודשים וחצי, שבו נרצחו בני משפחת דיקשטיין: יוסי, חני ושובאל הי"ד, ואלעזר ליבוביץ הי"ד, ופיגוע ירי מרכב חולף בפורים, שממנו נפצע פצעים בינוניים מרדכי סטרוק, בן 16, תושב חברון.

עוד נודע כי המחבלים התכוונו לבצע כמה פיגועים נוספים במתווים שונים: פיגוע התאבדות בירושלים, פיגוע דריסה באמצעות משאית, רצח מעסיקו היהודי של אחד מן המחבלים, פיגוע ירי לעבר אוטובוס בשכונת מוסררה בירושלים ורצח יהודי המעסיק פועלים ערבים.

משירות הביטחון נמסר כי מחקירתם הראשונית של המחבלים עולה כי חשיפת התשתית של החוליות, והמעצרים הרבים שבוצעו שיבשו את המשך פעילותן הרצחנית של החוליות השונות.
בתוך כך נודע כי כוח מסתערבים של משמר הגבול עצר אתמול את עבד אל נאצר עוויס, מנהיג הג'יהאד האיסלאמי בטול כרם.

נמסר כי אנשי הכוח הגיעו בלבוש אזרחי ונכנסו למרכול במרכז העיר. הם עצרו את האיש, הכניסו אותו לתוך מכונית טנדר אזרחית ועזבו את המקום.
