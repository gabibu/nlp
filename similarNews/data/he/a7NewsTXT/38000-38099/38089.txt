

מועצת הבטחון של האו"ם אישרה ביום שישי פה אחד החלטה להחזרת פקחי הנשק לעיראק, צעד שזכה לתמיכה מיידית ממנהיגים רבים בעולם, והעשוי בנוסף להוות שלב סופי בחיסול יכולתה של בגדאד לייצר נשק להשמדה המונית.

צוותי הפקחים הראשונים אמורים להגיע לעיראק ב-18 בנובמבר, והם יחדשו את עבודתם, שהופסקה לפני כ-4 שנים.

כל 15 חברי המועצה הצביעו בעד מתן "הזדמנות אחרונה" לעיראק להפסיק את תוכניותיה לפיתוח נשק כימי, ביולוגי או גרעיני, אחרי שהאשימו את בגדאד בהפרות חמורות של החלטות האו"ם הקודמות.

ההחלטה מזהירה שהמועצה מתכוונת להתכנס מחדש כדי לבדוק נקיטת אמצעים נוספים, אם עיראק תפר את ההחלטה.

לפי ההחלטה, חייבת ממשלת עיראק לקבל באופן רשמי את ההחלטה תוך 7 ימים. אחר כך, בגדאד תהיה חייבת להודיע תוך 30 יום על "כל הצדדים" של תוכניותיה לפיתוח נשק. ההודעה הזאת חייבת להיות מדוייקת, שלמה ומעודכנת, וכל הודעה מטעה או לא מלאה עשוייה להוות "הפרה מהותית" של ההחלטה.

הנשיא בוש הזהיר את סאדאם חוסיין כי אם יכשיל את עבודת הפקחים יגרום לפריצת מלחמה.
בוש אף הגדיר את חידוש הפיקוח כ"מבחן סופי" של סאדאם חוסיין והוסיף כי "שיתוף הפעולה שלו חייב להיות מיידי וללא תנאים, ולא הוא עשוי לעמוד בפני תוצאות חמורות".
"לא נסבול עוד בעתיד את המשחק הישן, שכלל מעשי רמייה ונסיגות טקטיות, ושעברנו עליו קודם לכן בשתיקה", אמר בוש.

ראש ממשלת בריטניה טוני בלייר שיגר אף הוא אזהרה לסאדאם חוסיין באומרו "תתפרק מנשקך, או תעמוד בפני התוצאות".

מזכ"ל האו"ם קופי אנאן הפציר בממשלת עיראק, "למען שלומו של עמה היא, ולמען שלום העולם, לנצל את ההזדמנות, ולהתחיל בכך לשים קץ לבידודו של העם העיראקי ולסבלו".
"אבל אם התרסתה של עיראק תימשך, מועצת הבטחון תפעל ותממש את מחויבותה", אמר אנאן.
