

ניקולאי פאנקה אזרח גרמני ונציג הצלב האדום ברצועת עזה נחטף בצהרים ע"י קבוצה של ערבים חמושים ונלקח למקום לא ידוע. הוא נחטף בעת שעסק בחלוקת מצרכים לאוכלוסיה הערבית הנזקקת בחאן יונס, שבתיה נפגעו במהלך מלחמת אוסלו.

החוטפים התקשרו בהמשך היום למשרדי הצלב האדום בחאן יונס והודיעו כי החטוף בידיהם. לפאנקה ניתנה האפשרות לשוחח עם אנשי הצלב האדום ובשיחה אמר כי מצבו טוב וכי לא נפגע מידי חוטפיו.

נמסר כי הרש"פ וגורמי בטחון ישראליים פועלים להביא לידי שחרורו. עוד נמסר כי הסיבה לחטיפתו אינה ידועה.

דובר הצלב האדום אוריאל מסד מסר כי לא ידוע מי הם החוטפים וכי לא הוצגו בפני האירגון שום דרישות מצידם. האירגון פנה לישראל ולרשות בבקשה כי תסייענה לשחרר את פאנקה.
