

היום הוא יום השישי הראשון של חודש הרמדאן, חודש המועד לפורענות מצדם של המוסלמים המתפללים במסגדיהם בהר הבית. משטרת ירושלים נערכה לקראת התפילה במסגדים כשהיא מסתייעת בכוחות גדולים ממחוזות נוספים אך בניגוד לפעמים קודמות, הוחלט לא להגביל את גיל הכניסה של המתפללים ולאפשר כניסה חופשית לכל המוסלמים החפצים בכך.

במבצע ההיערכות של המשטרה משתתפים יותר מ 2,000 שוטרים. הם נפרשים, משעות הבוקר המוקדמות, בסמטאות העיר העתיקה במזרח ירושלים ובמערבה, כדי לשמור על הסדר ועל הביטחון. דגש נוסף הושם על השמירה מסביב לירושלים, במטרה לאבטח את המתפללים, למנוע כניסתם של אלה שאינם מורשים להיכנס לתחומי העיר, ולמנוע כניסת מחבלים לבירה. לשם כך מופעלים מחסומים, והוגברו הסיורים הממונעים והרגליים. המשטרה אף העלתה מסוק לאוויר כדי לסייע לצפות בנעשה, ושוטרים מתפרשים בצירים כדי לכוון את התנועה מסביב לעיר העתיקה.

השר לביטחון הפנים עוזי לנדאו יסקור היום את היערכות המשטרה לקראת האירוע. השר יבקר בחדר הפיקוד הקדמי של המשטרה בכותל, ישוחח עם מפקד המחוז ניצב מיקי לוי, ויקבל סקירה על היערכות כוחות המשטרה במקום.

יצוין כי ערבים תושבי יש"ע אינם מורשים להגיע לתפילות, אך מקורות ביטחוניים ישראליים מסרו שיתכן שמערכת הביטחון תנקוט צעדים אשר יקלו על כניסתם למתחם הר הבית, וזאת לרגל הרמדאן.
