

המתמודד על ראשות העבודה, עמרם מצנע, אמר בראיון לערוץ השני כי הוא מעדיף לשבת בממשלה עם שינוי על פני ש"ס וכי לא יצטרף לממשלת אחדות גם אם תפרוץ מלחמה עם עירק. כן תקף את בן אליעזר, על רצונו לקיים פריימריס סגורים במפלגת העבודה. מצנע הבהיר גם בראיון כי אם יבחר לראש ממשלה, הוא יעקור יישובים ביש"ע תמורת פיצוי מתאים למתיישבים.

מצנע ציין כי יקיים מו"מ עם כל הנהגה פלשתינית נבחרת, לרבות ערפאת. "אני קורא לפלשתינים לחזור לשולחן המו"מ ללא תנאים מוקדמים, כפי שרבין עשה בזמנו: מדברים כאילו אין טרור ונלחמים בטרור כאילו לא מדברים. אנחנו נדבר עם הפלשתינים ועם מי שייצג אותם באותה עת", אמר עמרם מצנע.
