

מארק פורן מזכיר מחוז תל-אביב של ארגון נכי צה"ל מת הערב בבית החולים תל השומר. פורן הוצת לפני שבועיים ומאז נאבק על חייו.

עפ"י החשד יצחק מכני נכה צה"ל הגיע אל משרדי הארגון ודרש להעלות את אחוזי הנכות שלו. פורן יצא אליו ממשרדו כדי להסביר לו שהנושא נתון בסמכותה של ועדה מיוחדת במשרד הבטחון ולא בידי ארגון נכי צה"ל, וכתגובה כך עפ"י החשד שפך עליו מכני נפט והציתו.

הערב הלך פורן לעולמו כשאשתו ילדיו ובכירי ארגון נכי צה"ל סועדים אותו. פורן היה בן 48 במותו.

מכני נעצר כחשוד בתקיפה עד תום ההליכים נגדו.

בהודעת אבל שפרסם הערב יו"ר ארגון נכי צה"ל משה מטלון, הוא מוקיע את המעשה וקובע כי כדבר הזה לא היה בתולדות הארגון מאז הקמתו לפני 54 שנים. מטלון אף העלה על נס את תרומתו של פורן לארגון והודיע כי בעקבות המקרה הוצא התוקף, יצחק מכני, משורות הארגון לצמיתות.
