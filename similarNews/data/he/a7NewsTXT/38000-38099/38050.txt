

באחרונה פורסם כי עשרות אלפי בדווים משתלטים על אדמות הנגב והגליל. הם בונים יישובים בלתי חוקיים ומנצלים את השטחים הפתוחים לגידולים חקלאיים ולמרעה.

כדי לתת מענה לתופעה זו הקימה הממשלה את "ועדת השרים לפיתוח הנגב והגליל" בראשות ראש הממשלה אריאל שרון, אשר למרות התהפוכות במערכת הפוליטית קיימה ביום רביעי דיון בנושא והחליטה על שורה של צעדים למניעת התופעה.

הצעד הראשון יהיה הנחיית מנהל מקרקעי ישראל להחכיר את השטחים שאינם בשימוש כרגע לקרן הקיימת לישראל, כדי שהאחרונה תייער אותם, וכך לא תהיה אפשרות לנצלם לבנייה או למרעה.

כמו כן תסייע המדינה לקיבוצים לחכור את אדמות המדינה, וזאת באמצעות מתן סיוע במימון שמירתן ואחזקתן. הוועדה אף החליטה לעודד רכישת קרקעות בנגב ובגליל: חייל משוחרר, לדוגמה, ישלם למינהל מקרקעי ישראל 10% בלבד מדמי החכירה באדמות המיועדות לבנייה ולמגורים.

עוד הוחלט לפעול להעברת מחנות צה"ל ומפעלי תעשיות ביטחוניות לאזורים אלו, מה שיביא עמו גם גידול במספר מקומות העבודה בנגב ובגליל.
