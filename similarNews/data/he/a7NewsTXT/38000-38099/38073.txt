

מקורבי חבר הכנסת חיים רמון הדגישו במוצאי שבת כי הוא ממשיך לרוץ לראשות מפלגת העבודה. זאת, לאחר התייעצויות טלפוניות ופגישות שערך רמון עם מקורביו בסוף השבוע, על רקע הלחץ הכבד בסביבתו לוותר על המירוץ ולהצטרף לעמרם מצנע המוביל בסקרים.

ח"כ אברהם בייגה שוחט שוחח אף הוא עם רמון ביום ו', והפציר בו לפרוש מהמירוץ, נוכח סקרי סוף השבוע וסקרים נוספים שקיבל רמון, לפיהם הוא מפגר משמעותית אחרי שני המתמודדים האחרים, מצנע ובן אליעזר. רמון הדגיש באוזני מקורביו כי הוא ממשיך במירוץ.

מקורבים לרמון הזהירו אותו מפני מצב, בו אי פרישתו מהמרוץ תביא לקיומו של סיבוב בחירות שני, ומיותר לראשות מפלגת העבודה, בין מצנע ובן אליעזר. לדבריהם, הדבר עלול לפגוע במפלגה ובהכנותיה לבחירות לכנסת.
