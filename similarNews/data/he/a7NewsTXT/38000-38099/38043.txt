

בשנתיים האחרונות, בעקבות מלחמת אוסלו, הוחרמו מוצריהן של חברות תעשייה ישראליות ברחבי העולם. חלק מהחברות נפגעו פגיעה אנושה, ונציגים דיפלומטיים ועסקיים נאלצו לנסוע לא אחת למדינות ברחבי העולם בניסיון להביא את התופעה לסיומה. כעת גם נשיא ארצות הברית ג'ורג' בוש נחלץ להגנתה של מדינת ישראל בעניין זה.

אתר החדשות n.f.c מדווח, על פי מקורות ערביים, כי בימים האחרונים פרסם ממשל בוש הודעת אזהרה במשק בארה"ב הודעה המופנית נגד חברות אמריקניות שבכוונתן להחרים את ישראל.
במסגרת מכתב שפרסם הממשל האמריקני הוא מזהיר בעלי עסקים אמריקנים לבל ייענו לקריאת הליגה הערבית להחרמת הסחר עם ישראל.

המקורות הערבים טוענים כי פקידים בממשל האמריקני גילו שבעת האחרונה ניכרת הסכמה בקרב ארגונים עסקים בינלאומיים שבסיסם בארה"ב להיענות לקריאות הליגה הערבית לחדש את המאמצים בנושא זה.

החוק האמריקני אוסר במפורש השתתפות של עסקים בארה"ב בחרם כלכלי-עסקי שיוזמים גורמי חוץ, והוא קובע קנסות כבדים על מי שיעבור על איסור זה. ההצהרה הפומבית האמריקנית פורסמה לאחר שקבוצה של 18 המדינות החברות בליגה הערבית הודיעה רשמית על הקמת לשכה משותפת להחרמת ישראל בתחומי הסחר, הכלכלה והעסקים. הליגה הערבית הודיעה על הקמת הלשכה בפגישה של נציגיה בשבוע שעבר בדמשק.

הלשכה, כך הוחלט, תפעל על-פי החלטת הליגה הערבית עד אשר תיענה ישראל "לדרישה הבינלאומית לסגת מכל השטחים הכבושים השייכים לערבים".
