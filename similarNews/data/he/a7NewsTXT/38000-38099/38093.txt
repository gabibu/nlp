

רשת מקדונלד'ס העולמית למזון מהיר סוגרת 175 מסעדות ב-10 מדינות ברבעון הרביעי, ומבטלת בין 400 ל-600 משרות בשל מחזור מכירות לא מספק, ותחרות קשה.

הרשת למזון מהיר הגדולה ביותר בעולם, שבסיסה בשיקאגו, מסרה שרווחיה ברבעון הרביעי לא יעמדו בציפיות, בשל ירידה במכירות בארה"ב ובאירופה ועלויות הפיטורים, הנאמדות ב-350-425 מיליון דולר.
הרשת הוסיפה, שהיא מתכננת לחסל את עסקיה בשלוש מדינות, ולהיכנס לארבע מדינות חדשות.

הפיטורים, ש-200-250 מהם בתוך ארה"ב, הם הגל השלישי של פיטורים במקדולנד'ס ב-5 שנים, בשל מכירות חלשות בשוק המקומי, ירידה במחזור המכירות בעולם בשל מחלות הפרה המשוגעת והפה והטלפיים, ומיתון כללי בכלכלה העולמית.

הרשת אף מתכננת להמיר את הבעלות על מסעדותיה לזכיונות, ופשוט לגבות דמי זכיון.

מנכ"ל מקדונלד'ס, ג'ק גרינברג, אמר שהחברה שבראשה הוא עומד מנהלת יותר מ-30,000 מסעדות ברחבי העולם, ורוצה בעת זו להתמקד במסעדות הקיימות להרחבת עסקיה.

התפתחותה של רשת המזון המהיר נחשבה פעם בלתי ניתנת לעצירה, אבל בעת האחרונה היא נתקלת בתחרות קשה, ובתלונות על שרות לקוי ומסעדות מזוהמות.
