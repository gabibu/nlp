

משטרת אינדונזיה הודיעה היום כי החשוד שנמצא אצלה בחקירה, הודה בהטמנת הפצצה במועדון הלילה באי באלי. בפיגוע שאירע באי לפני חודש וחצי נהרגו כ-200 בני אדם, בהם תיירים רבים מאוסטרליה, אירופה וארה"ב.

החשוד, שהזדהה כאמרוזי, הודה כי היה בעליה של מכונית המיני-ואן שמולכדה ושימשה כמכונית תופת בפיגוע. כעת מתנהל מרדף אחרי חבריו של החשוד.

המשטרה מסרה בעבר כי הפצצה שגרמה לפיצוץ במועדון באי-באלי הורכבה מעשרות קילוגרמים של חומר נפץ, והוטמנה במכונית מסחרית מסוג מיצובישי מיני-ואן, שחנתה מחוץ למועדון.

אמרוזי נעצר בפנימייה איסלאמית בעיר טנגולון. מנהל הפנימיה אמר כי אמרוזי השתתף בעבר בנאום שנשא בבית הספר איש הדת המוסלמי-קיצוני, אבו באכר באשיר. איש הדת עצמו עצור במשטרה, בחשד ששימש כמנהיגו הרוחני של ארגון ג'מעה אל איסלאמיה, שנחשד באחריות לפיגוע בבאלי.
רשת הטלוויזיה CNN מדווחת כי ארגון אל-קאעידה לקח אחריות למעשה.

120 חוקרים וקציני מודיעין מאוסטרליה, ארה"ב, בריטניה, יפן ומדינות נוספות, עובדים על חקירת הפיגוע יחד עם החוקרים האינדונזים.

הבוקר פרסמה משטרת אינדונזיה קלסתרון של חשוד רביעי במעורבות בפיגוע. הקלסתרון מצטרף לשלושה שפורסמו בשבוע שעבר. לדברי המשטרה, בקבוצה שאחראית להתקפת הטרור במועדון הלילה באי, חברים עד 10 אנשים.

