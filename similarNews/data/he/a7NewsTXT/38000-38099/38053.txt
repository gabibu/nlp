

מפלגות חדשות מנסות להיכנס לתוך המערכת הפוליטית. דבר כמעט בלתי אפשרי בתקופה כה קצרה, ולו בגלל הנהלים והרישומים שאותם צריכה מפלגה לעבור בטרם תירשם אצל רשם המפלגות כמתמודדת על מקומות בכנסת. אחת המפלגות הנתקלת, בימים אלו בקשיים היא "ישראל אחרת".

איתי בן חורין, המעוניין לייסד מפלגה בשם "ישראל אחרת" עתר אתמול לבג"ץ נגד רשם המפלגות אלישע צידון משום שהלה סירב לרשום את המפלגה.

מהעתירה עולה כי צידון דרש מבן חורין לצרף אישורים של משרד הפנים בדבר אזרחותם הישראלית של מייסדי התנועה, כמתחייב בחוק.

העותרים טוענים כי בשל שביתה במשרד הפנים נבצר מהם לצרף את אישורי משרד הפנים. גם ועדת החריגים של משרד הפנים טרם פתרה את הבעיה, ולפיכך ביקשו העותרים מרשם המפלגות שיסכים לקבל מהם העתקי תעודת זהות המוכיחים כי כולם אזרחי מדינת ישראל. צידון סירב, ולכן הם עתרו לבג"ץ.
