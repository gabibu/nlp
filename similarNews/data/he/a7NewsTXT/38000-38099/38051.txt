

אמש סמוך לשעה שש בערב הבחינו חיילי "חרוב" במונית פלשתינית והורו לנהגה לעצור. כתבנו קובי פינקלר דיווח כי אחד הנוסעים שנשא עליו חגורת נפץ, יצא מהרכב והתקרב אל החיילים. אחד החיילים סיפר לכתב ערוץ 7 כי המחבל צעק "אללה הוא אכבר" והתקרב, מפקד הכוח ירה לעברו והוא התפוצץ.

בפיצוץ נהרגו המחבל וערבי נוסף שנסע במונית. הנהג נפצע ופונה לקבלת טיפול רפואי. חבלנים שהוזעקו למקום גילו בתוך המונית מטען חבלה נוסף. כתב "הצופה" מציין כי צומת ג'ית ממוקם בכביש גלעד (ע"ש גלעד זר הי"ד), סמוך מאוד למאחז "חוות גלעד" שפונה לפני כשבועיים בהוראת שר-הביטחון, למרות התנגדות מפקדי צה"ל בגיזרה שטענו כי המאחז נחוץ להם מסיבות ביטחוניות.

קודם לכן הוכרזה כוננות גבוהה באיזור השרון בעקבות התרעה חמה. לאחר שכוחות הביטחון סיימו את תחקיר האירוע הורדה הכוננות והכוחות הפרוסים בשרון חזרו לשגרה.

הלילה פעלו כוחות חי"ר שריון והנדסה פעלו בדרום חבל עזה. הכוחות הרסו את ביתו של המחבל שביצע את הפיגוע בחממות הישוב פאת השדה השבוע. במהלך הפעולה בחאן יונס מצאו חיילי צה"ל מטענים שהיו אמרים לפגוע בהם, והם נוטרלו ללא פגע.

דובר המועצה האזורית חוף עזה, ערן שטרנברג, מסר לכתבנו כי פעולת צה"ל בחבל עזה מנעה ממחבלים לשגר פצצות מרגמה לעבר יישובי גוש קטיף. בהודעת המועצה האזורית חוף עזה נמסר כי היא מברכת את צה"ל על תגובתו המהירה לפיגוע הקשה שאירע השבוע בגוש קטיף. המועצה קראה שוב לשר הביטחון החדש להגיב לירי המרגמות ולפעול כדי לסכל פיגועים אלו בגוש.
