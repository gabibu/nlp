

עובדי הרשויות המקומיות החריפו את שביתתם לאחר שבסוף השבוע לא חלה התקדמות במשא ומתן בין משרד האוצר למרכז השלטון המקומי. בין היתר לא יאסף זבל, הסייעות בגני הילדים ישבתו, וכך גם פקחי התנועה ברשויות המקומיות.

כמו כן יושבתו המוקדים העירוניים, שירותי הכיבוי יעבדו במתכונת שבת והכבאים אף לא ישתתפו בתרגיל חירום, שאמור להתקיים במהלך יום א' באזור חיפה.

נציגי העובדים קיימו ישיבה מיוחדת במוצאי שבת ובה הוחלט כי אם לא תחול התקדמות בפגישה שתתקיים היום בין שר האוצר סילבן שלום, יו"ר ההסתדרות עמיר פרץ ויו"ר מרכז השלטון המקומי עדי אלדר, יוחרפו צעדי המחאה.

בין היתר מתכננים העובדים להשבית את פעולת הרמזורים, לשבש את אספקת המים לקריית הממשלה, לחסום צמתים בעזרת המשאיות לפינוי אשפה ולהפגין בכל רחבי הארץ.

למרות השביתה מזכ"ל הסתדרות המורים, יוסף וסרמן, מבהיר כי הלימודים בגני הילדים ייערכו כרגיל, בתנאי שההורים יסייעו לגננות. זאת למרות חידוש השביתה של הסייעות בגנים.
גם החינוך המיוחד, בשלב זה יפעל כסדרו.
