

במועצת הצמחים מדווחים בסיפוק רב על הצטרפות וולונטרית של למעלה מ-90% ממגדלי תות השדה
לפרויקט תות השדה ללא ריסוס - "ביו-תות, תות של בריאות".



מטרת הפרויקט לשווק לצרכן הישראלי תות של בריאות, המבוסס על הדברה ביולוגית לתותים, באמצעות אויבים טבעיים היינו חרקים, הניזונים מהמזיקים המצויים על צמחי תות השדה. עד כה יושמה ההדברה הביולוגית בעיקר בגידולי תות השדה שיועד ליצוא, ובשתי העונות האחרונות הורחב השימוש גם לתות המיועד לשוק המקומי.

מאז החדרת המותג "ביו-תות" לשוק המקומי חלה מגמת עלייה בגרף השיווק שלו: בעונת 2002/3 רק חמישים אחוזים ממגדלי התות שיווקו את תוצרתם תחת שם המותג "ביו-תות", בעונת 2003/4 עלה אחוז זה לשישים ושניים אחוזים. עם פתיחת עונת 2004/5 כבר למעלה מתשעים אחוזים ממגדלי תות השדה הודיעו כי ישווקו את תוצרתם תחת המותג "ביו-תות".

במועצת הצמחים מסבירים כי המגדלים שמשתתפים בפרויקט מחויבים לסמן את התותים שלהם במדבקת "ביו-תות" עם סמל הדבורה. במועצה ממליצים לצרכנים לחפש את המדבקה, הכוללת גם שם ומספר טלפון של המגדל, זאת כדי שהצרכן יוכל ליצור קשר ישיר עם המגדל ולקבל ממנו פרטים על התותים שרכש.

על מנת להצטרף למיזם התות "הבריא" מתחייב מגדל הפרי בתוכנית בקרת איכות "ביו-תות", כשמועצת הצמחים מבקרת אותם באמצעות פקחים ובדיקות. "רק אם החרקים אינם מספקים פתרון, נעשה שימוש נקודתי בחומרים כימיים, ואז הפרי יוצא מתוך המותג, והמגדל אינו רשאי לשים את המדבקה", אומרים במועצת הצמחים.

לדברי מיכאל אילון, מנכ"ל מועצת הצמחים, "ההצטרפות הוולונטרית של המגדלים, והחשיבות שהם עצמם רואים במיתוג הפרי, מבטיחים לצרכן רמת אמינות ובטיחות מוצר גבוהה. המותג "ביו-תות" זוכה להצלחה בקרב הצרכנים, ותוך שתי עונות הוכפלה כמות הפרי המשווקת בארץ. החשוב הוא שכולם נהנים. הצרכנים נהנים מפרי בריא ונקי והמגדלים נהנים מעלייה בגרף המכירות".
(ש)
