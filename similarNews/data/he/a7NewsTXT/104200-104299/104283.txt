

הזנחת מבנים ישנים ברחבי הארץ מסכנת כאלפיים מבני פלדה העלולים לקרוס, חלילה במקרים של שריפה. כנס בו מוצגים הפתרונות לסכנות האש מתקיים היום בשפיים.

היום (שלישי) נערך בקיבוץ שפיים כנס בטיחות אש ארצי שבו מוצגים חידושים מהארץ ומהעולם בתחום הבטיחות וההגנה מאש. בכנס מוצגות מערכות מתקדמות לכיבוי אש בקצף, אבטחת מידע בזמן שריפה באמצעות כספות בטכנולוגיות מתקדמות וניתוח סיכונים במקומות עבודה.

כ-2000 מבני פלדה בישראל עלולים לקרוס במקרה של שריפה, כך מעריך יורם אורדן, מנכ"ל חברת סגיב, המתמחה באמצעים למיגון מפני אש.

לדברי אורדן מדובר בעיקר במבני תעשיה ואחסון ישנים וכן בקומות גלריה הבנויים מפלדה חשופה בלא הגנה. חשיפה של הפלדה הגלויה לטמפרטורות של 800-900 מעלות במשך חצי שעה עד ארבעים דקות עלולה לגרום לקריסה של המבנה.

לדבריו המודעות לסכנת הקריסה של מבני פלדה בעת שריפה נמוכה. בעוד שכשמדובר במבני עץ כולם יודעים שיש סכנת שריפה ונערכים לכך, המבנה החזק של הפלדה מטעה ויוצר תחושה של בטחון.

על מנת להתמודד עם הסיכון ניתן לצפות את הפלדה בשכבת חומר מעכב בעירה, המגדילה את עמידות המבנה לשריפה עד לשעתיים. "תוספת הזמן היא קריטית ונותנת למכבי האש פרק זמן חשוב להשתלט על השריפה בטרם המבנה יקרוס", אומר אורדן.

יצויין כי במבני פלדה חדשים מבוצע הציפוי על פי התקן, אולם מבני פלדה ישנים רבים טרם טופלו ומסכנים את הגרים בהם, ובשעת שריפה גם את צוותי הכיבוי שהמבנה עלול לקרוס עליהם.

בכנס המתקיים כאמור היום בשפיים הדן בסוגיות הסיכון מאש משתתפים אנשי כיבוי אש וממוני בטיחות במפעלים.
(ש)
