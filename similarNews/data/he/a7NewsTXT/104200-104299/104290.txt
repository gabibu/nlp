

ועדת הכלכלה אישרה הבוקר הצעת חוק לפיה רכבת ישראל ומפעילי קווי השירות בתחבורה הציבורית, יחוייבו להנפיק כרטיס משולב לנסיעה ברכבת ולנסיעה עירונית.

יצויין כי על פי ההחלטה תעריפי הנסיעה ייקבעו על ידי שר התחבורה.

רכזת התחבורה באגף התקציבים באוצר, יוליה מרוז, אמרה כי חשוב להסדיר פלטפורמה אחידה לכל תעריפי התחבורה הציבורית, כך שיהיו תחת חוק הפיקוח על מצרכים ושירותים. מרוז הוסיפה כי הכרטיס המשולב יעודד את הביקושים לתחבורה ציבורית ויוזיל את מחירי הנסיעה.

לשאלת היו"ר, ח"כ כהן, האם יכללו גם מוניות השירות בהסדר הכרטיס המשולב, אמר נציג האוצר, שאול מרידור, כי כרגע מחירי המוניות אינם בפיקוח ואינם מסובסדים, אך אפשרות זו תבחן בעתיד.

מועדת הכלכלה נמסר כי נציג רכבת ישראל, אלי דליצקי, תמך בהצעת החוק, אך עם זאת ביקש שתקבע בחוק חובת משרד התחבורה להתייעץ עם הרכבת. לדבריו, נושאים כגון לוחות זמנים, תוואי הנסיעה ומספר הקרונות חייבים להקבע בהתייעצות עם אנשי המקצוע של רכבת ישראל.

בקשתו זו של דליצקי נדחתה על ידי חברי הוועדה בנימוק שאין בחוק תקדים לכך ששר התחבורה צריך להתייעץ עם כל מפעילי התחבורה הציבורית האחרים.

עם זאת קיבלה הוועדה את בקשת נציגי רכבת ישראל להסרת הובלת סחורות מחוק הפיקוח, משום שלמעלה מ-70% מפעילות ההובלה ברכבת נקבעת באמצעות חוזים בין הרכבת למשתמשים. לטענת נציגי הרכבת, פיקוח על מחירם יפגע בחוזים הנחתמים.
(ש)
