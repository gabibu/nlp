

"נפתח פתח גדול מאד לתקווה , שנוכל, עם המון המון עבודה מאומצת, להתגבר על חוק ההתנתקות", כך פונה ארגון מטות ערים אל הפעילים ברחבי הארץ להתגייס בדחיפות לקמפיין 'משאל עם' לקראת כינוס מרכז הליכוד

מרכז הליכוד צפוי להתכנס ביום חמישי בשבוע הבא (כב' באדר א', 3 במרץ).

דוברת מטות ערים סוזי דים אומרת לכתבתנו רותי אברהם כי מטרת היוזמה החדשה היא להביא להבעת תמיכה סוחפת של המרכז בחוק משאל עם, שיקבע כי חוק ההתנתקות יתבצע רק אחרי שייערך משאל עם דמוקרטי. לדבריה נמסר לה כי אם מרכז הליכוד יתמוך במשאל עם, יביא הדבר לתמיכת ש"ס בחוק ובכך ליצירת רוב בכנסת לענין.

הקמפיין הדחוף בקרב חברי מרכז הליכוד, כבר נמצא בעיצומו, אומרת דים ומציינת כי בראשו עומד זבולון כלפא מגוש קטיף "איש הלוגיסטיקה המדהים", כלשונה, של "הפגנת השרשרת".

"אנו קוראים לכל הציבור להתגייס בדחיפות, בדיוק כפי שהתגייסנו בתקופת משאל הליכוד. כל חבר מרכז ליכוד ברחבי הארץ חייב לקבל ביקור אישי", כותבת דים לפעילים, וחותמת: "בברכת גוש קטיף לנצח נצחים".

