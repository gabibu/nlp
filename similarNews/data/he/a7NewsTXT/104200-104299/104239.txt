

מועצת יש"ע מתכננת הגעה של כמאה אלף מתנגדי תכנית ההתנתקות לחבל קטיף על מנת שימנעו בגופם את יישום התכנית. נעקוף איסורי כניסה דרך כפרים ערביים תוך מסירות נפש, אומר פנחס וולרשטיין, ראש מועצת בנימין.

לקראת ביצוע התכנית מוקם במועצת יש"ע צוות שיכלול משפטנים ואנשי ביצוע. יו"ר מועצת בנימין פנחס וולרשטיין מתאר את ההיערכות התכנונית לביצוע היוזמה, ואומר כי יש להיות נכונים להיעצר ולהיאסר, למסור את הנפש בהגעה לישובי החבל דרך כפרים ערביים, גם במחיר סיכון, במידה וכמתוכנן יהפכו חבל קטיף וצפון השומרון לשטח צבאי סגור. המשפטנים ישקלו את משמעותה החוקית של הפרת צו שטח צבאי סגור, אומר וולרשטיין.

התקווה במועצת יש"ע היא שמספר עצום של מאה אלף מתנגדי התנתקות יוכל למנוע את מימושה של התכנית.

לקראת היערכות זו מתכוונים במשרד לבטחון פנים למנוע בתוקף כניסה של מתנגדי העקירה לקטיף וצפון השומרון.

על מנת להבטיח מניעה שכזו תוך כדי יישום העקירה מגוייסים 18,000 שוטרים שצפויים לעבוד 12 שעות ביום ללא חופשות במהלך שלושה חודשים. כמו כן הוכן מיכשור מיוחד שיסייע להתמודדות עם המתנגדים. מדובר במתקני כליאה ניידים, מחסומים, ציוד כבד להרס מבנים ועוד.

כאן המקום להזכיר את הוראתו של שר הפנים אופיר פינס פז שלא לאפשר לאזרחים לשנות את רישום מגוריהם במסמכי המשרד לחבל קטיף ללא הוכחה של ממש לכך. שר הפנים דורש להציג בפני משרד הפנים הוכחות למעבר כגון רישום לבתי ספר, תשלום ארנונה, חוזי שכירות או רכישה וכיוצא באלה.
(ש)
