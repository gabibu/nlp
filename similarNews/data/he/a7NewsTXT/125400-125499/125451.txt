

מערכת הביטחון הודיעה לבכירים פלשתינים, כי נאסרת עליהם היציאה מהרצועה ליהודה ושומרון. זאת בעקבות מתקפת הקסאמים ברצועה. מעבר אח"מים פלשתינים מהרצועה ליו"ש או ההיפך יוכל להתבצע רק דרך מצרים וירדן.


מאת: חגי הוברמן

מערכת הביטחון הודיעה לבכירים פלשתינים, כי נאסרת עליהם היציאה מהרצועה ליהודה ושומרון. זאת כחלק ממדיניות הסגר שהוטלה עקב מתקפת הקסאמים ברצועה. מעבר אח"מים פלשתינים מהרצועה ליו"ש או ההיפך יוכל להתבצע רק דרך מצרים וירדן.

כתבנו מציין כי מתאם הפעולות ביש"ע, אלוף יוסף מישלב, שוחח אתמול עם מוחמד דחלאן, והבהיר לו את משמעות הסגר, כולל האיסור על אנשים מסוגו של דחלאן לצאת מהרצועה דרך ישראל. האלוף מישלב אמר לדחלאן, כי מרגע שישראל יצאה מהרצועה, היא רואה ברשות הפלשתינית את הכתובת היחידה למנוע מעשים כמו ירי רקטות קסאם על שטחים ריבוניים של מדינת ישראל, ואם הרשות לא תמנע זאת, ישראל רואה עצמה חופשית לעשות הכל למנוע את מעשי הירי.

"לא נסבול מציאות שבה החמאס יורה בגלל שהוא מחליט שאנו אחראים למעשה מסויים. הפיצוץ בעצרת בג'בליה לא היה מעשה שלנו", הבהיר האלוף מישלב לדחלאן.
גורמי ביטחון אומרים לכתבנו כי מדובר בסגר מוחלט, כולל על הוצאת והכנסת סחורות ואנשים, למעט מקרים הומניטריים קיצוניים. צעד כזה, אומרים במערכת הביטחון, יבהיר לפלשתינים כי ישראל לא
מקבלת את משוואת "מאזן האימה" שהחמאס מנסה לבנות: תגובה של קסאמים על כל פעילות של צה"ל, או על כל אירוע שהם מחליטים כי ישראל אשמה בו. במסגרת הסגר נסגרו כל המעברים בקרני, ארז וסופה.

המשמעות המיידית של סגר כזה הינה פגיעה קשה בכלכלה הפלשתינית. ברגע שהפלשתינים לא יכולים להוציא את התוצרת החקלאית שלהם, כי מעבר קרני סגור, הדבר יפגע בשווקים שלהם.

וכאשר לא ניתן להכניס ציוד, התעשיה הפלשתינית עלולה להיות משותקת, לפחות לפרק זמן. נראה כי התגובה הישראלית תסתפק בשלב הראשון בפעילות דוגמת הסגר. הפלשתינים כמובן יכולים להכניס ולהוציא כל דבר דרך גבול מצרים.

בירושלים מעריכים כי הפיצוץ בג'בליה במצעד של החמאס, שעורר את מתקפת הקסאמים, היה מעשה נקמה של אנשי מנהל ערפאת, בנו של מוסא ערפאת, מפקד הכוחות הפלשתיניים שנרצח לפני כחודש.
שמועות כאלו נפוצו אתמול ברצועה. למנהל, שנחטף באירוע בו נרצח אביו ושוחרר אח"כ, יש קבוצת לוחמים נאמנים, שהיו נאמני אביו. הוא גם ירש את הנכסים שהשאיר אביו. אחרי רצח אביו לא הקים מנהל סוכת אבלים, וההערכה היא שהוא ביקש לאותת בכך שלא השלים עם הרצח, וינקום את הדם.
