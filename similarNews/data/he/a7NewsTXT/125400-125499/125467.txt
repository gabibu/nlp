

בדיקה שערכה התאחדות התעשיינים בקרב עשרות מפעלי תעשייה מגלה, כי 15% - 20% מהמפעלים יוציאו את עובדיהם לחופשה מרוכזת במהלך תקופת החגים.

בדיקה שערכה התאחדות התעשיינים בקרב עשרות מפעלי תעשייה מגלה, כי 15% - 20% מהמפעלים יוציאו את עובדיהם לחופשה מרוכזת במהלך תקופת החגים. כך מסר אלי יפה, יו"ר ועדת עבודה בהתאחדות התעשיינים ומנכ"ל חישולי כרמל.

לדבריו, הוצאת העובדים לחופשות מרוכזות תחסוך למפעלים הוצאות תפעול רבות.

יפה מציין, כי ההחלטה אם לצאת לחופשה מרוכזת קשורה להיקף ההזמנות או לעומס העבודה במפעלים. כך שמפעלים בהם היקף העבודה או כמות ההזמנות נמוכים, נוטים לנצל את תקופת החגים, הפרושה השנה על חודש אחד בלבד, ולהוציא העובדים לחופשות מרוכזות.

יפה מציין, כי בחברות גדולות קיימת תופעה לפיה רק חלק מהעובדים יוצאים לחופשה מרוכזת בכפוף לצורכי העבודה. כמו כן, ישנן חברות גדולות בהן חלק מהמפעלים נסגר וחלק אחר ממשיך לעבוד.

יפה מציין, כי בחודש אוקטובר יהיו השנה 13 ימי עבודה מלאים, (לא כולל ערבי חג).

יפה מדגיש, כי מהבדיקה שערכה התאחדות התעשיינים מתברר, כי בדרך כלל כ-40% מהמפעלים נוהגים להוציא את עובדיהם לחופשות מרוכזות (כולל בחודשי הקיץ).

בהתאחדות התעשיינים כ-2,000 מפעלים החברים בארגון באופן ישיר ועקיף.
