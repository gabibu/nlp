

סופת ההוריקן "ריטה" נחלשת, והיא מדורגת כעת בדרגה 1 מתוך 5, עם רוחות המנשבות במהירות של 120 קילומטר לשעה. מרכז סופת ההוריקן עבר את קו החוף של טקסס ולואיזיאנה.

סופת ההוריקן פגעה בשבת בבוקר בחופי טקסס ולואיזיאנה. כך מסר מרכז ההוריקן הלאומי של ארה"ב. על אף שהרוחות נחלשו, קיים חשש מהצפות רבות. בעיר יוסטון נפגעו מבנים רבים וזרם החשמל לבתים רבים נותק. יחד עם זאת דווח כי עוצמתה של הסופה נחלשה והיא כרגע עומדת על דרגה 1 עם רוחות המנשבות במהירות של 120 קילומטר לשעה.

"ריטה" עלולה לפגוע בערים המהוות את מרכז תעשיות זיקוק הנפט של מדינת טקסס ובכך לגרום לעלייה נוספת במחירי הנפט.

בניו-אורלינס נפרץ הסכר שתוקן לאחר פגיעת "קתרינה". הרשויות חוששות כי על אף שהיא נמצאת בשולי הסופה, ייהרסו מחדש כל האזורים בהם התחיל תהליך השיקום.

במהלך הפינוי מן העיר יוסטון עלה באש אוטובוס ועליו 45 קשישים. האוטובוס היה תקוע על הכביש המהיר מדרום לדאלאס ונסע בקצב מאוד איטי כאשר הבלמים הפסיקו לתפקד. עקב כך נדלקו מיכלי חמצן שנישאו על ידי חלק מן הקשישים באוטובוס והתפוצצו בזה אחר זה.
