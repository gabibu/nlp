

האכזבה מחוסר פעילותו של שרון למען המרגל הישראלי יהונתן פולארד הכלוא בארה"ב כבר 20 שנה, גם היא נמנית על הגורמים שמביאים חברי מרכז ליכוד לתמוך בהקדמת הפריימריז, כך טוענים חברי הוועד להשבת פולארד.


מהועד להשבת יהונתן פולארד נמסר לכתבתנו רותי אברהם כי כמה עשרות מחברי מרכז הליכוד פנו לאחרונה לועד ואמרו כי החליטו להצביע בעד הקדמת הפריימריז משום שהתאכזבו מכך ששרון לא הצליח להביא כתמורה להתנתקות אפילו את שחרורו של פולארד.

לדברי דובר הועד, עדי גינזבורג, אותם חברים אמרו כי מלכתחילה לאיש לא היו ציפיות גדולות מהתכנית בנושא הבטחוני, אך הם התנחמו בתקווה שהדבר יביא לפחות לשחרורו של הסוכן הישראלי הנמק בכלא כבר 20 שנה בשל פעילותו למען בטחון ישראל.

אסתר פולארד תפגין מול כינוס מרכז הליכוד
אסתר פולארד, אשתו של הסוכן הישראלי יהונתן פולארד הנמק בכלא האמריקני כבר 20 שנה בשל פעילותו למען מדינת ישראל, תשתתף היום בשעה 16:30 איר הצהרים בהפגנה שיקיים הוועד להשבת יהונתן פולארד הביתה מול כינוס מרכז הליכוד בגני התערוכה בתל אביב.

"אנו רוצים ששרון וכינוס מרכז הליכוד ידעו שהיחס הזדוני הזה כלפי סוכן ישראלי הוא בלתי נסלח ובלתי מתקבל על הדעת", אומרת אסתר פולארד, "זוהי התנהגות בלתי מוסרית שיש בה משום "לעג לרש". אנו רוצים שראש הממשלה ומפלגתו ידענו שאנו איננו קונים תרגילי יחצ"נות ולא מקבלים את הזלזול בחובתה של מדינת ישראל כלפי יהונתן פולארד".
