

ראש הממשלה אמר היום כי הורה להסיר את כל ההגבלות המוטלות על צה"ל בהתקפתו על ארגוני הטרור "הוריתי שלא יהיו כל הגבלות בנוגע לשימוש בכל האמצעים לתקיפת חברי ארגוני הטרור, ציודם ומקומות המסתור שלהם".

מאת כתבינו אריאל כהנא וקובי פינקלר

הצהרות לוחמניות של הממשלה בעקבות ההפגזה הכבדה על יישובי הדרום. בישיבת הממשלה שהסתיימה בצהרים אמר ראש הממשלה, אריאל שרון, אמר כי הורה להסיר את כל ההגבלות המוטלות על צה"ל בהתקפתו על ארגוני הטרור. "הוריתי שלא יהיו כל הגבלות בנוגע לשימוש בכל האמצעים לתקיפת חברי ארגוני הטרור, ציודם ומקומות המסתור שלהם", אמר שרון .

עוד אמר שרון כי "איננו מתכוונים לבצע כאן פעולה חד-פעמית, אלא בכוונתנו להוציא לפועל פעילות מתמשכת, שמטרתה לפגוע בטרוריסטים ולא להרפות", אמר. "עלינו להשתמש בכל האמצעים העומדים לרשותנו, פרט למגמה הרגילה שלנו שלא לפגוע באזרחים".

שר הביטחון שאול מופז אמר כי ישראל לא תרשה פגיעה בטריטוריה ריבונית שלה. "נפעל באזורים מהם משוגרות רקטות. אזרחים פלסטינים מוזהרים שלא להימצא שם" לדברי השר מופז, מסרים ברוח זו הועברו לפלסטינים באמצעות האמריקנים והמצרים.

שר החוץ, סילבן שלום, אמר כי "לא ייתכן שכשילדי שדרות אינם יכולים ללכת לבית הספר, אזרחי עזה ינהלו חיים נורמלי.עשרות טילי נורו לאחרונה לעבר יישובי ישראל, ולא נוכל לסבול זאת" דברי שלום

כוחות צה"ל פתחו הלילה במבצע "גשם ראשון" ברצועת עזה, מבצע רחב היקף בתגוב לירי הקאסמים בסוף השבוע . כתבנו קובי פינקלר מוסר שחיל האוויר תקף מוסד חינוכי של החמאס בשכונת סג'עיה בעזה, שהוקם ביוזמת השייח יאסין. חלק מהמבנה קרס וכ-20 בני אדם נפצעו.

אמש תקף חיל האוויר שני מבנים בשכונת בני סוהילה שבחאן יונס. שלושה טילים נורו אל המבנים שבהם אוחסנו אמצעי לחימה של הזרוע הצבאית של הפתח, גדודי חללי אל אקצה. שני פלסטינים נפצעו באורח קל.

הכוחות תקפו גם בצפון הרצועה. מסוקים ירו טילים לעבר מבנה במחנה הפליטים ג'בליה, ששימש כמחסן לאמצעי לחימה של ועדות ההתנגדות. כמו כן, הותקף משרד של ארגון החזית העממית בבית חנון.

כתבנו מוסיף כי התקיפה והמבצע אושרו אמש על ידי הקבינט המדיני בטחוני. במהלך הישיבה פנה שרון לראש השב"כ ולרמטכ"ל ואמר: "תנו לנו תשובות ופתרונות, מה צריך לעשות כדי שירי הקסאמים על שדרות והיישובים סביב רצועת עזה לא יימשך". שרון גילה כי שמע את הקסאמים גם מביתו שבחוות שקמים. "גם אני כמו תושבי שדרות לא ישנתי כל הלילה", אמר והוסיף: "אם בשדרות לא ישנים - גם בעזה לא יישנו".

בהודעת הקבינט נאמר כי "התגובה תבהיר שהמחיר שייגבה מחמאס, מארגוני הטרור האחרים ומהרשות הפלסטינית יהיה כבד מאוד". המבצע המכונה "גשם ראשון" צפוי להימשך ימים אחדים.

כוחות צה"ל עצרו הלילה כ-150 מבוקשים מתנועות החמאס והגיאהד האיסלמי. בין העצורים גם ראש החמאס ביו"ש, השייח' חסן יוסף.

במהלך המעצרים נפתחה אש מס פעמים לעבר הכוחות וכמו כן נמצא תת מקלע עוזי ושתי מחסניות בעיר רמאללה. הפעילות נמשכת גם בשעות אלו.

כ-40 רקטות קאסם נורו, 6 פצועים
צה"ל החל בשבת לרכז כוחות של שריון וגבעתי בגבול הצפוני של חבל עזה בעקבות ירי רקטות הקאסם על הנגב המערבי.

עשרות רקטות קאסם שוגרו לעבר העיר שדרות. רוב הרקטות נפלו בשטחים פתוחים אך אחת מהן, גרמה לפציעתם מרסיסים של חמישה בני אדם. הפצועים פונו לבית החולים ברזילי באשקלון. אחת הפצועות, מתנדבת במשמר האזרחי, נותחה במהלך הלילה והיא מאושפזת במחלקה הכירורגית. מלבד חמשת הפצועים מרסיסים, הגיעו לבית החולים עוד 6 נפגעי חרדה. תושבי שדרות נדרשו להישאר בבתיהם.

בעקבות ההתקפות של מחבלי הרש"פ, יכנס רה"מ אריאל שרון את הקבינט המדיני-בטחוני. כמו כן, המשטרה תגביר את היערכותה לאורך קו התפר, מחשש לנסיונות חדירה ופיגוע.

צה"ל דיווח כי 4 מחבלי חמאס נורו ע"י מסוק חיל האוויר בשכונת זייתון בעזה. אחד מההרוגים זוהה כרואד פרחאת, אחיו של המחבל מוחמד פרחאת שביצע את הפיגוע ביישוב עצמונה. אח נוסף הוא נידל פרחאת, האחראי לייצור קסאמים בארגון, שנהרג לאחרונה בתאונת עבודה.

מטוסי חיל האוויר תקפו בעזה מספר מטרות במהלך השבת. מטוסי צה"ל תקפו שלושה מבנים, בג'יבליה, בשכונת זייתון ובעיר עזה. מדובר במבנים המשמשים כבתי מלאכה לייצור רקטות קאסם.
בעקבות מטח הקסאמים הוטל גם סגר צבאי על שטחי יהודה ושומרון.

צה"ל דחה בתוקף את טענות החמאס שהוא הגורם לפיצוץ בג'בליה, שבו נהרגו 19 מאנשיהם. דובר צה"ל מסר רשמית כי לצה"ל אין קשר לפיצוץ. "כל ניסיון לגרור ולהאשים את צה"ל בהקשר לאירוע על-ידי גורמים כאלה ואחרים הוא משולל כל יסוד ופסול מעיקרו. צה"ל יראה בחומרה כל ניסיון להשתמש באירוע זה כתירוץ לפעולות כנגד אזרחי ישראל", נמסר בהודעתם.
