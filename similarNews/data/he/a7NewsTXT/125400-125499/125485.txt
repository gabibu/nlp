

הממשלה אישררה בישיבתה היום את ביצוע הליך פיצול והפרטת בתי הזיקוק לנפט, על פי המתווה שנקבע בהחלטות הקבינט הכלכלי-חברתי, מיום 29.7.2004 ומיום 27.7.2005, וועדת שרים לענייני הפרטה, מיום 26.12.2004.


הממשלה אישררה בישיבתה היום את ביצוע הליך פיצול והפרטת בתי הזיקוק לנפט, על פי המתווה שנקבע בהחלטות הקבינט הכלכלי-חברתי, מיום 29.7.2004 ומיום 27.7.2005, וועדת שרים לענייני הפרטה, מיום 26.12.2004.
בכך דחתה הממשלה את בקשתו של שר התשתיות הלאומיות, בנימין (פואד) בן אליעזר, לעצור את ביצוע פיצול והפרטת בתי הזיקוק המפוצלים ולבחון את העניין מחדש וכן להימנע מהוצאת החברה לישראל מהבעלות בבז"ן.
מ"מ ראש הממשלה ושר האוצר, אהוד אולמרט, הביע תמיכה בהחלטות הממשלה הקודמות בהן הוחלט על פיצול והפרטת בתי הזיקוק. אולמרט אמר בישיבה כי "הרפורמה בבז"ן תשנה את מבנה משק הדלק כולו למבנה דומה למקובל בעולם המערבי. כיום, בעת שמחירי הנפט עולים, יש משנה חשיבות להכנסת תחרות ומעבר למבנה משק יעיל".

בדיון נכחו מנהל רשות החברות הממשלתיות והממונה על תקציבים אשר הציגו בפני הממשלה את חשיבות הפיצול וההפרטה, במיוחד בעת הזו.

מנהל רשות החברות הממשלתיות, איל גבאי, אמר כי "למרות העיכוב שנוצר בחודשים האחרונים, פעלה רשות החברות הממשלתיות במרץ וביצעה עבודת הכנה מקיפה, בסיוע מומחים בינ"ל מתחום הזיקוק ושוק ההון, לפיצול בתי הזיקוק והפרטתם, במטרה לפרסם מודעה המבשרת על תחילתו של הליך המכירה של בית הזיקוק אשדוד לאחר החגים. ברצוננו לנצל את תקופת הגאות בשוק האנרגיה העולמי היוצרת עניין רב בקרב המשקיעים בתחום זה".

הממונה על התקציבים, קובי הבר, קרא לחברה לישראל, לחזור ולכבד את ההסכם שהושג בין הצדדים לפני כחודשיים במטרה לקדם במהירות את הליך הפיצול וההפרטה. "כל חלופה אחרת תוביל את הממשלה למצות את כל זכויותיה על פי דין ולהשיב אליה את כל הנכסים."

על פי החלטת ההפרטה, יבוצע פיצול בין שני בתי הזיקוק - אשדוד וחיפה. בשלב הראשון בית זיקוק אשדוד יתואגד כחברת בת של בז"ן ויימכר בשלמותו בתהליך תחרותי של מכירה פרטית. בשלב השני, אשר יבוצע רק לאחר מכירת בית זיקוק אשדוד ובכך תובטח קיומה של תחרות לבז"ן חיפה, יונפק בית זיקוק חיפה במלואו בבורסה לניירות ערך בתל-אביב. החלטת ההפרטה והודעת הממונה על הגבלים עסקיים קובעות כי חברות הדלק הגדולות יורשו להתמודד בהליך למכירת בית הזיקוק אשדוד אך לא יורשו לרכוש את בית זיקוק חיפה, וזאת על מנת למנוע ריכוזיות במשק הדלק.
