

עו"ד דב שילנסקי ומרכז הארגונים של ניצולי השואה בישראל עתרו היום לבג"צ נגד הכוונה להשמיע בפסטיבל ישראל בקיץ את יצירותיו של המלחין הגרמני ריכרד ואגנר.

כתב עתי"ם מוסר, כי העותרים דורשים ממשרד המדע, התרבות והספורט, עיריית ירושלים, משרד החוץ, משרד התיירות והסוכנות היהודית להשיב בבית המשפט מדוע אינם מפסיקים את התמיכה הכספית לפסטיבל ומבקשים מבג"צ לתת צו ביניים האוסר עליהם לתמוך כספית בעמותה שמנהלת את הפסטיבל.

העותרים טוענים, כי ריכרד ואגנר היה מוסיקאי אנטישמי וכתב בספרו "היהדות במוסיקה": "אין היהדות מסוגלת ליצור יצירה מקורית משלה, אלא חיה מעין חיים טפילים על חשבון יצירתם של עמים אחרים". ואגנר השפיע רבות על היטלר והיה מאבותיו הרוחניים.

העותרים טוענים, כי בהשמעת ואגנר בפסטיבל, יש פגיעה בכבודו של כל יהודי וזוהי פגיעה בחוק יסוד כבוד האדם וחירותו. עוד הם טוענים, כי מימון ציבורי שמטרתו השמעת יצירות ואגר האנטישמי הוא פגיעה חמורה ברגשות דור ניצולי השואה החיים בישראל. עוד הם טוענים כי בהשמעת יצירות ואגנר יש משום התעלמות בחוק איסור הכחשת השואה.
