

ארגון הטרור חיזבאללה סירב פעם נוספת להרשות לאנשי הצלב האדום הבינלאומי להיפגש עם הישראלים החטופים שהוא מחזיק. כך מסר היום בכיר בארגון הבינלאומי.

ראש מבצעי הצלב האדום במזרח התיכון, ורנר קאספאר, אמר בתום פגישה עם סגן מזכ"ל החיזבאללה שייח' נעים קאסם, כי חזר על בקשת הצלב האדום להיפגש עם האסירים, אבל "עמדת החיזבאללה בנושא זה לא השתנתה".

"לא חל כל שינוי מאז הפגישה האחרונה. הדיונים היום היו מועילים מאוד, וחיוני לערוך אותם מזמן לזמן", הוסיף קאספאר.

הוא גם ציין כי "הצלב האדום אינו מתערב בפעולותיהם של מתווכים אחרים, אך הוא מקבל דיווח על שיחותיהם".
