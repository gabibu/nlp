

בשיחה עם יומן ערוץ 7 אמר אתמול העיתונאי והמשפטן נדב העצני כי דרכה של הממשלה, הנוקטת פעילות צבאית בטחונית בד בבד עם גישושים מדיניים, אינה מבשרת טובות כלל וכלל. לדעתו, שרון מנציח את הטענה הקלאסית של השמאל, כאילו אין כל אפשרות להגיע לפתרון המצב באמצעים צבאיים.

לדבריו, בעצם טיב יחסו אל הרשות הפלשתינית מתחיל שרון ליצור כשל פנימי מהותי, כשל דומה לזה שאפיין את דרכן של כל ממשלות ישראל, כולל הימניות שבהן, מאז הסכמי אוסלו. הכשל הוא בעצם הנכונות לדבר עם נציגי הרשות בד בבד עם כך שמטילים עליה את האחריות לביצוע מעשי טרור ולהפרת ההסכמים.
לדבריו, שרון אינו עומד בפרץ. הוא מאפשר לפרס "לרקוח מרקחת מדינית", והנה ברוח זו כבר דנים ביוזמה המצרית ירדנית, וכל המעיין בה יראה בעליל את המשמעות החמורה של ההצעות המונחות בה.

לדברי העצני שרון הולך בנתיב שהתוו קברניטי השמאל, ובעצם אינו משנה את כיוונו.

לפני היכנסו לתפקיד, אמר העצני, המתינו הכל לראות כיצד יגיב שרון למבחנים שהרשות תעמיד אותו בפניהם, והנה יורים על גילה, ושולחים פצצות מרגמה אל יישובים בישראל, "ושרון אינו עושה פעולה שתביא לשוני מהותי, לשינוי כללי המשחק", אמר.

לדברי העצני הבעיה היסודית מצויה ביחסה של ישראל להסכמי אוסלו. ברגע שהם הופרו "הפרה יסודית", הפרה שלו ידעה ישראל עליה ועל תוצאותיה מראש לא הייתה חותמת עליהם, היה על ישראל לבטלם מכל וכל.

העצני הסביר שהרשות הפלשתינית קיימת מבחינת החוק הבינלאומי רק מתוקף הסכמים אלו, וביטול ההסכמים אינו רק אקט משפטי אלא גם מעשי. כלומר, מכאן ואילך, כשההסכמים נחשבים למבוטלים, אין אפשרות להעלות טענה נגד הכניסה לאזוריA, כי אין יותר משמעות למונחים כגון מונח זה. לדבריו אם אנשי הרשות קובעים שהם אויבינו, והם מפירים את ההסכם, יש צורך לקבוע מטרות אסטרטגיות הנובעות מתוך שינוי המהות מהיסוד, והפירוש לכך, לדברי העצני, הוא שהרשות בעצם מחוסלת.

מכיוון ששינוי מהותי שכזה אינו נראה כלל באופק אמר העצני כי הוא מודאג מהתנהלותו של שרון. אין זה ברור כלל מה טיב רצונו של שרון להתמודד עם הבעיה.
