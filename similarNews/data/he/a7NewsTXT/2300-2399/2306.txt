

הסתיימה דרמת החטיפה בטורקיה. הטרוריסטים הצ'צ'נים שהשתלטו הלילה על מלון יוקרתי באיסטנבול והחזיקו כמאה בני ערובה נכנעו לכוחות המשטרה ומסרו את נשקם. כל בני הערובה נשחררו ללא פגע.

הדרמה החלה הלילה כש-20 מורדים צ'צ'נים חמושים ברובים השתלטו על בית המלון "סוויסוטל" שבאיסטנבול והחזיקו באורחי המלון כבני ערובה. המורדים התפרצו ללובי של המלון כשהם יורים באוויר בנשק אוטומטי.

מוקדם יותר מסרו המורדים הצ'צ'נים הצהרה בטלוויזיה הטורקית. המורדים הביעו צער בפני העם הטורקי על הדאגה שהם גורמים והבטיחו לשחרר בהקדם את האזרחים המוחזקים במלון. הם הדגישו שאין בכוונתם לשפוך דם, אולם אין הם אחראים לדם שיישפך אם יחליטו כוחות הביטחון הטורקים לפרוץ למלון. מאות שוטרים הקיפו את המלון מאז שעות הערב, לאחר שסגרו את המקום לתנועה. חלק מהאורחים הצליחו להימלט דרך יציאת החירום.

הפעולה של המורדים הצ'צ'נים נועדה לעורר את דעת הקהל העולמית. המורדים מחו על פעולות הצבא הרוסי בצ'צ'ניה ודרשו שארה"ב תגנה את הפעולות הללו. בנוסף דרשו להיפגש עם שר הפנים הטורקי, אולם הפגישה לא התקיימה.

ככל הידוע בין החוטפים היו גם תומכיו של מוחמד טוקאן, אזרח טורקי ממוצא צ'צ'ני, שחטף אוניה רוסית בים השחור ב-1996 ומאז מוחזק הכלא. לפני כחודש חטפו מורדים צ'צ'נים מטוס רוסי שהיה בדרכו מטורקיה לרוסיה ועליו יותר ממאה בני ערובה. הפרשה הסתיימה רק לאחר שאנשי קומנדו סעודים הסתערו על המטוס בעיר מדינה. דיילת רוסיה, נוסע טורקי ואחד החוטפים נהרגו בפעולה.
(WALLA)



