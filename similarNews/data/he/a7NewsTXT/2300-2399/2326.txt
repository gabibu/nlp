

קצין בכיר באמ"ן אמר היום בישיבת ועדת חוץ ובטחון: "אנו בראשית הדרך ולא הגענו לשיא היכולת שלהם", בהתייחסו להתרעות האיכותיות על פיגועים מצידם של ארגוני הג'יהאד האיסלאמי והחמאס.

לדברי הקצין, המציאות הבטחונית הנוכחית היא תוצאה של החלטה אסטרטגית של ערפאת. ערפאת חותר לקראת מדינה פלשתינית שירושלים בירתה וכיון שבהסכם אוסלו הוא לא השיג זאת עדיין, הוא פועל באלימות כדי להשיג את היעד המדיני הזה. לפי זה האלימות והטרור מתוכננים ובשליטה ומופעלים על ידי הזרועות של ערפאת: מנגנוני הבטחון והתנזים, ומחבלי גי'האד וחמאס ששוחררו מבתי הסוהר של הרשות.

להערכת אמ"ן ערפאת שולט בשטח, עובדה שירי המרגמות הופסק בעקבות פעולת צה"ל בבית חאנון, וכן לאחר שערפאת הבין כי הירי הזה גורם לו נזק תדמיתי בעולם. לדעת הקצין הקרב כיום הוא הקרב על תדמית, וערפאת משתדל להחזיר אליו את התמיכה הבינלאומית .

אשר לפעילות צה"ל בלבנון אמר הקצין כי תקיפת המכ"ם הסורי בשטח לבנון הביאה למישוואה חדשה לפיה סוריה היא שאחראית על פעילות החיזבאללה בלבנון ולא ממשלת לבנון.
