

בבית המשפט השלום נפתח משפטו של הסטודנט לארכיאולוגיה צחי צווייג, שהתפרסם בכך שחשף את החפירות שמבצע הוואקף בהר הבית. לדברי כתבנו אריאל כהנא, החשיפה, שהייתה לפני כשנה וחצי במהלך כנס באוניברסיטת בר אילן, הביכה את הארכיאולוג הראשי של מחוז ירושלים ג'ון זליגמן ובכירים אחרים. הם הוקיעו את צווייג בפומבי על חשיפת העניין. כעבור ימים אחדים פשטו על ביתו פקחי רשות העתיקות בלוויית שוטרים בכוונה להאשימו בשוד עתיקות בהר הבית. הארכיאולוגית ד"ר אילת מזר אמרה שבהתנהגות זו יש ניסיון להתנכל לצווייג משום שהוא חשף את אוזלת ידם של הרשות במניעת הרס עתיקות הר הבית. במשפט נעלמו ההאשמות הראשוניות, ובמקומן הוא הואשם בנטילת שברי חרסים ממערה שנתגלתה בפרוזדור ירושלים ליד מושב "כפר אוריה". עורך דינו של צווייג אמר שמה שעומד ביסוד המשפט הוא שערורייתי, מכיוון שהסיבה להגשת כתב האישום היא אך ורק עמידתו של צווייג בראש המחאה הארכיאולוגית בנושא הריסת הממצאים הארכיאולוגיים בהר הבית, והפיכתם לשפכים.
