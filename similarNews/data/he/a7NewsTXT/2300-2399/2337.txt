


כתבנו קובי פינקלר דיווח שהמטען שהתפוצץ היה גדול מאוד, והכיל כמות גדולה של מסמרים. מפקד משטרת מחוז ת"א ניצב יוסף סדבון מסר כי המכונית שהתפוצצה נגנבה אתמול מירושלים. לדבריו, מדובר בנס גדול, משום שמכונית התופת הונחה בשוק הומה אדם. מהמכונית שהתפוצצה נותרה רק שילדה.
אתמול בבוקר הופעל מטען צד ליד אוטובוס של המועצה האזורית שומרון שהסיע חיילים בכביש חוצה שומרון החדש, ליד ברקן. איש לא נפגע. הכביש נחסם לתנועה, ובמשך שעה ארוכה סרקו חבלנים את הסביבה בחפשם אחרי מטענים נוספים.

בכפר בורין בשומרון התגלתה מכוניתם הנטושה של המחבלים שביצעו אתמול בבוקר פיגוע ירי בצומת יצהר. בפיגוע נפגעה מכוניתו של תושב השומרון, אך הוא עצמו לא נפגע. כתבנו חגי הוברמן מדווח שהתושב שהותקף הוא גדי טנא מהיישוב איתמר. לאחר מציאת המכונית התפתח מרדף רגלי אחרי המחבלים באזור בורין, אך עד כה ללא תוצאות.

אתמול בערב נפתחה אש מנשק קל מבית ג'אלה על שכונת גילה בירושלים. איש לא נפצע, אך עקב כך נסגר כביש המנהרות.

עוד יום של לחימה עזה בגבול ישראל מצריים ליד רפיח. אתמול בשעות הבוקר הושלכו תשעה רימוני יד אל כוח צה"ל שם, ונפתחה עליו אש. חיילינו השיבו אש אל משליכי הרימונים. הפלשתינים טענו כי מאש חיילינו נהרג פלשתיני בן שתים-עשרה, ונפצעו חמישה-עשר.

הפלשתינים ירו אתמול בצהרים אל מוצבי צה"ל בנווה דקלים ובגוש קטיף.
