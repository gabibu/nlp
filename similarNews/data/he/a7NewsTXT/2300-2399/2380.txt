

בערב יום העצמאות ה-53 של מדינת ישראל, מונה אוכלוסיית ישראל שישה מיליון וארבע מאות אלף תושבים, פי שמונה מגודלה בעת הקמת המדינה. ביניהם חמישה מיליון ומאתיים אלף יהודים, שהם 81% מכלל האוכלוסייה. אחוז כמעט זהה לזה שהיה בעת הקמת המדינה.

האוכלוסייה הערבית במדינת ישראל מונה מיליון ומאתים אלף נפש. כך עולה מנתונים של הלשכה המרכזית לסטטיסטיקה, שפורסמו היום.

בשנה האחרונה גדלה האוכלוסייה בישראל ב-152,000 נפש בקירוב, כך שבכל יום, בממוצע, נוספו 360 תינוקות, הגיעו כ-150 עולים חדשים, והלכו לעולמם קצת יותר ממאה איש. גידול זה מבטא שיעור גידול שנתי של 2.4% נמוך מזה שבשנה שעברה, אך גבוה בהרבה מהמקובל במדינות המפותחות.

מאז הקמתה נולדו בישראל קרוב ל-4.5 מיליון תינוקות, נפטרו 1.2 מיליון תושבים, והגיעו כ-2.9 מיליון עולים חדשים.

"הצברים" (ילידי הארץ) מהווים היום קרוב לשני שלישים מהאוכלוסייה היהודית.
