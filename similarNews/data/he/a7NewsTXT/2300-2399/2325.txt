

גורם בטחוני בכיר אמר כי ערפאת חזק, נחרץ בדעתו ושולט בשטחי הרשות הפלשתינית, אך מדיניותו חופפת לזו בה נקט ב 1965. אחרי כשלון ועידת קמפ דייויד אין יותר מסלול הידברות בין ישראל לפלשתינים. הוא הוסיף שאין ולא יהיה מו"מ עם הפלשתינים תחת אש.
לדברי הגורם: "על ציר הזמן נמצא עצמנו חזרה סביב שולחן הדיונים, אבל תלוי עם מי". הוא הסביר כי יתכן ולערפאת לא אכפת לעבור מן העולם ולהשאיר את המאבק הפלשתיני בידי מישהו אחר.

הגורם הדגיש, כי אין בידי מערכת הבטחון מידע על מעצר יורי המרגמות על ידי ערפאת כפי שטוענים הפלשתינים, אולם ב-48 השעות האחרונות אין ירי מרגמות. יחד עם זאת שיחררו הפלשתינים באחרונה, כמעט את כל המחבלים שהיו כלואים בבתי הכלא של הרשות.

בדרג המדיני בישראל עוסקים עתה "בשיפוץ" המסמך המצרי-ירדני, תוך שינוי חלק מסעיפיו. אחד השינויים: ישראל לא תהיה מוכנה לחזור למו"מ עם ערפאת מהמקום בו הסתיים המו"מ בקמפ דייויד.

הגורם הבטחוני הבכיר ציין כי ישראל לא תיגרר לפרובוקציות של ערפאת, המבקש לגרום אירוע שיביא להתערבות גורמים בינלאומיים בסכסוך.


