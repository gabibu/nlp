

נציגי סוריה וישראל התעמתו היום מילולית במועצת הביטחון, בהתייחסות להצעת מזכיר האו"ם קופי אנאן בנושא המלחמה נגד הגזענות בתקשורת.

שגריר ישראל באו"ם יהודה לנקרי, טען כי הגזענות והאנטישמיות נפוצות בתקשורת של מדינות ערב. הוא אמר את הדברים לחברי המועצה, במסגרת בחינת דו"ח שהכין אנאן, בו הועלו 14 אפשרויות להגנה על אזרחים במקרי סכסוכים, בעיקר באפריקה.

דיפלומטים ערבים אמרו כי מועצת הבטחון לא הצליחה להגן עד כה על האזרחים הפלשתינים מפני כוחות צה"ל. נציג ישראל מצדו האשים את התקשורת הפלשתינית בהסתה לאלימות ובעידוד "תרבות אלימה של שנאה לישראל וליהודים".

עוד אמר לנקרי כי העיתונות המצרית היתה "מקדמת רבת חשיבות של נושאים אנטישמיים, ופרסמה רישומים וקריקטורות המזכירים בצורה מדאיגה את התעמולה האנטי-יהודית בגרמניה הנאצית".

לנקרי ציטט עיתונאי מצרי, מהיומון אל-אכבאר, שכתב ב-18 באפריל כי "יש להודות להיטלר על שנקם למפרע בשם הפלשתינים, בפושעים העלובים ביותר על פני האדמה".

בהמשך תקף לנקרי את סוריה, ואמר כי "הנשיא בשאר אל-אסד לא חש בושה כאשר מתח קו משווה בין הישראלים לנאצים".

שגריר סוריה באו"ם מיכאל ווהבי האשים את לנקרי בשקר. "ישראל מנסה מאז ומעולם להסוות את פשעיה, ומטילה את האשמה על האחרים", אמר.
