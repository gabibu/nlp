

ראש הממשלה, אריאל שרון, קיים היום דיון בנושא שרות המילואים בהשתתפות סגן ראש הממשלה, שר האוצר, שר הביטחון, שר המדע והתרבות, סגנית שר הבטחון והרמטכ"ל.

ראש הממשלה בירך על הסיכום שהושג בין שרי האוצר והביטחון והחליט להביא שורה של צעדים למען חיילי המילואים לאישור בישיבת הממשלה הקרובה:

גמול מיוחד מעבר ל-32 ימי מילואים, ביטוח לאנשי מילואים בחקיקה, תשלום עבור שירות מילואים חד-יומי ודו-יומי החל מה-1 ליוני 2001 ותשלום הוצאות נסיעה.

ראש הממשלה הנחה שלא להאריך את גיל המשרתים בשרות מילואים מעבר לגיל ארבעים ואחד, והחליט כי נושא הגדלת כמות ימי המילואים מ-30 ל-40 ימי מילואים בשנה יקבע בהמשך בדיון עם מערכת הביטחון.

כמו כן דווח על שורה של הקלות משמעותיות לסטודנטים המשרתים במילואים שאושרו ע"י המוסדות להשכלה גבוהה עקב פעילות שרת החינוך בנושא.
