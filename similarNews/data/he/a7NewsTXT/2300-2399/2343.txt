

במעונו של שגריר ארצות הברית לישראל בהרצליה פיתוח התחדשו אמש השיחות בין ראשי מערכת הביטחון הישראלית לבין מפקדי הכוחות המזוינים של האויב הפלשתיני. מדובר בפגישת המשך לפגישה שהתקיימה בשבוע שעבר במחסום ארז. ישראל אמורה לאשר הקלות לפלשתינים, ובהן הגדלתה של מכסת הפועלים הנכנסים ישראל, ופתיחת המעברים הבינלאומיים אל שטחי הרשות.
בפגישה דנו הנציגים במה שמכונה תיאום בטחוני ביהודה ושומרון, כפי שנעשה הדבר בפגישה במוצאי שבת באשר לענייני שמירת הביטחון ברצועת עזה.
בהמשך השבוע אמורות להתקיים גם פגישות בין מפקדי החטיבות המרחביות ביש"ע לבין ראשי כוחות המזוינים של הפלשתינים.

יצוין כי מפקדי החטיבות ביהודה ושומרון נפגשים כל העת עם ראשי זרועות המזוינים של הרש"פ, אחת לשבוע בערך, בעוד שברצועה חל נתק בין הצדדים בשבועות האחרונים.

מפקד המודיעין הכללי הפלשתיני בעזה, אמין אל-הינדי, אמר היום שבקרוב יהיו פגישות רבות בין הישראלים והפלשתינים. לדבריו הפלשתינים דורשים הקלות בסגר ובכתר, הסגה של הטנקים הישראלים לעמדות שהיו בהם ב-28 בספטמבר, הפסקת ההתקפות על כוחות הביטחון הפלשתיניים, והפסקת החיסולים והמעצרים.
