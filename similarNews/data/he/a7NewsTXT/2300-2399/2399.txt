

הבוקר ירו פלשתינים לעבר מכונית של תושב בית אל ולעבר רכב של המועצה האזורית מטה בנימין ביציאה מבית אל. הירי בוצע מנשק אוטומטי מאזור בית המטבחיים סמוך לרמאללה.

הכדורים לא פגעו ברכב הפרטי, אך יש סימני פגיעה ברכב של המועצה שהוא מוגן ירי.

יצוין כי פעמים רבות ירו ערבים לעבר כלי רכב ממבנה זה, אך צה"ל נמנע מלהרוס את המבנה או מלהקים עמדה סמוך למקום.

בחצות ירו הפלשתינים לעבר תושב נחליאל שנסע ליד טלמון שבבנימין. הנהג נפצע קל טופל במקום והועבר לבית חולים. כוחות הביטחון מעריכים כי היריות נורו מרכב חולף.

אש נפתחה לעבר סיור של צה"ל הנע בואדי חרמיה בבנימין, בין עפרה לשילה.

הפלשתינים ירו בלילה גם לעבר היישוב פסגות. אין נפגעים, והחיילים לא השיבו אש.

סגר כללי הוטל על שטחי יש"ע מהיום עד יום שישי בבוקר מחשש לפיגועים ומהומות ביום העצמאות. המשטרה מזכירה לתושבי ישראל שהכניסה לאזורי הרשות מסוכנת מאוד ואסורה.
