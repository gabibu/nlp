

משתתפים ברב-שיח, הנערך בפריס על ידי הקונגרס היהודי האירופי, גינו ביום שני בערב את האנטישמיות מהסוג החדש, המבצבצת מאז תחילת מעשי האלימות במזה"ת.

נשיא הקונגרס היהודי האירופי, אנרי אז'דנברג, המכהן גם כנשיא המועצה המייעצת של המוסדות היהודיים בצרפת, אמר כי "המקור של מעשי האלימות האנטישמיים הקשים", שאירעו בסתו שעבר בצרפת, "אינו בחוגים האנטישמיים המסורתיים של החברה הצרפתית אלא בחוגים הערביים-מוסלמיים הקיימים במספר רובעים".

"בקהילות הערביות-מוסלמיות בערים וברובעים מסויימים באירופה ובעיקר בצרפת, בלגיה ואנגליה יש אופי אנטי-יהודי לרעיונות של התנועות נגד ישראל", הדגיש.

בשל "תקופת העימותים הצבאיים" בין הפלשתינים לבין ישראל, "אנחנו חוששים מפני פגיעות קשות ביהודים שהממשלות הערביות לא יוכלו או לא ירצו למנוע, ואשר יהיו להן השלכות באירופה ובארה"ב", אמר.

סימון וייל, נשיאת "המכון החדש לזכר השואה", הצביעה גם על העובדה כי "מחליפים בין התנגדות לציונות לבין התנגדות ליהדות".

"עבור הדורות הצעירים, שאינם מכירים את כל ההסטוריה, התפקידים התהפכו", אמרה וייל. "הם מגנים את ישראל משום שהיא נראית להם החזקה ביותר ומשום שהיא נהנית מתמיכת ארה"ב".

היא ציינה כי פעולות התוקפנות, שבוצעו בסתו נגד הקהילה היהודית בצרפת, "לא עוררו בדעת הקהל ובתקשורת את הביקורת שהיו מעוררות בנסיבות שונות".

שר הפנים הצרפתי, דניאל וייאן, שהוזמן לרב-שיח, אמר מצידו כי הממשלה התחייבה לפעול "נגד הגזענות ונגד האנטישמיות, הקיימת בדיבורים ובמעשים". לדבריו, בשנת 2000 "הגיעו לידיעת המשטרה 116 מעשי אלימות אנטישמיים נגד רכוש ונגד אנשים, לעומת 9 בלבד ב-1999". פעולות ההפחדה האנטישמיות עלו בצורה משמעותית בשנת 2000 והגיעו ל-600 לעומת 60 ב-1999, הוסיף.

הוא הטעים כי מעשים אלה, "שבוצעו תוך תקופה קצרה, קשורים לאירועים המתרחשים במזרח התיכון", ופסקו לאחר הקריאה לשקט שהושמעה על ידי ראשי הדתות, ואשר שיקפה את "הלכידות של העם הצרפתי ודבקותו בעקרונות הרפובליקניים". (עתי"ם)



