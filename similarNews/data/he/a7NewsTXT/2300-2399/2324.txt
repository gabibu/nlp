

השר דני נווה כינס היום את נציגי משרדי ראש הממשלה, הבטחון והחוץ, שעסקו בכתיבת תשובת ישראל לוועדת מיטשל לבדיקת האירועים בשטחים, וזאת לקראת פרסום הדו"ח הסופי של הוועדה כנראה בימים הקרובים. השר נווה הוא השר המתאם מול הוועדה.
יו"ר הוועדה הסנטור לשעבר ג'ורג' מיטשל אמור להגיש את טיוטת הדו"ח לנשיא ארה"ב, לישראל ולפלשתינים כנראה בשבוע הבא.

לקראת הגשת הדו"ח ופרסומו קיימה ישראל מגעים רשמיים ולא רשמיים עם חברי הוועדה, בנסיון להבטיח שהדו"ח יהיה מאוזן ולא יכלול המלצה למעורבות בינלאומית באזור.

"אנחנו מקווים שהוועדה תתרום תרומה חיובית להרגעת המצב, כל נסיון של מעורבות בינלאומית רק יסבך את הענין", אמר השר נווה .
