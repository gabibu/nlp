

בכ"ט בניסן מלאו שבעים שנה למותה של רחל המשוררת. אורי מילשטיין הוא קרוב משפחתה של רחל, ולרגל יום הזיכרון למותה הקדיש לה מילשטיין דברים.
הוא קבל על כך שיום פטירתה של רחל, שהייתה משוררת לאומית חלוצית, חלף ללא כל הד בתקשורת, וטען כי התרבות אינה מעניינת באמת את מקבלי ההחלטות בענייני תרבות.

מילשטיין אמר כי אומנם אל שיריה התייחסו, ופרסמו אותם, אך אותה באופן אישי נטשו חבריה. לדבריו, בתקופת מחלתה כבר התארגנו בארץ גופים ממוסדים כגון ההסתדרות וקופת חולים, ובראשם עמדו "חבריה", אבל היא גססה כשש שנים, תוך שהיא סובלת ממחסור. לדבריו, "הם נטשו אותה, ואת זה הם מבקשים להסתיר".

הוא הוסיף שביום האחרון של חייה היא נלקחה לאשפוז מגדרה לתל אביב בעגלה מאחר שלא היה לה כסף לממן הסעה ברכב ממונע.

מילשטיין מציין כי רחל, ביחד עם דמויות כא.ד. גורדון, עיצבה מבחינה ערכית את המפעל הציוני, ולדעתו, לו נשאלה היום מה דעתה על המוסדות העומדים בראש המדינה, ועל הקיבוצים, שהיו גולת הכותרת של המפעל הציוני, היא הייתה מביעה אכזבה עמוקה ממצבם.
