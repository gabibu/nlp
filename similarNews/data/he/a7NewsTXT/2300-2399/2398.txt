

אירועי יום הזיכרון נפתחו אמש, בשעה 8 בערב, בצפירת דומיה בת דקה לזכר הרוגי מערכות ישראל ופעולות האיבה.

ברחבת הכותל המערבי בירושלים התקיימה עצרת ממלכתית בהשתתפות נשיא המדינה משה קצב, הרמטכ"ל רב אלוף שאול מופז ומאות בני משפחות שכולות.
כתב עתי"ם מוסר כי הנשיא קצב הדליק את אבוקת הזיכרון בלפיד שקיבל מידיה של אילנה ברונשטיין, אלמנת רב סרן ברוך ברונשטיין ז"ל שנפל בלבנון בשנת 1982.

הנשיא קצב ציין בדבריו למשפחות השכולות את תרומת הנופלים לעצמאות ישראל והדגיש כי בזכותם ידינו היתה תמיד על העליונה.

לדברי הנשיא קצב, בשנים האחרונות החלו אויבינו לגלות סימני השלמה עם קיומנו. "חתמנו על חוזה שלום עם מצרים וירדן. בדם בניכם נכתבו ונחתמו חוזי השלום ואנו אומרים בגלוי ובקול ברור אנו רוצים שלום".

הנשיא קצב הוסיף, ברמזו למצב הבטחוני הנוכחי, כי ישראל אינה חסרת אונים "כל עוד יכפו עלינו, נמשיך להילחם ללא רתיעה, ממש כפי שלא הצליחו לשבור את רוחנו במאה השנים האחרונות".

הרמטכ"ל, רב אלוף שאול מופז דיבר על הסבל שעובר על המשפחות השכולות מן הרגע שקציני צה"ל דפקו על דלת ביתם ומסרו להם את הבשורה המרה. "אין בפיני נחמה, אך בליבנו תקווה לחיות בשלום בארצנו בטוחים ושלווים", אמר.
היום תישמע בשעה 11:00 ברחבי הארץ צפירת דומיה בת שתי דקות ומיד לאחריה יחלו טקסי זיכרון בתי העלמין הצבאיים והאנדרטאות ברחבי ישראל.
יום הזכרון יסתיים בטקס הדלקת המשואות המסורתי בהר הרצל בירושלים ויחלו חגיגיות יום העצמאות.
