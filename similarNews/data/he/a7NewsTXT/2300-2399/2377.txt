

כוח של צה"ל והשב"כ עצר לפני כשבוע את חליל שומרה קצין הסיור של המשטרה הפלשתינית באל בירה, בחשד שהיה מהפעילים העיקריים ברצח שני חיילי המילואים שנקלעו בטעות לרמאללה לפני כחצי שנה. מחקירת האירוע עולה כי שומרה היה הראשון שראה את שני החיילים ברמאללה, הוא עצר אותם והעבירם למשרדו של מפקד תחנת המשטרה באזור. לאחר מכן הוא נתן להמון הפלשתיני המשולהב את האישור להיכנס לבניין המשטרה הפלשתינית ולהתנפל על השניים. מלבד זאת הוא חשוד שאף השתתף השתתפות פעילה בלינץ' ובהתאכזרות בשניים.
כתבנו קובי פינקלר מדווח שמעצרו של שומרה התאפשר לאחר עבודת מודיעין מאומצת.
