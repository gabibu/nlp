

ישראל לא תתנגד לצמצום מספר החיילים האמריקניים המוצבים בסיני, כל עוד התפקיד האמריקני באיזור ישאר ללא שינוי, אמר ביום שני רענן גיסין, דוברו של ראש הממשלה אריאל שרון.

גיסין אמר לכתב רויטרס, כי הנשיא ג'ורג' וו. בוש העלה את הנושא, המהווה חלק מהתוכנית האמריקנית הכוללת לצמצם את הכוחות הלא-לוחמים ברחבי העולם, בפגישת שני המנהיגים בבית הלבן. "אמרנו כי כל עוד המנהיגות האמריקנית לא תושפע מצעד זה, וכל עוד התפקיד האמריקני בהסכם השלום הישראלי-מצרי ישאר ללא שינוי, אין לנו כל התנגדות לכך", ציין גיסין.

אחד מדוברי הפנטגון אמר ביום חמישי, כי ארה"ב מעוניינת לצמצם את מספר חייליה הנכללים בכוח משקיפי האו"ם המוצב בסיני מ-1979.

הדובר הוסיף, כי בוש העלה נושא זה בשיחותיו בוושינגטון עם הנשיא חוסני מובארק ועפ ראש הממשלה אריאל שרון. הוא סרב לומר מה היו תגובותיהם של שרון ומובארק, אך ה"ניו-יורק טיימס" דיווח כי מובארק התנגד בתוקף לתוכנית. הדובר הוסיף, כי עדיין לא התקבלה החלטה סופית בנושא זה, וכי נחוצה הסכמת מצרים וישראל לצמצום הנוכחות האמריקנית כדי שהתוכנית תתבצע.

גיסין אמר לכתב רויטרס, כי ישראל וארה"ב לא דנו בנושא זה מאז השיחות בוושינגטון והוסיף: "כל עוד ישתנה רק המבנה ולא העיקרון, אין לנו כל התנגדות".

