

בני משפחות החיילים החטופים שבידי ארגון החיזבאללה, עומר סוואד, בני אברהם ועדי אביטן, נפגשו בצהרים עם ראש הממשלה אריאל שרון בלשכתו בירושלים.

בפגישה השתתף גם האלוף (מיל') אילן בירן, שמונה ע"י שרון לטפל בהחזרת השבויים.

בתום הפגישה אמר יעקב אביטן, כי הוא לא שמע מפיו של ראש הממשלה פרטים חדשים על גורלם של הבנים, פרט לעובדה שהמגעים לקבלת מידע על גורלם נמשכים. אביטן העריך, שאין בידי ישראל מידע על החיילים.

עוד הוסיף אביטן, כי לדעתו ישראל אינה נוקטת בכל הפעולות הדרושות, כדי לקבל מידע על אודות הבנים ולפיכך המשפחות ימשיכו לעשות כל דבר אפשרי, כדי להפעיל לחץ ציבורי על הממשלה, בכדי שהנושא הזה לא ירד מסדר היום.

"ענין מרכזי" פירסם כי החיזבאללה מסרב לביקור נציג של הצלב האדום אצל השבויים.
ממקורות שונים נמסר שהסירוב יהיה בעינו עד שישראל תשחרר את האסירים הלבנונים הנמצאים בכלא ישראל.
