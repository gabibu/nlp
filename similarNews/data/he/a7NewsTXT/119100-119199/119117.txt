

החשש: מפגינים ותומכי ההתיישבות בגוש קטיף יגיעו לאזור מהים. הפתרון: על מנת למנוע הגעה שכזו אישרה הבוקר ועדת הכלכלה איסור לכלי שיט ישראליים לנוע מול חופי רצועת עזה.

בהתאם להוראה שהוצי שר התחבורה מאיר שטרית אישרה הבוקר וועדת הכלכלה הוראת חירום שנועדה למנוע ממפגינים ותומכי המאבק בעקירה להגיע לגוש קטיף ורצועת עזה דרך הים.

בוועדת הכלכלה קובעים כי ההוראה הוצאה לבקשת צה"ל, ועל פיה תוגבל תנועת כלי שיט ישראלים במרחב הימי מול רצועת עזה, עד 12 מייל ימי מקו החוף. תוקף ההנחיה הוא עד ה-31 באוקטובר 2005, המוןעד בו מקווה המערכת המדינית לסיים את עקירת הישובים.

מהוועדה נמסר כי "עמדת צה"ל היא כי במקביל לסגירת השטח היבשתי בצו אלוף פיקוד דרום, כחלק מההיערכות לתכנית ההתנתקות, קיים צורך דומה לסגירת השטח הימי שמול רצועת עזה לכניסת כלי שיט ישראלים. קיים חשש כי פעילות כלי שיט ישראלים בתחום ימי זה, תפריע למהלך הפינוי ולביצוע משימת כוחות הבטחון ליישום תכנית ההתנתקות.". יצויין כי בהסבר מוסיפה הוועדה שמדובר בחשש לשלומם של הישראלים שינועו במרחב הימים של הרצועה מכלי שיט פלשתיניים, "קיים סיכון בטחוני לשלומם של ישראלים שימצאו באותו מרחב ימי".

מפורום המשפטנים למען ארץ ישראל נמסר כי הפורום "מתקשה למצוא מקורות משפטיים כלשהם לסמכות כביכול של מוסדות הכנסת להטיל איסור על כלי שיט כלשהם לנוע במים הטריטוריאליים של גוש קטיף. מעולם לא הוכר שצבא שמחזיק בשטח בתפיסה לוחמתית בהכרח שולט גם במים הטריטוריאליים של כל 12 המייל שלהם".
(ש)
