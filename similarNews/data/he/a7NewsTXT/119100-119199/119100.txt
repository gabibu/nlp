

עו"ד מינצר, פרקליטם של ח"כ הרב לוי וחוג הפרופסורים, אומר כי בדיון אתמול בעתירה ניכר שבג"ץ בראשות נשיאו אהרון ברק מסכים לטענה, כי הגיע הזמן לשים גבול ל'השתוללות הרשויות כלפי מתנגדי ההתנתקות'.


בבג"ץ התקיים אתמול דיון בעתירה משותפת של ח"כ הרב יצחק לוי וחוג הפרופסורים לחוסן מדיני וכלכלי, נגד סגירת גוש קטיף בצו שתוקפו הוא מ 13 עד 30 ביולי, צו שכלל את סגירתם של שטחים נרחבים ממזרח לרצועת עזה ומצפונה, בתוך "הקו הירוק", ושיתק את החיים גם בקיבוצים בארי ונחל עוז. למעשה גרם הצו לכך שהוטל בכל האזורים הללו ממשל צבאי.

עו"ד מוטי מינצר בא כוחם של הרב לוי וחוג הפרופסורים אומר לכתבתנו רותי אברהם כי בדיון שהתקיים אתמול בעתירה ניכר היה שבג"ץ בראשות נשיא ביהמ"ש העליון אהרון ברק מסכים עם הטענה כי הגיע הזמן לשים גבול ל'השתוללות הרשויות כלפי ציבור מתנגדי ההתנתקות'.

לדבריו טען בפני השופט ברק כי על בג"ץ לפעול כמעוז האחרון של הדמוקרטיה. "טענתי כי לא ניתן להתייחס לציבור שלם של מתנגדי ההתנתקות כאילו היו כולם פושעים או פורעי חוק, כפי שעולה הדבר מתשובת המדינה לעתירה, וכי דמוקרטיה אינה יכולה להתגונן על ידי כך שמאבטחים בפתח קניונים מונעים מאנשים עם סרטים כתומים להכנס, או שמורידים אנשים מאוטובוסים בקרית שמונה שמא יגיעו להפגנה בנתיבות. מותר להתנגד להתנתקות, מותר לחשוב ולהביע התנגדות מותר להפגין. טענתי כי הפכו את כל המתנגדים להתנתקות לאנרכיסטים", אומר מינצר.

לקראת ה 30 ביולי, מועד בו יפוג תוקף הצו הסוגר את גוש קטיף, תתקיים הערכת מצב. מינצר אומר כי אין להאריך את הצו הגורם לכל הנגב המערבי להיות בעוצר משום שהוכח שהחשש מפני 'אלימות' מתנגדי ההתנתקות, כטענת המדינה, לא היה לו על מה להתבסס. לאמיתו של דבר, באירועי כפר מימון נחשפה דוקא האלימות של הרשויות שריכזו כ 20 אלף שוטרים וחיילים סביב אזרחים שומרי חוק בתוך כפר מימון. מפגן האלימות מול מצלמות הטלויזיה היה של השוטרים כולל התבטאויות כמו זו של ניסו שחם.

אפשר להסיר את הצו, ואם תהיה הפגנה גדולה אפשר יהיה להטילו שוב, אומר מינצר. לדבריו תקנות ההגנה שמתוקפן צרו על כפר מימון והורידו אנשים מאוטובוסים מיועדות לצרכי בטחון המדינה ולא נגד מפגינים שומרי חוק.

אירועי כפר מימון חשפו לדבריו, את הפאניקה שבה נתקפו ראשי המערכת מאלוף פיקוד דרום ועד לראש הממשלה למראה המאסה של האנשים שזרמו לעבר כפר מימון. כשראו את כמות האנשים, הם הזרימו כוחות צבא כולל כאלו שכלל לא היו מוכנים לכך וזה ניכר גם בכך שהם נשלחו לשטח ללא ציוד וללא היערכות מתאימה.

אירועי כפר מימון ותשובת המדינה לעתירה לפיה "כוונתם המוצהרת של מתנגדי ההתנתקות המושמעת קבל עם ועולם, עלולה לשבש ואף לסכל את יישום ההתנתקות וזאת בדרך של כניסה בלתי חוקית של אלפי אנשים לשטח המיועד לפינוי, כמו גם הגעת אלפי אנשים לכניסות לשטח, במטרה לחסום את היציאות מהשטח המיועד לפינוי", מלמדים כי אפשר לעצור את הנסיגה ב'קלות ובנחישות', אומר מינצר, שכן לצבא ולמשטרה אין כוח לטפל גם באירועים כמו כפר מימון, ובד בבד לפנות מתנחלים.

