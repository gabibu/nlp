

ועדת הכלכלה אישרה לקריאה שנייה ושלישית הצעת חוק שיזם ח"כ גלעד ארדן (ליכוד), המחייבת לשאת ברכב, בכל עת, אפוד זוהר וללבשו בכל יציאה מהרכב בדרך שאינה עירונית, למעט במדרכה.

ע"פ הצעת החוק, יש לשאת את האפוד בתא הנהג ולא בתא המטען כדי למנוע מצב בו הנהג יאלץ לצאת מהרכב כדי להביא את האפוד.
האפוד צריך לעמוד בתקן הישראלי ותהיה חובה להחזיקו בכל רכב מנועי. בסמכות שר התחבורה להתקין תקנות, באישור ועדת הכלכלה, שיפטרו רכבים מסויימים מחובה זו (כמו אופנועים או רכבים צבאיים). אי נשיאת אפוד זוהר תיחשב 'עבירת קנס' והעונש עליה ינוע בין מאה למאתיים וחמישים שקלים. תחולת החוק תהיה ארבעה חודשים מיום כניסתו לרשומות.

לדברי יוזם החוק, ח"כ גלעד ארדן, הצעת החוק באה להבטיח שהיוצא מהרכב יראה ע"י הנהגים בכביש. לדבריו, הוא מקווה שבעקבות חובת נשיאת האפוד ינצלו חייהם של מספר נהגים שיצאו לשולי הכביש, כדי לתקן תקר לדוגמא.
