

ממצאים חדשים שנחשפו בחפירות הפארק הארכאולוגי בטבריה מגלים עוד על יופייה של העיר ועל ייחודה כמרכז יהודי. בור מים, מנורות שמן, כלי זכוכית ואבן, מטבעות, תכשיטים וציורי קיר.


את החפירות מנהלים פרופ' יזהר הירשפלד מהמכון לארכאולוגיה באוניברסיטה העברית בירושלים ומרשות העתיקות, ופרופ' קתרינה גלור מאוניברסיטת בראון.

ברשות העתיקות מספרים על מיקומה הייחודי של טבריה הרומית. "מצדה האחד השקיפה על הכנרת ומצדה האחר נתחמה בצוקים של הר ברניקי (כחצי קילומטר דרומה מטבריה כיום לידי כביש 90). שני רחובות מרכזיים בלטו בתכנון העיר על קו צפון-דרום: הקרדו, שהיה המרכז המסחרי הראשי של העיר, והטיילת שפניה היו לאגם ולמעשה עליה נבנה כביש 90 של ימינו".

פרופ' הירשפלד מספר כי החפירות התמקדו במתחם הבזיליקה שמזוהה עם מקום מושבו של הסנהדרין. הקיר המזרחי של המבנה נשתמר עד לגובה של שני מטרים ונתחם בטיילת. היום ניתן להבחין בו בצד המערבי של כביש 90. בניין הבזיליקה נבנה במאה הרביעית לספירה כמתחם ענק שגודלו לפחות 2,000 מ"ר. בבניין 25 חדרים, חצר ששימשה מקום מפגש לאנשי העיר, פרוזדור ואולם קבלה בעל אכסדרה מקושתת למחצה.

לדברי פרופ' הירשפלד "מתחת לחצר נחשף אחד ממוקדי המשיכה המעניינים ביותר של האתר עד כה: בור מים שנתמך בקשתות ושרד בלא נזק את המאות שעברו. מתחת למבנה התגלו במהלך החפירות שרידים של רצפת שיש מרהיבה מהמאה הראשונה. מאחר שבישראל אין שיש, משערים שהרצפה היא שריד של מבנה גדול שבעליו היה עתיר ממון". הארכאולוגים מאמינים שהמבנה נמנה עם ארמונותיו של הורדוס אנטיפס, בנו של הורדוס הגדול, שייסד את טבריה בשנת 20 לספירה. (רצפת שיש מסוג זה מתקופת בית שני נמצאה בישראל רק בארמון ההרודיאני במצדה, ביריחו ובהרודיון.)

החפירות העלו עוד שפע של ממצאים משרידיהן של חנויות עתיקות, כמו מנורות שמן שנשתמרו בשלמותן, מטבעות ברונזה, כלי קיבול מזכוכית ומאבן, תכשיטים וציורי קיר. בחזית המערבית של מתחם הבזיליקה התגלתה שורה של חנויות יחד עם 50 מטרים של רחוב המרוצפים אבני בזלת. בפי הארכאולוגים נקרא הרחוב "רחוב גליל".


(ש)
