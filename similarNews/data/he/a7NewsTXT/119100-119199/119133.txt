

ועדת הפנים ואיכות הסביבה של הכנסת תתכנס מחר (ג') לדיון שיתמקד בהכנה לקריאה שניה ושלישית של התיקון להצעת חוק חופש המידע (מידע על איכות הסביבה), המכונה גם "חוק המידע הסביבתי".

נזכיר כי הצעת החוק עברה בשבוע שעבר בקריאה ראשונה בכנסת, בזכות קואליציה רחבה של חברי כנסת משני קצות הקשת הפוליטית, שכללה ח"כים מהליכוד, ש"ס, העבודה, שינוי וחד"ש.

בארגוני הסביבה מקווים, כי לאחר אישור הצעת החוק בועדת הפנים ואיכות הסביבה, תוכל הכנסת לאשרה בקריאה שניה ושלישית, וזאת עוד לפני תום המושב הנוכחי של הכנסת.

לפי הצעת החוק, רשות ציבורית תעמיד לעיון הציבור באתר האינטרנט שלה מידע על איכות הסביבה שיש ברשותה. משמעות ההצעה היא, שהממשלה וזרועותיה יהיו חייבות לפרסם מידע המגיע אליהן, אם יש לו השלכות על בריאות הציבור, לרבות מידע על חומרים שנפלטו, נשפכו, סולקו או הושלכו לסביבה ותוצאות של מדידות רעש, ריח וקרינה ברשות הרבים.

עו"ד אלונה שפר (קארו), מנכ"ל "חיים וסביבה", ארגון הגג של ארגוני הסביבה בישראל, רואה בהצעת החוק מהפיכה בכל התפישה של חופש המידע בישראל: "הצעת החוק מכירה בחשיבות נושא בריאות הציבור, ונותנת לציבור כלים להגן על עצמו מפני פגיעה בבריאותו". לדברי עו"ד שפר, במקום שהאזרח יצטרך לנחש איזה מידע הוא יכול לבקש מהרשויות, הצעת החוק מטילה, לראשונה, חובה על הרשויות לפרסם כל מידע המגיע אליהן ואשר יש לו השפעה על בריאות הציבור, כגון פליטת מזהמים שונים מהתעשייה לאוויר, זיהום מים וקרקע, פסולת רעילה ועוד.
(ש)
