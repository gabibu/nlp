

"הציונות אינה דווקא הפרחת השממה אלא בניית מדינה דמוקרטית. הפרחת השמממה הייתה חשובה אך לא הייתה המגמה של הציונות", מבקש אלוף במיל. עמי איילון להבהיר את הבחירה במונח ציונות כדגל התמיכה בעקירת הישובים.

עמי איילון: הציונות אינה בהכרח הפרחת השממה

כשהוא מבקש להבהיר מדוע לא יוצאים המוני תומכי שמאל להפגנות תמיכה המוניות בעקירת ישובי רצועה וצפון השומרון, אומר אלוף במיל. עמי איילון כי רק במידה ותבוטל ההתנתקות יראה ציבור השמאל צורך לצאת לרחובות ולהפגין למען המהלך. כעת, אומר איילון, תומכי ההתנתקות רואים את תכניתם מיושמת ועל כן אינם מוצאים לנכון להפגין בעד המהלך. "אם התחושה בציבור תהיה שאין התנתקות אינה יוצאת לפועל אז נראה את גל הצונאמי של החברה הישראלית וההמונים יצאו לרחובות".

איילון אומר את דבריו ביומן הצהריים של ערוץ 7 לנוכח מסע התמיכה בעקירת הישובים שבו החל אמש עם ראשי ארגוני שמאל נוספים כארגון 'שובי', המפקד הלאומי, המועצה לשלום ולבטחון, וארגונים נוספים.

איילון הקפיד ודחה את הציטוט המופיע בשמו בעיתון 'ידיעות אחרונות' כאילו טען ש"המסע יראה שיש רוב גדול בעד יציאה מעזה". "לא אמרתי דבר כזה", אמר איילון.

בתגובה לשאלתו של המראיין, חגי סגל, אודות הכינוי 'יוצאים מעזה חוזרים לציונות', האם אכן ראוי לכנות הרס ישובים כ'ציונות', אומר איילון כי לטעמו "הדרך לגאולה רצופה עליות ומורדות. הציונות בשום פנים ואופן לא הייתה דווקא הפרחת השממה אלא בניית מדינה דמוקרטית. הפרחת השמממה הייתה חשובה אך לא הייתה המגמה של הציונות. הפרחת השממה לא הייתה המטרה. כדי לבנות מדינה דמוקרטית שילמנו בעבר ונשלם גם בעתיד, אבל העובדה שאנחנו משלמים מחיר אינה אומרת שאנחנו לא בדרך הנכונה".

עם זאת ביקש איילון להבהיר כי כחקלאי הוא מבין את כאבם של המתיישבים עם העקירה לה הם נדרשים על פי תכנית שרון. "אנחנו, תומכי היציאה מעזה, חייבים להבין את הכאב שנגרם לאנשים ואת העקירה מהחלום".

איילון אמר עוד כי הוא מבין את הביקורת על האופן בו מתקבלות ההחלטות בדבר ההתנתקות תוך רמיסת ערכי הדמוקרטיה. לדבריו חלק מהמהלכים שבהם בוצע המהלך, לו יוצג בפניו יגרום לו להתפתל כדי לתרץ את הצדקת המהלך.

להאזנה לראיון
