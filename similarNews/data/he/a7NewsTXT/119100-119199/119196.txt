

הרב מרדכי אליהו אמר כי אין לשתף פעולה עם הרבנות הצבאית בנושא עקירת הקברים בגוש. כמו כן, ניתן להקשות על הפינוי ע"י יציקת שכבות בטון על הקברים. סגל הרב"צ במיל' יקיים ביום ה' כנס חירום נגד ההתנתקות.

במענה לשאלות של מתיישבים מגוש קטיף הורה הרב הראשי לשעבר, הרב מרדכי אליהו, כי אין לשתף פעולה בשום פנים ואופן, עם אנשי הרבנות הצבאית בנוגע לעקירת הקברים בגוש קטיף. הרב אליהו הוסיף כי רצוי לצקת על הקברים שכבות נוספות של בטון כדי להקשות על עקירתם.

נושא עקירת הקברים יעמוד בין נושאים נוספים שיידונו ביום חמישי (כ"א בתמוז) במהלך כנס חירום שיערכו רבנים, קצינים וסגל הרבנות הצבאית במיל'. הכנס יתקיים בישיבת ירושלים לצעירים.

הרב הצבאי במיל' אבשלום קציר, רב חברת אל על וטיולי גשר, אמר לכתבתנו רותי אברהם כי אין היתר להעביר את הקברים מגוש קטיף מאחר שלא הותקנו מראש על תנאי "לא מצאנו היתר כלשהו להעברת הקברים אם הם לא הותקנו על תנאי", אמר. דוגמא להיתר להעתקת קברים, היה במלחמת יום כיפור כשחללי צה"ל נקברו בקברים עראיים והועברו בסופו של דבר. ההיתר להעתקתם נבע מכך שהדבר הותנה מראש.
