

פרשת היעלמותה של נקבת הנחש "שרה" מבית גידולה שבחמת גדר נותרה עדיין ללא פיתרון, אם כי קיים חשש סביר ביותר שמדובר בגניבה.

"שרה" היא נקבת פיתון מרושת. אורכה כ-5 מטרים ומשקלה למעלה מ-30 ק"ג. היא גדלה באקווריום הזוחלים הגדול שבכפר הנופש חמת גדר יחד עם שותפתה לחדר, נקבת נחש גדולה יותר בשם מוניקה. כל חייה גדלה שם, עד אתמול. במהלך הלילה האחרון נעלמה שרה מהאקווריום בנסיבות הידועות רק לה ועקבותיה נעלמו. החשש הגדול ביותר של הצוות בחמת גדר הוא ששרה מסתובבת חופשי בשטח הפארק.

לדברי מנכ"ל כפר הנופש חמת גדר, דני לובנשטיין, מדובר בנחש פחות מסוכן מכפי שנכתב עליה עד כה בעיתונות. שרה היא אמנם נחש גדול ומפחיד המסוגל לחנוק למוות בעלי חיים ולבלוע אותם בשלמותם, אך היא לא תוקפת יצורים שגדולים ממנה, ובכללם בני אדם, אם אין היא מרגישה מאוימת. "בנוסף היא גם בתקופת הנשל שלה עכשיו, ולכן היא חלשה ולא מרבה לזוז. וגם, הדבר החשוב ביותר, התיאבון שלה חלש", מרגיע לובנשטיין את הציבור בשיחה עם כתב ערוץ 7 עודד שטרן.

אחת החשודות הראשונות בהיעלמותה הפתאומית של שרה היא שותפתה לתא - מוניקה. האחרונה נעצרה מיד ונשלחה לבדיקת רנטגן וטרינרית על מנת לבדוק האם היא בלעה את חברתה. כתבנו מוסר כי מהבדיקה עלה באופן חד משמעי שמוניקה אינה אשמה והיא שוחררה לאלתר.

אחרי התייעצות עם מומחים לעניין, הוברר כי שרה, שכל חייה גדלה באקווריום הגדול, לא תתרחק ממנו, אלא תישאר ברדיוס של עשרה עד חמישה עשר מטרים מהאקווריום, ככל הנראה במקום מוצל כשהיא צמודה לקיר, וזאת בהנחה שהיא אכן החליטה לצאת לטיול מחוץ לאקווריום, למרות זאת נעשו סריקות רחבות היקף בכל הפארק אך שרה לא נמצאה.

"למיטב ידיעתנו היא אינה נמצאת בשטח הפארק" אמר לובנשטיין לערוץ 7, "אבל גם אם כן, היא לא מהווה סכנה לציבור המבקרים, היא אינה ארסית ואינה תוקפת בני אדם, וגם אם יתגרו בה, העניין יסתיים בנשיכה, כואבת אמנם, אבל לא מסוכנת".


כאמור, ההנחה הסבירה ביותר, "תשעים ותשעה נקודה תשע אחוזים", כפי שמגדיר זאת לובנשטיין, היא שהנחש נגנב. "למי שמכיר נחשים ומבין בעניין אין בעיה לתפוס את הנחש, לקחת אותו ולשים אותו בתוך שק". עם זאת, במנעול האקווריום לא נתגלו סמני פריצה.

בחמת גדר ובמשטרת טבריה מנסים למצוא באיזה אופן יוכל מפתח האקווריום להגיע לידי הגנבים. לשאלה אולי מדובר במשהו "מבפנים" עונה לובנשטיין "כל האפשרויות נבדקות".
