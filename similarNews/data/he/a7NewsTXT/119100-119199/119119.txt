

הממשלה אישרה את רשימת חברי מועצת הרשות השניה. שרת התקשורת דליה איציק רואה במועצה הנבחרת "חתך נאמן של יוצרים וצרכני הטלוויזיה והרדיו".

הממשלה אישרה אמש פה אחד, את רשימת מועצת הרשות השניה לטלויזיה ורדיו, שהוגשה ע"י שרת התקשורת דליה איציק.

ברשימה , עשרה חברים ובהם גב' נורית דאבוש שתכהן כממלאת מקומו של יו"ר המועצה, דוקטור רווידה אבו ראס, דוקטור דוד אלכסנדר, אייל בוחבוט, גב' ליהיא גלמן, דר' ברוך לשם, נעם סמל, גב' רחל פרימור, גב' רחל תורג'מן ואבי חפץ.

במשרד התקשורת מדגישים שכל עשרת החברים מונו לאחר שקיבלו אישור וועדת רביבי ובהקדם, לאחר שיאושרו חמישה חברים נוספים, יושלם הרכב המועצה.

יצויין כי הרכב המועצה, נקבע על פי חוק הרשות השניה לטלוויזיה ורדיו התש"ן-1990 ולאחר ששרת התקשורת התייעצה עם ארגונים שונים ובהם מוסדות להשכלה גבוהה, האקדמיה, גופי ציבור שונים, אמנים, סופרים ואחרים, אשר הביעו דעתם בנושא וכאמור, לאחר אישור החברים, ע"פ חוק החברות הממשלתיות.

כזכור, סיימה המועצה הקודמת תפקידה, בחודש דצמבר 2004 וקיבלה ארכה עד מחצית 2005.

השרה דליה איציק נתנה ברכתה על הבחירה ואמרה שעם מינוי חמשת החברים הנוספים, יהיה ייצוג הוגן לכל קבוצות האוכלוסייה, צרכני הטלוויזיה והרדיו והגורמים בענף, היוצרים את תכני הטלוויזיה והרדיו.
