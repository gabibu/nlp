



שיא של עולים ממדינה מערבית מזה שנים, נרשם היום עם בואם של כ 330 עולים חדשים מדרום צרפת ומפאריז, בשני מטוסים לנתב"ג. "זה לא הסוף", מבטיח יו"ר הוועדה לעלייה וקליטה בסוכנות היהודית, אריה אזולאי בראיון לחגי סגל בערוץ 7. "אנו מצפים לעוד נחיתות כאלה במשך הקיץ גם מארצות הברית ומארצות מערביות נוספות. נחיתה של מאות אנשים שעולים לארץ בשתי טיסות בהחלט מהווה מסר חזק לחברה בישראל וגם לעם ישראל בתפוצותיו".

אין המדובר בעליה חד פעמית אומר אזולאי והצפי הוא ליותר מ 3 אלפים עולים יהודים מצרפת וייתכן אף שמספר דומה ויותר, מארה"ב, כאשר בד בבד נמשכת העלייה ממדינות חבר העמים. "עלייה זו מהמערב היא סימנה של התקופה החדשה", מדגיש אזולאי.

קבוצה זו של עולים מצרפת מגוונת מאד. לדברי אזולאי, ברובה משפחות צעירות עם ילדים קטנים, עליהם נוספים סטודנטים הבאים לרכוש את השכלתם באוניברסיטאות בארץ, תיכוניסטים שישתלבו בתכנית לימודים מיוחדת בתיכונים, וגם כמה פנסיונרים שהגיעו לארץ לאחר שנות עבודה על מנת להתאחד עם המשפחה בארץ. "אין כמעט משפחה בצרפת שאין לה קרובים בארץ". אומר אזולאי.

אזולאי ניסה במהלך 'שיעור בזק' ללמד את המראיין חגי סגל לברך את הבאים ב"ברכת ברוכים הבאים לישראל", בצרפתית, אך בעקבות כשלון הנסיון, התבקש אזולאי למסור את הברכה לעולים החדשים בשם ערוץ 7.

להאזנה לראיון
