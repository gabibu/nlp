

המשרד לאיכות הסביבה משיק תוכנית הסברה מקיפה לעידוד הניקיון ברשות הרבים. התוכנית הינה רב שנתית, במסגרתה יתמקד המאמץ הפרסומי בכל שלב בהיבט אחר של הניקיון ברשות הרבים.

בשלב הראשון יתמקד הקמפיין בשמירה על הניקיון בחופי הים ובהמשך בניקיון הפארקים, שמורות הטבע, היערות והשטחים הפתוחים. סיסמת הקמפיין היא: "הולכים על נקי   זאת הארץ שלנו".

השר לאיכות הסביבה שלום שמחון אמר כי שיפור המודעות לנושא הניקיון הוא אחד היעדים המרכזיים שהציב לעצמו, ולכן לראשונה גיבש המשרד לאיכות הסביבה תוכנית עבודה ארוכת טווח לטיפול בנושא הניקיון ברשות הרבים. השר שמחון הדגיש כי הניקיון ברשות הרבים הוא אחד הנושאים המרכזיים והחשובים, שהציבור מצפה מהמדינה להשקיע בו משאבים.
