

ח"כ אורי אריאל דורש מהיועהמ"ש מזוז לפתוח בחקירה בדבר המניע למסירת ישובי צפון הרצועה. זאת בעקבות חשיפה בערוץ 7 לפיה סיריל קרן הוא מבעלי ההון העומדים מאחורי הכוונה להקים קזינו באלי סיני לאחר הגירוש.

ח"כ אורי אריאל פנה ליועץ המשפטי לממשלה, מני מזוז, בתביעה לפתוח בחקירה בדבר המניע למסירת יישובי צפון הרצועה.

ח"כ אריאל כותב למזוז כי מכתבו בא בעקבות כתבה שהתפרסמה בערוץ 7 ובה נחשף כי סיריל קרן הוא אחד מבעלי הון העומדים מאחורי יוזמה להקמת קזינו באלי סיני לאחר גירוש המתיישבים משם.

"כידוע לך, סיריל קרן קשור בקשר הדוק לפרשת הלוואת מיליון וחצי דולר לבניו של ראש הממשלה, תיק הנמצא עדיין בחקירה ושביחס אליו סירב קרן להתראיין ולהגיב.
בתוכנית ההתנתקות המקורית, לפני שהפכה למוצר מוגמר, לא דובר על פינוי יישובי צפון הרצועה, ואף בעניין זה התבטאו גורמים מהשמאל כעמי איילון ואהוד ברק, שהתנגדו ולא מצאו שום היגיון בפינוי אותם ישובים ,שהרי במתחם היישובים בצפון- אין אוכלוסייה פלשתינית, והוקם בו גדר הפרדה מדרום בעלות של 80 מליון שקל.

עד היום לא ניתן הסבר ע"י גורם כל שהוא, לתכלית עקירתם של יישובי צפון הרצועה.

ולאור החשיפה של הקמת הקזינו במקום, עולה חשד כבד שהמניע למסירת היישובים בצפון הרצועה, הוא מניע פסול ולא יכול לשמש תכלית ראויה ע"פ מבחני פסקת ההגבלה(כבוד האדם וחירותו) לפינוי אותם יישובים.

לאור האמור לעיל אבקש לפתוח בחקירה בדבר המניע למסירת יישובי צפון הרצועה, שכן אם המניע להכללת היישובים הנ"ל בתוכנית העקירה היה לאפשר הקמת קזינו במקום, שימשוך אליו ישראלים רבים(בגלל שאין אוכלוסייה פלשתינית ובגלל הקרבה לקו הירוק), הרי שמדובר במניע פסול, שמעמיד בסימן שאלה את חוקתיות וחוקיות פינוי היישובים.
למותר לציין כי העובדה שיזם הקזינו, לפי הפרסום, הוא אותו מיליונר שעומד מאחורי פרשת ההלוואות לרוה"מ, מהווה חיזוק לחשדות בדבר מניעיו של רוה"מ", לשון המכתב.

לכתבה: קרן יבנה קזינו באלי-סיני
