

שר הבטחון מופז הזהיר את הפלשתינים כי אם לא ישלטו במעבר רפיח ויאפשרו למבוקשים לעבור, יסגור את ארז וקרני. יו"ר המועצות האזוריות ריפמן אומר כי יש להפעיל סנקציות, כשהפלשתינים פוגעים בהסכם המעברים.

שר הבטחון שאול מופז, הזהיר היום את הפלשתינים כי אם לא ישלטו במעבר רפיח ויאפשרו מעבר מבוקשים במקום, יסגרו המעברים בארז ובקרני. מופז אמר את הדברים בסיור שערך במעבר הסחורות החדש בכרם שלום. הוא הוסיף כי בימים אלו מתגבשת תכנית להידוק שיתוף הפעולה עם מצרים כדי למנוע הברחות של אמצעי לחימה וסמים.

מופז הביע תקווה כי המצב במעבר ילך וישתפר כי אם לא, ישראל תסגור את מעברי ארז וקרני ו"הם יהפכו למעברים בינלאומיים, עם כל מה שמשתמע מכך. אני מקווה שהפלשתינים מבינים את המשמעות של המהלך הזה", אמר מופז.

בהתייחסו לדברי מופז אמר יו"ר מרכז המועצות האזוריות, שמואל ריפמן, כי בדיון שנערך קודם לכן שאל שרון את הרמטכ"ל ואת שר הבטחון: 'תגידו הם מעבירים מבוקשים דרך כרם שלום?' שר הבטחון, אומר ריפמן, גמגם, וכך גם הרמטכ"ל שאמר בחצי פה: הם מעבירים. שרון שאל: 'היה ברור וסוכם שבכל מקרה של הפרה סוגרים באופן מיידי את מחסום ארז ומחסום קרני. למה אתם לא עושים את זה?

לא ניתן לסגור את כרם שלום בגלל האירופאים אומר ריפמן אך אפשר לסגור את ארז וקרני "אני מקווה שיעשו את זה כי פתחנו את המעבר, אבל לא יכול להיות מצב שבו הפלשתינים יחשבו שמותר להם לעשות מה שהם רוצים. על כל נקודה שהם פוגעים בהסכם המשותף צריך להפעיל סנקציה ואמיתית".

ריפמן מציין כי בכרם שלום יכולים מבוקשים לעבור כרצונם והם גם יכולים 'לנופף לשלום למצלמות במרכז הבקרה'. למעשה גבול מצרים פרוץ, הוא אומר, "המצב לא פשוט. לא במקרה רה"מ ירד עם צוות גדול כולל שרת המשפטים כולל שר לבטחון פנים לסיור באזור שכן יש לעשות מעשה".

ריפמן סבור שיש לסגור את הגבול מכרם שלום עד הר חריף, כי מהר חריף דרומה יש יכולת מרדף או עומק, שבו ניתן לרדוף אחרי מפגעים. "מדובר בשטח קשה וצה"ל מסוגל להגיע אליהם, אבל כל מי שעובר בגזרת החולות יכול להגיע בקלות".
