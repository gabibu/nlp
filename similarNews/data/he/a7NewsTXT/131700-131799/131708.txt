

מחלקת התביעות במשטרת מחוז תל אביב, מתעלמת מזה שלושה שבועות, מהמלצת נשיא בית המשפט לנוער אברהם שיינפלד, להקל במשפטו של "נער התנתקות".

י.ר. בן שש-עשרה מישוב בשומרון, נעצר לפני כחמישה חודשים, בחשד כי השתתף בחסימת נתיבי איילון, במחאה על תוכנית ההתנתקות. הוא הואשם בתקיפת שוטר, בהכשלת שוטר במילוי תפקידו, ובהתפרעות. במשפט התברר עד מהרה, כי לתביעה אין כל ראיות כי הנער אכן השתתף בפועל בחסימת הכבישים, והראיה היחידה היא כי ישב בצד הכביש.

עוד התברר כי לנער אין כל עבר פלילי, כמו לרוב מוחלט של "נערי ההתנתקות", וכי הוא בא ממשפחה תומכת ונורמטיבית, וכן כי גם תסקיר המבחן שבחן אותו, התרשם ממנו לטובה.

בעקבות התסקיר החיובי והחוסר בראיות, פנה לפני מספר שבועות, השופט אברהם שיינפלד נשיא ביהמ"ש לנוער, לנציגי המשטרה, וקרא להם למחוק מכתב האישום את הסעיפים החמורים כמו תקיפת והכשלת שוטר.

נמסר כי מאז, במשך שלושה שבועות, מנסה עורך דינו של הנער, עמיקם הדר, לפנות אל מחלקת התביעות במשטרה, ולתאם עימם את ביצוע המלצתו של הנשיא שיינפלד. המשטרה מתעלמת. אינה עונה על מכתביו בעניין, אינה משיבה להודעותיו, ואינה חוזרת לבקשותיו.

לדברי עו"ד הדר, ממשרד עורכי הדין הדר-שפירא, שהיה שנים רבות קצין נוער במשטרה והמתמחה בעבריינות נוער, זהו מקרה חריג ונדיר בקשיחותו. לדבריו, "טיפלתי בעשרות מקרים של נוער וגם מבוגרים עבריינים, כמו רמאים, אנסים, שודדים וזייפנים, ומעולם לא נתקלתי בהקשחה כזאת של מערכת המשפט כלפי נער צעיר, ללא עבר פלילי, ועוד כאשר נשיא בית המשפט לנוער קורא להם וממליץ להקל בכתב האישום, והם מתעלמים לחלוטין".
