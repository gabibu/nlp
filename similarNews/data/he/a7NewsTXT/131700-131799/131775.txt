

מדיניות 'השמים הפתוחים' הכושלת של ישראל בולמת את פוטנציאל הצמיחה במשק, כך אמר נשיא איגוד לשכות המסחר, אוריאל לין, בישיבת הנהלת הלשכה. לדבריו, על ישראל לפתוח את שמיה על בסיס הדדי בלבד.

לדברי לין, גם ההצעה המופיעה היום בחוק ההסדרים של הקמת ועדת מנכ"לים אינה רצינית מספיק. "ישראל צריכה לפתוח את השמים על בסיס הדדי עם כל מדינה שתהיה מוכנה לחתום איתה על הסכם הדדיות. הנימוק לאסור מחברת תעופה להגיע לישראל צריך להיעשות רק מטעמי ביטחון ישראל או בטיחות הטיסות".

לין מסביר כי שינוי המדיניות יאפשר למקם את תעשיית התעופה הישראלית כחלק מתעשיית התעופה הבינלאומית, ולהפוך את נתב"ג לצומת תעופה מרכזית במזרח התיכון.

בשנות האינתיפאדה הראשונה (1995-1996) הגיעו לישראל כ- 2.5 מיליון תיירים שתרמו 2.7 מיליארד דולר להכנסות המדינה (כ- 3% תוצר). ואילו בשנת 2004 הגיעו לישראל רק כ- 1.5 מיליון תיירים, כאשר הכנסות המדינה מאותם תיירים עמדו על 1.5 מיליארד דולר בלבד (1.25% תוצר).

"פתיחת השמים יאפשרו גידול מחודש ומשמעותי במספר התיירים לישראל, דבר שייתן דחיפה נוספת לכל המגזר העסקי ובעיקר למגזר המסחר והשירותים, אשר ככל הידוע הוא זה שיוצר את מרבית מקומות העבודה", אמר לין.

ענף השירותים לתיירות מורכב מ- 2 מעגלים עיקריים: שירותים ישירים לתיירים   בתי מלון, חברות הסעה ועוד, מעגל המעסיק כ- 22 אלף שכירים. מעגל שני - כלל תעשיית השירותים בישראל - מסעדות, בתי קפה, מרכזי קניות, בנקים ועוד, מעגל המעסיק כ- 700 אלף שכירים.
