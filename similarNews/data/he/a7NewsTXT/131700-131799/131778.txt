

ועדת האתיקה של הכנסת רשמה הערות חמורות בתיקיהם של חברי הכנסת רוחמה אברהם ואלי אפללו ממפלגת קדימה על רקע פרשת חברת אגרסקו שנחשפה לפני חודש. חברי הכנסת טסו לחו"ל במימון החברה המסחרית למרות האיסור.

ועדת האתיקה של הכנסת החליטה היום לרשום הערה חמורה ביותר בתיקים של חברי הכנסת רוחמה אברהם ואלי אפללו, ממפלגתו של ראש הממשלה, מפלגת קדימה, על כך שטסו לחוץ לארץ במימון חברת אגרסקו המסחרית על אף ניגוד עניינים שהיה בכל לכאורה ועל אף האיסור שהטילה ועדת האתיקה על מעשה שכזה.

לפני כחודש נחשף כי חברי הכנסת רוחמה אברהם ואלי אפללו טסו לארצות הברית לאירוח מלא שם במימון חברת 'אגרסקו' בניגוד לחוות דעתה של וועדת האתיקה של הכנסת. הוועדה התנגדה לטיסה מאחר ואברהם ואפללו, היו חברים באותם ימים בוועדת הכלכלה, עסקו בהפרטת החברה באותם ימים. חבר הכנסת אפללו אף האריך את הסיור בארצות הברית כטיול עם בני משפחתו.

עלות הסיור לחברה היתה 6,800 דולר. מתוך סכום זה ההוצאות עבור שני חברי הכנסת הסתכמו ב-4,388 דולר.

בתחילה הגיבו חהרי הכנסת אפללו ואברהם בהכחשה. אברהם אמרה כי לא זכור לה שנסעה ללא אישורה של ועדת האתיקה. ח"כ אפללו אמר "הטיסות מישראל ואליה נעשו במטוסי מטען ולטענת אגרקסקו לא עלו דבר. הסיבה לשהותי הנוספת בחו"ל היתה המתנה לטיסת המטען הבאה לארץ לצורך חיסכון בהוצאות אגרקסקו. סוכם עם מנכ"ל אגרקסקו כי דרישת התשלום עבור הימים הנוספים בחו"ל, בסך 1,213 דולר, תועבר אלי - אך לצערי היא לא הועברה. האירוע הבריאותי שעברתי סמוך לחזרתי מחו"ל ושהוביל לאשפוזי למשך כמה חודשים גרם לכל העניין להישמט מזכרוני. אדרוש מחברת אגרקסקו להעביר אלי מיד את החשבון לצורך תשלומו". לאחר זמן מה החליטה גם ח"כ אברהם להשיב את הכסף לידי אגרסקו.
