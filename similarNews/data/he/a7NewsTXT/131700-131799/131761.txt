

ח"כ שמעון פרס הודיע אמש באופן רשמי על פרישתו ממפלגת העבודה. פרס לא יתמודד על מקום בכנסת ה-17 לאחר כ-50 שנים בהן היה חבר כנסת אך יתמוך בראש הממשלה מבחוץ. ח"כ פינס: פרס ישא את הכתם הזה עד סוף ימיו.


במסיבת עיתונאים שערך אמש זקן חברי הכנסת, ח"כ שמעון פרס, בתל אביב הודיע על פרישתו ממפלגת העבודה ועל כך שלא יתמודד לכנסת הבאה באף רשימה שהיא.

"זה יום קשה מאוד עבורי, אני שואל את עצמי, מה הדבר המרכזי העומד למדינת ישראל בשנים הבאות. אין לי ספק שזהו הצירוף הבלתי נמנע של שרון להתקדמות בתהליך המדיני. אני שואל את עצמי היכן אני יכול לתרום בשנים הבאות ותשובתי היא - לתרום לתהליך השלום שיוביל לשגשוג כלכלי וצדק חברתי", אמר. "איני מעלה על דעתי שבמבנה הפוליטי הנוכחי ניתן לקדם את השלום, אלא רק בדרך של קואליציה. לדעתי האיש המתאים ביותר הוא לעמוד בראש קואליציה כזו, על פי מבחן התוצאה, הוא אריק שרון. החלטתי איפוא לתמוך בבחירתו ולשתף עימו פעולה להשגת יעדים אלו", הוסיף פרס.

לדבריו מצא סתירה בין מפלגה שאני חבר בה לבין המצב המדיני האקטואלי. "מבלי להמעיט בקשר הנפשי שיש לי לדרך ההיסטורית של המפלגה, ולאלפי חברים בתוכה, עליי להעדיף את השיקול הבוער והגדול יותר. למדתי ממורי ורבי, דוד בן-גוריון, להעדיף את המדינה על פני המפלגה".

פרס סירב לענות על שאלות של עיתונאים לאחר שסיים את נאומו.

חבר מפלגתו לשעבר של פרס, ח"כ אופיר פינס מהעבודה, אמר היום כי פרס ישא את כתם עזיבת העבודה עד סוף ימיו. כי "הנסיון של פרס לתרץ את נטישתו בקידום תהליך השלום הוא פתטי",אמר פינס והוסיף כי "פרס ישא את הכתם הזה עד סוף ימיו. אנשים חיסלו לעצמם קריירות פוליטיות, שילמו מחירים כבדים וקיבלו מכות כדי לקדם אותו ובסוף הוא עשה מה שעשה". עוד העיר כי לא האמין שכך יפעל פרס בסופו של דבר.

חבר הכנסת בנימין נתניהו אמר בתגובה לפרישת פרס מן העבודה כי "עכשיו ברור יותר מתמיד - קדימה זה שמאלה". עוד אמר נתניהו כי "צירופו של פרס מהווה הוכחה אחרונה לכך שהוקמה מפלגת עבודה ב'. מצביעי הליכוד ישובו בהמוניהם לדרך הנכונה ולבית החם".
דבריו של נתניהו לאור קמפיין הליכוד שגורס: "הצבעת שרון - קיבלת פרס" הם הסיבה בגללה 'יוחבא' פרס במסע הבחירות של מפלגת קדימה ויוענקו לו, ככל הנראה, דקות שידור מועטות ביותר במהלך שידורי התעמולה לפני הבחירות.
