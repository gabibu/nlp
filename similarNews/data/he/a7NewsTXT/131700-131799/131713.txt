

חיפה כימיקלים ישלם קנס חסר תקדים של 584,000 ש"ח בגלל זיהומו של הים ונחל קישון. השופט ארגמן כתב שמי שמרשה לעצמו לזהם את הים בגלל בצע כסף צריך לקחת בחשבון את הנזקים הבריאותיים לפרט.

קנס בגובה חסר תקדים של 584,000  הושת על חברת חיפה כימיקלים בגלל זיהום הים ונחל קישון ע"י הזרמת שפכים. כך פסק שופט בימ"ש השלום בקריות השופט מרדכי ארגמן בעקבות תביעת המשרד לאיכות הסביבה.

בכתב האישום הואשמה חברת חיפה כימיקלים בע"מ וסמנכ"ל החברה עמיאד אלכסנדרון באי קיום תנאים בנוגע למתן דיווחים והגשת תוכניות, שנקבעו לחברה בהיתר להזרמת שפכים לים. נוסף לכך הואשמו הנאשמים בהזרמת שפכים לקישון, שפכים שהכילו חומרים החורגים מהמותר עפ"י החוק.

כמו כן הואשמה החברה ונושאי תפקידים בה כי הזרימו לים, דרך נחל הקישון, שפכים שהכילו חומרים בערכים החורגים מהערכים שהותרו להם בהיתר להזרמת שפכים שהיה ברשותם. הנאשמים הואשמו בתיק זה בעבירות על החוק למניעת זיהום הים ממקורות יבשתיים וחוק שמירת הניקיון.

בגזר הדין כתב השופט ארגמן כי " חומרתן של העבירות בהן קא עסקינן נובעת, בין השאר, מן ההחצנות השליליות הנודעות להן בתחומים הכלכליים, האקולוגיים והבריאותיים ומחומרת תוצאותיהן ההרסניות הן ברמה הלאומית הכללית, הן ברמה המוניציפלית, הן ברמה של הקהיליה התעשייתית והן ברמה הפרטנית, לא למותר, איפוא להביא את עיקרן של ההחצנות השליליות הללו".
