

חניכי תנועת בני עקיבא יחגגו מחר את חג הסיגד של קהילת עולי אתיופיה. במרכז האירועים צעדת חניכים לכותל המערבי, שם יתקיחים מפקד חגיגי.

מדי שנה בתאריך, כ"ט בחשוון, חוגגת העדה האתיופית את חג הסיגד. החג מציין את חידוש הברית בין העם היהודי לאל, את הכיסופים לציון וקורא לחשבון נפש לאומי.

מחר (יום חמישי) תחגוג העדה את חג הסיגד בעלייה לטיילת ארמון הנציב בירושלים ולכותל.

מתנועת בני עקיבא נמסר כי חניכי פרויקט "השחר" של התנועה יחגגו מחר עם בני העדה.

פרויקט "השחר" של תנועת בני עקיבא הוא פרויקט פיתוח מנהיגות חיובית בקרב הנוער יוצא אתיופיה שתהווה דוגמא לשכבות הגיל הנמוכות יותר של העלייה מאתיופיה ותיצור הרגשת אחריות של הנוער. הפעילות מתקיימת בכפרי נוער, תיכונים ומקיפים וכוללת גם התנדבויות. היום ישנן כ-45 קבוצות פעילות ברחבי הארץ.

התנועה מתכוונת לציין את האירוע בסדרת אירועים והפעלות שונות לנוער בהם צעדה גדולה של פרויקט "השחר" וסניפי עולים של תנועת בני עקיבא לכיוון הכותל. הצעדה תצא בשירה וריקודים בליווי דגלים לדרך חברון שבירושלים, משם לסנימטק, תעצור בגיא בן הינום, תעלה להר ציון ומשם לכותל דרך שער האשפות. בכותל יתקיימו מפקד חגיגי והרקדה.
(ש)
