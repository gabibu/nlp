

אושרה לקריאה שנייה ושלישית הצעת החוק קובעת שהרשות הלאומית לבטיחות בדרכים תתוקצב ע"י האוצר. ביטוח החובה לא יועלה ב-9%, בניגוד להחלטת הממשלה. האם מדובר בניחוח הבחירות וההטבות הקבועות המתלוות אליהן?

ועדת הכלכלה אישרה לקריאה שנייה ושלישית את הצעת חוק הרשות הלאומית לבטיחות בדרכים. בעקבות ההחלטה הוחלף הסעיף המעלה את ביטוח החובה לנהגים ב-9%, כדי לממן את רוב תקציב המועצה, בסעיף המורה כי כל המימון, בסך 550 מליון שקלים בשנה, יוקצה מאגרות הרכב המשולמות לאוצר המדינה.

יו"ר ועדת הכלכלה, ח"כ אמנון כהן, שביקש להבטיח בחקיקה שהאגרות לא יועלו, הוסיף סעיף להצעת החוק ובו איסור על העלאת האגרה בכדי לממן את תקציב הרשות.

כהן אמר, כי בסופו של דבר לרשות לא הוקנו בחוק הסמכויות עליהן המליצה ועדת שיינין, ובסמכותה לייעץ בלבד, מה שיקשה עליה למנוע הרוגים, אך בכל זאת הוא מקווה כי יהיה בכוחה להתוות דרך להקטנת מספר תאונות הדרכים והנפגעים בישראל.

"בישראל רכב אינו מותרות, בייחוד בפריפריה, שם שירותי התחבורה הציבורית אינם נגישים, ולא יתכן להעמיס על השכבות החלשות מסים נוספים כשגם כך אזרחי המדינה משלמים מדי שנה כ 19 מליארד שקלים אגרות ומסי רכב שהולכים לאוצר המדינה", אמר ח"כ כהן והוסיף כי חבל ששר התחבורה בחר בדרך הקלה של הטלת מסים על הציבור במקום לדרוש את הכסף מהאוצר, שנותרו בידו עודפים של כ8 מליארד שקלים מתקציב 2005, והוא מכניס לקופתו מדי שנה כ-300 מליוני שקלים מקנסות תעבורה. בניגוד להצהרתו של שר התחבורה כי העשירונים התחתונים לא ישלמו את האגרה מאחר ואין בידיהם רכב, בדיקת נתוני רשות המסים מוכיחה כי 30% משני העשירונים התחתונים הם בעלי רכב.

שר התחבורה, מאיר שיטרית, ביקש להוסיף הסתייגות שתועלה למליאה לפיה יושאר בהצעת החוק הסעיף המעלה את ביטוח החובה ב-9% כדי לממן את תקציב הרשות. השר שיטרית אמר כי גם הוא לא מתלהב מהטלת מס על הציבור אך זו הדרך היחידה להבטיח את עצמאות הרשות. לדבריו, בהצעת החוק אנו מוכרים לאזרח בטיחות תמורת אגרה וכי לא יסכים לשום סיכום אחר עם האוצר.

הוועדה דחתה את הצעתו של השר שיטרית להעביר את החוק כמו שהוא ולקוות שבכל שנה יעביר האוצר את מלוא תקציב הרשות ולא תדרש הטלת מס בטיחות על הנהגים.

ח"כ גלעד ארדן (ליכוד), אמר כי ההחלטה להטיל מסים מנוגדת למדיניות האוצר וגם הטלת מסים לא תבטיח את עמצאותה הכלכלית של הרשות אם החוק ישונה בהצעת התקציב הבאה. לדבריו, הממשלה סירסה את המלצות ועדת שיינין והרשות ע"פ הצה"ח הפכה לצינור להעברת כספים. ח"כ ארדן הוסיף כי אינו רואה בהצעת החוק את המהפכה עליה דובר.

לדבריו, בניגוד להצהרתו של השר מאיר שיטרית כי כל המינויים למועצת הרשות כבר מסוכמים וכי הרשות מוכנה להתחיל להוציא לפועל את תוכניותיה, כך שידרש לה כבר בשנת 2006 כל התקציב בסך 550 מליוני שקלים, אמרה נציגת משרד המשפטים, עדנה הראל כי היועץ המשפטי לממשלה הודיע שיש בעיה עם מינויים בשנת בחירות וכי היועץ המשפטי עדיין לא אישר שום מינוי.
(ש)
