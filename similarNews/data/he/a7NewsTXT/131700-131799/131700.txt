


עברה בקריאה שלישית, הצעת חוק של ח"כ אורי אריאל (איחוד לאומי) וח"כ לאה נס (ליכוד) המונעת ממעסיק לפטר אשה שחזרה לעבודתה ממעון לנשים מוכות.

על פי הצעת החוק לא ניתן יהיה לפטר אישה ממקום עבודתה במשך 90 יום, מיום שחזרה לעבודה מהמקלט לנשים מוכות.

הצעת החוק באה לסייע לנשים לשמור על מקום עבודתן לאחר שנעדרו ממנו בשל שהייה במעון לנשים מוכות, ולתת להן תקופת הסתגלות חזרה בעבודה, ללא חשש מתמיד כי יפוטרו.

לפי החוק הקיים היום לא ניתן לפטר את האישה במשך שלושים יום בלבד לאחר שחזרה לעבודתה מהמעון לנשים מוכות. תיקון החוק מוסיף 60 יום נוספים.

ח"כ אריאל אומר ש"ממידע ופניות שונות שהגיעו אלי מארגונים העוסקים בפעילות למען נשים מוכות, הבנתי כי אין די בתקופת הסתגלות כה קצרה כפי שהיה עד היום .צריך לתת לנשים האלו, שגם כך עברו סבל רב, את ההזדמנות להתחיל חיים חדשים של תקווה, ללא חשש של פיטורים".

(ש)
