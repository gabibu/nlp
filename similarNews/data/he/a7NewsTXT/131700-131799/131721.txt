

ח"כ איוב קרא (ליכוד) הגיש תלונה למועצת העיתונות נגד העיתונאית אילנה דיין בשל התנהלותה התקשרותית בפרשת סרן ר'. 'דיין חרצה את גורלו של קצין מצטיין בצה"ל במשפט שדה ובתקשורת בטרם ביהמ"ש אמר את דברו'.

כתבנו אריאל כהנא מוסר כי לדברי ח"כ קרא חמור הדבר כפליים "היות ודיין היא משפטנית בעצמה" .

הוא תובע מדיין להתנצל ומבקש מהמועצה לבדוק את התנהלותה ואף לנקוט נגדה צעדים.

תלונתו של קרא מתייחסת לפרשה המוכרת בשמה 'וידוא הריגה', פרשת מותה של פלשתינית כבת 14 ליד מוצב גירית באזור רפיח. בתכניתה של אילנה דיין 'עובדה', נטען כי סרן ר' ירה בפלשתינית למרות שהיה מודע לכך שאין נשקפת ממנה סכנה. בפסק הדין נכתב כי הפלשתינית נורתה על ידי חיילי המוצב בעמדות שונות ובמקביל הופעלה אזעקת חירום במוצב שהקפיצה את כל הלוחמים מלווה בכריזה 'מחבל במוצב'. סרן ר' מ"פ הפלוגה המסייעת שחייליה איישו את המוצב, הגיע סמוך למקום שבו היתה וירה. במהלך המשפט נחשף כי מדובר היה בעלילה שמאחוריה עמדו חיילים בעייתיים מתנגדי סרן ר'. בעקבות הדלפת הפרשה לתקשורת התפתחה הסערה הציבורית בפרשה שנודעה בשם 'וידוא הריגה'.

בהחלטה לזכותו ציין בית המשפט כי החקירה שניהלו מצ"ח היתה מרושלת וכי למעשה התביעה נשענה בעיקר על עדי תביעה המרכזיים, החיילים, ששיקרו בחקירה, גם בתחקירים וגם בחקירתם במצ"ח. "ניתן לומר כי מדובר ב'משפט בשל מסירת ידיעה כוזבת' בתחקיר", כתבו השופטים.

השופטים מתחו ביקורת קשה גם על התנהלות התקשורת: "כבר בתחילת המשפט ראינו להזהיר את הצדדים וגם את עצמנו לבל נושפע מהסיקור התקשורתי של הפרשה שעוררה בשעתו סערה ציבורית", הם כתבו. "התוצאה שאליה הגענו לאחר בירור יסודי ומעמיק של חומר הראיות מעוררת מחשבות נוגות באשר לחלקה של התקשורת בפרשה...ראוי שגם התקשורת תכיר את מגבלות יכולותיה במיוחד אמורים הדברים כאשר עסקינן בפעילות מבצעית שלעיתים רב בה הנסתר על הנגלה ופעמים שהבנתה מחייבת ידע מקצועי שלא תמיד קיים אצל העיתונאים שמבקשים לעסוק בכך".
