

בית הדין מביא עמו חידושים שונים, ביניהם שטר בוררות מנוסח בקפידה על ידי דיינים ורבנים ידועים, המונע מראש אבני נגף במהלך הדיונים והכרעת הדין.

מכון "ארץ חמדה" שהוקם בנשיאותו של הרב שאול ישראלי זצ"ל, הקים בית דין חדש לענייני ממונות.
בית הדין מביא עמו חידושים שונים, ביניהם שטר בוררות מנוסח בקפידה על ידי דיינים ורבנים ידועים, המונע מראש אבני נגף במהלך הדיונים והכרעת הדין.

כמו כן מתעתד בית הדין להגיע גם אל העם שבפריפריה ובישובים רחוקים, על פי דברי הרב יוסף כרמל העומד בראש מוסדות ארץ חמדה, יחד עם הרב משה ארנרייך.

כתבנו, מאיר גרוס, מציין שההכרזה על בית הדין נמסרה במסגרת יום עיון שעסק ב"דין תורה בעולם העסקים- כן או לא?" ובו הרצו: הרב שלמה דייכובסקי על דינא דמלכותא בדין תורה כיום, הרב זלמן נחמיה גולדברג, המכהן גם כנשיא בית הדין החדש, על חיוב גרמא בזמן הזה, פרופ' ברכייהו ליפשיץ על שטר הבוררות ותוקפו, עו"ד אשר רוט על חוק הבוררות, הרב יוסף כרמל על בית הדין והצורך בו, הרב נחום אליעזר רבינוביץ' על מעמדה של החברה בדין תורה.

יום העיון ננעל בפאנל על דין תורה בעולם העסקים, בהשתתפותם של פרופ' יעקב נאמן, עו"ד ד"ר יהושע רוזנצוויג, יו"ר דירקטוריון בנק לאומי ועו"ד שלום וסרטייל, יו"ר ציפחת אינטרנשיונל ויו"ר ההנהלה של המכון, זאת בהנחיית הרב ארנרייך.

כתבנו מציין כי קהל רב ומגוון איכלס את האולם הגדול ברמת רחל, בקהל נכחו רבנים, אנשי עסקים, למדנים, מרצים במכללות ובני ישיבות צעירים וגם "בעלי בתים". חתך נרחב של עם ישראל, שנהנה מיום לימוד מרתק ומעשיר.

לבית הדין הנהלה תורנית רחבה, מועצה ציבורית מלווה המורכבים מתושבי הארץ וגם מן התפוצות, במגמה שבית הדין יסלול נתיבות חדשות לכל עם ישראל.

