

לרב שאול בר אילן, ראש כולל 'טל אורות' בכפר דרום מאוד כואב שהקצינים שמעוניינים לציית לפקודת הפינוי מתעטפים בעובדה שיש להם פסק של הרב אבינר כאשר מדובר בפסיקת יחיד שלא נערך עליה דין תורה.

הרב שלמה אבינר, רב הישוב בית אל וראש ישיבת עטרת כהנים, אמר ל'ידיעות אחרונות' שביום פינוי גוש קטיף צריכים התושבים לצאת מביתם ללא עימות עם הכוחות המפנים. בערוץ 7 התראיין בתגובה הרב שאול בר אילן, ראש כולל 'טל אורות' בכפר דרום והתייחס לדברי הרב אבינר.

"מי אמר שצה"ל יתפרק אם כל סרבני הפקודה יסרבו?", שאל הרב בר אילן, "נגיד שאנשים יסרבו לפקודה ובגלל זה יהיו מחר שמאלנים שלא ירצו לבוא לצבא, הם יהיו כ-5,000, אבל אם חלילה יצייתו לפקודה ויגרשו את היהודים מחבל קטיף ומעוד מקומות, אז מי שלא ירצה לבוא לצבא יהיו 10,000 ו-20,000 כך שמספר החיילים שישתמטו משירות צבאי יהיה גדול יותר אם יצייתו לפקודה מאשר אם ישמעו לה".

לדעת הרב בר אילן צריך לחלק את סוגיית הציות לפקודת הפינוי לשני חלקים, הציות של החיילים והציות המתיישבים אותם רוצים לפנות.

"מה חטאו תושבי גוש קטיף שאותו קצין דתי יבוא לגרש אותם כי הוא שאל את הרב אבינר ולא את הרב דב ליאור?", שאל הרב בר אילן. "המשפט עשה לך רב נאמר על דברים שבין אדם למקום, אם יש לך שניצל בין השיניים אם לאכול אותו או לא, אבל אם אני אוכל שניצל, אתה לא יכול לשאול רב שיגיד שהשניצל טרף ולהוציא לי את השניצל מבין השיניים".

הרב בר אילן אמר שאם אדם רוצה להוציא ממון מחברו, הוא צריך לפנות לדין תורה. "אתה בא להוציא ממני ממון, במקרה שלנו בא קצין בצבא, ואני טוען שהממון מוצא לא בצדק, במקרה שלנו אני תושב כפר דרום ושנינו נלך לדין תורה".

לדעת הרב, כל מי שטוען שצריך לציית לפקודת הפינוי כי צריך לציית לחוקי המדינה ועוד טענות שונות צריך לטעון אותן במסגרת של דין תורה. "לא יתכן שאנשים יעקפו את התורה וילכו מהצד, אם אתה חושב שהטענות שלך אמיתיות נקבע מעמד מוסכם, תושבי גוש קטיף יבחרו מישהו מצידם, נניח הרב ליאור, הקצינים שרוצים לציית לפקודה יבחרו מישהו מצידם, נניח הרב אבינר, שני הרבנים יבחרו מישהו שלישי ויוכל להיערך פה בירור, כל צד יוכל להגיד את כל טענותיו וכך, אני בטוח שדעת תורה תצא לאמיתה".

"מה שלי מאוד כואב זה שכאילו הקצינים שמעוניינים לציית לפקודת הפינוי מתעטפים בעובדה שיש להם פסק של הרב אבינר והם יכולים לעשות ככל העולה על רוחם, אבל זה לא תקין שדיני ממונות ייפסקו על ידי אדם אחד בלי שהצד השני הסכים לזה ובלי ששאלו אותו".
