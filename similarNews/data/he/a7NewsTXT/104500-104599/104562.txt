

הלגיטימציה של מנהיגי הרש"פ הצעירים מגיעה מהעובדה שלרובם יש דם יהודי על הידיים, כך אומר המזרחן ד"ר מוטי קידר לערוץ 7. "זה מצב די עצוב שכדי להיות מנהיג פלסטיני צריך להרוג יהודים, אבל זה המצב".

"אף אחד בממשלה הפלסטינית החדשה לא ילחם בטרור", אמר המזרחן ד"ר מוטי קידר בראיון לערוץ 7, "אף אחד לא יצא לקרב על מנת להוציא את הרובים, המטענים והפצצות מן הידיים של החמאסניקים מכיוון שאז הוא יהפוך למשתף פעולה עם ישראל". "מה שהם כן יעשו זה להשיג הסכם להפסקת אש אבל אף אחד לא יעקור בסופו של דבר את העוקץ של חמאס אלא אם כן אנחנו נעשה את זה".

קידר ציין כי הלגיטימציה לה זוכים מנהיגי הרש"פ הצעירים כמו דחלאן ורג'וב באה להם דווקא בשל עברם במחבלים ובשל העובדה שיש להם דם על הידיים. "הם הרגו ישראלים ולכן יש להם לגיטימיות ויש להם קבלות שאינם משת"פים של ישראל". "זה מצב די עצוב שכדי להיות מנהיג פלסטיני ראוי אתה צריך להרוג יהודים, אבל זה המצב", אמר וייחס את הדבר לעובדה שישנן חברות בהן העיסוק הצבאי אינו רק משהו שנועד לשמירה על הנפש אלא יותר מזה.

ביחס לסוגיית הממשלה הפלסטינית החדשה אמר קידר כי הפרלמנט הפלסטיני מבטא את רצון האוכלוסייה ברש"פ ואותה אוכלוסייה נקעה נפשה מה'מבוגרים' שהגיעו יחד עם ערפאת. "מדובר באבו עלא, אבו מאזן וכל היתר, שאמנם נחשבים פלסטינים, אך הם לא מן הכפרים שביהודה ושומרון או מעזה ולכן נתפסים כלא לגיטימיים". אחת מהבעיות הקשות של הרש"פ היא שהיא בנויה על אנשים שלא הגיעו מן הכפרים המקומיים, לכן רואים אותם כלא לגיטימיים ולכן צעירים כמו רג'וב או דחלאן מנסים כל הזמן להיכנס".

"הראיה בעולם הערבי היא קודם כל מאיפה אתה", כך אמר ד"ר קידר, "אם אתה משלנו או לא משלנו ולעומת זאת אצלנו זה לא משחק תפקיד". קידר המחיש את אמירתו בהצגת מוצאו של ראש הממשלה אריאל שרון (מאוקראינה, למי שלא ידע), ואמר שאצלנו לא מסתכלים על הדברים האלה אלא רק האם הוא בסדר או לא בסדר. "בעולם הערבי, אם אתה נולדת פה, אצלנו בכפר, יש לך לגיטימיות להגיד לנו מה לעשות אבל אם נולדת בכפר אחר, אז מה אתה עושה פה בכלל".

אבו מאזן, למשל, מצפת ומשפחתו נמצאת במחנות פליטים בסוריה כאשר הוא נמצא כאן לבדו יחד עם בנו ומכיוון שהוא תלוש נדמה כאילו הוא אינו נוטה לשום צד, כבורר וכאדם חסר פניות משפחתיות.

לעומתו ולעומת ההנהגה הוותיקה ברש"פ, חלק גדול ממנהיגי הרש"פ הצעירים יודעים עברית אותה למדו או כשעבדו פה או כשהיו בכלא והם מבינים את הראש הישראלי פי אלף יותר טוב מהמנהיגים המבוגרים, יודעים איך לדבר עם הישראלים ומה הישראלים רוצים.

לטענת קידר, ערביי הרש"פ אמנם רוצים רווחה, אבל הם גם רוצים את כל השטחים ועוד הרבה דברים אחרים כמו להגיע לתוך שטחי מדינת ישראל. "הפלסטינים רוצים לחזור למדינת ישראל בגלל שהיא מדינת ישראל, כי העולם הערבי היום בזבל ולכן, הם רוצים לבוא דווקא למדינת ישראל". בעניין זה סיפר קידר על עימות שערך ברשת ה-BBC עם פליט לבנוני שאמר שהוא מוכן לבוא או לחיפה, או כרמיאל, או לבאר שבע, העיקר שזו תהיה עיר בישראל. "כששאלו אותו למה הוא אמר שהוא לא רוצה לגור במדינה ערבית והוסיף 'תראה לי ערבי אחד שמוכן לגור במדינה ערבית'".

