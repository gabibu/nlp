

החזקתם של 7 אנשים מגוש קטיף במעצר במשך 11 יום ללא משפט, בתואנות של הארכת זמן עד לדיון בבית המשפט, ובטענה כי הם "מסוכנים", עוררה את יו"ר האיחוד הלאומי ח"כ בני אלון למחות בחריפות.

ח"כ אלון שיגר מכתב מחאה לפרקליטת מחוז הדרום ולאחר מכן אף נזף בפרקליט המדינה ערן שנדר.

כתבתנו רותי אברהם מוסרת כי תחילתה של הפרשה היתה, כש 50 מתושבי גוש קטיף יצאו למחות על חוסר תגובת צה"ל למתקפת פצמ"רים, שניחתה על ראשי המתיישבים בגוש, ועל קיומה של פסגת שארם א-שייח. ההפגנה שהתקיימה בצומת גוש קטיף הוכרזה עד מהרה כהפגנה "לא חוקית" ו 7 איש אקראיים נעצרו בידי המשטרה כולל אדם ששהה ברכבו.

הם הובאו בפני שופטת בית משפט השלום בבאר שבע. המשטרה ביקשה לעצור את השבעה, שהם ללא עבר פלילי או עבר של הפרות סדר, וזאת עד תום ההליכים, היכולים לעיתים להמשך גם חודשים.

מאחר שחוק המעצרים מתיר מעצר כזה רק במקרה של "סכנה לשלום הציבור" טענה המשטרה כי נשקפת סכנה מהמתיישבים כיון שהם אלו שגרמו לפלשתינים לירות באותה שעה לעבר כוחות צה"ל.

דיון בעניינם נדחה שוב ושוב בתואנות שונות וכשהשופטת
החליטה לשחררם, ערערה פרקליטת מחוז דרום לבית המשפט המחוזי ולכן הם הוחזקו יום נוסף. הם שוחררו רק לאחר שהיו עצורים 11 יום ללא משפט.

כאמור השתלשלות זו הובילה את יו"ר האיחוד הלאומי בני אלון למחות בפני פרקליטת מחוז הדרום יסכה ליבוביץ.
"אני מתבייש בפרקליטה המערערת על שחרורם, ומבקשת להושיב במעצר ללא משפט יותר מעשרה ימיים אזרחים נהדרים ללא שום עילה אמיתית, עם שקר
'המסוכנות' המדומה. רק קיצוניות פוליטית וחוסר יושר וצדק יכולים להרשות למערכות הצדק להיות כלי משחק בידי פוליטיקאים מלשכת רה"מ, כדי להפחיד ציבור שלם", כתב אלון לפרקליטה.

זו העבירה את מכתבו לפרקליט המדינה שנדר שכתב לאלון כי "עמדתה של פרקליטת מחוז הדרום בענין משקפת את העמדה המשפטית, הנקוטה בידינו מזה שנים בהתפרעויות ועימותים של קבוצות שונות, ומצדדים שונים של החברה הישראלית והמפה הפוליטית".

שנדר כתב עוד: "לסיום ולא בשולי הדברים צר לי על הסגנון הנקוט במכתבך תוך השתלחות וייחוס מהלכים פוליטיים לפרקליטת מחוז הדרום. אין הדברים מכבדים את כותבם".

אלון השיב לו: "אין זה מכובד שהעומד בראש מערכת הפרקליטות יתייחס רק להערות הסגנוניות ולא יתייחס לעצם הענין. מהות הענין היא כיצד רומסים את הצדק ומערערים בשם המדינה על החלטת שופטת לשחרר ממעצר ללא משפט וללא שום עילה מוצדקת עצורים שיושבים עשרה ימים ללא משפט. הענין המהותי הוא כיצד מערכת הצדק הופכת את עצמה למערך הפחדה סתימת פיות והענשה ללא משפט".
