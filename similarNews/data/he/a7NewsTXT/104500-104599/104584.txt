

מאז ומתמיד היה במפד"ל מגוון דעות, אך חברים לא נפרדו אלא נלחמו בתוך המפלגה על דעותיהם ועל תפיסותיהם, ולא עזבו למפלגה אחרת, אומרת ח"כ גילה פינקלשטיין מהמפד"ל בראיון לעוזי ברוך בערוך 7.

פינקלשטיין מביעה צער על הפילוג "לאפי איתם והרב לוי יש מלחמה משותפת איתנו, אידיאולוגית נגד ההתנתקות, ויש לרכז את עצמנו סביב נושא זה. אני מצטערת על הפילוג ועוד אתמול דיברתי עם הרב לוי בכנסת, ובקשתי ממנו לשקול זאת כי 'כוחנו באחדותנו' והזכרתי שבביקור אצל הרבנים הראשיים שהסתיים בחצות, הם אמרו שהנושא החשוב ביותר הוא האחדות שלנו".

המפד"ל לדבריה למודת נסיונות פילוג, וכולם לא צלחו בעבר, רק החלישו, ומי שמשלם בסופו של דבר את המחיר זה הציבור דתי לאומי. "אחרי הכל למפד"ל יש פוטנציאל אלקטוראלי בלתי רגיל ובעצם מדובר במפלגה כמעט היחידה שיש לה מוסדות והסטוריה, כל הפוטנציאל הזה מתבזבז".

פינקלשטיין אינה שוללת איחוד עם "האיחוד הלאומי" אך מציינת כי היא וחבריה הם נציגי ציבור "נבחרנו בצורה דמוקרטית על ידי 1100 חברי מרכז נציגים מרחבי הארץ וכדי להחליט מה עושים צריך לכנס אותם".

ביום ראשון היא מוסיפה, יסתיים המפקד של המפד"ל, ו"נכונה לציבור הפתעה. תוצאות המפקד יפתיעו את הציבור, ואנחנו נשקם את המפלגה ונטפח אותה. המפד"ל זקוקה לשיקום לטיפוח אבל נדאג ש'הכלה' תהיה יפה והחברים שעזבו 'אותה' יחזרו אליה, כולל דתיים שנמצאים בליכוד, שהתאכזבו בגלל בגידת הליכוד בדגל ההתיישבות. אנחנו כולנו מקווים שיתאחדו תחת הכיפה הסרוגה של המפד"ל ובפוליטיקה הכל אפשרי".

סירובו של שרון "אבי ההתיישבות, שהפך לפתע את עורו והוא עוקר את ההתיישבות שבעצמו עודד", להרפות מההתנתקות, גרם לדבריה לעזיבת המפד"ל את הקואליציה.

מועד הדחיה בפרישה במשך 3 חודשים, סוכם על דעת הרבנים הראשיים אומרת פינקלשטיין, ואילו הרב לוי ואיתם הלכו שוב, בבוקר שלמחרת הפגישה עם הרבנים הראשיים, לרב אליהו, ו"הפתיעו אותנו והודיעו שהם עוזבים". אם היינו עוזבים אז, היא אומרת, מפלגת העבודה היתה נכנסת. "הם הכינו רשת בטחון לשרון, כי נושא ההתנתקות מאד חשוב להם, ודליה איציק אמרה לי בשיחות רבות   אם אתם פורשים באותו יום אנחנו נכנסים. ובמקרה כזה ההתנתקות היתה כבר מאחורינו".

המפד"ל לדבריה פנתה לשרון ובקשה ממנו לעכב את התכנית ו"להקפיאה לשבוע שבועיים, ושרון ענה לנו שהוא רוצה שנשאר בקואליציה אבל להקפיא אינו מוכן אפילו לא לחצי שעה".

הסיבה שפרשנו, אומרת פינקלשטיין היא בגלל ההתנתקות וזאת למרות שהיה למפד"ל שר בקואליציה ו"עזרנו ברווחה לאנשים רבים. היתה לנו אפשרות להוכיח עצמנו כי היה ברשותנו תיק הרווחה אבל עזבנו כי ראינו שכלו כל הקיצים. ושרון אינו מוכן לוותר על הנושא, ועל שום נושא"

המפד"ל היא מפלגה רחבה עם דגלים רבים אומרת פינקלשטיין, כמו: חינוך צדק חברתי ואג'נדה מדינית. וחשובים לה נושאים כמו: משפחה, שמירת שבת וצביונה היהודי של המדינה. "יש לנו אין סוף דגלים שעליהם המפד"ל מוסרת נפשה יום יום. האם מישהו יודע שאני מנהלת ויכוח כל שבוע עם לימור לבנת על השירות הלאומי. היא רוצה להוריד תקנים, ומתלוננת שהשירות הלאומי עולה כסף רב למדינה".

על השאלה, מה הסיכוי שהמפד"ל תלך ברשימה משותפת לכל הציונות הדתית? משיבה פינקלשטיין: "אי אפשר לדעת. בני אלון דיבר איתי על זה ואמרתי שצריך לשקול. אנחנו לא מחליטים אלא מרכז שעתה בתהליכי בחירה.
אחרי שיתקיים המפקד ויבחרו מוסדות חדשים, יתקיים דיון במוסדות החדשים. צריך לשקול זאת".
