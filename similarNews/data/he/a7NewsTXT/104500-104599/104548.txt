

משרד האוצר, ההסתדרות והעובדים הגיעו היום להסכמות בדבר הדרכים ליישום הרפורמה באופן בו המדינה תוכל לנהל את הנמלים ברמה כלכלית ותחרותית טובה, תוך שמירה על זכויותיהם של העובדים.

שר האוצר, בנימין נתניהו, אמר כי "הרפורמה בנמלי הים תיטיב עם אזרחי המדינה, כל משקי הבית בישראל ירגישו בהדרגה את הרפורמה שתתבטא בסופו של דבר בחסכון של אלפי שקלים למשפחה מידי שנה. התחרות תביא להורדת תעריפים ובעקבותיה הוזלת מחירים של מוצרים רבים עד לכיסו של הצרכן. בכל תחום בו נוצרה תחרות המרוויח מכך היה הצרכן. כך היה בענף התקשורת וכך יהיה גם בנמלים".

נתניהו הוסיף: "עשרות שנים דיברו על הצורך לביטול מונופול הנמלים ועכשיו הדבר מתרחש. מעתה, לקוחות הנמלים יקבלו שירות טוב יותר, תחרותי יותר ויעיל יותר. תוך זמן לא רב יהיה ברור שאוניה יכולה לבחור באיזה נמל לפרוק את הסחורה בהתאם לשיקולי כדאיות, שינוי שישפר את השירות, לטובת כל אזרחי המדינה ולטובת העסקים בישראל.

הרפורמה בנמלים תבטיח לנו שקט תעשייתי, תעודד השארת מפעלים בארץ ותגדיל את מספר מקומות העבודה. התעשיינים, היבואנים והיצואנים יכולים מעכשיו לעבוד בשקט. אני קורא למפעלים שעזבו את הארץ בגלל השביתות בנמלים לחזור לישראל. אנחנו מתחילים עידן חדש, חופשי ותחרותי בנמלי הים של המדינה".

ממשרד האוצר נמסר כי כניסתה של הרפורמה לתוקף תגרום למספר שינויים: שלושה נמלים שינוהלו באופן עצמאי ויתחרו ביניהם דבר שיביא לשירות טוב יותר, התעריפים הקיימים כיום יהיו תעריפי מקסימום שיופחתו כתוצאה מהתחרות בין החברות, מספנות ישראל יוכלו לשמש כנמל לכל דבר, תחילת הפרטת הנמלים ומכירת נמל אילת לגופים פרטיים תוך 5 שנים- בתחילה יופרטו 15% מחברות הנמלים ובתוך 10 שנים תהיה הפרטה מלאה של הנמלים, ייעול מערכות ותנאי שכר חדשים לעובדים חדשים שיתקבלו לכל אחד מהנמלים עם גמישות העסקה.

במסגרת ההסכם בין הצדדים הובטחו זכויות העובדים: כמו בכל שינוי בתנאי ההעסקה בחברות ובארגונים בתחום הציבורי בישראל, גם עובדי הנמלים קיבלו פיצוי בגין השינוי. פיצוי זה ניתן לעובדים הקיימים, אך לא לעובדים חדשים שיתקבלו. חלק מהפיצוי, בגובה של 50,000  יינתן עם תחילת הרפורמה ו-50,000  נוספים לאחר ההפרטה הראשונה בעוד 5 שנים. מנגד, הרפורמה תיטיב עם כל אזרחי המדינה אשר יחסכו מיליארדים בתחרות בנמלים.

כמו כן, סוכם כי ההסכמים עם העובדים באים במקום הסכמי שכר עתידיים שיחתמו במשק, 25% מתוספת השכר תינתן רק במועד ההנפקה הראשונה, חלק מהתוספת בשכר מותנה בגידול במטענים, ישמרו תנאי הפנסיה של העובדים ותובטח העסקתם.
