

בשבת נפטר הרב חיים פישר, מנהלו של ארגון החסד 'רפואה וחיים', לאחר מחלה קשה. הרב פישר אירגן קייטנות לילדים חולים. כן נודע במפעל החסד שהקים - חלוקת הסנדוויצים לחולים ובני משפחותיהם בבתי החולים.

בהלוייה שהייתה במוצאי שבת השתתפו אלפים ובראשם האדמו"ר מויזניץ'.

על מלאכת החסד ניצח במשך כחמש עשרה שנה הרב פישר זצ"ל. גם הוא בעצמו יצא והסתובב בתי החולים וחילק לחמניות ושתייה למטופלים ולבני משפחותיהם.

אבי שטרן, כתב במקומון בבני ברק, מספר: "פגשתי בו פעמים רבות וראיתיו בכמה בתי חולים. לכל מקום שהיה מגיע היה מתקבל במאור פנים ובשמחה כאילו עומד לבשר בשורה מרנינה".

הרב פישר החל את פעילותו ההתנדבותית בתקופת הקמת ארגון 'הצלה'. לאחר מכן היה פעיל בארגון 'לב לאחים', בעידן העלייה הגדולה מרוסיה כאשר היה נוסע על אופניו ומתרים בעלי חנויות בבני ברק למען העולים שהתגוררו ברמת גן והיה מביא להם את כל צרכי השבת. באותה עת, היה מנסה לקרבם ליהדות.

לפני כ-15 שנה החל הרב פישר לסייע בארגון החסד "רפואה וחיים", על פי הוראת האדמו"ר מויזניץ'. מבצע החלוקה היה בתחילת דרכו מבצע קטן, וכיום מחלקים לא פחות מאלף לחמניות בבתי החולים.

הארגון לקח באופן קבוע ילדים חולים ודאג להם בשבתות ובחגים. בין המארחים היה גם מלון 'גלי צאנז' בנתניה.

הרב חיים פישר ז"ל בעת הדלקת נרות לחניכיו יחד עם הרב הראשי לישראל דאז הרב ישראל מאיר לאו
