

קיצוץ בשירותי הדת ? - אולי אצל האורטודוקסים. שר השיכון יצחק הרצוג הבטיח במסמך רשמי לקונסרבטיבים: "קשר מיוחד נרקם ביני לביניכם, ומשרד הבינוי והשיכון יפעל בהגינות ובשוויון בכל הקשור להקצאת מבני דת"

שר הבינוי והשיכון, מר יצחק הרצוג, הודיע במכתב רשמי לתנועה המסורתית כי משרדו "יפעל בהגינות ובשיוויון כמתחייב בכל הקשור להקצאת מבני דת".

הרצוג שהוזמן לשאת דברים בועידה השנתית של התנועה המסורתית שתיערך ביום ראשון הקרוב בכפר סבא, התנצל שלא יוכל להשתתף, אך במכתב ברכה ששלח לנשיא התנועה המסורתית אהוד בנדל, הוא כותב:

"קשר מיוחד נרקם ביני לבין התנועה המסורתית מזה שנים ובמיוחד מאז סייעתי בפתרון בעיית התפילה של חברי התנועה ע"י הקצאתו של אתר קשת רובינסון לצורך כך. כמו אז גם כיום אני מאמין במציאת פתרונות הוגנים שיאפשרו לכל אדם להביע את אמונתו ובקידום הסובלנות בין כל חלקי העם".

הקונסרבטיבים, המכנים עצמם "התנועה המסורתית", נאחזו בישראל בשנת תשל"ט, אבל אחרי כמעט שלושים שנה הם יכולים להצביע על פחות מ- 50 מרכזי פעילות בארץ, מאילת בדרום עד צפת ונהריה בצפון. הקונסרבטיבים מפעילים תנועת נוער, נו"עם (נוער מסורתי) וכן תנועת צעירים וסטודנטים הנקראת מרו"ם (מרכז רוחני מסורתי) זעירים. מדובר בביכ"ס שבו הישיבה והתפילה מעורבת לנשים וגברים.



