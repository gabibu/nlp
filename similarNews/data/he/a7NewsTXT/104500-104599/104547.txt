

רוסיה וארה"ב יפעלו במשותף נגד טרור גרעיני, כך יצהירו הנשיא פוטין והנשיא בוש בפגישתם אחר הצהריים בברטיסלווה שביגוסלביה.

הוושינגטון פוסט מדווח כי השניים יכריזו על שורת צעדים משותפת בהם: שידרוג אמצעי אבטחה על מתקני גרעין ברוסיה, ונקיטת פעולה משותפת במקרה של מתקפה גרעינית ועוד.

כתבתנו רותי אברהם מוסרת כי עפ"י הדיווח בעתון, המו"מ בנושא החל בין שתי המדינות, רוסיה וארה"ב, בעקבות דו"חות מודיעין אמריקניים שדיווחו על חשש שחומרי גרעין רוסיים הגיעו לידי ארגוני הטרור. הדו"חות ציינו כי רוסיה החלה אמנם בשדרוג האבטחה במתקני הגרעין שלה, ובמפעלים לייצור נשק גרעיני, אך הדאגה לחומרים שנעלמו ב 13 השנים שבהם שררה הזנחה בנושא, נותרה בעינה.

בדו"ח שהוכן על ידי הפנטגון וה CIA הובא ציטוט לפיו שלטונות רוסיה דיווחו כי בשנת 02 היו שני אירועים בהם נצפו טרוריסטים המסיירים באזורים שבהם אוכסנו חומרים גרעיניים. עוד דווח על חברי ארגוני טרור צ'צ'ניים שהתעניינו בתחנות רכבת במוסקבה לגבי רכבות מיוחדות לשינוע פצצות גרעיניות.

בשימוע שנערך בקונגרס סירב ראש ה CIA פורטר גוס לשלול אפשרות כי ארגוני הטרור מחזיקים בחומרים גרעיניים.
