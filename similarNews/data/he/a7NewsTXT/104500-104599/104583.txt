

אלפים רבים השתתפו אמש בכינוס ארגוני הימין שנערך בבנייני האומה בירושלים. (תמונה: ארכיון)

למעלה מ-7,000 פעילי ימין התכנסו אמש בבנייני האומה ירושלים במפגן ענק, תחת הכותרת "מי לה' אלי". הכנס אורגן ביוזמת רבני חב"ד מ"המטה להצלת העם והארץ'' והשתתפו בו פעילים רבים ורבנים כמו הרב דב ליאור והרב משה לוינגר, הרב שלום וולפא יו"ר המטה להצלת העם והארץ, הרב ישראל אריאל, הרב גינצבורג, הרב שמואל יניב ועוד, בין הפעילים נראו אליקים העצני, אל"מ במיל, גדעון אלטשולר, נעם לבנת וברוך מרזל.

במקום היו דוכנים רבים שנשאו דפים וסטיקרים הכוללים קריאה לסירוב פקודה. גם אל"מ גדעון אלטשולר, שהיה ראש המטה של אריק שרון במלחמת יום הכיפורים, קרא בכינוס לסרב פקודה לעקירת יישובים והזכיר ששבועת החיילים היא להגן על מדינת ישראל ועל אזרחיה, ולא להחריב אותה.

בתחילת הכינוס קרעו רבנים את בגדיהם, ביניהם הרב אקסלרוד מחיפה, שישב כל הערב עם שק על ראשו כסמל לגירוש המתוכנן בגוש קטיף ובצפון השומרון.
במהלך הערב הוענקו תעודות הוקרה לאלה שקראו לסרבנות. גם "הסרבן", סמ"ר יוסי פילנט, קיבל תעודת הוקרה על כך שהתנגד לפינוי וריצה 28 יום במעצר. הוא התקבל במחיאות כפים סוערות.

את הכנס הנחה דובר היישוב היהודי בחברון נועם ארנון. הוא אמר למשתתפים: "נמצאים כאן אנשים שלא מוכנים למסור את נפשם לידי צר ואויב, אנחנו לא בוכים ומפנים, אנחנו לא מפנים. אנחנו לא נציית לשום פקודה של הרס וחורבן. אנחנו לא מפקירים את מדינת ישראל וצה"ל לידי פוליטיקאים מושחתים ואנחנו לא רוצים משאל עם שייתן לגיטימציה לחורבן".

הרב דוד דודקביץ', הרב של יצהר אמר: "כשיש אנשים חלשים, שחזונם מתבלבל עם טובות הנאה פרטיות, הם מוכנים בהתחלה לפגוע בתורת ישראל ולהפוך אותם לזהב וכסף ולאחר מכן מוכנים אותם אנשים חוטאים ומחטיאים אפילו לשלוח יד באחיהם.

"שופכים את דמו של הציבור הזה. מנסים להגלות אותו, לשים אותו במעצר אבל אנחנו שמבטאים אחדות גדולה במחנה נעמוד יחד בפרץ". הרב דודקביץ' קרא לנוכחים לצאת החוצה ולפעול, לעמוד בערים ולהפגין בצמתים, לבוא להתגורר ביישובים ביהודה, שומרון וגוש קטיף ולהשתתף בהסברה. "המאבק הוא על התורה, העם והארץ. לא נשב בצד בשעה גורלית זאת", אמר הרב דודקביץ'.

הרב וולפא, ממארגני הכנס, הזכיר את רש"י הראשון של בראשית שארץ ישראל נתנה לנו מאת בורא עולם ולאף אחד אין את הזכות לוותר עליה. הוא הדגיש כי תכנית החורבן מסכנת את מיליוני היהודים החיים בארץ ישראל, וכי תכנית העקירה יכולה להביא לשואה. והזכיר את אזהרתו של הרבי מלובביץ' כי כל וויתור על שטחים יגרור אחריו שפיכות דמים וסכנה גדולה למיליוני היהודים החיים בארץ ישראל.

הרב שמואל יניב, נציג מטות ערים, אמר כי מתנועת חב"ד לומדים כולם מהי מסירות נפש, היום לא עת לדיבורים אלא למעשים. ללכת במסירות נפש בדרכם של אבותינו אברהם ויצחק, בדרך של נחשון בן עמינדב, מרדכי ואסתר, בני החשמונאים, ובזכות מסירות הנפש נזכה לגאולה שלמה.

הרב שמואל חפר מזקני רבני חב"ד, סיפר שבזמן אלטלנה, היה נער צעיר כבן 17 שהתגייס לפלוגה של ההגנה, וכשקיבל פקודה ללכת ולהשתתף בירי על אלטלנה, בא לפני המפקד ואמר לו: אני מסרב פקודה, ובשום אופן לא אירה על יהודים. הרב חפר הזכיר את הבטחתו של שרון לפני כ-8 שנים לרבני חב"ד שלעולם לא יתן ידו למסירת חלקים מארץ ישראל לשלטון זר.

בכנס השתתף גם בנו של הרב עובדיה יוסף, הרב יעקב יוסף, הרב יוסף עלה לדוכן הנואמים ואמר כי משום שהוא לא מרגיש טוב, בנו יונתן יוסף יקריא את הדברים. ובנו הקריא מתוך הכתב נאום חריף נגד הממשלה, שבתחילה פגעה בתורת ישראל והרסה כל חלקה טובה, ועתה היא רוצה להרוס את ארץ ישראל. הוא אמר: לא נאפשר לה לעשות זאת. רוב העם נגד מהלך זה.

אליקים העצני, דיבר על חוסר הלגיטימציה לתכנית החורבן והגירוש של הממשלה. מעשיה מנוגדים לחוק יסוד זכויות האזרח לכבוד האדם ולחירותו. הוא קרא למאבק עממי, לצאת לרחוב, רק העם מסוגל לעצור את החורבן. צריך להגיע למצב ששרון יאמר לבוש: "אני רוצה אבל לא יכול", הוא אמר שצריך להיות מוכן להיכנס לכלא, והוא מוכן להיות הראשון שייכנס לכלא. דבריו התקבלו במחיאות כפים סוערות.

בכנס כאמור נתנו תעודות הוקרה לקצינים במ.ל. שהודיעו כי יסרבו פקודה ולא ישתתפו בפשע של גירוש יהודים מבתיהם. בין המקבלים את התעודות הוקרה, החייל יוסי פילנט, ד"ר דוד מטר, בעלה של נדיה מטר, בעז העצני מראשי מטה 'חומת מגן'.

במהלך הערב נשמעו גם ניגונים של חב"ד, הרב גינצבורג פתח בניגון שקשור לרבי הריי"צ ואמר כי "עת צרה היא ליעקב וממנה יוושע" מתוך הצרה תבוא ישועה. הוא הזכיר את דברי הבעל שם טוב, כי צרה אפשר להפוך לצהר. מול העזות מצח של הממשלה, יש להפעיל עזות מצח של קדושה, להתנתק מתרבות ההתבוללות שמקיפה אותנו. ובעזרת ה' יהיה דידן נצח, והצרות יתהפכו לטובה.
