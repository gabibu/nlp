

"ציבור הציונות הדתית הוא ציבור גדול חזק ומשפיע במדינה אך לא בכנסת, ופוטנציאל המדנטים של ציבור זה ברשימה מאוחדת הוא כ- 15 עד 20 מנדטים" אומר הרב יצחק לוי לערוץ 7.

עשינו ביום ד' את הצעד הראשון לקראת איחוד ברשימה אחת "האיחוד הלאומי" באמצעות הקמת סיעה חדשה. אחר כך נתאחד עם האיחוד הלאומי. כך אומר הרב יצחק לוי, מי שפרש מהמפד"ל, וביחד עם ח"כ אפי איתם הקים את סיעת " הציונות הדתית".

הרב לוי אומר בראיון לעוזי ברוך בערוץ 7 כי מדובר במהלך מדורג לפיו מקימים תחילה מפלגה וסיעת שניים בכנסת, ולאחר מכן יהיה איחוד תחת רשימה אחת.

בטרם הפרישה מהמפד"ל, אומר הרב לוי, עשינו במשך חודשים נסיונות לאחד את האיחוד הלאומי עם המפד"ל. בעוד שהאיחוד הלאומי היה נכון להכנס למו"מ על איחוד, המפד"ל סירבה. עתה, הוא אומר, תוקם רשימת 'האיחוד הלאומי' שתכיל את מולדת, תקומה והציונות הדתית "ואני מקווה שתהיה רביעית, המפד"ל".

לוי מונה בין הנסיונות לשנות במפד"ל, את הנסיון לשנות את חוקי המפקד הנוכחי ולפתוח אותו. אפי איתם ואני, ניסינו כיו"ר המפד"ל, להביא לשינוי ורענון המפד"ל, אך ללא הועיל, הוא אומר. לדבריו המפד"ל היא מפלגה טובה מבחינה אידיאולוגית אך "הקשה ביותר בארץ מבחינה ארגונית בשל תקנוניה וחוקותיה".

עוד אומר לוי כי למרות שהמפד"ל היא נגד ההתנתקות ופרשה בסופו של דבר מהממשלה, לא השכילו מנהיגיה לפרוש בהתחלה ולהוביל את המאבק בהתנתקות "הם השלו את עצמם שיש תקווה לשנות משהו בדרך שהלכו".

יש לשים לב, אומר לוי כי בכל המערכת הפוליטית מתחולל שינוי: מפלגת העבודה התאחדה עם עם אחד, יחד מתאחדת עם כל השמאל, הליכוד הפכה למאוחדת עם גשר וישראל בעליה, ו"רק המפד"ל נשארת אותה מפלגה קטנה מצומקת שלא מוכנה להפתח".

"אם נשאר כל אחד במפלגתו הקטנה נשאר קטנים, אם נתאחד נהיה גדולים", הוא מדגיש.

תהליך נוסף עליו הוא מצביע, הוא זליגת מצביעים מהמפלגות הדתיות לעבר אחרות. חלקם הקים את מנהיגות יהודית בליכוד. חלקם הצביע עבור ש"ס וחלקם עבור אגודת ישראל "ומאחר שתמכה בהתנתקות הם לא יצביעו עבורה".

"לאיחוד הלאומי, לא היתה כוונה לבלוע את המפד"ל אלא כל מפלגה ברשימה תשמור על ייחודה".

"ציבור הציונות הדתית הוא ציבור גדול חזק ומשפיע במדינה אך לא בכנסת, ופוטנציאל המנדטים של ציבור זה ברשימה מאוחדת הוא כ 15 עד 20 מנדטים" אומר הרב לוי.
