

בפעילות משותפת של השב"כ ויחידת הגדעונים של משטרת ירושלים נחשפה חוליה אשר רצחה את שני המאבטחים, סאמר עפאן ואיליה ריגיר, בנחל קדרון לפני כשנה. היורה לפי החשד: אימאם במסגד בכפר.


משטרת ירושלים והשב"כ הצליחו לפענח את רצח שני מאבטחי העבודות להקמת גדר ההפרדה בנחל קדרון, לפני כשנה. בתום חקירה ארוכה של כוחות הביטחון נעצרה החולייה מהכפר סוואחרה שרקייה, הסמוך למקום הפיגוע.

לפי החשד, אמין אחמד ג'מיל שקיראת, אימאם במסגד של הכפר, היה זה שירה למוות במאבטחים, סאמר עפאן ואיליה ריגר. לאחר הרצח החביאו המחבלים את כלי הנשק בסליק בקרבת ביתם. כלי הנשק הוסגרו במהלך החקירה.

מטרתה של החולייה הייתה למנוע את הקמת גדר ההפרדה בקרבת ביתם. בחקירה מסרו כי ביצעו תצפיות רבות ובדקו את משמרות המאבטחים. השלושה הגיעו למסקנה שניתן לבצע את הפיגוע בקלות. בערב הרצח הגיעו השלושה לאזור עבודות גדר ההפרדה, התקרבו למאבטחים ששהו באותה עת במכוניתם, ירו לעברם, גנבו את נשקם ונמלטו מהמקום.

