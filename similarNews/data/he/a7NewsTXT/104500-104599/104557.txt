

המשטרה הצליחה להחדיר אמבולנס עם מטען דמה במשקל 9 ק"ג לבתי החולים הדסה עין-כרם, שערי צדק וביקור חולים.

מאבטחי בתי החולים הדסה עין כרם, שערי צדק וביקור חולים לא הצליחו לזהות אמבולנס עם מטען דמה שהמשטרה החדירה לבתי החולים. מאבטחי בית החולים הדסה הר הצופים לעומת זאת, היו ערניים יותר והצליחו לזהות אמבולנס "ממולכד" שניסו להחדיר השוטרים.

התרגיל המשטרתי נערך בשבוע שעבר במטרה לבדוק את עירנות המאבטחים. בעבר יצאה הנחייה ברורה של משרד הבריאות אל בתי החולים בעיר לבדוק כל אמבולנס מחשש לבצע פיגוע במרכז רפואי, פיגוע שנחשב אסטרטגי.

קציני הביטחון עודכנו בממצאי התרגיל, וקציני המשטרה הודיעו להם כי הביקורות יימשכו גם בעתיד.

דוברת בית החולים "שערי צדק", שוהם רוביו, אמרה בתגובה: "הפקנו לקחים ומסקנות מהתקרית. במהלך השנים האחרונות בוצעו בבית החולים עשרות תרגילים וביקורות פתע וכולם עברו ללא דופי".

שמעון מלכה, דובר בית החולים "ביקור חולים", מסרה: "מנהל בית החולים הורה לקצין הביטחון לרענן את נהלי בדיקת האמבולנסים בקרב המאבטחים ולהפיק את הלקחים הדרושים מכשל האבטחה, על מנת שנהיה מוכנים ודרוכים בזמן אמת".

דוברת בתי החולים הדסה, יעל בושם לוי, מסרה: "בעקבות התרגיל התקיים דיון, הופקו הלקחים והמסקנות ואנו נערכים בהתאם".
