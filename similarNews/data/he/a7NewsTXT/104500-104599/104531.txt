

תנועת "קולה של אמא" תערוך ביום ג' הפגנת תמיכה ליד בית המשפט העליון בירושלים, בתמיכה בקציני הגמ"ר של בנימין, בשעה שבג"ץ ידון בעתירתם.

קציני הגמ"ר של חטיבת בנימין חתמו על מכתב שבו ביקשו שלא לשתף את חייליהם במלחמת אחים. כתוצאה הודחו חמישה מהם והם עתרו לבג"ץ נגד ההדחה.

יעל שרז פולקובסקי דוברת התנועה אומרת לכתבתנו רותי אברהם כי בשעה (12.00) שבה ידון בג"ץ בעתירה, "אנחנו נפגין ליד בג"ץ בתמיכה בקצינים, וכדי להביע שאנחנו מאמינים בצה"ל ובאחווה בעם ישראל".

תנועת "קולה של אמא", היא תנועה המאגדת אימהות ורעיות לחיילים מכל הקשת הישראלית והיא הוקמה בין היתר כדי לנתק בין צה"ל להתנתקות.

טקס ייסוד התנועה התקיים על חוף ימה של תל אביב בסמוך למקום הטבעתה של האוניה "אלטלנה".
לדברי חברות התנועה, בכך ביקשו לומר : "לא עוד למלחמת אחים".

שרז פולקובסקי מציינת כי על חברי תנועת "קולה של אמא" נמנה גם סא"ל במיל' חיים מורד מחותמי המכתב ומהעותרים נגד ההדחה.
