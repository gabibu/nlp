

נשיא המדינה, משה קצב, נפגש אתמול במשכנו עם הרמטכ"ל, רא"ל משה (בוגי) יעלון, לשיחת עדכון ודיווח תקופתית.



הנשיא קצב ביקש להביע בפני הרמטכ"ל את מלוא ההערכה וההוקרה בשמו ובשם אזרחי מדינת ישראל.

"לאורך כל תקופת כהונתו, הקפיד רא"ל משה יעלון על נורמות מוסריות. הוא רמטכ"ל מוסרי, איש ארגון מעולה, קצין מפואר וג'נטלמן מושלם. הרמטכ"ל יעלון מילא תפקידו בתקופה קשה ביותר מבחינה ביטחונית. ההיבט המוסרי במאבק האכזרי נגד הטרור הפלסטיני תפס מקום בהנחיות הרמטכ"ל".

הנשיא התייחס לדיון סביב מינוי האלוף דן חלוץ לרמטכ"ל הבא ואמר "אני קורא לציבור לחדול מהויכוח המיותר שאינו מביא תועלת נוכח המציאות הביטחונית. זוהי החלטה חוקית ובסמכות הממשלה ולא היה שום פגם בתהליך המינוי. צריך לתת לאלוף חלוץ את ברכתנו".

כמו כן אמר הנשיא קצב "אני משבח את האלוף גבי אשכנזי אשר את כל תפקידיו מילא בצורה הטובה ביותר. אני בטוח כי ימשיך לתרום את תרומתו למדינת ישראל, בדרך הטובה ביותר".
