

מתחילת 2005 "תקועות" במרכז ההשקעות בקשותיהם של יותר מ-430 מפעלי תעשייה המבקשים להשקיע ולהתרחב. מדובר בהיקף כספי כולל של יותר מ-1.4 מיליארד דולרים. כך מגלה שרגא ברוש, נשיא התאחדות התעשיינים.

ברוש ציין, כי העיכובים נוצרו בשל אי אישור תקציב 2005, שאינו מאפשר למרכז ההשקעות במשרד התמ"ת לאשר בקשות חדשות להרחבת מפעלים או הקמת מפעלים במסגרת החוק לעידוד השקעות הון.

נשיא התאחדות התעשיינים קרא לממשלה ולחברי הכנסת לעשות הכל על מנת לאשר בהקדם את תקציב 2005, ובכך למנוע פגיעה חמורה בתוכניות ההתרחבות של המפעלים ובצמיחתם.

מהנתונים מתברר, כי 241 בקשות של מפעלים מעוכבות מתחילת השנה במסלול הטבות מס בהיקף של 750 מליון דולר   מתוכן 169 הינן בקשות להטבות מס בהיקף של עד 5 מליוני שקלים כל אחת. במסלול המענקים "תקועות" מתחילת השנה בקשות של 195 מפעלים בהיקף כספי של כ-695 מליון דולר   מתוכן 103 בקשות הינן בהיקף השקעה של עד 10 מליוני שקלים כל אחת.


