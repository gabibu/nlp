

האיחוד האירופי יחקור דיווחים הטוענים כי ה-CIA הקימה רשת של בתי כלא סודיים במזרח אירופה, זאת כדי לאפשר לחוקרי הארגון לחקור חשודים בהשתייכות לארגון אל קעידה תוך התעלמות מחוקי אמנת ז'נבה..

בשל החקיקה המחמירה בארצות הברית וחוקי אמנת ז'נבה מעדיפה סוכנות ה-CIA לחקור חשודים במדינות זרות בלבד, לפי דו"ח שפורסם שלשום ב"ואשינגטון פוסט" ה-CIA מסתיר אחדים מהשבויים החשובים ביותר מארגון הטרור אל קעידה במתחמי כליאה מהתקופה הסובייטית במזרח אירופה וחוקר אותם שם.

מיקומם של בתי הכלא נשמר בסוד וידוע רק למספר מצומצם של סוכני ביון ולמנהיגי המדינות המארחות, המידע נשמר בסוד גם מהקונגרס שאמור לפקח על פעולות ה-CIA.

ארגון זכויות האדם "יומן רייטס ווטש" הצביע על רומניה ופולין כמדינות המארחות, אך המדינות מיהרו להכיש את הדיווחים. משרד החוץ האמריקאי הודיע אתמול כי לא קיבל כל בקשה מהאיחוד לשיתוף פעולה בנושא זה.

