

יו"ר שדולת הגימלאים בכנסת, ח"כ ניסן סלומיאנסקי, אומר כי המדינה נוהגת בגימלאים כאילו הם רק מעמסה כספית. "פתאום כל קרנות הפנסיה מתמוטטות כי תוחלת החיים גדלה וכאילו לא לקחו את זה בחשבון", אמר.

בכנסת ייערך היום (ב') טקס "לציון יום הקשיש הבינלאומי". האירוע הוא בחסות יו"ר שדולת הגימלאים בכנסת ח"כ ניסן סלומיאנסקי מהמפד"ל, בשיתוף עם הסתדרות הגימלאים בישראל ואגף השירות לזקן במשרד הרווחה. עוד ישתתפו יו"ר הכנסת רובי ריבלין, שר הבריאות ח"כ דני נווה, הרב הראשי לת"א יפו הרב לאו ועוד.

סלומיאנסקי נבחר לפני כשנתיים לעמוד בראש השדולה שמאגדת בתוכה כ 700 אלף גימלאים, ובראיון לכתבנו אריאל כהנא הוא מצביע על תופעה 'משונה' כלשונו ביחס לקשישים. יש עליה בתוחלת החיים אך במקום שזו תעורר שמחה מתייחסים אליה כאילו היתה זו אחת מ'עשרת המכות' שניחתה. ההתייחסות אל הגימלאים היא מזוית של פנסיה ונטל על המדינה והמדינה נוהגת בהם כאילו הם רק מעמסה כספית "פתאום כל קרנות הפנסיה מתמוטטות כי תוחלת החיים גדלה וכאילו לא לקחו את זה בחשבון".

סלומיאנסקי מדגיש כי למעשה אלו שיוצאים לפנסיה יכולים ליהנות מתקופה חדשה יפה, רבים מהם מתחילים בעבודה התנדבותית ורבים הולכים ללמוד באוניברסיטה. תפקיד השדולה לדבריו היא לדאוג לכך שאותם אלו המעונינים לעסוק בהתנדבות ובלימודים יוכלו לעשות זאת. עם זאת החלק השני שבו עוסקת השדול, החלק הקשה יותר הוא למנוע מהמדינה לקצץ בזכויות ובהטבות של אותם גימלאים שהם סובלים ממחלות, ואלו שהם מעוטי יכולת. יותר מ 20% מהקשישים הם נטולי פנסיה שכן לא הופרשו עבורם הפרשות פנסיוניות בתקופת העבודה, "להם יש לדאוג שהמדינה לא תקצץ".

בדרך כלל כאשר נעשה קיצוץ, הרווחה היא שנפגעת משום שבשכר אי אפשר לגעת ולכן המדינה תמיד מקצצת בתקציבים ה'ניידים', לא קבועים, שהם כאמור תקציבי הרווחה. כך יוצא שקיצוץ רוחבי של אחוז מוביל לפגיעה דוקא באותם 20 אחוזים של ה'אנשים קשים'   החולים העניים.

סלומיאנסקי מציין עוד כי השדולה נאבקת גם למנוע תקציבי בריאות שכן קשישים משתמשים פי 11 יותר ברפואה בתרופות ובבתי חולים מאדם רגיל. לכן, כל פגיעה ברפואה ובתרופות, היא פגיעה פי 11 בקשישים.

סלומיאנסקי מציין כי לפעילות השדולה אין הד תקשורתי אך הישגיה יפים וכי היא זוכה לשיתוף פעולה מצד מרבית המפלגות. סלומיאנסקי מציין את פעילותה של מפלגת העבודה למען הקשישים.
