

הבימאי הצרפתי קלוד ללוש, יקבל תואר ד"ר לאות כבוד מאוניברסיטת בן- גוריון. התואר יוענק לו ביום חמישי, ה-17.11.2005, במסגרת פסטיבל "העין היהודית" - פסטיבל עולמי לסרטים יהודיים, שהאוניברסיטה שותפה לו.


הפסטיבל, שזוהי שנתו השנייה, יימשך תשעה ימים (16-24 בנובמבר), ויוקרנו בו כ-80 סרטים מ-25 מדינות. נשיא אוניברסיטת בן גוריון, פרופ' אבישי ברוורמן, בירך על החלטת מארגני הפסטיבל לקיימו בבאר שבע. "אנחנו גאים לקחת חלק בפסטיבל אשר מעלה על נס את הקהילות היהודיות המגוונות בעולם. קלוד ללוש, מלבד היותו קולנוען מבריק, הנו בן מהגרים יהודי שפינה חמה שמורה בלבו לקולנוע הישראלי, לישראל בכלל ולנגב בפרט". עודד גיא, מנכ"ל הפסטיבל: "הסכמתו של קלוד ללוש להגיע לבאר שבע בירת הנגב ולהיות חלק מהפסטיבל הוא לכבוד לנו. אנו מודים לאוניברסיטת בן-גוריון על המחווה שבהענקת התואר ולסיוע הרב שניתן לפסטיבל".

בדברי ההנמקה של האוניברסיטה נאמר שהתואר ניתן לו "לאות הוקרה לקולנוען צרפתי דגול, שסרטיו מדברים אל לב כל גבר ואישה ברחבי העולם; לתסריטאי, במאי, מפיק, עורך וצלם ששליטתו במדיום הקולנועי על כל פניו מאפשרת לו תזמור מדויק של דימויים ורעיונות; מתוך הערכה ליוצר פורה הצועד לקראת יובל של עשייה קולנועית מרשימה, כשבאמתחתו שלל פרסים חשובים   לרבות 'דקל הזהב' בפסטיבל הסרטים בקאן ופרסי 'אוסקר' עבור התסריט המקורי ועבור הסרט הזר הטוב ביותר".

ללוש נולד בצרפת להורים יהודים מאלג'יריה. את יצירותיו הראשונות הציג בפסטיבל קאן לחובבים בהיתו בן 13 בלבד. בשנת 1960 בגיל 23, הקים את חברת ההפקות  lesfilms13" . משנות ה-60, קלוד ללוש הינו מפיק, במאי, תסריטאי וצלם נערץ, אשר נחשב לאחד מיוצרי הסרטים הפופולריים והמשפיעים ביותר בצרפת. בשנת 1967 זכה בשני פרסי ה"אוסקר" מטעם האקדמיה לקולנוע ובפרסים נוספים ברחבי העולם.
(ש)

