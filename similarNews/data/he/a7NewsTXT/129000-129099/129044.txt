

מהומות המוסלמים בצרפת נמשכות והלילה אף נפצעו עשרה שוטרים מיידוי בקבוקי תבערה. שנים מהם במצב קשה. נשיא צרפת אמר בתום דיון בקבינט כי צרפת תפעל בנחישות כדי לעצור את התפשטות ההפגנות.

במהלך הלילה ה-11 למהומות בצרפת נפצעו עשרה שוטרים צרפתים במהלך עימותים עם מפגינים, באחד מפרברי הבירה, פריז. המתפרעים יידו בקבוקי תבערה ופתחו באש לעבר השוטרים. מצבם של שניים מן השוטרים מוגדר קשה.

צעירים מוסלמים השליכו הלילה בקבוקי תבערה לעבר כנסיות, מאות כלי רכב ובתי ספר. שני בתי ספר ואוטובוס הוצתו במרכז סנט אטיין, שניים מנוסעי האוטובוס נפצעו. כמו כן הוצתו שתי כנסיות בפרברי פריז.

ז'אק שיראק: חייבים להשיב הסדר על כנו
הקבינט הצרפתי כונס אתמול כדי לדון בהמשך ההתפרעויות בצרפת שהגיעו כבר גם לבירה, פאריז. נשיא צרפת ז'אק שיראק אמר בתום הדיון כי צרפת תפעל בנחישות כדי לעצור את התפשטות ההפגנות שמקורן באוכלוסיה הערבית והאפריקנית. יש להחזיר בראש ובראשונה את הסדר על כנו אמר שיראק "הרפובליקה נחושה לגבור על מי שזורע בה הרס ופחד".

כתבתנו רותי אברהם מוסרת כי הפרסום על קיום ישיבת קבינט אינו מעשה שבשיגרה בצרפת וכי ההצהרות שבאו בעקבות דיון זה מעידות על חומרת המצב. ראש ממשלת צרפת דומיניק דה וילפין אמר בעקבות דיון בקבינט כי הכוחות יתוגברו "היכן שצריך" וכי צרפת לא תהיה מוכנה לקבל שיש אזורים שהם "מחוץ לתחום".

איש המחלקה הצרפתית של ערוץ 7 דוד שפירא אמר לכתבנו אריאל כהנא כי המהומות פרצו מאותן שכונות בפרברי ערי צרפת שבהן בנו בשנות השישים מגדלי דירות צפופים עבור מהגרים מאלג'יר תוניס ואפריקה. במגדלים אלו מגדלים כבר ילדים ונכדים, אך הם גדלים בשכונות מנותקות ללא תעסוקה ושיוויון הזדמנויות ואינם מצליחים לצאת מהמצוקה. באותן שכונות שיעור האבטלה מגיע לכ 40 אחוז, לעומת 10 אחוז בקרב הצרפתים. מהגרים אלו מתקיימים על קיצבאות ממשלתיות והם סגורים במעגלי עוני ללא מוצא.

"האינתיפאדה שפרצה לא הפתיעה כי השאלה לא היתה האם תפרוץ אלא מתי", אומר שפירא. התירוץ לפרוץ המהומות היה נסיון לעצור שני צעירים שנמלטו לארון חשמל והתחשמלו בו למוות, אך למעשה התסכול וההזנחה מצויים בשכונות כבר זמן רב ואלו מתבטאים במהומות. את המהומות מחולל אספסוף שפורק כל עול ואינו מוכן לקבל מרות של איש. המהומות מתרחשות בעיקר בלילה כשכנופיות נערים כבני עשרים פורצים ומציתים כל מה שנראה ציבורי: אוטובוסים, משרדי ממשלה ומוסדות עירוניים. מנחת ידם של הפורעים סובלים גם תושבי השכונות שמהן הם באו אומר שפירא.

שפירא מציין כי צרפת היא מדינה גזענית ומהגרים שמנסים להתקבל למקום עבודה לנפוש בדירת נופש או לשכור דירה באחת הערים, נתקלים בקשיים על רקע צבע העור. "זה באויר וכולם חשים זאת ואפילו נערכו תחקירים שהמחישו זאת באמצעות מצלמה נסתרת, הוכחה האפליה".

להאזנה לראיון
