

פליקס שלומוביץ, חולה בניוון השרירים איי.אל.אס, ישוב מחר לארץ מהטיפוס שערך לפסגת ה"אל קפיטן" בפארק יוסמיטי בקליפורניה, ארצות הברית. חבריו במועדון האלפיני בישראל מתכוננים לערוך לו קבלת פנים נרגשת.

מחר אחרי הצהרים ינחת בישראל מטוסו של פליקס שלומוביץ אשר שב לארץ מטיפוס שערך לפסגת ה"אל קפיטן" בפארק יוסמיטי בקליפורניה, ארצות הברית, משימה לא קלה לכל אדם ובמיוחד לא לחולה בניוון השרירים איי.אל.אס. פליקס ערך את הטיפוס במטרה להגביר את המודעות לגורלם של החולים במחלת ניוון השרירים איי.אל.אס הנדונים למוות אכזרי מאחר והמחלה חשוכת מרפא ואין לה כל תרופה.

מטוסו של פליקס אמור לנחות בשעה 17:30 אחר הצהרים. חבריו של פליקס במועדון האלפיני בישראל המאגד את מטפסי הצוקים ובעמותות לחקר האיי.אל.אס ימתינו לו באולם קבלת הפנים ויערכו לו קבלת פנים חגיגית.

בארץ ישנם 400-500 חולים במחלה ומדי שנה מתים ממנה 120 איש. אורך החיים הממוצע של חולה באיי.אל.אס הוא 2-4 שנים, במהלכם החולה מאבד בהדרגה את יכולת ההנעה של שרירים הרגליים והידיים ואת יכולת הדיבור.
