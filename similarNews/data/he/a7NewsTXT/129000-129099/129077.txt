

עמדותיהם של חיילי צה"ל ברצועת עזה, הפילבוקסים, מצאו את משכנם החדש כחלק מהביצורים סביב הרצועה, שם יהפכו לנקודות תצפית למעקב חיילינו אחר המתרחש בתוככי הרצועה.

מה עושים עם עשרות הפילבוקסים שהיו בשטח רצועת עזה?

מי שביקר באזור כיסופים בחודש האחרון לא היה יכול שלא להבחין בעשרות פילבוקסים אימתניים שהוצאו מרצועת עזה. אלו הוצאו מהרצועה במבצע רחב היקף שכלל עשרות מובילי טנקים עליהם הועמסו הפילבוקסים. השבוע עברו המוצבים הניידים הללו למקומם משכנם החדש.

כתבנו קובי פינקלר מוסר שיחידת הביצורים של פיקוד הדרום פיזרה השבוע את אותם עשרות מוצבי פילבוקס שהוצאו מרצועת עזה ומעתה ישקיפו עליה מבחוץ. בחודש האחרון עבדו מנהל העבודה ביחידה, רס"ם סעדיה מרציאנו, וחייליו על ריכוז הפילבוקסים במחנה כיסופים. המוצבים הניידים הוצבו בעבר במוצבים כמו יקינטון, אלון, "מגן 12" ו"בולם 40".

בשבוע האחרון הועמסו הפילבוקסים על מובילים והוסעו כל אחד למשכנו החדש, לאורך גדר המערכת מסביב לרצועה.
