

במהלך הימים הקרובים תקבל הרשות הפלשתינית כדורי רובה ממצרים במימון אמריקאי ובאישור של הקבינט הביטחוני ישראלי. מערכת הביטחון הישראלית מודאגת.

בישיבה שהתקיימה בסוף השבוע שעבר החליטה ישראל לאשר לפלשתינים לקבל תחמושת ובה מאות אלפי כדורי רובה ממצרים. זאת לאחר תקופה ארוכה בה עוכב ביצוע העסקה.

על פי העסקה מצרים תקבל את התשלום על כדורי הרובה והתחמושת מארצות הברית. לצורך ביצוע העסקה אישרה ישראל לפתוח את מעבר רפיח שעד כה הותר להעביר בו בני אדם, להעברת הנשק.

בממשלת ישראל רואים באישור לעסקה זו חיזוק למעמדו של יו"ר הרש"פ, אבו מאזן לקראת הבחירות הצפויות שם בעוד כחודשיים. מלכתחילה אמורה הייתה העסקה לכלול העברת כלי הנשק עצמם, כולל רובי קלצ'ניקוב, אולם לקראת הישיבה בסוף השבוע שעבר הוחלט לחלק את העסקה לשני חלקים ולפי שעה להתיר רק את מכירת הכדורים, ואילו את מכירת כלי הנשק לעכב עד למועד מאוחר יותר.

לעומת השיקולים המדיניים להתיר את ביצוע עסקת הנשק, במערכת הביטחון הביעו במשך תקופה ארוכה הסתייגות מהמהלך. כיוון שכך הוחלט על עיכוב האישור להעברת הרובים לרש"פ ולאפשר רק את מכירת הכדורים.

נזכיר כי את האישור הראשוני לביצוע העסקה נתן הקבינט הבטחוני לפני שבועות אחדים, וזאת כאמור בכדי לבצר את מעמדו של אבו מאזן לנוכח התחזקות החמאס בשטחי יהודה ושומרון. במהלך השבועות האחרונים ניסו במערכת הבטחון לבלום את התכנית אולם, כאמור, עלה בידיהם רק להביא לחלוקתה לשני שלבים ולדחיים העברת הנשק עצמו למועד מאוחר יותר.
(ש)
