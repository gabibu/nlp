

גורמים ירדנים בכירים הבהירו, כי ירדן דחתה פניות לאפשר חזרתם לשטחה של מנהיגי החמאס, ובראשם ח'אלד משעל, שגורשו משטחה בשנת 99'.

מאת: יהונתן דחוח הלוי

כתנאי לחזרתם דורשת ירדן שיחדלו מפעילות פוליטית וארגונית במסגרת החמאס. מנהיגות החמאס מחפשת מקום מקלט חדש בעקבות הלחצים הבינ"ל על סוריה לחדול ממתן מחסה לארגוני הטרור הפלשתיניים.

ממשלת ירדן שב באחרונה ודחתה לחצים לאפשר את חזרתם של מנהיגי החמאס שגורשו משטחה ב   1999. העיתון "אלחיאת" היוצא לאור בלונדון מוסר (7 בנובמבר), כי אישי ציבור ירדנים ובהם חברי פרלמנט הנמנים על האחים המוסלמים ניסו לפתוח מחדש את סוגית החזרת הנהגת החמאס לירדן. פעילות השתדלנות של גורמים אלה באה בעקבות ההכרה, כי מעמדה של סוריה נחלש בעקבות דו"ח החקירה של האו"ם בפרשת רצח ראמ"מ לבנון חרירי, וכי תיתכן אפשרות שמנהיגי החמאס ידרשו לעזוב את שטחה בתקופה הקרובה בעקבות הלחץ הבינ"ל הכבד המופעל על סוריה לחדול מתמיכתה בטרור.

גורמים ירדניים בכירים מסרו, כי ירדן דבקה בעמדתה השוללת חזרת מנהיגי החמאס לשטחה אלא אם כן הם יתחייבו להימנע מכל פעילות פוליטית וארגונית במסגרת תנועת החמאס. בכירי החמאס המגורשים ובעלי האזרחות הירדנית - ח'אלד משעל, מוחמד נזאל, סאמי ח'אטר ועיזת אל-רישק   מעוניינים לשוב לרבת עמון ולפתוח בה מחדש את משרד ההסברה של החמאס. אחד המגורשים, איבראהים ע'ושה, קיבל זה מכבר אישור משלטונות ירדן לחזור לממלכה לאחר שעמד בתנאים שהציבו השלטונות.

מגעים דומים מתקיימים בחודשים האחרונים גם בין הנהגת החמאס לשלטונות מצרים. לחמאס נוכחות ארגונית קבועה בקהיר ומנהיגיו נחשבים לאורחי כבוד בקהיר הרואה בארגון גורם כוח חשוב שיש להתחשב בו בזירה הפלשתינית, ובפרט על רקע מאמציה של קהיר לייצב את הפסקת האש השברירית עבין הרשות הפלשתינית לישראל. נוכח המגבלות הבינ"ל ומחשש לניסיון התנקשות ישראלי נעים כיום מנהיגי החמאס בחשאיות בציר דמשק, קטר ובירות. המשך הלחץ האמריקני על מדינות ערב להימנע ממתן מחסה להנהגת החמאס עשוי להניעה לעבור לשטחי הרשות הפלסטינית ברצועת עזה בחודשים הקרובים.


