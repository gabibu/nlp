

מתוך 140 בעלי עסקים אשר התגוררו בגוש קטיף ואשר פנו בבקשה לקבל פיצוי על אובדן תעסוקה בעקבות הגירוש קיבלו רק 3 אנשים את דמי הפיצויים. 47 מליון ש"ח הוקצו להמשך שהית משפחות המגורשים בבתי המלון.

מנכ"ל משרד התמ"ת, רענן דינור, אמר בוועדת השרים לענייני התנתקות כי עד כה החלו תהליכי השמה של כ-1700 עובדים, וכי 38 בתי עסק העתיקו את פעילותם מאזור הרצועה וממשיכים לפעול כבשגרה בתוך גבולות המדינה. עד כה פנו 140 בעלי עסקים בבקשה למתן פיצויים. 32 בקשות אושרו, מתוכם קיבלו 3 בעלי עסקים את דמי הפיצויים כאשר היתר יקבלו בשבועות הקרובים.

כתבנו חגי הוברמן מציין כי על פי נתוני משרד התמ"ת באזורים שפונו התגוררו 740 שכירים, 520 עצמאיים וכ-300 אנשים שאינם נמצאים בכח העבודה. דינור הוסיף כי באחרונה הודיעו לו נציגי חברת אינטל בישראל כי בכוונת המפעל לקלוט כ-50 עובדים לשורותיו. עד כה יישם מפעל התמ"ת תוכניות שונות להכשרה מקצועית בניהם: קורסי הנדסה, נהיגה, מלונאות, מחשבים ועוד.

חברי ועדת השרים החליטו על הקצאת מיליון ש"ח להפעלה מיידית של תוכנית סיוע חברתי-קהילתי למתיישבי חבל עזה וצפון השומרון. התוכנית אשר גובשה ע"י מנהלת סל"ע ומשרד הרווחה משלבת סיוע מאנשי מקצוע המוכרים ומקובלים על הקהילות המפונות.

עוד אישרו חברי ועדת השרים תוספת תקציבית בסך 47 מליון ש"ח לשם מימון שהיית המתיישבים בבתי מלון ובמתקני אירוח. ראש מנהלת סל"ע, יונתן בשיא, עדכן כי 436 משפחות עדיין מתגוררת בבתי מלון, לעומת כ-1300 משפחות ששהו בבתי המלון בתחילת הדרך. לדבריו, מדי שבוע יוצאות בין 30 ל40 משפחות מבתי המלון למגורים הזמניים שהעמידה לרשותם הממשלה. ההערכה היא כי עד לסוף חודש דצמבר הקרוב יצומצם מספר השוהים בבתי המלון לכ-130 משפחות בלבד.

כתבנו חגי הוברמן מוסיף כי בשיא עידכן את השרים בנוגע למיקום קבוצות המתיישבים השונות בהווה ובעתיד: באזור היישובים יבול ויתד שבנגב מתגוררות עשרות משפחות מהיישובים המפונים עצמונה ונצרים. ליישובים אלו צפויים להצטרף בקרוב כ-240 תלמידים מהמכינה הקדם צבאית. לדברי בשיא, "קבוצות מתיישבים אלו חיות כחלוציים אמיתיים וכל משרדי הממשלה מתגייסים לעזרתם ככל שרק ניתן".

בימים אלו מבוצעות עבודות הכנה להקמת שני יישובי קבע, שלומית וחלוצית, שעתידים לקלוט את המתיישבים מיבול ויתד. עד כה החלה עבודת הכשרת הקרקע בחלוצית.

מתחם נוסף שצפוי לקלוט מספר נכבד של משפחות הינו אזור לכיש מזרח. בימים אלו מתקיים מו"מ עם נציגות המושב השיתופי אמציה בדבר הרחבתו שמיועדת לשמש משפחות שפונו ממושב קטיף. מגעים נוספים מתקיימים עם נציגות קיבוץ שומריה שעתיד לקלוט משפחות מעצמונה. לדברי בשיא, " קיבוץ שומריה מותאם לצרכי המתיישבים מעצמונה כיוון שקיימים בו מבני מגורים שכרגע עומדים ריקים. כמו כן בקיבוץ זה פועלים רפת ולול שיכולים להוות מקור תעסוקה מצוין למתיישבים מעצמונה".
מנכ"ל משרד ראש הממשלה ציין כי בימים אלו נבחנת אפשרות להקמת יישוב נוסף באזור מזרח לכיש. לדבריו, "אנו מעוניינים ליצור רצף של יישובים שיחוברו באמצעות כביש. ראש מינהל התכנון במשרד הפנים קיבל הנחייה להסתכל על מתחם זה באופן מערכתי במטרה לבנות תוכנית כוללת".
בשיא התייחס למתחם ניצנים המיועד למגורי קבע ואמר כי נכון לשעה זו קבוצות של מתיישבים מהיישובים : גדיד , בדולח, מורג, גן-אור ונצר חזני הודיעו על כוונתם לעבור למתחם זה עם בנייתו.
בשיא עדכן על התקדמות המו"מ עם קיבוץ פלמ"חים בדבר הפיכת מתיישבים מאלי סיני לחברי קיבוץ מן המניין. לדבריו, רשם העמותות כבר נתן את אישורו לצעד זה וכרגע הנושא טעון אישורים משפטיים. כמו כן מחייב הדבר הסדרת הסכמים מול הנושים. קיבוץ פלמ"חים צפוי לקלוט כמחצית ממתיישבי אלי סיני, כאשר יתר המתיישבים מאלי סיני החליט לעבור למושב תלמי יפה וליישוב הקהילתי בת הדר.
חברי המושב גני טל עברו בימים האחרונים באופן זמני ליישוב יד בנימין, כאשר בימים אלו מתנהל מו"מ עם קיבוץ חפץ חיים בדבר הרחבתו לשם קליטת המתיישבים מגני טל למגורי קבע.
בשיא הוסיף כי קבוצת המתיישבים מנצר חזני השוהה בימים אלו ברמת הגולן טרם החליטה לאן ברצונה לעבור. חברי הקבוצה מתלבטים בין האפשרות להישאר באזור רמת הגולן באופן קבוע, ובין האפשרות לעבור לעין צורים.

לדברי בשיא, כשני שליש ממתיישבי גדיד נכנסו לקראווילות באתר ניצן, ואילו השליש הנותר, 15 משפחות במספר, נמצא כרגע במלון נווה אילן.

קבוצת המתיישבים משירת הים שוהה כרגע באופן זמני ביישוב אלון שבות, כאשר נבחנת אפשרות כי משפחות אלו, 13 במספר, יעתיקו את מקום מגוריי הקבע שלהם לאזור בקעת הירדן.
כ-30 משפחות מדוגית וניסנית ממתינות להשלמת בניית מגוריהן במושב בוסתן הגליל ובתקופת הביניים מתגוררת בדירות שכורת בסביבה זו. בנוסף, 13 משפחות מנווה דקלים הודיעו על כוונתן לעבור למגן שאול שבחבל התענך.
