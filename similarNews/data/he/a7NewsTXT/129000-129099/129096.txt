

גורם בכיר בליכוד מעריך כי אי מינוי השרים בוים ובראון לא יגרור את הקדמת הבחירות. לדבריו, שרון השלים עם הכישלון בהצבעה על מינוי השניים ואין בכוונתו להפוך את הכישלון לעילה שתחריף את העימות בסיעה.

להערכת הגורם, ששוחח עם כתבנו בכנסת אריאל כהנא, בימים הקרובים יבקש שרון מן הכנסת לאשר את מינוי אולרמט לשר אוצר קבוע ובכך תסתיים הפרשה. עוד אומר הבכיר כי נראה ששרון אינו מעוניין בשלב זה בבחירות כלליות.

ההערכה בכנסת הבוקר היא מהלכיו של שרון תלויים במידה רבה בתוצאות הבחירות הפנימיות במפלגת העבודה. אם פרס ינצח, כפי שעדיין מראים הסקרים, הוא ישלב ידיים עם שרון כך עשויה והקואליציה להחזיק מעמד אפילו עד תום הקדנציה. מאידך, אם עמיר פרץ יפתיע ויזכה בניצחון, משמעות הדבר תהיה פירוק מיידי של הקואליציה והליכה לבחירות כלליות.

בניסיון של הרגע האחרון להשיג ניצחון פנה הבוקר פרץ למגזר הקיבוצי שרבים מחבריו היו תומכים של מתן וילנאי. במסיבת עיתונאים בכנסת, אמר פרץ "הברית בין וילנאי ופרס להציל את שמעון אלא זוהי הברית להצלת שרון. כל אחד מבין את זה".

פרץ קרא לחברי הקיבוצים להסתכל בעיניים של העובדים בחברות כוח האדם, של הקשישים ושל העולים ולתת את קולם למהפכה החברתית. "בואו נבנה יחד את המפלגה הסוציאלית- דמוקרטית של ישראל" אמר פרץ.

יו"ר האופוזיציה טומי לפיד שב ואמר בצהרים כי סיעתו לא תספק לשרון את קולות התמיכה במינוי השרים. לפיד סבור כי הדרך הטובה ביותר לפתרון המשבר היא הפרדה בין ההצבעות. ואולם לדבריו "אם שרון מחפש צרות אנחנו מוכנים לספק לו אותן".
