

בישיבת וועדת החוץ והביטחון הוצגו בפני ראש הממשלה נתונים מדאיגים אודות התחזקותו של ארגון אלקעידה בסיני. כמו כן הוצגו נתונים אודות העברת מידע וטכנולוגיות טרור מרצועת עזה ליהודה ושומרון.

בישיבת הוועדה נכח ראש הממשלה ששמע אודות התפתחות מדאיגה ומשמעותית של מה שמוגדר כיותר מניצנים בלבד של התחזקות והתבססות ארגון הטרור הבינלאומי אלקעידה ברחבי סיני. זאת מתוך מגמה לחדור לישראל דרך הגבול בין מצרים לישראל על מנת לבצע פיגועים בישראל ועל מנת להכשיר מחבלים מהרש"פ לפעילות טרור.

כזכור, נתונים דומים פרס לפני ימים אחדים ראש אמ"ן האלוף זאבי פרקש שסיפר על השתלטות אנשי אלקעידה על בסיס במרכז סיני בו מכשירים מחבלי רש"פ ומחבלים מטעם אלקעידה לפיגועים בישראל. על מנת לאפשר את פעילותם החופשית סילקו מחבלי הארגון מהמקום תושבים ותיחמו את המקום במוקשים.

לפי שעה לא ידוע על פעילות משמעותית של השלטונות במצרים נגד אנשי הארגון, בין השאר גם מחשש שיבולע להם בפיגועים העלולים להתרחש בתוככי מצרים.
(ש)
