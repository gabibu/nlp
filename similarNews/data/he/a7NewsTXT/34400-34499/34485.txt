

לפני חודשים אחדים פתחה עיריית ירושלים בפרויקט "אריות ירושלים", ובמסגרתו הוצבו ברחבי העיר 80 פסלי אריות אשר עוצבו ועוטרו בידי אומנים שונים. האריות, המופיעים במרכז הסמל של ירושלים, בירת ישראל, הוסיפו צבע וחן לרחובות העיר, ועתה החליטו בעיריית ירושלים לפנות למימוש מטרתו הראשונית של הפרויקט: גיוס תרומות למטרות רווחה בעיר.

לאחר התייעצויות שנערכו בין הגורמים השונים שהיו שותפים לפרויקט הוחלט לתרום למועדוניות יום המטפלות בילדים הנתונים בסיכון, וזאת באמצעות מכירת האריות במכירה פומבית. המכירה תיערך ביום שני הקרוב בכיכר ספרא בעיר.

נציין כי בירושלים פועלות 29 מועדוניות טיפוליות, ובהן מבקרים כ 450 ילדים. הילדים המופנים למועדוניות אלה הם ילדים הזקוקים למסגרת משלימה לבית הספר בעקבות תפקוד לקוי של הוריהם. המועדוניות בירושלים פועלות ארבעה ימים בשבוע, מסיום יום הלימודים ועד לשעה 18:00, ושם מקבלים הילדים ארוחה חמה כל יום וארוחה קלה לפני לכתם הביתה.
