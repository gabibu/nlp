

בבית משפט השלום ברמלה הוגש אתמול כתב אישום נגד מוחמד בדראן, תושב אבו תור ונגד ג'מיל הרוש, תושב יאטה, באשמה של זיוף תעודות זהות ישראליות.

בדראן נעצר לפני תשעה ימים במהלך פעילות ביטחון שוטף של המשטרה באחת מתחנות הדלק בעיר רמלה. השוטרים עיכבו את בדראן לחקירה, ובמהלך חיפוש שערכו על גופו נתפסה שקית שבה היו תעודות זהות מזויפות, עם הספחים שלהן, וכן כיסויים כחולים של תעודות זיהוי. בדראן סיפר לשוטרים כי את התעודות הוא היה אמור למכור תמורת 4000 שקלים כל אחת.

עוד סיפר החשוד במהלך חקירתו כי את התעודות הוא קיבל מג'מיל הרוש.

בעקבות המידע שמסר בדראן נעצר הרוש, השוהה בשטחי ישראל הקטנה שלא כחוק. על גג המבנה שבו התגורר ברמלה נמצאה קופסה, ובה תעודות זהות מזויפות, וכן תעודות זהות ריקות אחדות, ספחים ריקים ועטיפות לתעודות זהות. בחקירתו במשטרה טען הרוש כי המסמכים שנתפסו שייכים למוחמד בדראן, המתגורר יחד עמו על הגג.

בדראן הסביר לחוקריו כי תעודות הזהות שנתפסו שייכות למשרד הפנים בירושלים, וכי הן נגנבו משם, אולם במהלך חקירה נוספת התגלה כי כל התעודות מזויפות לחלוטין, וכי מקורן אינו בפריצה למשרד הפנים.

בהליך שיפוטי מהיר הוגשו נגד השניים כתבי אישום. ג'מיל הרוש הואשם בשהייה בלתי
חוקית ובקשירת קשר לביצוע פשע, ומוחמד בדראן הואשם בקשירת קשר לביצוע פשע. זאת
בעקבות הודעתו של בדראן כי יצר קשר עם אדם אחר לצורך השגת התעודות המזויפות בעבור
ג'מיל.

בכתב האישום נגד מוחמד בדראן מצוין, בין היתר, כי יש לו עבר פלילי בעבירות רכוש
זיוף ומרמה. כמו כן נאמר בכתב התביעה כי נסיבות העבירה המיוחסת לו יוצרות חשש
סביר כי שחרורו או אי מעצרו יביא לשיבוש הליכי משפט, וכן קיים יסוד סביר לחשש שהוא
יסכן את בטחונו של אדם כלשהו, או את בטחון הציבור או את בטחון המדינה.
