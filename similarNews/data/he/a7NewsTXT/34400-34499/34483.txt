

רחל ספירשטיין, אשר בעלה איבד את ידו במלחמת יום הכיפורים, ונפצע שנית, לפני שמונה חודשים בפיגוע ירי בכביש כיסופים, ואשר בתה הייתה באוטובוס שהתפוצץ בשנת 95', הוציאה מדריך בשם "חמישה עשר הצעדים שלי" להתמודדות עם מקרה שבו נפצע אחד מבני המשפחה.

ספירשטיין, תושבת נווה דקלים, התראיינה אתמול לתכנית "הכל דיבורים" ברשת ב', ואמרה כי נקודת המוצא שלה היא שהמפתח להחלמה נמצא בידי משפחתו של מי שנפגע. "ואני החלטתי להדריך אחרים לא רק במה שקשור לנפגעי טרור אלא גם במקרה של תאונת דרכים או תאונה בבית, במצב שבו בתחילה בן המשפחה מאושפז, ואחר כך עליו לעבור לקבל את הטיפול באמצעות שירותיו של המוסד לביטוח לאומי, ואני חשבתי לקצר את הדרך".

"הדבר הראשון שנחוץ הוא ההכנה. אינני מאחלת לאיש שזה יקרה לו, אבל אני מבקשת לתרום לציבור מנסיוני. הנה, לדוגמה, כשצלצלו אליי כדי להודיע על הפגיעה נכנסתי לפאניקה, ושכחתי דברים. לקחתי את הפלאפון, אבל שכחתי את המטען, לא היה לי כסף מזומן בתיק ולא בגדים להחלפה, והייתי כמעט שבועיים עם בעלי בבית החולים".

ספירשטיין טוענת כי אין מה לפחד מהכנסת החוברת לתוך הבית: "מי שיכניס את החוברת לתוך הבית אין זה אומר שיקרה לו משהו. פשוט צריכים להיות מוכנים לזמן חירום. אפשר לשים את החוברת בצד, ולהשתמש בה רק בעת הצורך. זו המציאות שבה אנו חיים".

ספירשטיין הוציאה לאור את החוברת בעברית ובאנגלית, והיא שואפת להוציא אותה לאור גם ברוסית ובאמהרית "כי אלה שאינם מבינים עברית גם הם נפצעים בפיגועים ואנחנו צריכים לקצר להם את הדרך לקבלת המידע".

המדריך יוצא לאור בידי מחלקת ההסברה של המועצה האזורית חוף עזה, וכעת מחפשים תורם שיסייע במימון הוצאת החוברת בהיקף נרחב יותר, וכאמור, גם בשפות אחרות.

בין העצות שאפשר למצוא בחוברת:

לשאת בארנק 100 שקלים במזומן, חלק מהסכום במטבעות של חמישה שקלים ושל עשרה שקלים כדי להוציא קפה מהמכונות בבית החולים, כלי כתיבה וספר טלפונים אישי ומעודכן, הכולל דפים ריקים, שבהם יהיה אפשר לרשום מספרי טלפונים שיתקבלו מעובדים סוציאליים וממתנדבים. יש לשים במקום בולט בבית רשימת אנשים שחייבים להיות מעודכנים במצב שבו קורה משהו.
