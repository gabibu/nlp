

הודעתה של הנהגת עירק באשר להסכמתה לקבל את פקחי האו"ם לתחומה גררה אחריה תגובות רבות, אשר נעו בין ספקנות להכרזה כי עתה כבר אין צורך לתקוף את עירק.

יצוין כי עמדותיהן של המדינות באשר לצורך לתקוף את עירק לא השתנו בעקבות ההודעה: ארה"ב ובריטניה התייחסו בספקנות להודעת העירקים, וטענו כי מדובר בתרגיל. מנגד התייחסו רוסיה וסין בחיוב להודעה ואמרו כי עתה הוסר איום המלחמה. רוסיה אף הודיעה כי אין צורך לכנס את מועצת הביטחון של האו"ם כדי להחליט על נקיטת צעדים נגד עירק, אולם ארה"ב מתעקשת לקיים כנס כזה.

אתמול נודע כי לבקשת רוסיה תדון מועצת הביטחון בעניין העירקי רק לאחר היוועדותם המתוכננת של שר החוץ שלה איגור איוואנוב, ושר החוץ האמריקני קולין פאוול ביום חמישי בוושינגטון.

פקיד אמריקני בכיר טוען כי ארצות הברית שואפת לדחוף את מועצת הביטחון לקבל החלטה שתכלול שלושה סעיפים: רשימת ההחלטות שהפרה עירק, האמצעים שיש לנקוט כדי ליישמן, והמחיר שתצטרך בגדד לשלם בגין אי יישומן.

מי שנראה כחוזר על טעותו מלפני אחת עשרה שנים ונוטה לתמוך בעירקים הוא ערפאת. גם לפני הודעתה של עירק טען ערפאת כי אין כל צורך לתקוף אותה.

אתמול אמר נביל אבו רודיינא, יועצו של ערפאת, כי כעת, מכורח המציאות, לאחר שנתקבלה הודעתם של העירקים "ארה"ב תשים סוף לתירוציה בדבר הצורך לתקוף את עירק, ולא תהיה כל הצדקה לאגרסיביות נגדה".

אבו רודיינא הוסיף ואמר: "הפלשתינים פוחדים שראש ממשלת ישראל ישתמש בתקיפת ארה"ב כתירוץ לכניסה ישראלית לתוך רצועת עזה".
