

בחורשה באל עזריה שליד מעלה אדומים נמצאה גופתו של דוד בוחבוט הי"ד בן 67, תושב מעלה אדומים, שנרצח על ידי מחבלי הרש"פ כשביקש לערוך קניות במקום.

בוחבוט ז"ל אב לשניים עבד באל-עזריה ונעדר מביתו במהלך הלילה, משפחתו הזעיקה את משטרת מחוז ש"י שפתחה בחיפושים ובחקירת ההיעלמות. צוות של שוטרי מג"ב מצא את גופתו לפנות בוקר.

ככל הנראה יצא בוחבוט ז"ל לרכישת חומרי בנייה לשיפוץ ביתו. הוא נחטף ממונית שבה נסע לאל-עזריה ע"י מחבלי הרש"פ שהעבירו אותו לגבעה במקום, שם התעללו בו קשות ורצחו אותו.

אברהם בוחבוט, בנו של דוד אמר לכתב ערוץ 7 "כשהוא התחיל לבנות הבעתי את החשש שלי מהעניין של קניית חומרים ביהודה ושומרון, הוא אמר לי שהוא שכר קבלן מזרח ירושלמי עם תעודה כחולה הוא אמר שכל הענין של קניית החומרים יהיה עליו והוא פטור מזה. לכן זו תדהמה מבחינתינו שהוא הגיע למקום הזה בכלל".

הגופה הועברה לבדיקת המכון הפתולוגי באבו כביר, אולם כבר מבדיקה ראשונית אותרו עליה סימני אלימות קשים. חקירת הרצח והסריקות ללכידת הרוצחים נמשכות.

חיילי צה"ל ושוטרי מג"ב הטילו עוצר על אל-עזריה ועורכים חיפושים מבית לבית.

נסיון דריסה וירי בטמון:

בסמוך לכפר טמון שממזרח לג'נין ניסה מחבל לדרוס חיילים שסיירו במקום. תוך כדי ניסיון הדריסה ירה הנהג או הנוסע שישב לצידו, לעבר חיילי הכוח. חיילינו השיבו באש אחד המחבלים שהיו ברכב נהרג והאחר נפצע.

בבדיקת הרכב נמצאו בו שני רובי קלצ'ניקוב.

חיילי צה"ל ושוטרי מג"ב לכדו במהלך פעילותם הלילה ברחבי יהודה ושומרון שבעה מחבלים מבוקשים.
