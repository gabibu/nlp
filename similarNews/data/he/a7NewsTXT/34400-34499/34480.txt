

לאחר שהממשלה החליטה לכלול את קבר רחל בתוך "עוטף ירושלים" ערך בו שר הביטחון בנימין בן אליעזר סיור כדי לבחון את סוגיית האבטחה במקום.

במהלך עריכת תצפית על מתחם הקבר אמר השר כי קבר רחל אינו דומה לקבר יוסף מכיוון שהאחרון נמצא בלב לבה של אוכלוסייה ערבית. השא הסביר כי מיקומו של קבר רחל קרוב לירושלים, דבר שיקל על סידורי הביטחון בגישה אליו. "אני מקווה שנמצא את המענה הצבאי הטוב ביותר, ואני מבטיח שאעשה הכל כדי שכל מתפלל יהודי יוכל להתפלל בבטחה בקבר רחל" עם זאת הקפיד השר להוסיף: "אדאג שלא יסופחו שטחים פלשתינים יחד עם קבר רחל לתחומי ישראל".

בעניין קבר יוסף אמר בן אליעזר כי למערכת הביטחון אין מחויבות להתיר כניסת מתפללים אליו.
ח"כ אורי אריאל השתתף באמירת הסליחות בערב יום הכיפורים בקבר יוסף, ואתמול, ביומן הצהריים של ערוץ 7, הוא הגיב על דברים אלו: "שר הביטחון, לצערי, טועה בעניין הזה. יש לו מחויבות לכל העם היהודי, שכל יהודי שבארץ ישראל ושלא בארץ ישראל יוכל להגיע למקומות האלה. זהו ערש האומה. בזכות האבות והאמהות, בזכות יוסף הצדיק אנחנו בכלל נמצאים פה. אין מדובר בעניין פורמליסטי, ששר הביטחון מצא באיזה הסכם שהוא מחויב לו או שאינו מחויב לו. הוא חייב להתיר כניסת מתפללים. הוא חב את זה קודם כל לעצמו, כיהודי, ושנית  לעמו. המחויבות פה היא התחייבות מוסרית ממדרגה ראשונה. בקבר יוסף בשכם התפללנו שתהיה המשכיות לעניין הזה במהרה, ושלא יהיה מצב שבו רק בעוד שנה תותר עוד כניסה חד פעמית. אלה דברים שמתחייבים מתוקף היותנו העם היהודי. בשונה מגורמי ביטחון, הטוענים שהדבר בלתי אפשרי ויגבה קורבנות רבים, אנחנו יודעים שהדברים האלה אפשריים. עובדה שהדבר נעשה".

