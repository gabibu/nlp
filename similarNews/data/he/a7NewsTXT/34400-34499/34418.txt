

בתגובה להתקפת החיזבאללה את מוצב צה"ל לפני כשבועיים, התקפה בה נפצע ומאוחר יותר נפטר מפצעיו לוחם צה"ל אופיר מישאל הי"ד, אמר שגריר ארצות הברית בלבנון כי אין מדובר במתקפת טרור כיוון שהירי בוצע לעבר חיילים ולא לעבר אזרחים.

את דבריו אלה של השגריר דיוויד באטל מצטט העיתונאי איתמר אייכנר בעיתון "ידיעות אחרונות. הדברים פורסמו בעיתונות הלבנונית.

גורמים מדיניים בישראל הביעו זעם על דבריו אלה של באטל והביעו חשש כי הדברים יעניקו לגיטימציה למתקפות החיזבאללה על מוצבי צה"ל בצפון. "מרגע שהאו"ם קבע שישראל כיבדה במלואה את החלטת האו"ם כאשר התפרסה לאורך הגבול הבינלאומי, הרי שכל פעולה מצידו של החיזבאללה היא טרור בין אם היא מכוונת נגד אזרחים או נגד חיילים" דברי הגורמים הבכירים בישראל.
