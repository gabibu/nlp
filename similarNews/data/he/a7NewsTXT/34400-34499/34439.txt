

בטקס הזיכרון לחללי מלחמת יום הכיפורים שהתקיים היום בהר הרצל אמר ראש הממשלה אריאל שרון כי אם היו קודמיו בתפקיד מגיבים בתקיפות להפרות ההסכמים מצד הרש"פ ייתכן ולא היינו מגיעים ל"מה שהתחולל פה בשנתיים האחרונות"

בדבריו הוסיף שרון ואמר כי הלקח שלו ממלחמת יום הכיפורים הוא "שבמזרח התיכון אין חסד ורחמים לגילויי חולשה ולהבלגה על הפרת הסכמים. הלקח העיקרי שיש ללמוד הוא ההכרח לעמוד בכל התוקף על מילוי הסכמים. לו הגיבה ישראל באוגוסט 1970 בעוצמה כפי שהייתה חייבת להגיב על קידום מערך הטילים בידי המצרים, תוך הפרת הסכם הפסקת האש שאך זה נחתם, היו פני הדברים שונים לחלוטין. מלחמת יום כיפור הייתה נפתחת אחרת, אם בכלל".

"הלקח לימינו אלה אינו שונה. אילו הגיבה ישראל כראוי ובעוד מועד על הפרת הסכמי אוסלו בידי הרשות הפלשתינית, החל מההסתה שלוחת הרסן וטיפוח שנאת ישראל במערכת החינוך ובאמצעי התקשורת, המשך בחריגה בלתי נסבלת בהיקף הכוחות החמושים, בהברחות בלתי פוסקות של נשק, וכלה בטיפוח תשתית הטרור של החמאס, הג'יהאד האיסלאמי, התנזים של הפתח, ומנגנוני הביטחון הפלסטינים המעורבים בטרור. אילו הגבנו על כל אלה בתקיפות ובזמן ייתכן והיינו מונעים את מה שהתחולל פה בשנתיים האחרונות ובתשע השנים האחרונות".

שרון שב והגדיר את העם היהודי כעם הכמה לשלום וציין את עמידתו העיקשת של העם בישראל נגד גלי הטרור "כשם שלא נשברנו לפני עשרים ותשע שנים גם עכשיו ננצח".
