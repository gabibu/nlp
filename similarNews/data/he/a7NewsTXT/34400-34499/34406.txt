

על פי נתוני מדד חודש אוגוסט שפרסמה הלשכה המרכזית לסטטיסטיקה בתחילת השבוע, עולה כי העלייה בקצב האינפלציה נבלמה. על פי הנתונים, ירד מדד המחירים לצרכן בארבע עשיריות האחוז.

התרומה העיקרית לנתונים אלה נובעת מירידת מחירי הדיור ב-2.9% והנסיעות לחו"ל שירדו ב-1.8%.

מתחילת השנה עלה מדד המחירים ב-6.6% והתחזית למדד השנתי עומד כעת על כשבעה אחוזים. עדיין מדובר במעט יותר מכפול מהיעד שהציבה הממשלה.

שר האוצר סילבן שלום הביע סיפוק מהנתונים המעודדים האחרונים. השר אמר כי עליית הריבית היא שמיתנה את שער הדולר ובכך נבלמה עליית המוצרים שמחיריהם צמודים לשער הדולר.

גורמים במשרד האוצר ובבנק ישראל העדיפו שלא להביע התלהבות מהנתונים ואמרו כי אין להתייחס באופן גורף לנתוני חודש אחד בלבד.

השבוע אמורים בכירי בנק ישראל לשקול את המשך הצעדים הכלכליים. ההערכות במשק הן כי נגיד בנק ישראל, דוד קליין, יעדיף להשאיר את הריבית במשק ללא שינוי.
