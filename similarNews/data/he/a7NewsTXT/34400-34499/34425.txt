

היום ביקרו שר הביטחון בנימין בן אליעזר וסגנו חבר הכנסת שירי ויצמן במתחם קבר רחל כדי לעמוד מקרוב על תוואי עוטף ירושלים שיכלול בתוכו את קבר רחל ופרוזדור גישה בדרך אליו, זאת על פי החלטת הקבינט בשבוע שעבר.

שר הביטחון ערך תצפית בקבר רחל כדי לבחון כיצד תתמודד ישראל עם סוגיית הביטחון. בן אליעזר אמר לכתבת עתי"ם, כי קבר רחל אינו דומה לקבר יוסף שנמצא בלב ליבה של אוכלוסיה ערבית. מיקומו של קבר רחל קרוב לירושלים, יקל על סידורי הביטחון וסיפוחו לשטח ישראל. לדבריו, בהחלטה על הקמת הגדר ישותפו גורמים צבאיים ועיריית ירושלים. "אני מקווה שנמצא את המענה הצבאי הטוב ביותר, ואני מבטיח שאעשה הכול על מנת שכל מתפלל יהודי יוכל להתפלל בבטחה בקבר רחל", אמר בן-אליעזר.

עם זאת מצא שר הביטחון לנכון לומר כי "יעשה הכול כדי שלא יסופחו שטחים פלשתינים יחד עם קבר רחל לתחומי ישראל".

לסיור התלוו גם סגן הרמטכ"ל האלוף גבי אשכנזי ופמלייה צבאית.

בנושא הטיית מי החצבני אמר בן-אליעזר, כי כל עוד מדובר במכסת מים עבור תושבי הכפרים הקטנים באזור, אין לישראל בעיה, אך ברגע שרואים שמדובר בפרויקט מואץ, ויש כוונה להטות את המים עד לכפר ליטני, כפר גדול בדרום לבנון, כי אז ישנה בעיה.

בן אליעזר הדגיש כי מדובר ב-10 אחוז מצריכת המים של ישראל, ולכן החליטו בישראל להכניס את האמריקנים לתמונה. "אני סומך עליהם", אמר בן אליעזר והוסיף, כי גם עתה נמצאים אישים בכירים, ביניהם שמעון פרס, בארה"ב ומנסים לשכנע את הממשל בחשיבות העניין. בן אליעזר ציין כי ישראל לא תוכל להשלים עם הטיית מי החצבני.

בהתייחסו לסוגיית ההתקפה בעיראק אמר בן אליעזר כי הוא בטוח שהעם האמריקני והנשיא העומד בראשו יחליטו את ההחלטה הנכונה. בן אליעזר התייחס למוכנות הישראלית במקרה ותפרוץ מלחמה בין ארה"ב לבין עיראק, ואמר כי ישראל הכינה עצמה ולמדה לקחים מהעבר. "אנחנו ערוכים הרבה יותר טוב מאשר היינו בעבר", דברי בן אליעזר.
