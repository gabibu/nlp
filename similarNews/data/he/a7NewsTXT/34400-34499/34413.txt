

במוצאי השבת שלפני יום הכיפורים התיר צה"ל לאוטובוס ורכב גדול נוסף של מתפללים להגיע לקבר יוסף לתפילה במקום.

האוטובוס יצא מהישוב איתמר ובו היו כמאה מתפללים תושבי ישובי המועצה האזורית שומרון. כמו כן השתתפו בתפילות תלמידי ישיבת "עוד יוסף חי", ראש מועצת יש"ע בנצי ליברמן, הרב אליקים לבנון, הרב גינזבורג רבנים, אישי ציבור נוספים ונפגעי טרור.

היתר זה הוא ההיתר הראשון מאז תחילת הלחימה הנוכחית ומאז ננטש קבר יוסף על ידי ישראל לאחר התפרעות ערביי שכם במקום.

המתפללים שהו במתחם הקבר תחת אבטחה קפדנית של חיילי צה"ל בפיקודו של מפקד חטיבת שומרון אל"מ הראל כנפו ושוטרי מג"ב במשך כשעתיים מהשעה אחת אחר חצות ולאחר מכן עזבו את המקום באופן מסודר.

בהגיעם לקבר הביאו איתם המתפללים ריהוט, ספרי קודש ותשמישי קדושה נוספים שהוחזרו בתום התפילות. במקום נערך גם טקס קביעת מזוזה שהושארה במקום כאות לתקווה לשוב בקרוב למקום.

בשיחה עם כתב ערוץ 7 אמר יהודה ליבמן מנהל ישיבת "עוד יוסף חי" כי הארוע התאפשר בעיקר בשל "השתחררותם של קציני צה"ל מכבלי אוסלו. בנוסף חלק חשוב במאבק נטלו חסידי ברסלב שבמהלך השנתיים האחרונות לא פסקו מלנסות ולהגיע לקבר יוסף ולקיים במקום תפילות. ללחץ המעשי הזה של אנשי ברסלב התווסף גם לחץ פוליטי חזק".

"הביקור הוא סימן טוב שיוכל להוביל אותנו בהדרגה חזרה פנימה" דברי ליבמן שהוסיף ואמר כי "לאחר הנסיגה המבישה של צה"ל מהקבר בראש השנה לפני שנתיים רואה צה"ל את החזרה לקבר כיעד מוראלי".

"כעת אנחנו דורשים כמינימום אישור לחזור לקבר יוסף, בנייה באתר הקבר ויצירת מסדרון מכיוון מזרח שיהיה מאובטח על ידי חיילי צה"ל כדוגמת קבר רחל".
