

המחבל העצור הוא מחמד עבד אל חלים דאוד, בן 20, תושב קלקיליה. דאוד נלכד ע"י השב"כ ומסתערבי מג"ב לפני כשבוע. בחקירתו הודה בביצוע הפיגוע יחד עם מחבל נוסף, מצטפא שתיווי, פעיל תנזים, תושב קלקיליה, המבוקש עדיין ע"י צה"ל והשב"כ.

לדברי דאוד, גייס אותו מצטפא לפני כחודש לפעילות צבאית. השניים הניחו את מטעני החבלה כמה ימים לפני ראש השנה.

שני מטעני חבלה, שהונחו במרחק של כמה מטרים זה מזה, נתגלו ונוטרלו בפיצוץ מבוקר לא הרחק מביתו הקודם של ראש הממשלה לשעבר אהוד ברק, ברחוב הוורד בכוכב יאיר.
מטען החבלה הראשון נתגלה בשעות הבוקר בחצר בית משפחת לרר, ברחוב הוורד בכוכב יאיר, במרחק של 2 בתים מביתו הקודם של ראש הממשלה לשעבר, אהוד ברק. אם המשפחה הבחינה במטען שהוטמן בתוך מטף כיבוי אליו הוצמד טלפון נייד, והזעיקה את המשטרה.

חבלני המשטרה שחשו למקום ניטרלו את המטען אשר הכיל 5 ק"ג של חומרי נפץ. לאחר שהמטען נוטרל בשלום, במחצבה מחוץ לישוב, סרקו כוחות משטרה את האיזור כולו אך לא מצאו דבר.

כ-3 שעות מאוחר יותר, חלף עובר-אורח במקום בו נמצא המטען הראשון, והבחין במטען נוסף כמה מטרים משם. עובר האורח, כבן 21 שהיה עם אחיו בן ה-14, הבחין במטען נוסף שהוטמן במטף כיבוי אליו הוצמד טלפון נייד, באדנית הצמודה לפתח ביתו הקודם של ראש הממשלה לשעבר אהוד ברק.

"זה היה מוחבא בתוך שיח, באדנית, מוסתר למחצה. בהתחלה חשבתי שאולי מדובר בשאריות של המטען שנמצא בבוקר. אבל הנחתי שלא הגיוני שהיחידה לזיהוי פלילי של המשטרה תשאיר במקום מטף עם טלפון נייד מחובר אליו. אז הזעקתי אותם שוב", אמר.

גם מטען זה הועבר למחצבה הסמוכה שם פוצץ באורח מבוקר על-ידי חבלני המשטרה.

כתב עתי"ם מציין כי בעת גילוי המטענים שהה ראש הממשלה לשעבר אהוד ברק בחו"ל.

