

השר האמריקני לבטחון המולדת תום רידג', שמשרדו הולך ומוקם בימים אלה, יבקר בקרוב בישראל לאחר שנענה להזמנתו של השר לבטחון פנים עוזי לנדאו.

השר לנדאו, המבקר בימים אלה בארה"ב, נועד עם מקבילו האמריקני במסגרת סדרת פגישות בינו ובין בכירים אמריקנים שנועדו להדק את שיתוף פעולה בין ישראל לארה"ב, במסגרת המלחמה בטרור. בפגישה הושגו הבנות בנוגע לפרוייקטים משותפים, שתכליתם התמודדות עם תרחישי טרור אפשריים, סיכול פיגועים, הרחבת תחום המחקר והפיתוח ושימוש באמצעים טכנולוגיים מתקדמים.

השר לנדאו נפגש ביום ג' בעניין זה עם חברי קונגרס וסנטורים וביום ד' הוא צפוי להיפגש עם חברי קונגרס נוספים. ביקורו של השר לנדאו בארה"ב יימשך 3 ימים.
