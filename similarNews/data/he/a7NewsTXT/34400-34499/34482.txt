

לפני חמישה חודשים הגיעו תושבי שכונת ארמון הנציב בירושלים למרכז המסחרי של שכונתם והזדעזעו למראה עיניהם: על הקירות רוססו כתובות נאצה ובהן: "מוות ליהודים" "היטלר" וכן סמלים של כת השטן וציור של יהודי עם אף גדול.

המשטרה פתחה בחקירה, ולפני כשבועיים הצליחה לעצור שלושה נערים, בני 12-16. הנערים, גויים שעלו בארצות חבר העמים, אמרו לחוקרי הנוער במרחב מוריה כי עשו את מעשיהם "מתוך שנאה ליהודים".

אתמול הגישה המשטרה המלצה להעמיד לדין את הנערים בגין השחתת פני מקרקעין ובגין פרסום הסתה לגזענות.

בתוך כך רוססו אתמול כתובות נאצה גם על קירותיו של בית ספר ג'ינוגלי בשכונת הגבעה הצרפתית בירושלים, ועל בניין הסוכנות היהודית במרכז העיר. על קירות בית הספר נכתב: "מוות ליהודים" וצוירו צלבי קרס וכתובות בערבית.

נראה כי תופעת כתובות הנאצה בירושלים הולכת ומתרחבת. גם קירותיו של בית הכנסת הגדול הושחתו. כתובות שטנה פוליטיות נכתבו עליהם בזפת שחורה.
