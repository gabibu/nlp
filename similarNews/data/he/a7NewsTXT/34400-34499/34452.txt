

הצעתו של סדאם חוסיין בדבר החזרת פקחי האו"ם ללא תנאי, אשר הועברה במסמך לידי נציגי האו"ם, חשפה את המחלוקת הקיימת בין חברות מועצת הבטחון של האו"ם. ארה"ב ובריטניה הגיבו בביטול לדברי סדאם תוך שהם מכנים אותם "משחק" שמטרתו להרוויח זמן והסטת דעת הקהל העולמית מהנושא המרכזי, שהוא שלטונו המסוכן של סדאם חוסיין. לעומתן קיבלו בברכה רוסיה וסין את המסמך העירקי.

דובר הבית הלבן ארי פליישר אמר כי העניין אותו מעוניינת ארה"ב להעלות עחל סדר היום הוא פירוקו של סדאם חוסיין מן הנשק להשמדה המונית אותו הוא מחזיק וכן ציות מלא של סדאם להחלטות מועצת הבטחון. פליישר הוסיף כי לא מדובר כעת על נושא הפיקוח ולכן אל להתפתות לדברי סדאם בדבר החזרת הפקחים. "החלטתו של סדאם היא צעד טקטי שנועד לסכל קבלת החלטות נוקשות כנגדו", אמר פליישר.

שר החוץ הבריטי הגיב על המסמך העירקי באומרו כי "הצעה זו אמורה לקבל יחס של ספקנות מירבית מצד הקהילה הבינלאומית, כיוון שהיא הועלתה ארבעה ימים לאחר שסגן ראש ממשלת עיראק טארק עזיז, אמר בדיוק את ההיפך(באו"ם), ולפי דבריו אז, אין בכונת בגדאד להסכים לחזרתם של הפקחים ללא תנאים", אמר סטרו. "על בריטניה להמשיך ולהפעיל לחץ למען קבלת החלטה חדשה בנושא הנשק להשמדה המונית שבידי עיראק, במועצת הביטחון של האו"ם", הוסיף סטרו.

סטרו אמר את הדברים ליד לשכתו של ראש הממשלה טוני בלייר, וציין כי הוויתורים מצד עיראק התקבלו רק לאחר הלחץ הכבד שהופעל על סדאם חוסיין על ידי ארה"ב ובריטניה. "ברור שההצעה היא תוצאת הלחץ הנחוש מצד הקהילה הבינלאומית, בהנהגת ארה"ב, ובתמיכתה המלאה של הממלכה המאוחדת", הטעים סטרו. קודם לכן ציין דובר מטעם משרד החוץ כי לסדאם יש היסטוריה ידועה של "משחקים", ועל פי הודעת משרד החוץ, "נחכה ונראה מה בדיוק יונח על השולחן".

לעומת ארה"ב ובריטניה הגיבו כמה מחברות מועצת הבטחון של האו"ם בסיפוק על המסמך העירקי. שר החוץ הרוסי איגור איבנוב אמר כי בהסכמה זו של עירק להחזרת הפקחים ללא תנאי הוסר איום המלחמה ואין צורך לקבל החלטה חדשה במועצת הבטחון.

גם סין הגיבה בחיוב לדברי סדאם ואמרה כי זהו צעד חשוב אך על האו"ם לעמוד על המשמר ולבדוק האם באמת יוכלו פקחי האו"ם לעבוד ללא הגבלות. צרפת עדיין לא הגיבה אך נראה כי תגיב בחיוב למסמך העירקי.

העיתונות האמריקנית הפגינה איפוק וזהירות בהתייחסות להצעת עיראק לחזרת פקחי פירוק הנשק של האו"ם, והתייחסה לאירוע באופן כללי במאמרים ארוכים ועובדתיים, שבהם פרשנויות מועטות בלבד.

ה"יו.אס.איי טודי" וה"ניו יורק טיימס", פרסמו, למרות הכל, מאמרי מערכת. היומון הראשון ציין כי ההחלטה העיראקית מאפשרת לסדאם חוסיין להרוויח זמן, ומסבכת באופן משמעותי את העניינים עבור מימשל בוש, המעוניין בהפלתו של השליט העיראקי.

מאמר המערכת ב"ניו-יורק טיימס" העריך כי ההצעה העיראקית "תוכל לפתוח דרך לפתרון של שלום למשבר" אולם מתרה כי בהתייחסות לתמרונים הרבים מספור של המנהיג העיראקי בשנים האחרונות, ההצעה עשוייה להיות גם תרגיל שנועד לעכב כל פעולה של מועצת הבטחון, זאת בהתייחסות לתגובת הבית הלבן ביום שני בערב.

העתון הניו-יורקי, כמו ה"לוס-אנג'לס טיימס", פרסם בנוסף את נוסח האגרת שהעביר שר החוץ העיראקי למזכיר האו"ם.

ה"וושינגטון פוסט" פרסם את הידיעה בעמוד הראשי, אולם לא הקדיש לה מאמר מערכת בדומה ל"לוס אנג'לס טיימס" או ל"וושיגנטון פוסט".

