

חמישה תלמידי בית הספר "זיף" בדרום הר חברון נפצעו אתמול בפיצוץ מטען חבלה שהונח בחצר בית הספר. מאוחר יותר נמצא מטען נוסף, קטן יותר, והוא פוצץ באופן מבוקר. ממצאים שנשארו בזירת האירוע הועברו למעבדת החבלה במטה הארצי לשם בדיקה מעמיקה.

במהלך היום ליוו את חקירת האירוע תרחישים, ניחושים והאשמות, בעיקר כאילו אנשי ימין ביצעו את המעשה, אולם גורם בטחוני בכיר מסר לכתבת עיתים כי המטען התפוצץ בשוגג, וכי ככל הנראה מדובר ב"תאונת עבודה" של מחבלים.

לדברי הגורם, מתחזקת ההערכה כי חצר בית הספר "זיף" שימשה תחנת מעבר של המטען, וכי מניחי המטען תכננו להניחו בכביש הסמוך או בבתי יישוב יהודי. הערכה זו באה בשל הקרבה של בית הספר לכביש וליישובים יהודיים.

כוחות משטרה שהגיעו למקום החלו לחקור את המורים ואת התלמידים, אולם בשלב זה ללא תוצאה. יצוין כי מועצת יש"ע מיהרה וגינתה את המעשה: "מדובר במעשה בלתי מוסרי, בלתי חוקי ומנוגד לכל אמת מידה אנושית".
