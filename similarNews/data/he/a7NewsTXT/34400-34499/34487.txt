

כזכור, לפני ימים אחדים נתפסו מחבלים, תושבי מזרח ירושלים, אשר ביקשו להרעיל את מזונם של יושבי בית קפה ירושלמי. הדבר, תודה לאל, לא עלה בידם, והם נתפסו, אולם מזלם של יושבי מסעדת "השנגיואן סוי מילק", הממוקמת בעיר תעשייתית קטנה בסין, לא שפר עליהם.

רשת הטלוויזיה הסינית הממלכתית דיווחה על מותם של 38 איש, ועל אשפוזם של מאות בעקבות הרעלת מזון.

צ'ן זנגפינג, החשוד העיקרי במעשה, אמר לחוקרי המשטרה כי בשל הצלחתו של בעל המסעדה בערה בו הקנאה והוא הוסיף רעל עכברים לחטיפי הבוקר שהלה מכר. כך הביא צ'ן זנגפינג למותם של 38 סועדים.

בשבת בבוקר נדהמו תושבי העיר שעברו במקום באותה עת לראות את הסועדים מתמוטטים. אחרי שאכלו עוגיות שומשום ומקלות אורז מטוגנים כמה מהם דיממו מהפה ומהאוזניים.

אמצעי התקשורת בהונג-קונג מסרו שצ'ן הוא בן דודו של בעל המסעדה, וכי העסק שפתח באותה עיר זוכה להצלחה פחותה מזו של בן דודו.

צ'ן הוסיף את הרעל למים ולאטריות שמוגשים במסעדה, וקיווה שסועדי הבוקר יסבלו מכאבי בטן.

משראה את האנשים מתים מול עיניו נמלט צ'ן ועלה לרכבת למחוז הנאן, המרוחק כמה מאות קילומטרים מן העיר, אך שם עצרה אותו המשטרה.

המרכז הלאומי לפיקוח על הרעלים בסין מסר שהרעל שהוחדר כלל טטראמין, התוקף את מערכת
העצבים, חומר שהשימוש בו נאסר משנת 1991. בין התסמינים של ההרעלה מחומר זה אפשר להבחין בסחרחורת, בהקאות, בהתקף לב, בהופעת קצף על השפתיים, באיבוד הכרה או במוות.
