

ספר חדש היוצא לאור בימים אלה בהוצאת "יד ושם" ושמו "אלה דברי האחרונים - מכתבים אחרונים מן השואה", בעריכת פרופ' צבי בכרך יוגש מחר לנשיא המדינה מר משה קצב, כך הודיעה היום דוברת יד ושם.

"תקוותנו וחלומנו היחידים היו להיות בארצנו ביחד עם ילדנו, גם אם יהיו שם התנאים הקשים ביותר...היי בריאה ילדתי ואל תשכחי את הוריך לעולם", כך כותבת אלזה דובקובסקי באפריל 1939 לבתה אורזולה דובקובסקי, היום אסתר גולן. אלזה נספתה באושוויץ ובעלה ארנו בטרזינשטאט.

המכתב המלא ומכתבים אחרים של יהודים שניספו בשואה מופיעים בספר החדש. זהו כרך ראשון ובו מכתבים שנאספו מארכיון "יד ושם" ומארכיונים נוספים וכן ממקורות פרטיים ואחרים, חלקם הגדול נחשף בספר לראשונה.

בספר עדויות אישיות ישירות ובוטות, שנכתבו בגטאות, במחנות מעבר, ברכבות שנסעו למזרח, במחנות ריכוז ובמחנות מוות. מסרים אלה נעדרים כל פרשנות של המשקיף מן החוץ. זו חשיפה אותנטית של חוויות ורגשות אישיים, של התמודדות עם הסבל ועם המוות הקרב.

"כאשר הנוראות בוקעת בצורת קול אישי, מזוהה בשם הכותב - העדות נשמעת משכנעת יותר, אמינה יותר ונוגעת ללב. הקביעה המוכרת "רצח שישה מיליונים", יוצאת מתוך ערפולה המושגי וקורמת עור וגידים" נאמר בהודעת הדוברת.

יו"ר הנהלת "יד ושם" אבנר שלו, ימסור את הספר לנשיא המדינה, משה קצב. במעמד זה תמסור אסתר גולן את המכתבים המקוריים שקיבלה מאמה ומאביה לארכיון "יד ושם".


