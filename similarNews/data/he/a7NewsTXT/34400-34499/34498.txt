

במלאת שנתיים לחטיפתם של חיילי צה"ל בהר דב, החליט יעקב אביטן, אביו של החייל החטוף, עדי אביטן, להקים בטבריה מצפור שינציח את סיפור החטיפה.

הורי החיילים החטופים, עדי אביטן, בני אברהם ועומר סוואעד, יערכו בעוד כשלושה שבועות עצרת רבת משתתפים בטבריה לציון שנתיים לנפילת החיילים בשבי של החיזבאללה. לאירוע הוזמנו אישי ציבור, חברי כנסת ותושבי הגליל שיגיעו להזדהות עם הורי החטופים.

הטקס ייפתח בחנוכת "מצפה עדי" המוקם בימים אלה בטבריה. לצורך הקמת המצפור יובאו אבני בזלת גדולות מהר דב.

כתב עתי"ם מוסר, כי לקראת האירוע מתקיימים בימים אלה בטבריה עבודות להקמת המצפור שינציח את סיפורם של החטופים באתר הצופה לעבר החרמון והר דב. "עדי אהב את הנוף הזה ואולי הוא רואה אותנו משם", אמרו במשפחת אביטן.

המצפור יהיה בנוי משלוש אבני בזלת גדולות עליהן ייכתב סיפורם האישי של כל אחד משלושת החטופים. על אבן בזלת גדולה במיוחד שתובא מהר דב ייכתב סיפור החטיפה.

"אנחנו ממשיכים במסע ההסברה בחו"ל בניסיון להביא לשחרורם של הבנים החטופים או לפחות כדי לקבל מידע מעודכן עליהם. אנחנו נענים לכל גוף שקורא לנו ועושים מאמצים שסיפור חטיפתם של בנינו לא ירד מסדר היום הציבורי עד שיחזרו. אני יודע שגופים רשמיים במדינה ממשיכים במאמציהם לאתר מידע על הבנים החטופים אולם במבחן התוצאה מעשיהם, מבחינתי, הוגדרו עד כה ככישלון", אמר יעקב אביטן לכתב עתי"ם.
