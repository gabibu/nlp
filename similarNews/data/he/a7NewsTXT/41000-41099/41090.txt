

הרשות הפלשתינית ממשיכה לחלק בשמו של סדאם כספים למשפחות המחבלים שביצעו פיגועי התאבדות או שנהרגו במהלך הלחימה נגד חיילינו.

ערב המלחמה במפרץ ממשיך שליט עירק, סדאם חוסיין, להדק את הקשר בינו ובין העם הפלשתיני.

כתב עתי"ם מוסר כי הרשות הפלשתינית ממשיכה לחלק בשמו של סדאם כספים למשפחות המחבלים שביצעו פיגועי התאבדות או שנהרגו במהלך הלחימה נגד חיילינו. ביום ראשון בלילה היו אלה משפחות מרפיח שקיבלו את המענק הכספי.

לכל אחת מהמשפחות חולקו בטקס חגיגי בניצוחם של אישים מהרשות הפלשתינית סכום השווה ל- 6000 שקלים. זאת, במסגרת 189 אלף דולר שהקציב ערפאת לתמיכה במשפחות המחבלים בדרום רצועת עזה.

הטקס שודר בטלוויזיה של הרש"פ. בטקס דומה שנערך ביום רביעי האחרון בעיר עזה הוקרא מכתב ששלח סדאם חוסיין לפלשתינים ברחבי יש"ע ובו הוא מבקש לעודד את רוחם.

ככל שקרבה המערכה הצבאית במפרץ הולך המצב בעירק ותופס מקום נרחב יותר בכלי התקשורת הפלשתינים, שעסקו כמעט לחלוטין רק במצב ביש"ע עד אירועי ה-11 בספטמבר.

בקריקטורה בעיתון "אל קודס", הנפוץ ביותר ברשות הפלשתינית, נראה ביום א' אי בדמותה של עירק ומסביבו כרישים, המדמים את ארה"ב ובנות בריתה. בפנייה אל העם הפלשתיני מעל דפי אחד העיתונים בימים האחרונים קובע המשורר עומר חליל עומר כי עירק תהיה בית הקברות של החיילים האמריקנים שיגיעו אליה למלחמה בסדאם חוסיין.
