

בעקבות ביקורו של שר התיירות הרב יצחק לוי באתר התיירות של חמת גדר שבגולן, סוכם בין השר להנהלת האתר כי לראשונה יתקיים באתר סיכום על שעות ביקור לרחצה נפרדת לאוכלוסיה הדתית. ההסדר יוחל מידי יום ראשון בין השעות 18:00-22:00.

בדיווחו על הביקור ועל הסיכום הוסיף דובר משרד התיירות וציין כי אתר חמת גדר הינו האתר המתויר ביותר בישראל בשנת '02. בשנה החולפת ביקרו באתר כחצי מיליון מבקרים, שנהנו במקום ממגוון של אטרקציות, מרחצאות, טיפולים וכו'.

בשנים האחרונות הורחב ושופץ האתר והושקעו בו כ-34 מיליון ש"ח, בסיוע ותמיכה של משרד התיירות.

שר התיירות יצחק לוי, שהתרשם מאד בביקורו מתנופת הפיתוח שחלה באתר בשנים האחרונות, אמר "אני תקווה שהסדרת שעות הביקור תאפשר לאוכלוסיה הדתית הרבה המבקרת באזור ליהנות מסגולותיו הייחודיות והאטרקטיביות של המקום".
