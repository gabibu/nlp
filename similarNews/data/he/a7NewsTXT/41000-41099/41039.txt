

בישיבת שרי הליכוד שכינס הכריז רה"מ שרון כי הבחירות לרשימת הליכוד לכנסת לא יתקיימו יותר בהשתתפות חברי המרכז בלבד.

בישיבת שרי הליכוד שכינס הכריז רה"מ שרון כי הבחירות לרשימת הליכוד לכנסת לא יתקיימו יותר בהשתתפות חברי המרכז בלבד. שרון גם הגיב בדבריו על חקירת המשטרה בדבר החשדות לשחיתויות בבחירות הפנימיות בליכוד. עוד אמר שרון כי לדעתו יש לחזור לשיטה הישנה של דירוג חברי הכנסת של התנועה בהשתתפות כל מתפקדי התנועה.

לדברי שרון, הוא מתנגד לכל תחליף לבדיקת המשטרה בפרשת הבחירות במרכז הליכוד. הוא מתנגד לכך שוועדה חיצונית כלשהי תבדוק את מה שקרה, וגם לכך שוועדה פנימית של הליכוד תעשה זאת. הוא חזר והודיע כי מי שיוכח לגביו שהוא נבחר בצורה בלתי תקינה ובאמצעים פסולים לא יהיה חבר בליכוד. "אני בעצמי אגיש את התביעה למוסדות הליכוד להרחקתו מהסיעה. לא אקח את קולו בחשבון בעת הרכבת הקואליציה", אמר שרון.

בישיבת שרי הליכוד התנהלו חילופי דברים קשים בין רה"מ שרון לבין המנצח בבחירות המקדימות השר צחי הנגבי על רקע רצונו של רה"מ לנטרל את מרכז המפלגה. במהלך הישיבה של שרי הליכוד ביקש שרון כי השרים יתמכו בכינוס מרכז הליכוד לפני הבחירות כדי לשנות את שיטת הבחירות הפנימיות. לדבריו, הוא פועל לשוב לשיטת הבחירות המקדימות הפתוחות. אך השרים ריבלין, שלום והנגבי אמרו כי צעד כזה רצוי שלא יתממש.

לדבריהם, מהלך זה יזכה להתנגדות במרכז המפלגה, ובתקופת בחירות התנגשות זו צופנת בחובה נזק תדמיתי כבד. המתנגד החריף היה הנגבי. הוא אמר לרה"מ כי המרכז לא יסכים לכך.

עימות נוסף שעליו דווח היה בין הנגבי לשרון על רקע הקמת מדינת פלשתינית. רה"מ מחה על כי שרי הליכוד מדברים בקולות שונים וגורמים לרה"מ להצטייר כמי שתומך בהקמת מדינה פלשתינית בעוד ששריו מתנגדים לה. "מהליכוד יוצאים מסרים סותרים. צריך להפסיק זאת", אמר.

הנגבי שאל את רה"מ מהו הקו שהוא מוביל ושרון השיב שמי שאינו מסכים אתו אינו חייב להיות בממשלה. עוד דווח כי הנגבי אמר לשרון: "אני נמצא בכנסת 20 שנה לא כדי לייצג קו של מדינה פלשתינית". תשובתו של שרון הייתה: "אין בכוונתי להקים ממשלה לעומתית" (המורכבת משרים המתנגדים לדרכו של שרון). לבסוף אמר הנגבי לרה"מ: "לא באתי לליכוד כדי לקבל ממך מינוי".

אמש תקף יו"ר המפד"ל אפי איתם את תמיכתו של רה"מ שרון ברעיון הקמת מדינה פלשתינית ואמר כי רעיון זה עומד בניגוד לדעת מוסדות הליכוד. גישתו זו של ראש הממשלה, לדברי איתם, "מבטאת גישה בלתי דמוקרטית, ומציבה תמרור אדום בדבר יחס הליכוד לכיבוד רצונו של הבוחר".

בגלי צה"ל דווח כי יו"ר "האיחוד הלאומי" אביגדור ליברמן אמר כי שרון החליט סופית להקים מדינה פלשתינית, וכי מי שמצביע לליכוד מצביע בעד הקמת "ממלכת טרור".
