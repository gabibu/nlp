

"25 שנים נלחמנו לצדכם נגד הטרוריסטים. עכשיו מתייחסים אלינו בכל העולם כמו אל טרוריסטים. אתם שולחים אלינו חיילים על סוסים, כמו במלחמה. אבל אנחנו נלחמים על האוכל שלנו, על ארוחת הבוקר שלנו. ארוחת הבוקר שלכם זה מכות". כך קרא בצהריים חייל צד"ל לשעבר, בהפגנת ההמון שקיימו חיילי צד"ל מול משרד ראש הממשלה בירושלים. בהפגנה היו עימותים קשים בין המפגינים לבין השוטרים. מספר שוטרים ומפגינים נזקקו לטיפול רפואי.

כאלף איש, חיילי צבא דרום לבנון לשעבר ובני משפחותיהם, הגיעו לפני הצהרים לקרית הממשלה בהסעות אוטובוסים שאורגנו עבורם מישובי הצפון, שם הם מתגוררים, אל הבירה. בקור עז במיוחד, בלא יריעת בד או מחסה מעל לראשם, התקבצו הלבנונים ברחבה שמול לשכת ראש הממשלה, על-מנת למחות על היחס המפלה-לטענתם של ממשלות ישראל כלפיהם. המפגינים נשאו כרזות בגנות הממשלה ויחס החברה הישראלית כלפיהם. "פעם היינו הגיבורים שלכם - עכשיו אנחנו המסכנים שלכם", ו-"אחים לנשק לא מפקירים", היו חלק מן הסיסמאות שנקשרו אל הגדר.

המפגינים מחו, על שמאז הגעתם לישראל, עם יציאת צה"ל מדרום לבנון, לפני כשנתיים וחצי, הופקרו על-ידי כל ממשלות ישראל, אשר זנחו אותם בישובי הצפון מבלי להעניק להם תנאי מחיה בסיסיים ותוך יחס מפלה בינם לבין שאר אוכלוסיית הצפון, ובפרט העולים החדשים. למרות מפגשים חוזרים ונשנים שקיימו נציגי צד"ל עם מנכ"ל משרד ראש הממשלה, אביגדור יצחקי, לא השתנה מצבם.

מפגש שאמור היה להתקיים לפני כשבועיים בין בנו של ראש הממשלה, עומרי שרון, לבין נציגי צד"ל, ובו היו אמורים הצדדים להגיע להסכמה, נדחה ולא נקבע כל מועד חדש.

"25 שנה לחמנו בשבילכם בדרום לבנון, והיום אנחנו לא מקבלים שום הכרה וזכויות כחיילים בצבא", אמר, האשם, מארגן ההפגנה. "המדינה הגדירה אותנו כעולים חדשים, אבל לא מעניקה לנו שום זכויות של עולים".

מהומה פרצה במהלך ההפגנה, אשר החלה דווקא בשקט ובסדר מופתי. המהומה פרצה כאשר כח משטרה נרחב, שכלל עשרות שוטרים ועשרות חיילי מג"ב וכן כ10- פרשים, התקבץ במקום ההפגנה, במרחק כמה מטרים מגדר המחסום שהוצבה שם. כאשר ראו המפגינים את הפרשים, וכן כאשר התקרבו צוותי הטלוויזיה, החלו כמה מן הלבנונים לפרוץ את גדר המחסום ולנוע לעבר השוטרים. כתוצאה מכך, חסמו עשרות השוטרים את המעבר בגופם ויצרו גוש צפוף ובלתי עביר של כח-אדם. בתגובה החלו המפגינים לצעוק, להדוף את השוטרים באגרופיהם ואף להכותם. השוטרים החזירו מהלומות באלות וגררו בכח כמה מן המפגינים, אשר הפרו את הסדר במקום.

במהלך חילופי המהומות הקשים, הושלך פטיש כבד על ראשו של אחד השוטרים והוא נלקח לטיפול בבית החולים שערי צדק בעיר. שוטר אחר הוכה במקל. כמה מן המפגינים שהוכו על-ידי השוטרים הוצאו בכח מן ההפגנה ורותקו אל הרצפה, חלקם אף איבדו את הכרתם למספר דקות. כתוצאה מן המהומות נעצרו 4 מפגינים, ושני שוטרים נזקקו לטיפול רפואי.

מפקד מחוז ירושלים, ניצב מיקי לוי, שהגיע למקום, סרב לפנות את כח השיטור הגדול והאשים בכך את המפגינים עצמם. "אתם התנהגתם לא יפה. אני לא אשחרר את השוטרים עד שתתנהגו יפה", אמר.

מיכאל, בן 13 מקרית שמונה, שאביו היה קצין בצד"ל, קרא בגרון חנוק מדמעות: "אבא שלי לא הוריד את הנשק מידיו 25 שנה. היום אנחנו חיים כמו כלבים. אין לנו אוכל בבית". מיכאל התלונן כי הוכה ברגלו מידי אחד השוטרים כשניסה ללכת לשירותים. "זה הכבוד שנותנים לנו!" זעק.

טרם התקבלה תגובה רשמית מלשכת ראש הממשלה.
