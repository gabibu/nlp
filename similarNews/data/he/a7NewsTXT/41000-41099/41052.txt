

בדו"ח שהגישה בשבוע שעבר ועדה של מועצת העיתונות, בראשות ממלא מקום הנשיא ד"ר ניצה שפירא-ליבאי, נקבע כי יש להחיל את כללי האתיקה המקצועית של מועצת העיתונות על עיתונות אינטרנט.

הוועדה קובעת כי יש לתקן את תקנון האתיקה של המועצה, וזאת בהרחבת ההגדרה הנוכחית של "עיתון" באופן שייכללו בה גם "עיתונים מקוונים", כדלהלן: "'עיתון' - לרבות אמצעי תקשורת אלקטרוניים ועיתונים מקוונים".

כמו כן, המליצה הועדה "לפנות בקריאה לכל העיתונים המקוונים - באינטרנט, ברשתות הסלולריות ובאמצעי תקשורת אחרים - לקבל עליהם את כללי האתיקה".

מבחינת הערכים שעליהם מופקדת המועצה, כך נאמר בדו"ח, אין הבדל בין עיתון מודפס או משודר לבין אתרי עיתונות באינטרנט. אלה גם אלה מעבירים תכנים עיתונאיים לקהל הקוראים, המאזינים, הצופים או הגולשים.

תפקיד המועצה, מזכיר הדו"ח, הוא לקבוע ולאכוף אמות מידה מקצועיות לעיתונות
אמינה, הוגנת ואחראית. גם אם אתר עיתונאי זה או אחר ינער חוצנו מכללי האתיקה "תשרת המועצה את הציבור במתן פומבי להתנהלותו הבלתי אתית ותציב בכך תמרור אזהרה מפני רמת אמינותו ומיומנותו המקצועית", קובע הדו"ח.

נשיאות המועצה הקימה את הוועדה בעקבות פנייתו של חבר המליאה אריה אבנרי לשים סכר בפני התופעה של העדר אתיקה בעיתונות האינטרנט. הוועדה הורכבה מחברי מועצה המכהנים כנציגי הציבור, מעיתונאים, מעורכים, ממו"לים ומאנשים בעלי ניסיון בתחום האינטרנט, שאינם חברי מועצה.

החלטות הוועדה טעונות אישור הנשיאות והמליאה של מועצת העיתונות.
