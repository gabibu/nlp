

עובדי האו"ם החלו ביישום תוכניות להוצאת נציגיהם מעיראק, זאת מחשש להידרדרות המצב ולמלחמה שתביא להפסקת הפקת הנפט, לנזקים חמורים בהספקת החשמל ולתסיסה חברתית שתגרור אחריה מצב בו יימנו כ-900 אלף פליטים, כך דיווח היום היומון הלונדוני "טיימס".

על פי מסמכי או"ם שהגיעו למערכת היומון, צפויים הקרבות הקשים ביותר (אם אכן תפרוץ המלחמה) בשלושה המחוזות המרכזיים שמסביב לבגדאד, שעה שצפון המדינה, קרי, האיזור הנמצא תחת שליטה כורדית, יישאר שקט. בהתייחסות לדרום השיעי, נאמר כי יעבור לפחות חודש (לאחר פרוץ המלחמה) עד שעובדי הסיוע של האו"ם יוכלו להגיע ולפעול בשטח.

למרות שסוכנויות הסיוע של האו"ם ממשיכות לקוות להסדר שימנע מלחמה, מתכוננים העובדים בשטח לפינוי, ודיווחו על הקמת מחסני ציוד ואספקת חירום באתרים שונים ברחבי המדינה.

