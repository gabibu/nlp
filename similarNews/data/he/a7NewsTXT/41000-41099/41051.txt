

ביום שישי נרצח הרב יצחק עראמה הי"ד, רב היישוב נצר חזני שבגוש קטיף.

באתר "בקהילה" של מוסקווה פורסם כי בשבוע שעבר התירו להחזיר מספריית לנין 12 ספרים לתנועת חב"ד. אחד מן הספרים שהוחזרו נקרא בשם "עקידת יצחק". על דף השער של הספר כתוב שמחברו הוא - "הרב יצחק עראמה". יצוין כי הרב הנרצח הוא צאצא של הרב עראמה מחבר הספר.

קווים לדמותו הייחודית של הרב יצחק עראמה הי"ד, רבו של היישוב נצר חזני, שרטט אתמול הרב יגאל קמינצקי, רב גוש קטיף, בשיחה עם ערוץ 7. לדבריו, אי אפשר לצייר דמות אידיאלית של רב יותר מזו של הרב עראמה. רבנות, לדבריו, היא חיבור בין מושב לרב. מעין זיווג. "אני מכיר מעט מאד מצבים שבהם הזיווג עולה כל כך יפה ושאהבה אחווה וקשר חם שורים בין הקהילה לבין רבם", הוסיף. היישוב נצר חזני, לדבריו, פעל שנים רבות בלי רב, וזמן רב היה נחוץ כדי למצוא רב לקהילה זו, אך מאותו רגע שהרב עראמה נכנס ליישוב, כאילו במטה קסם החלו הרב והקהילה לצמוח ולהתפתח. הם הפכו, אמר הרב קמינצקי, מיישוב של חקלאים ליישוב של בעלי בתים הקובעים עתים לתורה, עם בית מדרש מסודר, שפועל בו גם כולל ערב.

הרב קמינצקי הוסיף כי הרב עראמה היה ענק בתורה גם בצידה הנגלה וגם בצידה הנסתר והיה מתמיד ושקדן. נוסף על כך, אומר הרב קמינצקי, לרב עראמה הייתה יכולת מיוחדת לחבר אליו את כל שכבות הגיל: מבני שנתיים ועד מבוגרים, ובמיוחד את בני הנוער.

לדבריו, במוצאי השבת האחרונה, במהלך כינוס הנוער בגוש קטיף, נאמרו דברים לזכרו, ובין היתר הוזכר כי הרב עראמה ראה בנוער את נושאי יכולת ההנהגה של המחנה, ואת מגלמי הקדושה.

עוד סיפר הרב קמינצקי כי הרב עראמה נרצח בדרכו לשבת חתן אצל משפחת יפת, ששכלה את בנה איתמר הי"ד, בגוש קטיף לפני כשנתיים, משפחה שהוא העניק לה כוחות בשעת אבלה.

יהודה בשארי, מקרובי משפחתו של עראמה, אמר לערוץ 7 כי מדובר באבדה של העם כולו. מדובר, לדבריו, ברב שלימד אלפי תלמידים, כולל רבני ישיבת הסדר ורופאים. אלה למדו אצלו שיעור קבוע.
עוד הוסיף בשארי כי הייתה לו יכולת התבוננות, וכי תמיד אמר כי מלאכתו של האדם היא מלאכת בורר בין הטפל לעיקר.
