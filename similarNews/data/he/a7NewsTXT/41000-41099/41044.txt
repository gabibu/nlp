

לבית המשפט המחוזי בתל אביב הוגשה אתמול בקשה לאישור תביעה ייצוגית בסך 700 מיליון ש"ח נגד "בזק". הטענה היא כי כחמישה מיליון צרכני הטלפונים הסלולאריים הוטעו ביחס לחיובם עבור התקשרות למספרי טלפון המתחילים ב-1-800 ו-177, שאמורים להיות חינם על פי הפרסומים, אך בפועל אינם כאלה.

התובעים אלי חי מגבעתיים וציון עובדיה ממודיעין, טענו כי בפועל חברת התקשורת הסלולארית שבאמצעותה הוא מתקשר מחייבת את הצרכן המתקשר ל"שיחת חינם" מטלפון סלולרי, והשיחה אינה חינם כלל ועיקר.

כמו כן נטען כי "בזק" מנצלת באופן גס ובוטה את תמימותם של הצרכנים, את מצוקתם ואת בורותם ובכך היא עוברת על חוק הגנת הצרכן.

"בזק", לטענתם, ממאנת לאפשר לחברות התקשורת הסלולרית לגבות מחיר כראות עיניהן מבעלי מספרי החינם, וזאת אף על פי שהתעריפים שאלה דרשו לגבות דומים לאלה שנגבו בפועל מהצרכנים.

עוד הם טוענים כי "בזק" מנצלת את היותה מונופול בשוק התקשורת הקווית בארץ וכי יש לפסוק לה גם פיצויים עונשיים. טרם ניתנה החלטה בבקשה.
