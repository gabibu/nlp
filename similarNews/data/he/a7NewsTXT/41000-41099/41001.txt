

ח"כ יוסי כץ עזב את מפלגת העבודה והצטרף למפלגת ,עם אחד" במסיבת עיתונאים במהלך סיור של "עם אחד" בבאר שבע אמר כץ כי הוא "מאוכזב מאד מהתנהלותו של יו"ר המפלגה עמרם מצנע"

ח"כ כץ לא נבחר למקום ריאלי בבחירות המקדימות של מפלגת העבודה ולאחר מכן הודיע על פרישתו מפעילות מפלגתית לעסקים. במסיבת העיתונאים הודיע כץ שנעתר לבקשת ח"כ פרץ והוא יעמוד בראש מטה הבחירות של הגימלאים ב"עם אחד". לדבריו, את המגעים עם ח"כ פרץ הוא ניהל עוד לפני הגשת הרשימות של המועמדים לכנסת אך הוא לא ביקש וגם לא הובטח לו כל תפקיד ב"עם אחד".

לדבריו, "העובדה שלא נכללתי ברשימת מפלגת העבודה לכנסת מחייבת אותו לעשות פסק זמן ואמרתי לעמיר שאינני מעוניין להיות חבר כנסת. הודעתי על נכונותי לעשות כל תפקיד שיוטל עלי. לכן נעתרתי לבקשה לעמוד בראש מטה הבחירות של הגימלאים ב"עם אחד". כך אמצא סיפוק בעשייתי ואוכל לישון בשקט בידיעה שמפלגת "עם אחד" עושה למענם בכנסת".

כץ הודיע הבוקר על פרישתו ממפלגת העבודה והצטרף מיד לסיור של ח"כ פרץ בבאר שבע. במסיבת העיתונאים הציג ח"כ פרץ את "הפאנל החברתי" של "עם אחד". 4 שהיו יושבי ראש ועדת הכנסת לעבודה ורווחה: הוא עצמו יוסי כץ, דוד טל שפרש מש"ס ואורה נמיר שכיהנה גם כשרת העבודה והרווחה ופרשה לגימלאות לאחר סיום כהונתה כשגרירה בסין. ארבעתם השתתפו במסיבת העיתונאים.

כץ אמר: "ברשימה של 20 הראשונים של מפלגת העבודה אין אדם אחד שיש לו מסר בתחום החברה, העבודה והרווחה. אינני יכול להשלים עם זה. תמיכת מפלגת העבודה בקיצוץ 4 אחוזים מהגימלאים היא תעודת עניות למפלגת זו שהיתה ביתי במשך 28 וחצי שנים. הצטרפותי ל"עם אחד" נעשתה כדי להביא להישגים חברתיים.

ח"כ כץ אמר, שיפעל ב"עם אחד" להשגת שלוש מטרות עיקריות: הבטחת רשת בטחון לקרנות הפנסיה, מניעת שחיקת הקצבאות וחקיקת חוק להכללת האישפוז הסיעודי בסל הבריאות. הוא הוסיף ואמר: "אני מאוכזב מאוד מהתנהלות יו"ר מפלגת העבודה, אך לא בגלל זה באתי ל"עם אחד". כאן אוכל לעשות למען הגימלאים שהיה הדגש של פעילותי גם במפלגת העבודה שהזניחה אותם".
