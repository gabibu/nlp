

לאחרונה עצרו השב"כ וצה"ל מהנדס מטוסים פלשתיני שעבד בשדה התעופה דהנייה, סמוך לרפיח . כתבנו קובי פינקלר מוסר כי האיש חשוד שהתגייס לארגון החיזבאללה ושימש להם סוכן ברצועה. העצור נחקר בשב"כ.

מפקד צה"ל בשומרון הוציא אזהרה למתיישבים באזורו להימנע מנסיעה בטרמפים, וזאת בשל מידע על כוונות לחטוף ישראלים.

בציר המתפללים בחברון בנה צה"ל מוצב קטן שיאויש בחיילים אחדים. המוצב הוקם במקום שממנו פונה בסוף השבוע שעבר המאחז שהוקם במקום. בצה"ל מציינים כי משימת המוצב היא להגן על המתפללים.

צה"ל פתח את המחסומים בצומת נצרים ובצומת גוש קטיף לתנועת פלשתינים . בכך למעשה בוטל ביתור הרצועה לשלושה חלקים, שהוטל בעקבות רציחתו של הרב עראמה בכיסופים ביום שישי.

כוחות צה"ל הרסו את הטרנספורמטור המרכזי ברצועה, ומאז שבת נותקו כ 60,000 תושבי הכפרים ושוליה המזרחיים של העיר חאן יונס שברצועת עזה מזרם החשמל. יחיא שמיה, הממונה על נושא האנרגיה ברש"פ, התלונן כי פנה לשלטונות חברת החשמל בישראל בבקשה שיסייעו בתיקון הנזק, אך בקשתו זו נענתה בשלילה. לדבריו, חברת החשמל הודיעה כי בשל המצב הבטחוני צוותים ישראליים אינם יכולים להיכנס לאזור, וכי הם מחכים לאישור מצה"ל לצורך זה.
