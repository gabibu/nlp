

בישיבת הממשלה אמר שר הביטחון שאול מופז כי ארה"ב נחושה שלא להרפות מסדאם חוסיין. עם זאת, לדעתו, לפני קבלת החלטה על הפעלת כוח צבאי תמצה ארה"ב את צעדי הפיקוח הבינלאומיים בעירק.

מופז הדגיש כי ישראל נתונה ברמת מוכנות טובה יותר מאי פעם לתרחישים השונים שיכולים לבוא בעקבות מתקפה אמריקנית בעירק.

מנתוני פיקוד העורף עולה כי בערך רבע מיליון ישראלים טרם רעננו את ערכות המגן שלהם. אמנם בחודש נובמבר, כשעלה החשש מפני המלחמה הקרבה עם עירק, הגיעו אזרחים רבים לתחנות הרענון, והמספר הצטמצם, אך מאז תחילת פעילות משלחת פקחי האו"ם שוב פחתו המעוניינים ברענון הערכות. כעת צופים כי הזרם ישוב ויגבר. פיקוד העורף מסר כי במצב חירום או הסלמה תיפתחנה תחנות רענון נוספות, בעיקר ביישובים שבהם אין כיום תחנות שכאלה, וזאת במטרה להקל על ריבוי הפונים.

בסקירתו עסק מופז גם בנושא הדיאלוג בקהיר בין אבו מאזן ובין בכיר החאמס חאלד משעל על הפסקת הפיגועים. הוא אמר כי לחמאס אין שום כוונה להפסיק את הפיגועים. מופז ציין כי בעוד אבו מאזן קורא להפסקת האלימות, הרי ערפאת רק רוצה בריסון הטרור באופן זמני עד לבחירות בישראל.

מופז אף דיווח כי בחודש נובמבר כולו נעצרו אלף חשודים פלשתינים ואילו רק בשבוע האחרון נעצרו 150. לדבריו, המעצרים של השבוע האחרון סיכלו בוודאות שורה של פיגועי התאבדות בתוך שטח ישראל. עוד מסר מופז כי לפני שלושה ימים נחשפה במחנה הפליטים אסכר בשכם מעבדת נפץ גדולה במיוחד, ובה נתגלו חמישה מטעני קלימגור, מטען חלול במשקל של 10-15 קילוגרמים של חומר נפץ וכן עוד עשרות חלקי מטעני חבלה וחלקים של חגורות נפץ.

שר הביטחון הוסיף כי לקראת חג המולד הוא אישר את תוכנית צה"ל שנועדה לאפשר קיום החגים הדתיים, ככל האפשר, וזאת מבלי לפגוע בצורכי הביטחון.

באשר למצב בגבול הצפון אמר שר הביטחון כי בצה"ל שומרים על ערנות רבה, ועל דריכות לקראת האפשרות שהחיזבאללה ינסה לפגוע בישראל. מופז ציין כי העובדה שסוריה הייתה היחידה מחברות מועצת הביטחון שהתנגדה להחלטה 1450, החלטה שגינתה את הפיגועים בקניה, "חושפת את פרצופה האמיתי של סוריה   שהיא תומכת בטרור".

עוד אמר שר הביטחון כי בביקורו בבריטניה שיקר נשיא סוריה בשאר אל אסאד כאשר טען שאין מפקדות טרור בדמשק וכי מדובר רק ב"משרדי הסברה תמימים".
