

טקס האזכרה הממלכתי במלאת 42 שנים לטביעתה של הספינה אגוז ועשור להעלאת עצמותיהם של 22 ממעפיליה, במעמד נשיא המדינה משה קצב, יתקיים ביום חמישי הקרוב בשעה 13:00 בהר-הרצל בירושלים, כך הודיע היום דובר מרכז ההסברה.

ב-10 בינואר 1961 הבריחה הספינה "אגוז" בפעם ה-13 את חוף אלחוסימה שבצפון מרוקו לכיוון נמל גיברלטר, כשעל סיפונה 44 מעפילים ממרוקו. בעיצומה של ההפלגה טבעה הספינה על כל מעפיליה. 22 גופות נמשו מן הים והובאו לקבורה בבית העלמין היהודי באול-חוסימה. בשנת 1992 הועלו עצמותיהם ארצה ונטמנו בהלויה ממלכתית בהר-הרצל.

בטקס שייערך ע"י מרכז ההסברה, ישאו דברים נשיא המדינה, השרה ציפי ליבני בשם הממשלה, הגב' גילה גוטמן-אזולאי, בת למשפחת אזולאי שאיבדה שש נפשות באסון טביעת הספינה וכיום יו"ר המשפחות השכולות ומר סם בן-שטרית, יו"ר הפדרציה העולמית של יהדות מרוקו.

אבוקת הזיכרון תודלק על ידי הגב' יעל בן הרוש ומר רפי בן-ארי, נכדים למשפחת בן-הרוש, שאיבדה שש נפשות באסון אגוז.

נציגת הדור הצעיר יעל חיה ביטון, אשר דודתה עלייה אלמליח, יחד עם כל משפחתה, נספתה באסון, תקרא שיר שכתבה לאירוע.

קדיש יאמר מר יצחק אבוקסיס, אחיה של עלייה אלמליח, אשר הוברח יחד עם הוריו ואחריו בספינה "אגוז" עשרה ימים לפני טביעתה. זר המשפחה יונח ע"י דניאלה חלפון נכדה ובת למשפחת ממן, שאיבדה שש נפשות באסון, וע"י מר חיים אלקובי, אחיו של דוד אלקובי שנספה באסון.
