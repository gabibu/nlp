

עליה חדה, של 10 ס"מ, נרשמה היום במיפלס הכנרת, והיא נגרמה בשל הגשמים הרבים שירדו באגן ההיקוות של הכנרת בימים האחרונים.

למעלה מ-100 מ"מ של גשם ירדו במהלך יום שישי ושבת במספר ישובים ברחבי הצפון. בנחלי הגליל והגולן נרשמה זרימה מרשימה של מים, המגיעים בסוף דרכם לכנרת. שמורת נחל שניר נסגרה היום למטיילים, לאחר שהנחל עלה על גדותיו וסחף עצים מגדת הנחל. השמורה תיפתח כשמיפלס המים יירד והעצים יפונו משבילי ההליכה.

מנציבות המים נמסר לכתב עתי"ם, כי ביום ראשון בבוקר עמד מיפלס הכנרת על מינוס 214.20 מ'. מתחילת הסופה ביום שישי נרשמה עליה של 10 ס"מ במיפלס הכנרת, שהם 17 מיליון קוב מים.

מתחילת עונת הגשמים נרשמה עליה של 22 ס"מ, שהם 35 מיליון קוב שנוספו לכנרת.

צדיק עמרן, מנהל איזור כנרת בשירות ההידרולוגי של נציבות המים, הטעים עם זאת בפני כתב עתי"ם, כי חסרים עדיין 5.30 מטרים למיפלס הכנרת, שהם 900 מיליון קוב מים.

ביום הראשון לפתיחת אתר החרמון הגיעו למעלה מ-600 מבקרים, בעיקר תלמידים ומשפחות עם ילדים שבאו להשתעשע בשלג. הסופה האחרונה כיסתה את הרכבל העליון בשכבה של 60 ס"מ שלג ואת אתר הרכבל התחתון ב-30 ס"מ שלג, גובה המספיק לשעשועי שלג אך אין די בו לגלישה.

מנהל אתר החרמון זאב גרינפלד מסר, כי חסרים כ-10 ס"מ שלג שיאפשרו תנאי גלישה טובים. על פי התחזיות, בסוף השבוע יירד שלג שיאפשר תנאי סקי טובים.
