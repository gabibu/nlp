

במצע מפלגת העבודה שאושר בתחילת השבוע כלולה הצעה לאפשר לאזרחים בישראל לנקוט מסלול נישואים אזרחי. מדובר בהצעת אנשי ממ"ד. הרב מיכאל מלכיאור, איש ממ"ד, אומר לערוץ 7 כי מדובר במסלול שיאפשר חלופה לאלו אשר ממילא אינם מעוניינים להינשא באמצעות הרבנות, חלק מהם עולים שאינם יהודים אך גם אינם נוצרים, וחלק מהם פסולי חיתון לפי ההלכה. לכל אלו יתאפשר להינשא בנישואין שיוגדרו "רישום זוגיות". לדבריו, מדובר בשינוי של מערך דת ומדינה, והצורך בכך, לדבריו, נובע מכך שהחקיקה הדתית נותנת לעם ישראל תחושת כפייה וגורמת לו להתרחק מהדת. הכפייה משניאה את הדת והיא שהקימה, לדבריו, את מפלגת "שינוי", שדגלה הוא שנאת הדת.

בתגובה על דברים אלה אומר חבר הכנסת מהמפד"ל הרב חיים דרוקמן כי יש לקחת בחשבון שמדינת ישראל היא קודם כל מדינה יהודית, שהישגה הראשון בהקמתה הם הנישואין והגירושין על פי דין תורה. "יכול לבוא מישהו לטהר את השרץ בק"ן טעמים, אבל השרץ הוא שרץ", אומר הרב דרוקמן.

עוד מוסיף הרב כי בעיות רבות ניצבות בפני מדינת ישראל, אך תחילה יש לקבל את עובדת היותה מדינה יהודית. פריצת הנישואים על פי ההלכה עלולה לחלק את עם ישראל, ובכך יהיה "מעוות שלא יוכל לתקון", כלשונו. איננו מכריחים את מישהו לחיות במדינה היהודית, אך מי שחי עמנו מקבל את המגבלות שהמדינה מציבה, הוא מציין, ומוסיף כי גם כיום מי שמעוניין להינשא שלא על פי דין תורה ימצא את הדרך לכך, אך אסור לתת לכך לגיטימציה רשמית.

לדבריו, הטענה כי יש לקרב את כולם ולא לחוקק חקיקה מחייבת יש בה משום היתממות שכן במציאות, כאשר מדובר בעניינים שביסוד חיינו, יש אכן צורך להכריח, ולא "להסתמך על 'סמוך!'".
