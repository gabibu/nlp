

מדיניות ישראל ביחסיה עם הרשות הפלשתינית שגויה, אומר אלוף פיקוד הדרום לשעבר, יום טוב סמיה, והשגיאה, לדבריו, נוצרה מרגע שהתברר כי התפיסה שנודעה בשם "עזה ויריחו תחילה" הוכחה ככישלון. שלטונות ישראל היו אמורים להבין אז היטב שפני הרשות הפלשתינית, וערפאת בראשה, אינם לשלום, אלא ל"משהו אחר", כלשונו, והם המשיכו בכל זאת את דרך אוסלו, כאילו הסכם עזה ויריחו הצליח במאה אחוז.

אתמול, חודשיים לאחר שעזב את תפקידו, אמר סמיה ביומן ערוץ 7 שאפילו את ההסכם הראשון שנחתם עם הפלשתינים, הסכם עזה ויריחו, הפרו הפלשתינים בשיטתיות. הוא גם אמר כי במשך שנים הצביעו הוא וחבריו על הכוונות העוינות של הרשות הפלשתינית. הוא כלל אינו מופתע מירי המרגמות, ואומר: "עכשיו אתם מגלים את סיפור המרגמות? הלא את התמונות של פצצות המרגמה שעכשיו יורים הראינו למי שהיה צריך לראות אותן לפני שלש שנים", אמר, אולם הדרג המדיני, לדבריו, שמע את האזהרות, ובחר להתעלם מהן.

