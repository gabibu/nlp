

תושבי פדואל ועלי זהב שבשומרון הפגינו מול משרד ראש הממשלה בירושלים. הם מחו על הידרדרות המצב הבטחוני באזורם, ותבעו משרון להכות במחבלים. זו הפגנה ראשונה של תושבי יש"ע נגד ממשלתו של שרון. המפגינים הביאו עמם להפגנה את המכונית של תושב פדואל שנפצע יום קודם לכן מאש תופת שנפתחה לעבר מכוניתו.

מספר עמי מובשוביץ, בעל המכונית שהותקפה: "התרחשו כאן פשוט נסי נסים. 15 קליעים נכנסו במכונית, וברוך ה', יצאנו מזה, ככתוב בספר תהילים: 'נפשנו כציפור נמלטה מפח יוקשים. הפח נשבר ואנחנו נמלטנו. עזרנו בשם ה' עושה שמים וארץ'. פשוט נס. ירו עליי מצד הדרך, לפחות משלושה או ארבעה כלי נשק, מטווח של כ-15 מטר, ובכל זאת הצלחתי להמשיך לנסוע עד שער היישוב".

מובשוביץ אמר לערוץ 7 כי הערבים חשים שצה"ל איננו מגיב בעוצמה. "הם פשוט אינם מפחדים. הם יודעים 'עם מי יש להם עסק'. אם זה יימשך כך, מצבנו ילך ויחמיר, וזה עצוב וכואב".
