

חמישה חיילי צה"ל נהרגו בצהריים וחייל נוסף נפצע באורח קשה מאוד בהתהפכות נגמ"ש באזור ההתנחלות "פני חבר", בדרום מזרח הר חברון. החייל הפצוע מאושפז בבית החולים הדסה עין כרם בירושלים.

גורם צבאי בכיר: "כואב הלב שבגלל טעות רגעית וקטנה קיפדו את חייהם חמישה חיילים צעירים"

ההרוגים הם סמל יעקב (יקי) ברדוגו מחדרה, רב"ט בורוש אליאסף מרעננה, סמל עידו קרני מקיבוץ עמיר בצפון, סמ"ר אידן ברודי מראשון לציון. שמו של הנהרוג הנוסף טרם אושר לפרסום. מפקד הנגמ"ש, סמ"ר אביעד קוליץ, נפצע באורח קשה מאוד.

מחקירה ראשונית עולה כי הנגמ"ש התהפך כתוצאה מבלימה פתאומית, בעת שנסע סמוך להתנחלות פני חבר בדרום הר חברון במשימת אבטחה, לקראת נחיתת מסוקו של שר הביטחון שביקר באיזור. מסיבה שאינה ידועה, נסע הנגמ"ש בכביש צדדי שאינו מוביל למנחת המסוקים.

במהלך הנסיעה במדרון, כשהתקרב לסיבוב, ככל הנראה במהירות גדולה מדי, בלם נהג הנגמ"ש את כלי הרכב הכבד והחליק. הנגמ"ש התהפך שלוש פעמים לפנים ולצד ימין ונחת על צידו במרחק של כמה עשרות מטרים ממקום הבלימה. דלתות הסיפון העליון של הנגמ"ש נפתחו והחיילים שישבו בו עפו החוצה ונמעכו תחת הנגמ"ש.

החיילים נחבלו קשות הן מהקרקע, בעקבות ההתהפכות, והן ממכשירי קשר וציוד שנפל עליהם מתוך הנגמ"ש. צוותי החילוץ שהגיעו למקום נזקקו לכוח של שירות הכבאות, על מנת לנסר את הנגמ"ש הסגור ולחלץ מתוכו ארבע גופות ושני פצועים. החילוץ נמשך כשעה. שניים מהפצועים הועברו במסוק לבית החולים הדסה עין כרם לקבלת טיפול, ואחד מהם נפטר בבית החולים לאחר שהגיע במצב אנוש.

אלוף פיקוד המרכז, יצחק איתן, מינה ועדת חקירה בראשות תא"ל גרשון (ג'רי) יצחק, מפקד עוצבת האש, לבדיקת נסיבות האירוע.

חוקרים מן המשטרה הצבאית וקציני בטיחות ממפקדת זרוע היבשה ומפיקוד מרכז הגיעו למקום והיו עסוקים במהלך אחר הצהרים בבחינת נסיבות התאונה. מחקירתם מתברר כי החיילים לא הספיקו לדווח במכשיר הקשר על תרגולת ההתהפכות. האדם הראשון שראה את הנגמ"ש ההפוך הוא רכז הביטחון של היישוב פני חבר שהזעיק את כוחות הביטחון.

"החיילים היו מוטלים מתחת לנגמ"ש ומצדדיו כשמצבם החיצוני קשה מאוד חלקם מרוסקים וחבולים מן החבטות הקשות שספגו במהלך ההתהפכות", סיפר גורם צבאי שהגיע במהירות למקום. "כואב הלב שבגלל טעות רגעית וקטנה קיפדו את חייהם חמישה חיילים צעירים ומפקדם נפצע באורח כל כך קשה. בייחוד שמדובר במצב לחימה בשטחים אנחנו אמורים לשים לב ולהקפיד על כל הפרטים הקטנים ולא לאפשר לעצמנו טעויות כאלה".

