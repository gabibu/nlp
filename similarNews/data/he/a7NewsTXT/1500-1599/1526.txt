

גורמים מדיניים הודיעו אמש על חידוש השיחות עם הפלשתינים ושיבה של שני הצדדים לשולחן הדיונים בהודעה נאמר שהפלשתינים הסכימו לכנס את ה'וועדה הבטחונית העליונה של ישראל והפלשתינים', וועדה שכוללת את ראשי השב"כ הישראלי והפלשתיני ומפקדים בכירים מצה"ל ומהמשטרה הפלשתינית. כינוס הוועדה ייעשה ככל הנראה היום וישתתפו בו גם נציגים אמריקנים. לבקשתה של הרש"פ יצטרף לכינוס גם נציג בכיר של הסי.אי.איי, שיהיה נוכח אך לא ישתתף.
יוזם הכינוס היה ככל הידוע שר החוץ האמריקני קולין פוואל שנפגש אתמול עם ערפאת ושוחח בטלפון עם רה"מ אריאל שרון.

גורמים בכירים בירושלים מסרו כי הוועדה תדון בסיום האלימות ולא ביישום הבנות שארם א-שייח'.
כמו כן נמסר מירושלים כי שר החוץ שמעון פרס צפוי להיפגש היום באתונה עם השר הפלשתיני לתכנון אזורי, נביל שעת'.
