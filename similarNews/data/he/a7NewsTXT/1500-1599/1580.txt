

בפעם השנייה בתוך שבוע חושפת המשטרה שערוריה שבה יהודי מסייע למאמץ המלחמתי של הפלשתינים נגד ישראל. מדובר בבחורה יהודייה בשם אנג'ליקה יוספוב. אנג'ליקה הייתה חברתו של המחבל זייד קילוואני, שהתפוצץ בתוך מונית בצומת מי עמי לפני חודש. יחד עם חברתו ביצע ארבעה פיגועים. קציני המשטרה הדגישו כי שיתוף הפעולה של יוספוב עם המחבל הוא שאפשר לו לבצע מספר כה רב של פיגועים.

נודע כי לפני כשנה פגש המחבל את אנגליקה יוספוב בת העשרים בבניין האופרה בתל אביב, וסיפר לה שהוא ממוצא דרוזי. לפני חצי שנה נהרג אחיו של המחבל בהפגנה סוערת, ובתגובה על כך הוא החליט לפגוע ביהודים. הוא רכש בשוק הכרמל בתל אביב סכין מטבח ארוך, ובו ניסה לרצוח את קצין צה"ל סגן אלוף יעקב בר דיין תוך שיסוף גרונו. הקצין נפצע פצעים אנושים.

לאחר מכן המשיך קילוואני לפעול נגד אזרחים ישראלים: ב 27 בפברואר הוא נסע עם חברתו בכביש גהה, ושם סיפר לה שהוא ערבי. אנג'ליקה כבר הייתה מודעת לכוונותיו של קילוואני לפגוע בישראלים, אך הדבר לא מנע ממנה להמשיך להיפגש אתו ולסייע לו בפעולותיו. יחד הם הניחו מטעני חבלה במעדניית בשר בתל אביב , ובדולפינריום שבעיר. למחרת הסיעה אותו חברתו לתחנת רכבת צפון, שם הוא עלה על מונית הנוסעת לצפון, ובצומת מי עמי הוא פוצץ את עצמו, ורצח את קלוד כנפו מטבריה. בפיגוע זה נפצעו אחד עשר איש נוספים.
