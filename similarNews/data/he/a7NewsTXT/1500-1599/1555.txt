

ראש הממשלה כינס היום ישיבה ראשונה של הקבינט החברתי-כלכלי. בפתח הישיבה ציין ראש הממשלה, כי הקבינט החברתי-כלכלי הוקם כדי לגבש מדיניות לטיפול בבעיות החברתיות והכלכליות המרכזיות. פעולתו תתרכז במיוחד בטיפול בהסרת חסמים וסחבת, קידום ביצועם של פרוייקטים לאומיים חשובים כמו: משק המים, תשתיות, צמצום פערים חברתיים בין היתר באמצעות מערכת החינוך ועוד.

הישיבה הראשונה הוקדשה לנושא משבר המים והדרכים להתמודד עמו. שר התשתיות ונציב המים הציגו את נתוני המחסור ועומק המשבר.

התמונה שהוצגה היא של יובש מתמשך שהביא את מצב הרזרבות במאגרי המים עד מתחת לקווים האדומים ולמצב של חוסר יכולת להתמודד עם שנות יובש נוספות ללא פגיעה של ממש בחקלאות, בחקלאים וביכולת האספקה של מים.

האוצר התייחס להיבטים הכלכליים והדגיש את הצורך לטפל לא רק במציאת מקורות מים חדשים אלא גם בצד הביקוש של המים ולמצוא דרכים לצמצם גם שם.

ראש הממשלה סיכם את הדיון והתייחס למספר כיווני פעולה שעיקרם מעבר לפעולה במתכונת של טיפול במשבר כדי לייצר מקורות מים חדשים. כגון: התפלה, טיהור מי שופכין ושימוש בהם בחקלאות, אגירת מי שטפונות ועוד.
