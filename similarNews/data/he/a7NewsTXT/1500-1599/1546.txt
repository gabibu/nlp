

מפקחי רשות העתיקות וחיילי מג"ב לכדו אמש שלושה פלשתינים בעת שערכו חפירה בלתי חוקית באתר ארכיאולוגי בוואדי ערה. ברשות החופרים נתגלו פטישונים, מגרפות, מכושים ודלי עם כלי זכוכית עתיקים שליקטו באתר.

החשודים הובאו למעצר במשטרת עירון, נחקרו והודו בעבירה על חוק העתיקות. היום הם יובאו להארכת מעצר.

מהיחידה למניעת שוד של רשות העתיקות נמסר, כי החפירות הבלתי חוקיות פגעו בשרידים עתיקים מהתקופה הרומית-ביזאנטית וגרמו נזק בלתי הפיך לאתר.

שוד עתיקות הינה עבירה פלילית שדינה עד שלוש שנות מאסר בפועל.
