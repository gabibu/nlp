

מפכ"ל המשטרה, רב ניצב שלמה אהרונישקי, נפגש, לראשונה מאז נכנס לתפקידו, עם ראשי מועצת יש"ע, כדי לבחון את שיפור שירותי המשטרה בישובים אלה והידוק שיתוף הפעולה בין התושבים לבין המשטרה.

מפכ"ל המשטרה החליט לערוך סיור כדי לחזק את שיתוף הפעולה בין התושבים ביש"ע לבין משטרת ישראל. הוא החל את סיורו בישוב אפרת, שם נפגש עם ראש המועצה איתן גולן. לסיור התלוו מפקד מחוז יהודה ושומרון ניצב שחר איילון וראשי מועצות נוספות.

לאחר מכן נפגש מפכ"ל המשטרה עם ראשי מועצת יש"ע בבניין העירייה במעלה אדומים. ראשי מועצת יש"ע גינו את ההתקפה על השוטרים בחברון ואמרו, כי הם מחזקים את ידי המשטרה.

יו"ר מועצת יש"ע וראש עיריית מעלה אדומים בני כשריאל אמר למפכ"ל, כי תושבי חברון שומרי חוק וכי מועצת יש"ע מגנה את הפעולות שהיו שם ותפעל שמקרים כאלה לא יישנו בעתיד.

אהרונישקי אמר, כי ברור שמדובר בקומץ אנשים, שהפר את החוק בחברון ועבר קווים אדומים. הוא הוסיף, כי חלה התקדמות בחקירת פיצוץ מיכל הגז בחברון והמשטרה תפעל לאיתור אותם אנשים כדי להביאם לדין.

אהרונישקי אמר עוד כי הוא בוחן בחיוב הקמת משמר אזרחי נרחב ביישובי יש"ע שיפורר שירותי המשטרה במקום.
