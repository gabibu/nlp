

תינוק בן חמישה עשר חודשים נפצע קשה מאד לאחר שפצצות מרגמה אחדות נחתו בלב עצמונה שבחבל עזה. התינוק נפגע מרסיסים בראשו ובגבו. הוא הובהל לבית החולים סורוקה בבאר שבע, והרופאים שם עמלים להציל את חייו.

אמו של התינוק נפצעה קל, ואושפזה גם היא בבית החולים בבאר שבע. עוד ארבעה בני אדם לקו בהלם. לאחר ההפגזה נתבקשו תושבי עצמונה לשהות בחדרים ממוגנים במשך כשעתיים.

בתגובה לירי המרגמות הפגיז צה"ל מטרות ברפיח ובדרום מערב רצועת עזה. הפלשתינים מסרו כי הותקפו מתקנים צבאיים של מנגנון הביטחון הלאומי של כוח 17 ושל הכוח הימי הפלשתיני. כמו כן נפגעה מערכת החשמל בעזה.

ראש הממשלה אמר כי "הרשות הפלשתינית לא מותירה בידי ישראל ברירה אלא לפעול באופן עקבי ונחרץ לסיכול פעולות הטרור ולהגנה על שלומם של אזרחי ישראל".
