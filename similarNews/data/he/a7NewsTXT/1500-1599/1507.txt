

בשב"כ סבורים כי הזרוע הימית של הרשות הפלשתינית מעורבת בפעילות טרור נגד ישראל.

כתב עתי"ם מוסר, כי חקירת השב"כ העלתה שאיש הזרוע הימית של הרשות, עבד אל-רחמאן פודה, היה מעורב בפיגוע טרור. פודה נתפס ב-28 במארס באזור השוק בנתניה זמן קצר לאחר שמטען חבלה התגלה במקום על-ידי אזרחים ופוצץ בצורה מבוקרת על-ידי חבלן של המשטרה.

לכתב עתי"ם נמסר, כי פודה, תושב הכפר נור שמס באזור טול כרם הודה בחקירתו כי הוא משתייך למנגנון הכוח הימי של הרשות הפלשתינית והיה מעורב בהטמנת מטען החבלה שאמור היה לגרום לפיגוע. האיש הודה כי מאחוריו עומדים פעילים נוספים מהכוח הימי של הרשות הפלשתינית.

כתב עתי"ם מציין, כי ביום ראשון נעצר בגשר אלנבי בכיר בכוח הימי הפלשתיני. הבכיר נעצר על סמך מידע בדבר מעורבותו בפיגועים, ללא קשר דווקא למטען החבלה בנתניה. אולם, חקירתו של פודה העלתה חשדות נוספים לגבי הפעילות של הבכיר שנעצר בגשר אלנבי. העצור הוא הקולונל עיסאם בליבליי, קצין בחיל הים הפלשתיני, המשרת במטה משטרת חיל הים באיזור שכם.
