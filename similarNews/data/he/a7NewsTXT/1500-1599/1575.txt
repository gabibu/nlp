

השר לאיכות הסביבה צחי הנגבי אמר ביומן ערוץ 7: "התגובות שמעוררות לעג וצחוק בצד השני לא יחזרו על עצמן". לדבריו, לפני ימים ספורים אמר שר הביטחון בקבינט שהכל נמצא באחריות הפלשתינים, וכי אם הם מסלימים את המצב הביטחוני כל פעולה מצדנו תהיה כשרה, והם יקבלו תגובה קשה. "הכוח הוא רק אמצעי", אמר הנגבי, "ואני מעוניין בתוצאה: השקטה מוחלטת ביש"ע". הצד הפלשתיני, אמר הנגבי, חייב להגיע להבנה שבדרך טרור הם לא יכתיבו שום מהלך מדיני. לדבריו, הוא מצדד בהשגת תוצאות "בפרחים", אבל אם הן אינן מושגות כך, "אז יש להשיגן בטנקים".

נדרשת נשימה ארוכה, אומר הנגבי. אי אפשר לסיים עימות לאומי של 100 שנה ביום יומיים. לדעת הנגבי הניצחון תלוי בכוח העמידה של אזרחי המדינה, ובעיקר של תושבי יש"ע. לדבריו, הם חלוצים, והם היחידים שנותרו עם אידיאליזם, עם חוט שידרה לאומי, ועם הבנה באשר לגודלו של האתגר שהעם אמור להתמודד עמו.
