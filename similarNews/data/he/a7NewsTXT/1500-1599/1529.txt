

תפקודה של ממשלת שרון בתחום הבטחוני דומה מאד לזה של ברק. כך אומר ח"כ יובל שטייניץ מהליכוד. בשיחה עם ערוץ 7 אמר שטייניץ כי גם אם אפשר לזקוף לזכותו של שרון הישגים נאים בתחום המדיני, הרי לפי שעה בעניין התגובה לפיגועים הממשלה ממשיכה באותה מדיניות כמו קודמתה. "מדיניות זו אמנם גובה מערפאת מחיר, אך מחיר זה הוא נסבל בהחלט, ומאפשר לו להמשיך בלחימה. שרון נבחר כדי להיות מנהיג כמו צ'רצ'יל, שאמר לעמו את האמת: מצפים לכם דם, יזע ודמעות".

שטייניץ אמר כי כוח ההרתעה של ישראל הולך ונחלש. "אם במשך שישה חודשים הרשות הפלשתינית שוברת ברגל גסה את הסכם הפסקת האש, יורה במתנחלים ובחיילים, מפוצצת מכוניות תופת, משחררת אנשי חמאס, יורה על ירושלים, יורה במרגמות ביש"ע ובתוך הקו הירוק, ואיננה עומדת על סף התרסקות, יש בכך משום פגיעה קשה ביכולת ההרתעה הישראלית. מדינות ערב כולן, והחיזבאללה, רואים כי אין כל בעיה לתקוף את ישראל".

"ויש גם עניין אסטרטגי, שמשום מה אין שמים לב אליו", מוסיף שטייניץ: "הפלשתינים מקימים 'מתחת לאפנו' דיוויזיות חי"ר. זה מתקשר עם גניבת הנשק במנרה, עם הקמת מפעלים לייצור תחמושת, וכדומה". שטייניץ סבור כי ישראל חייבת לפגוע פגיעה אנושה בכושר הלחימה של הפלשתינים. "אף כי מדובר בכוחות פרימיטיביים כביכול, יהיה להם תפקיד רב השפעה אם תהיה התלקחות כוללת, משום שהם יושבים בלב מרחב ההיערכות שלנו. הגיע הזמן שנפעל באופן שיטתי, ולא רק בתגובה לפיגוע עם נפגעים, שאם לא כן נשלם מחיר יקר".
