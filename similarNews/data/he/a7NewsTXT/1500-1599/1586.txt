

לקראת חג הפסח המתקרב שוחח יומן ערוץ 7 עם רפי יוחאי, איש הרבנות הראשית ומנהל היחידה הארצית לאכיפת החוק למניעת זיופים ואונאה בכשרות. לדבריו, הזיופים הנפוצים בפסח הם אלו הנובעים מהניסיון לחסוך את הייצור המיוחד של פסח, כולל הכשרת כלים מיוחדים, והחלפת רכיבים הכלולים בתוך המוצרים במשך כל השנה ברכיבים הכשרים לפסח.

לדבריו, לספקי המשנה של חברות גדולות יש במחסניהם מוצרים רבים שלא הצליחו לשווק לפני החג. לכן הם לקחו את אקדחי המדבקות, ופשוט הדפיסו על המוצרים את התוויות "כשר לפסח".

בגלל תופעה זו יוחאי מציע לצרכנים לבדוק אם הכיתוב "כשר לפסח" הוא הכיתוב המקורי של הרבנות הראשית, עם הציון שההכשר אכן ניתן ממנה.
לדבריו, אמנם ישנם סוגי מוצרים מיוחדים שליצרניהם נתנה הרבנות היתר להדביק מדבקות בעצמם, אבל במדבקות אלה מופיע פירוט מדויק בדבר שם המוצר, הרב שנתן את ההכשר, מקום הייצור, וכו'.

גורם נוסף שמזייף מוצרים כשרים לפסח הוא בעלי חנויות המנסים לחסוך ברכישת סחורה חדשה לקראת פסח.

לדבריו יש מוצרים שחייב להיות עליהם ציון שהם באישור הרבנות הראשית לישראל, למשל משחות שיניים, שחלק מהן מגיעות מחו"ל, ושבהן יש מרכיב שנקרא סורביטול, המיוצר על בסיס דגנים. יוחאי מציין כי צריך לרכוש רק מה שכתוב עליו "באישור הרבנות הראשית לישראל".

עוד אמר יוחאי כי יש להיזהר גם ברכישת שמן זית, מכיוון שבמגזר הלא יהודי מייצרים שמן זית בכמויות גדולות, אך מערבבים אותו עם שמן סויה, ולא תמיד מיידעים היצרנים את הקונה על כך שהמוצר מכיל קטניות, סויה.
