

המרכז למורשת המודיעין (מל"מ), מרכז המידע למודיעין ולטרור, ערך סיכום של מאפייני פעולות הטרור במלאת חצי שנה ל"רגיעה". מאז חודש מרץ עלה היקף הפיגועים באופן שיטתי, עד אשר הגיע לשיא בחודש יולי.

המרכז למורשת המודיעין (מל"מ), מרכז המידע למודיעין ולטרור, ערך סיכום של מאפייני פעולות הטרור במלאת חצי שנה ל"רגיעה".

הציפיות שרווחו בקרב הציבור הישראלי לאחר מותו של ערפאת (נובמבר 2004) ובחירתו של מחמוד עבאס (אבו מאזן) לא התממשו בחצי השנה הראשונה. ככל שהתמשכה ה"רגיעה" כן הלכה ופחתה מידת הריסון שנטלו ארגוני הטרור על עצמם. מאז חודש מרץ עלה היקף הפיגועים מידי חודש, באופן שיטתי, עד אשר הגיע לשיא בחודש יולי במהלכו בוצעו יותר פיגועים מבכל חודש אחר בשנה שקדמה ל"רגיעה". עם זאת, מאז סוף יולי, הסתמנה מגמה של ירידה חדה בהיקף הפיגועים ובעת ההינתקות נשמרת עד כה רגיעה בשטח. יצויין כי אתמול התחדש שוב הירי והמרגמות על יישובי ומוצבי גוש קטיף.

במל"מ מציינים כי בתקופה זו חלה הפחתה בולטת במידת קטלניותם של הפיגועים בהשוואה לשנה שקדמה ל"רגיעה" . זאת, להערכתם בראש ובראשונה בשל הירידה הבולטת שחלה במספר פיגועי ה"התאבדות" והדגש שניתן לדפוסי פיגוע הגורמים, יחסית, לנפגעים מעטים (ירי נק"ל; ירי טילי "קסאם" ופצצות מרגמה).

בששת החודשים האלה נרצחו 21 אזרחים ו-220 נפצעו כתוצאה מפעילות טרור, חלק ניכר מהם כתוצאה משתי פיגועי תופת שבוצעו בנתניה ובת"א ע"י "הג'האד האסלאמי בפלסטין" (בשתיהן נהרגו 10 אזרחים ונפצעו כ- 150).
