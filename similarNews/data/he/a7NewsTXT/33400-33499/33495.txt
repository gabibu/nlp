

כישלון צורב לעמרם מצנע, שהכריז על מועמדותו לראשות מפלגת העבודה. רק קומץ פעילים כ- 200 חברי מפלגה וידידים הגיעו במוצאי שבת למושב יקום, לכינוס היסוד הפוליטי של עמרם מצנע, שנוצל גם להרמת כוסית לכבוד ראש השנה.

בשבוע שעבר הגיעו כמעט אלף חברי מפלגה לכינוס שארגן השר מתן וילנאי באותו מקום, לקראת ראש השנה. וילנאי, הבכיר היחיד במפלגת העבודה שהכריז על תמיכתו במצנע והגיע ליקום לכינוס, נדהם מקומץ הפעילים שהגיעו לתמוך פומבית במצנע.

בתשובה לשאלות כתבים ניסה וילנאי להמעיט מערך הכישלון ותלה את המעמד המביך בנושאים מנהלתיים: "זה עניין אירגוני גרידא. אני לא יודע מי ארגן את זה בכלל. זה היה צריך להראות אחרת ולהביא לידי ביטוי את התמיכה האמיתית שיש", אמר.

עמרם מצנע אמר בתגובה כי : "זה לא אומר שום דבר. אולי קצת בעיות ארגון. התשובה האמיתית היא ביום הבחירות. מאות מצטרפים למפלגת העבודה כי הם יודעים שהיא הולכת להיות אחרת".

השיחה בין רבים שהגיעו לכנס ביקום במוצאי שבת נסבה סביב הסקרים שפורסמו בתקשורת בסוף השבוע. על פי הסקרים בן אליעזר גובר, לראשונה, על מצנע בסקרים בהפרש של 8 אחוזים. חיים רמון עדיין הרחק מאחור. "לא הייתי באופוריה שהיו סקרים טובים ואני לא באופוריה כשיש שינוי בסקרים. בתוך תומכי מפלגת העבודה אני עדיין מוביל ברוב גדול" הגיב מצנע.

בנאומו בפני התומכים המעטים בחר עמרם מצנע לתקוף את ממשלת האחדות, בניגוד מוחלט לתומכו וילנאי, המבקש להמשיך ולכהן בממשלת אחדות. "מפלגת העבודה היא שבנתה את שרון כמנהיג לאומי. השידוך עם הליכוד הוא שבנה את שרון כמנהיג לאומי. אני בעד אחדות, אבל לא מזוייפת. לא אחדות עם גזענות, כמו אפי איתם, אלא אחדות שמביאה לבהירות לאומית ולבהירות בדרך".

מקורות במפלגת העבודה אמרו במוצאי שבת כי מצנע, שלא השתתף באף ישיבה של מוסדות המפלגה בשנים האחרונות בת"א, שפיים או בית ברל, יצטרך לעבוד קשה מאוד כדי לרשת עצמו בין מתפקדי המפלגה ולשפר את המנגנון המפלגתי העומד לרשותו, כדי להגיע להשגים בפריימריס. זאת, לאור המנגנון המשומן היטב של בן אליעזר ואפילו זה של רמון.
