

משרדי תנועת "כך" וישיבת "הרעיון היהודי", המשתייכת גם היא לתנועה, נסגרו אתמול בידי משטרת ירושלים.אנשי המשטרה הגיעו לרח' שמואל הנביא ולשוק מחנה יהודה מצוידים בצו סגירה לחמישה עשר יום, צו שעליו חתום מפכ"ל המשטרה רנ"צ שלמה אהרונישקי.

מפקד מחוז ירושלים ניצב מיקי לוי אמר לכתבים כי ההחלטה לסגור את המקומות באה בעקבות ידיעות מודיעיניות שנאספו על ידי המשטרה והשב"כ. לדבריו, החומר שנלקח ייבחן, ואז יוחלט על דרך הפעולה.

ברוך מרזל, מאנשי תנועת "כך", הגיב על הדברים בערוץ 7 ואמר: "צעד בולשביקי נעשה היום בסגירת המשרדים שלנו בירושלים ובסגירת ישיבת "הרעיון היהודי", הפועלת שנים רבות" לדבריו, לא נעשתה לאחרונה פעולה חריגה של התלמידים או של העובדים בה, ואיש לא נעצר: " אף אחד לא עשה שום פעולה חריגה. יש פה ניסיון להסתיר את העובדה שהוכחה גם השבוע שהרב כהנא צדק גם בנושא של ערביי ישראל, ואנחנו נמשיך לפעול, נקים משרד חלופי ונוכיח לכל העולם שבכוח אי אפשר לדכא את הרוח".

יושב ראש סיעת "חרות" חבר הכנסת מיכאל קליינר הגיב גם הוא על המעשה ומסר: "המחלקה היהודית בשב"כ משועממת ומנסה להצדיק את קיומה באמצעות פעולות ראווה מיותרות. עדיף שהשב"כ יפנה את מרצו כלפי אנשי שמאל שעוסקים בהסגרת חיילי צה"ל לבית המשפט הבינלאומי בהאג ויעזבו במנוחה את אנשי 'כך'". לדברי קליינר, יחס המדינה לאנשים שפעלו במסגרת תנועת "כך" גובל בהתעללות. "הפרקליטות והמשטרה רודפות אותם באמצעות הגשת כתבי אישום נגדם, ובאמצעות מעצרים, שמתבררים פעם אחר פעם כחסרי בסיס שיצדיק אותם".

