

לקראת פתיחת השנה נערכה המשטרה בכוחות מתוגברים ובעיקר בירושלים. "תושבי ירושלים מפקידים בידינו את האוצר החשוב ביותר שלהם, את הילדים. נעשה הכל לשמור עליהם", כך אמר מפקד מחוז ירושלים ניצב מיקי לוי לשוטרים המופקדים על אבטחת מוסדות החינוך לקראת פתיחת שנת הלימודים.

"הנוכחות ברחובות בבוקר ובצהריים תהיה מאסיבית, כל זאת כדי להקנות בטחון לתלמידים", הוסיף ניצב לוי. לדבריו שוטרי המחוז יעבדו "מסביב לשעון".

ביום חמישי קיבל השר לבטחון פנים עוזי לנדאו סקירה על סדר האבטחה לקראת פתיחת שנת הלימודים. בדיון הוצג בפני השר אופן ההיערכות של המשטרה.דווח על כך שניתנה עדיפות גבוהה לתוספת אבטחה אזרחית לגני ילדים ועל תוספת של יותר מ-20% במספר המאבטחים בהשוואה לשנה החולפת. כחלק ממערך האבטחה יופעלו אלפי שוטרים ושוטרות, מאות ניידות, שוטרי מג"ב, שוטרי תנועה כ-5,000 מתנדבים מהמשמר האזרחי, שוטרים צבאיים וגורמי פיקוח עירוני.

פעולות האבטחה יבואו לידי ביטוי במעגלי אבטחה שונים ממרחב התפר ועד לבתי הספר, תוך הגברת פעילות בכל מחוזות המשטרה נגד שוהים בלתי חוקיים, המבקשים להסתנן לתחומי ישראל.
יערכו סיורים מקדימים, רכובים ורגליים, גלויים וסמויים, בתחנות ההסעה המרכזיות, בתחבורה הציבורית ובריכוזי הסעה של תלמידים. כמו כן יוקמו מחסומים רבים ויערכו בדיקות קפדניות של כלי רכב ואנשים חשודים.

במהלך חודשי הקיץ הוכשרו המאבטחים והשומרים במוסדות החינוך ועברו ריענון ע"י חברות הכשרה. שוטרי מערך מוסדות חינוך, האמונים על מתן מענה מיידי לכל קריאה, עברו גם הם הכשרה וריענון בנושאי הטיפול השונים עליהם הם אחראים, וביניהם טיפול בבני נוער.

בשבועות הראשונים של שנת הלימודים ידריכו שוטרים ממחוזות המשטרה את סגל המורים והמנהלים בבתי הספר על התנהגות המצופה מתלמידים על רקע המצב הבטחוני, על מנת שסגל המורים יעבירו את הנושא בכיתות הלימוד ולהגברת העירנות בנושא. המפכ"ל רב ניצב שלמה אהרונישקי הנחה את מפקדי המחוזות והאגפים במטה הארצי להוציא שוטרים וקצינים מהמשרדים לתיגובר וסיוע לשוטרים בשטח כדי להפגין נוכחות ובולטות יתר ולהגביר את תחושת הבטחון בקרב הציבור.


