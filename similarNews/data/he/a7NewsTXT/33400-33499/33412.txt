

3 חיילי צה"ל נפצעו מירי החיזבאללה שתקף היום במשך שעה ארוכה את מוצבי צה"ל בגיזרת הר דב. אחד מהחיילים נפצע באורח בינוני ושניים באורח קל. הפצוע בינוני פונה במסוק לביה"ח רמב"ם בחיפה.
2 הפצועים שנפצעו באורח קל פונו למרפאה באצבע הגליל.

המיתקפה הכבדה של חיזבאללה שכללה פגזי מרגמה וטילי נ.ט. כוונה לעבר המוצבים דליה וגלדיולה. צה"ל השיב באש ארטילרית לעבר מקורות הירי. כמו כן ירו מסוקים טילים לעבר מטרות מהם נורתה אש המחבלים. מטוסים הפציצו באיזור הכפר שבעא שבדרום לבנון.

בפיקוד צפון אומרים כי החיזבאללה מנסה לגרור את צה"ל לעימות ובכך להסלים את המצב בצפון. תושבים בגליל חוששים כי אם חילופי הירי יימשכו תיפגע שיגרת החיים ועונת התיירות בתקופת החגים תרד לטמיון.




