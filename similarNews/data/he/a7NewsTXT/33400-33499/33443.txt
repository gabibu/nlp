

מאת אבי פלד

ההתרעות של 'הוועד למניעת הרס עתיקות הר הבית' נפלו עד כה על אוזניים ערלות. כעת מדובר לא רק בעתיקות, אלא בחשש לחיי אלפי מתפללים מוסלמים, העלולים להיפגע בהתמוטטות הכותל הדרומי

"נשקפת סכנה ממשית לחיי אדם בכותל הדרומי", מזהירה הארכיאולוגית ד"ר אילת מזר בשיחה עם 'בשבע', ותוקפת בחריפות רבה את ראש הממשלה שלא עושה די בנושא. גם ראש עיריית ירושלים, אהוד אולמרט, אומר כי על ישראל להפעיל מיידית את סמכותה כדי למנוע אסון.

ד"ר מזר וד"ר גבי ברקאי, מראשי הוועד למניעת הרס עתיקות הר הבית, פנו השבוע במכתב בהול לראש הממשלה אריאל שרון, והתריעו בפניו על הסכנה שהתנפחות הקיר בכותל הדרומי של הר הבית עלולה להסתיים בהתמוטטותו, ובסיכון חייהם של אלפי מתפללים מוסלמים. על המכתב חתומים גם יעקב יניב, לשעבר ראש אגף בשב"כ, וד"ר אורית צור.

עבודות לא חוקיות

התנפחות הכותל הדרומי הינה תהליך המתרחש זה מספר שנים, אולם הוא הגיע לשיאו בשנה האחרונה. בשנים האחרונות היווה האזור מוקד לפעולות בנייה של הוואקף המוסלמי, והמקום הוסב למסגד ענק שבו מקום ל- 10,000 מתפללים. הוואקף, רשות העתיקות, ממשלת ישראל וממשלת ירדן עסקו בסוגיית הסכנה לכותל הדרומי, ופיגומים אף הותקנו לצד האזור 'הנפוח' בכותל, בניסיון לטפל בעניין. הטיפול בתופעה היה מלווה במגעים שקטים בין אנשי הדת המוסלמים, הרשות הפלשתינית וישראל. שלושת הגורמים הללו לא הגיעו להסכמה באשר לדרך ולאופן שבה יש לטפל בעניין. ובעיקר באשר לזהות הגורם שיטפל בבעיה.

חשוב לציין גם שבאופן מתמיד הוואקף בשיתוף עם התנועה האיסלמית הישראלית בונים, מרצפים, ומכשירים שטחים בתוך הר הבית לשמש מבנים מוסלמים, וזאת במגמה מוצהרת להפוך את מתחם הר הבית כולו לאתר מוסלמי בנוי, שלא תהיה בו דריסת רגל למי שאינו מוסלמי.

הוועד למניעת הרס עתיקות הר הבית מתריע מזה מספר שנים על עבודות ללא רשיון שמבצע הוואקף המוסלמי, אשר גורמות הרס לאוצרות ארכיאולוגיה המצויים בהר הבית. ההתרעות ועתירות לבג"ץ לא הביאו עד כה להפסקת העבודות. בג"ץ נמנע מלהתערב עקב הרגישות הביטחונית והשאיר את ההחלטה בידי ראש הממשלה.

מזר:"לפני 9 חודשים הפנה הוועד למניעת הרס עתיקות הר הבית מכתב דחוף לראש הממשלה, ובו התרענו בין היתר על ההתנפחות בכותל הדרומי. מאז לא נעשה שום דבר של ממש. ביום שני האחרון פנינו שוב לראש הממשלה. חזרנו והתרענו על כך שההתמוטטות של הכותל הדרומי בקטע הזה עומדת בפתח. שלא כמו בעבר, הפעם עומדים חייהם של אנשים בסכנה של ממש", מזהירה מזר.

הסכנה המיידית מתייחסת לאלפי המתפללים שפוקדים את המסגד התת-קרקעי שהותקן על-ידי הוואקף המוסלמי באורוות שלמה. הקיר המתנפח הנמצא בסכנת התמוטטות מהווה קיר דרומי למסגד.

הרס העתיקות נמשך

בנוסף לסכנה לחיי אדם מתריעה מזר גם על "הרשלנות וההפקרות שמביאה לקריסה וחורבן של האתר החשוב והעתיק הזה".

"בעבר פנינו לבג"ץ, שאמר כי לאור רגישות המצב בהר הבית, היחיד שמחליט הוא ראש הממשלה. ראש הממשלה באופן קבוע לקח על עצמו את האחריות שלא לעשות מאומה בכל הנוגע לאכיפת החוק שבא לשמר את העתיקות בהר הבית. בשנתיים האחרונות הר הבית סגור בפני מי שאינו מוסלמי, וגם בפני הרשויות מלבד המשטרה. בכך ניתנת חופשיות לפעולות עבריינות, הכוללות הרס עתיקות עצום בתוך מתחם הר הבית".

מזר אינה מסתירה את ביקורתה גם כלפי כלפי רשות העתיקות, שרק השבוע הודתה לראשונה כי המצב קשה וכי היא מנועה מלפעול. "אם ראש הממשלה לא יתחיל לפעול מייד, הוא דוחה את הטיפול בבעייה שתגדל ותתעצם לממדים נוראיים", מסכמת הארכיאולוגית מזר.

אולמרט: הגענו לרגע האמת

ראש עירית ירושלים, אהוד אולמרט מתייחס אף הוא לנושא ואמר: "המצב מוכר לי תקופה די ארוכה. מה שנקרא 'הבלט' בחלק העליון של הכותל הדרומי שנראה מבחוץ, הוא חד משמעי מבחינת המשמעות שלו לגבי יציבות החומה או הקיר, ויש כמובן יסוד רציני לחשש שהוא עלול להתמוטט".

"לצערי אנחנו לא מממשים את הסמכות הטבעית שיש לנו כדי לבדוק בעצמנו את מה שצריך לבדוק. החשש שמרחף כרגע הוא שכאשר יתאספו ברמדאן הקרוב עשרות אלפי מתפללים במסגד שבאורוות שלמה, כתוצאה מהלחץ, הצפיפות וההישענות על הקירות, עלול הכותל הזה להתמוטט ולקבור תחתיו אנשים.

"עשינו מאמצים וניסיונות להגיע להבנות. אני לא יכול לפרט כי הנושאים הללו רגישים. רצינו להגיע להבנה שקטה על פעולה שתאתר בדיוק את הסיבות ותוכל להביא אותנו לטיפול נכון כדי למנוע את ההתמוטטות. כל הניסיונות נכשלו. הגענו לרגע האמת. על פי בדיקות שאנחנו יכולים לעשות מבחוץ, הבלט התרחב בתקופה האחרונה, והמשמעות היא שהמצב אינו סטטי אלא מצב שמתפתח. לדעתי לממשלה לא יהיה מנוס מלקבל החלטה שיש להפעיל את סמכותנו הטבעית בהר הבית ולפעול כדי למנוע אסון נורא. אסון ארכיאולוגי, אסון היסטורי, ואסון בחיי אדם. יש לנו את היכולת, הכוח, הסמכות והחובה לא להמתין יותר", מסיים אולמרט.

שר הפנים אלי ישי ידרוש להעלות את עניין יציבות הכותל הדרומי לדיון בישיבת הממשלה הקרובה. במכתבו למזכיר הממשלה מדגיש השר ישי כי על פי דיווחים הסכנה נובעת מעבודות לא-חוקיות שהוואקף עושה במתחם הר הבית ובאורוות שלמה, ונדרשת החלטה מערכתית.

הוואקף מכחיש

מנהל הוואקף עדנאן אל חוסייני, מכחיש כמובן את הטענות ואומר כי אין סכנה להר הבית או לכותל הדרומי. לדבריו, אנשי הוואקף מפקחים על המצב והחלו לשקם את הקיר לפני כשבעה חודשים, אבל ישראל מנסה להקשות על העבודות.
