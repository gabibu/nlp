

שר הפנים אלי ישי נפגש עם ועד ראשי הרשויות המקומיות הערביות, ובמהלך הפגישה העלו אנשי הוועד שני נושאים שהוגדרו על ידם כ"בוערים": הראשון הוא בקשה משר הפנים לשקול מחדש את שלילת אזרחותם של ערביי ישראל המעורבים בטרור. והנושא השני עסק במצבן הכלכלי של הרשויות המקומיות.

בפגישה שהתקיימה אמש הבהירו חברי הוועד כי הם מגנים כל פעילות שנועדה לפגוע בבטחון המדינה ובמרקם היחסים בין הערבים והיהודים בישראל, והם ביקשו להדגיש כי מתחילת האינתיפאדה הם פעלו במלוא כוחם ליצירת חיץ בינם לבין הפלשתינים.

עם זאת ביקשו חברי ועד ראשי הרשויות משר הפנים לשקול מחדש את שלילת האזרחות כדי לא להכתים ציבור שלם, וכן הם ביקשו לשקול מחדש את הריסת המבנים, ולהשאיר את הענישה לידי בית המשפט.

ישי מצדו הבהיר כי שלילת האזרחות נועדה דווקא להבחין בין המגזר הערבי כולו לבין החריגים, הפועלים נגד בטחון המדינה. לדעתו, ההתגייסות לארגוני טרור, שנועדה לפגוע במדינה, היא אחת העבירות החמורות ביותר, ונגד אלה תופעל יד קשה בין אם מדובר ביהודי ובין אם בערבי - ודווקא הפעלת ענישה שכזו, תמנע הכללה לציבור הערבי כולו.
