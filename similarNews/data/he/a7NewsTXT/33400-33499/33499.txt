

שר החוץ, שמעון פרס, יצא הלילה לדרום אפריקה ויצטרף למשלחת ישראל בפסגת כדור הארץ המתכנסת ביוהנסבורג.השר פרס ישתתף בחלק המדיני של הפסגה וצפויות לו פגישות מדיניות עם שרי חוץ ומנהיגים נוספים שיגיעו לועידה מכל העולם.

בשבת התקיימה הפגנה אנטי ישראלית, בה נטלו חלק כשבעת אלפים ערביי הרש"פ. המפגינים נשאו שלטים נגד ישראל ובהם נאמר, בין השאר, "שרון פושע מלחמה".
במשלחת ישראל לפסגה הביעו אכזבה מקיום ההפגנה. "מצער ששפת השנאה ורוח השנאה השתלטו על ההפגנה. האירוע לא מאפיין את מהלך הועידה ואנו מקווים שזה לא ישפיע על המשכה", אמר סגן דובר משרד החוץ נועם כץ.
היום אמורים השר לשיתוף פעולה איזורי, רוני מילוא, עמיתו הירדני, ד"ר באסם עוואדאללה, ושר המים הירדני, האשם נאצר, להציג במסיבת עתונאים משותפת את פרוייקט "מוביל השלום, ים המלח-ים סוף".

במסגרת הפרוייקט המשותף לישראל ולירדן יוזרמו מים מים סוף לים המלח ויוקמו מתקני התפלה שיהפכו את מי הים המלוחים לראויים לשתיה ולהשקייה שחלקם הגדול יועבר לירדן.
הבנק העולמי הסכים לסייע להשגת מימון לפרוייקט הנאמד בכ-800 מיליון דולר בשלב הראשון.
השרים המשתתפים בפסגת כדור הארץ, הסכימו בשבת על פרסום הצהרה משותפת, שתתמוך באמנת שינוי האקלים של קיוטו, מבלי להביך את ארה"ב, המדינה הגדולה היחידה, שהפנתה עורף לאמנה.

ההסכמה מהווה פריצת דרך משמעותית, הראשונה מזה מספר ימים, והשרים הסכימו על נוסח פשרה, שיהיה מקובל על המדינות התומכות בהסכם קיוטו, וגם על אלה שהתנגדו לו. המדינות התומכות רצו שתוכנית הפעולה של הפיסגה תקרא לממשלות לתמוך באמנה, אולם וושיגנטון התנגדה, ופרשה מעיסקת שינוי האקלים בשנה שעברה.

