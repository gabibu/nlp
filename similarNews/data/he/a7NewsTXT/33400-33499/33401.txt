

סמוך לשעה 17:45 אחר הצהריים שיגר החיזבאללה טילים נגד טנקים ופצצות מרגמה לעבר שני מוצבי צה"ל בהר דוב בצפון. תותחי צה"ל בסיוע מסוקי קרב השיבו אש לעבר מקורות הירי.

בהתקפת מחבלי החיזבאללה נפצעו שלושה חיילים. מצבו של אחד מוגדר קשה, אחד בינוני ואחד קל.

זו הפעם הראשונה מזה ארבעה חודשים שהחיזבאללה מחדש את הירי באיזור. בחודשים האחרונים "הסתפק" החיזבאללה בשיגור טילים נגד מטוסים לעבר מטוסי חיל האוויר שחגו בשמי לבנון. רסיסי הפגזים נפלו פעמים רבות ביישובים בצפון.

גורם צבאי אמר כי ההתקפה אמש לא היתה ספונטאנית וכדרך כל ההתקפות של מחבלי החיזבאללה מדובר בהתקפה שתוכננה היטב זמן רב טרם הפעולה.

בתגובה לאזהרתו של שר הבטחון אמר אמר שר ההסברה הלבנוני, ע'אזי אל ערידי, כי "מי שמשחק באש היא ישראל, בכל המזרח התיכון". אל ערידי, שדבריו צוטטו ברשת "אל ג'זירה", ציין כי "עדיין יש אדמה לבנונית כבושה בחוות שבעא, ולכן העם הלבנוני לא יוותר על זכותו להתנגד לכיבוש".
