

חברת "פלאפון" יצאה במסע פרסום המכוון לילדי בתי הספר, והנושא את הכותרת: "חוזרים לבית הספר באיזי". מטרתו של מסע הפרסום לקדם את מכירת מכשירי הטלפון הסלולרי שלה ובעיקר את התכנית "פלאפון איזי".התנועה למלחמה בעוני יוצאת נגד מסע הפרסום הזה, ודורשת מחברת "פלאפון" להפסיק אותו.

לטענת התנועה, הפרסומת מיועדת לשכנע קטינים בגיל רך מאוד להפציר בהוריהם שירכשו בעבורם מכשירי טלפון סלולריים. "זוהי עבירה מפורשת על התקנות האוסרות פרסומת מזיקה לילדים", טוענים אנשי התנועה.

טיעון נוסף שטוענת התנועה הוא כי "הצילומים בפרסומות דומים לצילומי פנים-פרופיל, הנלקחים מעבריינים הנעצרים בידי המשטרה", והיא מוסיפה: "מבלי להתייחס לטעם הרע שבהשוואת קטינים בגיל רך כל-כך לפושעים, בפרסומת המדוברת יש משום עבירה לכאורה על איסורים חוקיים רבים הקבועים בתקנות הגנת הצרכן, כגון 'פרסומת המכוונת לקטינים'". במכתב דחוף, שהועבר לשרת המסחר והתעשייה ולמועצת הרשות השנייה לרדיו ולטלוויזיה, דורשת התנועה למלחמה בעוני להורות לחברת "פלאפון" להסיר לאלתר את תשדיר הפרסומת ואת שילוט החוצות של מסע הפרסום.

במכתב נכתב בין השאר: "אין חולק כי "פלאפון" לא תחתום הסכם למתן שירותי טלפון סלולרי עם הילדים שאליהם היא מכוונת את פרסומותיה. אלו משמשים אך ככלי בידה להגיע אל הוריהם. הילדים יפצירו בהוריהם ו'ינדנדו' להם, עד שההורים ישתכנעו וירכשו בעבורם טלפון סלולרי. הילד ידבר בטלפון, והחשבון יגיע אל ההורים. רבים מהורים אלה יפגשו בסופו של תהליך את מתנדבי התנועה למלחמה בעוני בלשכות ההוצאה לפועל".

לטענת התנועה, "השיווק האגרסיבי והבלתי חוקי לכאורה, מביא משפחות להתפתות לעסקאות שלכאורה מאפשרות לקבל פלאפון ללא כל תשלום או בתשלום נמוך, אך לבסוף מתברר כי מדובר בעסקאות יקרות ביותר, ומה שהיה נדמה כ"אפס שקלים לחודש" עולה מאות ואלפי שקלים".
