

יו"ר ארגון המורים העל יסודיים רן ארז הודיע כי לאחר שלא נמצא פתרון לקיצוץ במערכת החינוך הוחלט להשבית את הלימודים. לדברי ארז לא מתוכננות עד יום ראשון פגישות עם ראשי האוצר ומשרד החינוך. סיבת ההשבתה היא הקיצוץ העמוק בשעות הלימוד ופיטורי מורים.

עוד מוסיף ארז כי מדובר בקיצוץ של 39,000 שעות שבועיות שהן כ 6% משעות הלימוד בשנה וכן בפיטוריהם של כ-740 מורים בבתי הספר העל יסודיים וקיצוצים במשרותיהם של למעלה מ-3,000 מורים.

הסתדרות המורים הודיעה כי הם לא ישבתו. מזכ"ל הסתדרות המורים, יוסי וסרמן, אמר כי "מתוך אחריות מלאה לחברה בימים קשים אלה של מצוקה כלכלית וביטחונית ומתוך אחריות לאומית, הודענו שנפתח את שנת הלימודים כסדרה".
