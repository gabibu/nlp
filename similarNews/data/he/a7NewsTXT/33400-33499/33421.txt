

מפקד כוחות צה"ל ביו"ש תא"ל יצחק גרשון, אומר כי אם שופטי בג"ץ יחליטו לבטל את גירושם של בני משפחות מחבלים מיו"ש לעזה, על המדינה לפעול לחקיקה שתאפשר זאת. "צריך לאשר את הגירוש. אם מדינה רוצה להגן על עצמה היא צריכה במידת הצורך לעשות את זה בחקיקה", אמר גרשון לשר הפנים, אלי ישי, במהלך סיור שערכו באזור ג'נין.

לדעת גרשון, בשטח ניכר תהליך של פגיעה במוטיבציה של ערביי הרש"פ לצאת לפיגועי התאבדות, בעקבות הלחץ המופעל על משפחות מתאבדים פוטנציאלים. "מבלי להיות גזעני [...] אם אתה לוקח לערבי את האדמה ואת הבית זה אומר שיש לו מה להפסיד, עד היום הוא לא חשב שיש לו מה להפסיד", אמר.

לדברי גרשון, בחינת תוצאות הפעילות של צה"ל ביו"ש בחודשים האחרונים, מלמדת כי ניתן לצמצם את מספר הפיגועים, ו"ברור לחלוטין שהפיגועים הם לא גזירה משמים, ואפשר להתמודד אתם, אך זה מותנה באיכות הסד"כ (סדר הכוחות) והיקפו".

מח"ט גולני, אל"מ משה תמיר, התייחס בסיור להשפעה של הריסת הבתים על מניעת יציאת מחבלים לפיגועים, ואמר לישי כי "מרגע שהתחילו לפגוע בבתים יש שינוי...ראינו כבר אבא שיורה לילד שלו ברגל, כי הוא מעדיף למנוע ממנו לצאת לפיגוע".

ישי אמר בעקבות הדברים ששמע, כי דעתם של המפקדים בשטח, מחזקת אותו "להמשיך ולתמוך בגירוש, הריסת בתים ושלילת אזרחות כצעדים מרתיעים".

הקצינים הציגו לישי סקירה מבצעית בגזרה, עליה מופקדת בחודשים האחרונים חטיבת גולני. אל"מ תמיר אמר לישי, כי צה"ל מתקרב לנקודת הכרעה בלחימה. "כרגע אין יותר מאבק. יותר קשה להם לגייס מחבלים ומתאבדים, זה דורש המון כוח", אמר. לדבריו, "נשארנו כרגע עם הגרעין הקשה. אנחנו קרובים לנקודת ההכרעה, בה יהיה להם קשה לפעול. השאלה היא מה יקרה שנשיג את זה".
