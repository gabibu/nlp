

צה"ל הכין תכנית לגירוש כל מתיישבי חבל עזה וכן תושבי שבעה יישובים נוספים מהשומרון ומבניימין, כך פירסם עיתון "הארץ".לפי הידיעה, התכנית, שתכליתה להשיג הסכם ביניים עם ערביי הרש"פ, גובשה לפני חודשים אחדים, והאמורה לכלול, נוסף על עקירת יישובי חבל עזה ויישובים אחדים בשומרון ובבנימין גם נסיגה גדולה ביהודה או בשומרון.

על פי הידיעה ייאותו הפלשתינים בתמורה, להקים מדינה פלשתינית וגם לדחות את הדיון ואת החתימה על הסכם הקבע.

לפי הפרסום, התכנית הוצגה לשר הביטחון בנימין בן אליעזר ולשני אישים המקורבים לראש הממשלה. שרון בעצמו לא דן בתכנית. לפי הפרסום, הפעם האחרונה שבה ביקש צה"ל להשתמש בתכנית הייתה לאחר מבצע "חומת מגן". אז נשקלה האפשרות להכריז על ניצחון צבאי, ולאחר מכן לצאת עם היוזמה המדינית. הוגי התכנית סברו שהצגתה תאפשר לישראל להראות לעולם שהיא חפצה בתהליך מדיני.

כתבנו אריאל כהנא שוחח עם גורם צבאי בכיר ואמר כי האיש מפקפק באמינות הידיעה. התכנית, אמר המקור, כפי שהיא מוצגת ב"הארץ", היא תכנית פוליטית מובהקת, ובתור שכזו אסור לצה"ל להציע אותה או לעסוק בה. באגף התכנון של צה"ל יודעים היטב כי תכניות מדיניות הן עניינו של הדרג המדיני ולא של הדרג הבטחוני. פרט לכך, הוסיף, הרמטכ"ל הנוכחי וגם הקודם אמרו בפומבי וגם בדיונים פנימיים כי כל נסיגה ישראלית כעת ממאחזים ביש"ע תביא רק להגברת הטרור, ובשל כך, אמר הגורם, קשה להאמין שהיה מישהו בצה"ל שהכין תוכנית כה מרחיקת לכת.

גם ביישובים המיועדים להיעקר אין מתרגשים. ראש מועצת חוף עזה אבנר שמעוני אמר בתכניתנו "בוקר בשבע" כי רק בשנה האחרונה נוספו ליישובי חבל עזה 100 משפחות, וכי התכנית שפורסמה היא פוליטית מובהקת: "אנחנו איננו מכירים תכנית של צה"ל, אנחנו מכירים תכניות של פוליטיקאים. זה מתחיל מאנשי השמאל והיום מחרה- מחזיק אחריהם שר הביטחון עם כל מיני תכניות שהוא צריך לפרסם לצרכיו הפוליטיים".
