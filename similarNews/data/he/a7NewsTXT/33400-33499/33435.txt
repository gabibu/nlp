

מחר תגיש דנמרק, הנשיאה התורנית של האיחוד האירופי, לשרי החוץ של האיחוד מסמך, ובו תכנית מדינית חדשה, המציעה הכרזה על מדינה פלשתינית זמנית בקיץ של השנה הבאה.
הכרזה זו אמורה לבוא בתום שיחות שיתחילו אחרי הבחירות הכלליות הפלשתיניות, המתוכננות לינואר הקרוב, ובהתאם ל"טיוטת הדרך" ששר החוץ הדני, פר סטיג מולר, יגיש לעמיתיו, שרי החוץ .

לפי ההצעה הדנית, השיחות של ישראל עם הרש"פ לקראת חתימה על הסכם כזה יתקיימו תחת חסותה של "הרביעיה": ארה"ב, האיחוד האירופי, רוסיה והאו"ם, בשיתופן של "שלוש המדינות הערביות המתונות", שהן, לצורך העניין, מצריים, ירדן וערב הסעודית.

אחרי אוגוסט 2003 יתחיל פרק שיחות סופי שמטרתו להביא להקמה רשמית של מדינה פלשתינית "בעלת חימוש מוגבל" ביוני 2005, ולפתיחה בשיחות שלום בין ישראל, סוריה ולבנון.
ירושלים תהיה בירתם המשותפת של ישראל ושל פלשתין. שטחי המדינה הפלשתינית החדשה יהיו פחות או יותר גבולות 1967, עם כמה "חילופי שטחים" מזעריים.

תוכניתם של הדנים חוזרת ומביעה בסוף את תקוותם של האירופים לראות ועידת שלום בינלאומית למזרח התיכון מתכנסת "כמה שיותר מהר" השנה.
