

ארה"ב מתנגדת לקיום הבחירות הכלליות והבחירות לנשיאות הצפויות להיערך בתחילת 2003 ברשות הפלשתינית, כך אומר נאביל אבו רודיינה, יועצו של עראפת ומזהיר כי הדבר עלול להשפיע על הרפורמות ברש"פ.

"האמריקנים אינם רוצים שהבחירות יתקיימו בתאריך שנקבע, דבר שעלול להשפיע על הרפורמות הפלשתיניות", אמר אבו רודיינה.

היועץ סרב למסור פרטים נוספים בנושא, אך אמר כי ביקורו באיזור של השליח האמריקני, דייויד סאתרפילד, "לא חידש דבר".

"ביקורו לא חידש דבר, ואני סבור שהאמריקנים אינם רציניים במאמציהם", הוסיף אבו רודיינה, שהעריך כי עתה יהיה צורך לדרוש יישום החלטות מועצת הבטחון של האו"ם, הקוראות לנסיגת ישראל מערי הרש"פ.

סאתרפילד, סגן ראש התא המזרח תיכוני במחלקת המדינה, נפגש עם שר הפנים הפלשתיני, עבדלראזק אל יחיא, לאחר ששוחח ביום חמישי עם שר הבטחון בנימין בן אליעזר.

הקבינט הפלשתיני אישר ביום שלישי את קיום הבחירות הכלליות והבחירות לנשיאות, בינואר הקרוב.

בסקר שתוצאותיו פורסמו לאחרונה, הוענקו לערפאת את רוב הקולות, זאת שעה שנשיא ארה"ב, ג'ורג' וו. בוש, קרא בגלוי לדחיקתו אל מחוץ לזירה הפוליטית.

