

באבו דאבי, התקיים השבוע סימפוזיון מיוחד שכותרתו: "מאמצי ישראל להפיץ עובדות היסטוריות שגויות". בפרוטוקול של הסימפוזיון, שיזם מרכז זאייד, של הליגה הערבית נכתב כי "במטרה לסחוט כספים ממדינות אירופה ישראל עוסקת בהפצת שקרים והגזמות על השואה".

היו"ר העולמי של הליגה נגד השמצה אברהם פוקסמן הגיב על הדברים ואמר: "הדבר הוא שערורייתי, שמסמך חשיבה רשמי של הליגה הערבית מאשים את ישראל בניצול שווא של השואה. מדובר בצורה מסוכנת של אנטישמיות, שנעשית שכיחה בעולם הערבי, והעוטה עליה מסווה של מחקר היסטורי".

גם מרכז "יד ושם" גינה בחריפות את הסימפוזיון. בהודעתו נאמר: "'יד ושם' מבקש להביע דאגה רבה על כך שנושא השואה מנוצל כפלטפורמה לטיעונים גזעניים ופוליטיים.
אף על פי שהשואה משמשת בדרך כלל קוד תרבותי לחינוך לדמוקרטיה, להגנה על זכויות אדם וכסמל אולטימטיבי לסבל היא מנוצלת לאחרונה בצורה מניפולטיבית לקידום מטרות פוליטיות שמטרתן לגנות את העם היהודי".
