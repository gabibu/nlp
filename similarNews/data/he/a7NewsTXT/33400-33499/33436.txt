

כשפרצה מלחמת המפרץ, לפני כמעט שתיים עשרה שנה, הייתה דעת הקהל האמריקנית נתונה כולה לרחמים על אזרחי כווית הכבושה. הסיפורים מסמרי השיער שסיפרו פליטי כווית מול מצלמות הטלוויזיה העניקו צידוק מוסרי, בעיני האמריקנים, למלחמה על עיראק, הכובשת האכזרית. רק שנים אחדות לאחר תום המלחמה נודע כי ממשלת כווית, בשיתוף עם אזרחיה המתגוררים בארצות הברית, שכרו את שירותיו של משרד יחסי ציבור ידוע בארה"ב כדי שאלה ייצרו למדינתם תדמית של מדינה חלשה ואומללה, וזאת כדי להצדיק בעיני דעת הקהל האמריקנית יציאה למלחמה.

כעת נראה שהסעודים, שכניהם של הכוויתים, למדו מהם, וגם הם שוכרים את שירותיו של משרד יחסי ציבור, כדי לשפר את תדמיתם בעיני האמריקנים. לאחר פיגועי 11 בספטמבר נפגעה התדמית הסעודית. כזכור, מבין 19 חוטפי המטוסים 15 היו ממוצא סעודי. נוסף על כך, בשל מלחמתה של ארה"ב בטרור העולמי מבקשת סעודיה להצטייר כמדינה שאינה תומכת בטרור. בהקשר הזה יצוין כי רק לפני שבועות אחדים האשים מומחה אמריקני בפני הקונגרס את סעודיה במימון הטרור ובתמיכה בו.

במסגרת הנסיונות לשיפור התדמית עלתה הצעה לתרום את הסוס "וור אמבלם", זוכה המרוצים היוקרתיים ביותר, לטובת משפחות נפגעי אירועי הטרור של 11 בספטמבר.
במסגרת מסעות הפרסום מופקים תשדירים ברדיו ובטלוויזיה, תשדירים ש"ירוצו" ב 26 הערים הגדולות בארה"ב, ושיתמקדו בתמיכה הסעודית בארה"ב, ובהיותה בת-ברית של האמריקנים.
