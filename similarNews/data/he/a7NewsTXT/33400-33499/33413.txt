

האמריקנים פיספסו את העיתוי הקלאסי לתקיפה בעירק - כהמשך לתקיפה באפגניסטן, כך אומר האלוף (מיל.) עמוס מלכא, לשעבר ראש אמ"ן, בהרצאה בכנס במרכז הבינתחומי בהרצליה בנושא המיתקפה האמריקנית בעירק.

לדבריו: "מחיר אי הטיפול של ארה"ב באיום העירקי יהיה גבוה יותר ממחיר הטיפול". לדבריו, רמת האיום הנוכחית של עירק על סביבתה אינה גבוהה אולם בעתיד יהיה האיום גדול יותר, אם ארה"ב תתעכב בטיפול בו.

לדברי האלוף גם אם ימות סדאם חוסיין באופן טבעי אין ביטחון כי תפיסתו ורוחו ימותו איתו. מלכא הוסיף כי אינו רואה התפתחות של אופוזיציה אפקטיבית בעירק שתשנה את המציאות הקיימת.

בסוקרו את ההתפתחויות בעולם הערבי נוכח איומי התקיפה של ארה"ב בעירק אמר מלכא כי אין התארגנות בין ערבית ליצירת לחץ על ארה"ב וכי אם הפעולה בעירק תהיה מהירה ותגרום לשינוי המשטר במחיר ובנזק נמוך "אני לא רואה מנהיגים ערבים מזילים דמעה".

לדברי מלכא החשש בעולם הערבי הוא ממאבק מתמשך בסדאם חוסיין השורד, דבר שיביא לאי יציבות בעולם הערבי.
