

בימים האחרונים שלחה תנועת "שלום עכשיו" מאות מכתבים, ובהם הצעה לסייע למתיישבים לעזוב את בתיהם. בתנועה אומרים כי בעקבות ריבוי הפניות, הם אף פתחו תיבה קולית למתנחלים המבקשים לעזוב.

המכתב נשלח לישובים תלם ואדורה ביהודה וגנים וכדים בשומרון, ישובים שאינם נמנים על השדירה האידאולוגית של מתיישבי יש"ע.

יריב אופנהיימר, דובר "שלום עכשיו" אומר כי : "המכתב עדיין לא הגיע לכולם ואנחנו מצפים לתגובות נוספות ברגע שהם יקבלו את המכתבים".

"אנחנו פונים אליך מתוך תחושת אחריות ושותפות גורל" כותבים אנשי "שלום עכשיו" לתושבי יש"ע. "אנו מבינים היטב את מצבם הקשה של מי שחשים מותקפים, ואת חששותיהם של מי שחייהם נמצאים בסכנה יום יומית". חברי התנועה, המכנים לא פעם את מתיישבי יש"ע בכינויי גנאי, מתיימרים להבין אל לבם" אנשי "שלום עכשיו" מוסיפים כי "ממחקר נרחב שערכנו לאחרונה ידוע לנו כי ישראלים רבים המתגוררים בשטחים, מעוניינים לחזור ולהתגורר בישראל, בגבולות הקו הירוק. אזרחים אלו מרגישים לכודים ואינם יכולים להציל עצמם מהתופת השואגת סביבם בשל קריסת ערך הנכסים בהתנחלויות ובשל העדר פתרון ארוך טווח לבעיות מגורים ופרנסה".

עוד נכתב כי "בזכות ניסיוננו הרב במאבקים ציבוריים אנו מבקשים לפתוח במאבק לכינון גוף שיעזור לך ולאחרים לפתור את בעיית היציאה מההתנחלות והחזרה לישראל. אנו מגייסים למאבק זה אנשי מקצוע מתחומים שונים. אנו מאמינים שאפשר ליצור לחץ על הגורמים הממשלתיים להקים גוף שיעסוק בכל ההיבטים של פינוי תמורת פיצוי כבר היום, ושיאפשר לישראלים הרוצים בכך להמשיך את חייהם בביטחון רב יותר בתחומי מדינת ישראל".

בעקבות דברים אלה הגיבה מועצת יש"ע ומסרה: "מוטב להכניס טוב טוב לאוזניים. יש היום ביש"ע 220 אלף יהודים. ההתיישבות ביש"ע היום יותר חזקה מ"שלום עכשיו", מערפאת ומהרובים ש"שלום עכשיו" נתנה לערפאת".

יו"ר "חירות" ח"כ מיכאל קליינר אמר: "תנועת 'שלום עכשיו' הפכה לסייענית לטרור בפעילות שנועדה לקדם את מטרותיו ולהביא לטרנספר של יהודים מיש"ע".
לדברי קליינר, "זוהי פעילות נתעבת, המנצלת באופן ציני את המצוקה הבטחונית ביש"ע. אם טובת תושבי יש"ע היהודים וטובת מדינת ישראל הייתה עומדת לנגד עיניהם של אנשי 'שלום עכשיו' היו משאבי התנועה מופנים לעידוד ההגירה הפלשתינית למדינות ערב".
