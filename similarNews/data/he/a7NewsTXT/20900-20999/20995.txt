

שבעה מתשעת הרוגי הפיגוע שהיה במוצאי שבת בירושלים הם בני משפחה אחת, תושבי העיר ראשון לציון.

ארבעת בני משפחת נחמד: גפנית בת ה- 32, בעלה שלמה בן ה-40, ושתי בנותיהם: שירז בת ה-7 ולירן בת ה-3 שנרצחו בפיגוע במוצאי שבת הובאו אתמול למנוחות בבית העלמין בשיכון גורדון בראשון לציון. גם בן הדוד, שאולי נחמד, שאחיו נפצע קשה ומאושפז עדיין בבית החולים, נטמן באותו בית עלמין.

קבריהם של לידור אילן בן ה-12 ואחותו אוריה אילן בת השנה וחצי, שנרצחו אף הם בפיגוע, נכרו בסמוך. בזה אחר זה הובאו שבעת הנרצחים למנוחות.

ראש עיריית ראשל"צ מאיר ניצן ספד לשלמה ולגפנית, שהיו עובדי העירייה, ואמר: "הכרתי אותם אישית, ראיתי את גפנית ושלומי הופכים למשפחה, והנה ביום ארור אחד, בעודם יוצאים מתפילה נקטעו חיי המשפחה בידי בן עוולה. פשוט חיה".

"לא ייתכן שנמשיך להפקיר דם יהודי, וברמאללה ישמחו כאשר אנו בוכים. יש לנו הדרך לגרום לכך שהם יבכו עוד יותר מאתנו. אסור לתת להם להמשיך לחיות בשלווה, וצריך שיחרב ביתם. אנו יודעים לעשות זאת ועשינו זאת בעבר", הוסיף.

אביהם של לידור ואוריה, שמעון, שנפצע אף הוא בפיגוע, חיבק את הכרית שעליה היה מניח בנו את ראשו מידי ערב, וסיפר כי במוצאי שבת פתח את תא המטען של הרכב וביקש לשים את עגלת התינוקת בתוכו, ואז לפתע אירע הפיצוץ:" בתי נוי בת השמונה החזיקה את התינוקת בידיה וזעקה: 'אוריה מתה, אוריה מתה, אוריה מתה'. הלכתי לראות מה מצבו של בני, שישב ברכב עם בן דודו, וראיתי שהוא מלא דם".

רבה הראשי של ראשל"צ יוסף עזרן התקשה להסתיר את כאבו המר, וכשהוא ממרר בבכי אמר: "שחטו תינוקות שיצאו מתפילה. הם חפים מפשע וקדושים". הרב עזרן הוסיף: "שנאת ישראל טרם נעלמה, וישנה אנטישמיות רבה. אומות העולם שונאות אותנו".

"ממשלת ישראל, התעוררו, יש לנו עסק עם נאצים ארורים, המכריזים בפומבי שהם רוצים להשמידנו. ממשלת ישראל, קורבנות אלה יהיו על מצפונכם. אתם מפציצים להם בתים, והם שוחטים את בנותינו ואת בנינו", אמר.

יצוין כי שניים מהחיילים שנהרגו אתמול במחסום כרמייה גם הם תושבי ראשון לציון.



