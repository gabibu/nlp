

האלוף עמוס גלעד (מתאם הפעולות ביש"ע) והאלוף יעקב עמידרור (מפקד המכללות בצה"ל היוצא), הפרשנים זאב שיף (הארץ) ואהוד יערי (חדשות ערוץ 2) והפרופסורים אפרים ענבר, סטיוארט כהן ועמיקם נחמני ממרכז בגין-סאדאת למחקרים אסטרטגיים הם המרצים המרכזיים בכנס של "שתי אינתיפאדות" שיתקיים באוניברסיטת בר אילן.

יום העיון: "ישראל והפלשתינים - בין עימות עממי לעימות מזויין", יתמקד בהשוואה האינתיפאדה "הראשונה" בשנים 1987-8 והאינתיאפדה "השניה" בשנים 2000-2002. הכנס יתקיים היום, 3 במרץ במרכז הקונגרסים ע"ש פלדמן, באוניברסיטת בר אילן.

הכנס יחולק לשני מושבים: המושב הראשון 14:00-16:00 ידון בהתארגנות הפלשתינית מבחינה פוליטית, צבאית, אידיאולוגית וחברתית במהלך שתי התקופות. במושב זה ידברו גלעד, עמידרור, יערי ונחמני.

המושב השני 16:30-18:00 ידון בלקחים הפוליטיים, צבאיים וחברתיים של מדינת ישראל בעקבות העימות עם הפלשתינים. הדוברים במושב זה הם שיף,כ הן, ענבר ומר ישראל הראל, לשעבר יו"ר מועצת יש"ע וכיום חוקר במכון הרטמן.

הכנס מתקיים בחסות מרכז בגין-סאדאת למחקרים אסטרטגיים באוניברסיטת בר אילן, ושותפים בו המכללה לבטחון לאומי, מרכז מורשת מנחם בגין ומרכז ההסברה של מחוז תל אביב והמרכז.


