

"פעם היה ברור שאין מפקירים פצועים בשטח. היה ברור שאין מסכימים לכך שמישהו מה'חברה' ייפגע. כיום דבר זה אינו קיים", אמר אתמול אברהם פריד בראיון ליומן הצהריים של ערוץ 7 . פריד, איש עסקים אשר אינו מזהה עצמו עם חוגי הימין, טוען כי נראה כאילו הממשלה יושבת עם עצמה ומחליטה כמה הרוגים היא מוכנה לספוג. "ממשלת ישראל הולכת לחפש את המפגע הבודד, אך למעשה מאחורי כל מפגע עומדת "חמולה". האנשים הללו מקבלים גיבוי מהאוכלוסייה, ולכן אני רואה את כל האוכלוסייה כאחראית. אינני מחפש את הצדק אלא מבקש להגן על חיי. חיי היום אינם בטוחים, ולכן לא איכפת לי שתיחרב בית ג'אלה".

פריד טוען כי מדינת ישראל מתנהלת היום כאילו היא מצויה בגלות: "שכונות נווה יעקב וגילה נמצאות כבר שנה וחצי תחת אש מפני שאיננו מגיבים". הוא ממשיך ומציע כי אם יירו הפלשתינים על אחת משכונות ירושלים יודיע צה"ל כי ייבחרו באופן אקראי שלושה כפרים ערביים ותומטר עליהם אש ארטילרית במשך ארבע שעות. "כל מדינה בעולם עושה את זה, אם תירה שנה וחצי על עיירה אמריקנית ישמידו אותך ואפילו מדינה שלימה אם יהיה צורך".

"אנחנו משדרים לעולם שמותר לפגוע בנו, ואת זה צריך להפסיק מייד, ובלי קשר לדעות פוליטיות".

