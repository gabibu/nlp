

צלף ערבי מיומן וכוח צה"ל שטעה בזיהוי מקור הירי הם הגורמים העיקריים לתוצאה הקטלנית בפיגוע הקשה במחסום צה"ל צפונית לעפרה אתמול בבוקר. כך עולה מהתחקיר שערך צה"ל בעקבות האירוע. בפיגוע נרצחו 3 אזרחים ונהרגו עוד 2 קצינים ו-5 חיילים ששהו בעת הפיגוע במחסום בתפקידי אבטחה או שנקלעו למחסום במקרה.

בשעה 6:20 בבוקר התמקם הצלף הערבי וברשותו רובה צלפים מסוג קרבין על גבעה שולטת ממערב לעמדת צה"ל, במרחק של בין 50 ל-100 מטרים מהמחסום. המחבל החל לירות לעבר 4 חיילים שעמדו בשתי העמדות במחסום. הוא הצליח להרוג אותם וחייל נוסף נפצע בידו. אל חייליו הפגועים יצא מפקד המחסום, סגן דוד דמלין. במקביל יצא לסייע לנפגעים גם החובש של המחסום. דמלין והחובש נהרגו אף הם מירי הצלף.

במבנה שבמחסום שהו בתחילת האירוע 8 חיילים. ששת החיילים שנשארו לאחר יציאת דמלין והחובש מהמגורים יצאו אף הם לשמע היריות וסברו כי הם מזהים את הירי מכיוון מזרח. החיילים ירו לכיוון, אך מאוחר יותר הבינו כי הירי הגיע ממערב. עד שהבינו כי הם יורים לכיוון הלא נכון נהרגו במחסום עוד 3 אזרחים.

למקום הגיע ג'יפ סיור ובו מפקד הפלוגה של חיילי המחסום. מתוך הג'יפ יצא הרב סמל הפלוגתי שליווה את המ.פ. גם הוא נהרג מירי הצלף.

למקום הגיע באקראי גם מפקד פלוגה בחטיבת הצנחנים, סרן אריאל חובב. הוא היה בדרך לביתו בישוב עלי. גם הוא נקלע לירי הצלף ונהרג.

ירי המחבל נמשך 25 דקות. סגן מפקד חטיבת בנימין ומפקד הגדוד שאחראי על הגזרה, שהגיעו למקום, ירו ככל הנראה במדויק לעבר המחבל ופגעו ברובה הקרבין שלו, שהתפרק. המחבל קם מרבצו ונמלט לכיוון כפר ערבי סמוך.

בתחקיר ראשוני נמצאו 25 תרמילי כדורים מרובה קרבין שקוטרו 7.62 מ"מ. אמש אמרו בצה"ל כי הצלף הערבי פעל מהר ובמיומנות וכי רובה הצלפים שלו הוא רובה מצוין וכשיר לצליפה מבצעית ברמה גבוהה. יתכן שלמרות שלא נמצאה במקום כוונת טלסקופית, השתמש בה בכל זאת המחבל ולקח אותה עימו.

בעקבות הטבח שארע במחסום חוששים במועצה האזורית בנימין כי בכוונת הצבא לבטל את המחסום.
במועצה אומרים כי המחסום במקום חיוני כדי לתת בטחון לנוסעים ממרכז השומרון לחבל בנימין. אנשי המועצה הצהירו וכי אם יבטל צה"ל את המחסום תקים המועצה במקום מאחז שיאויש ע"י אזרחים.
ראש המועצה פנחס ולרשטיין אמר כי במקום לפנות את המחסום יש לעבותו בעמדת תצפית שתאפשר לזהות מחבלים שינסו לפגע באנשי המחסום.


