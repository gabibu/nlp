

זעם רב ותסכול אחז בתושבי שכונת בית ישראל במוצאי שבת, עם היוודע דבר הפיגוע שבו נרצחו אזרחים ונפצעו עשרות.

שכונת בית ישראל וסביבתה הפכו מאז פרוץ מלחמת אוסלו למוקד לפיגועים. עד כה מכוניות התופת שהתפוצצו בשכונה גרמו לנפגעים מועטים ונגמרו בנס גדול. הפעם גבה הפיגוע מחיר כבד וגרם לתסכול וזעם רב אצל תושבי השכונה, שטענו כי ערבים נכנסים באופן חופשי לשכונה בשל הקרבה למזרח ירושלים.

כביש מס' 1, ציר נסיעה מרכזי בירושלים, הוא הכביש המפריד בין השכונות הערבית לבין השכונות בית ישראל, גאולה ומאה שערים.

זמן קצר לאחר הפיגוע החלו מאות תושבי השכונה קוראים "מוות לערבים". גם פעילי ימין הגיעו למקום, וכשהם אוחזים בשלטים קראו לעברו של מפקד מחוז ירושלים "די לפיגועים, מוות לערבים".

תושבי השכונה אמרו: "לא נראה לנו שערבים יוכלו להסתובב כאן יותר", ולא פסלו את האפשרות שהדרכים שינקטו למניעת כניסתם של ערבים יהיו אלימות.


