

שני שוטרים מתחנת העיירות נאלצו ביום שישי לירות באוויר, כדי להיחלץ מתקיפת בני השבט הבדואי אבו-כף, בעת שגילו במקום רכב גנוב ועצרו חשוד בגניבה.

שני שוטרים מיחידת הבילוש של תחנת משטרת העיירות פעלו ביום שישי, במסגרת כוח המשימה המיוחד למלחמה בפשע באזור באר שבע "רחובות לוהטים". תוך כדי נסיעה בכפר הלא מוכר של שבט אבו כף ליד עומר, זיהו השוטרים רכב חשוד.

בדיקה במסוף מחשב המשטרה העלתה, כי שעות אחדות קודם לכן נגנב הרכב מבאר שבע. השוטרים עצרו לחקירה גבר בן 24 מהשבט, בחשד שהוא מעורב בגניבת הרכב.

בתגובה למעצר יצאו אחדים מבני השבט לעבר השוטרים כדי לחלץ את העצור. הם תקפו את השוטרים במוטות ברזל וידו עליהם אבנים. אחד מבני השבט נהג ברכב שנגח מספר פעמים בניידת המשטרה.
כדי לחלץ את עצמם, פתחו השוטרים בירי באוויר והצליחו לצאת משטח השבט, עם העצור ועם הרכב הגנוב. החשוד נעצר להמשך חקירה.


