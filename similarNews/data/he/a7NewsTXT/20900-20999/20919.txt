

במהלך השבת נרשמו עשרות נסיונות פיגוע נגד אזרחים ישראלים ונגד כוחות צה"ל ביש"ע.

במהלך יום שישי ובשבת המשיך גי'בריל רג'וב להפר את התחייבותו לממשלת ישראל להפסיק את הירי מהגבעות השולטות בחברון ומאזור בית לחם לעבר שכונת גילה.

המחבלים פתחו באש לעבר בתי היהודים ועמדות צה"ל כמה פעמים במהלך על יום שישי בחברון. אש נפתחה בשבת גם לעבר מחסום טרקומיא בגזרת חברון. במהלך יום ששי בערב נורתה אש גם לעבר עמדת צה"ל במערת המכפלה. תקריות האש הרבות בחברון התרחשו בהמשך לנסיונות של פלשתינים לפגוע בימים האחרונים בתושבי חברון היהודים באמצעות ירי מגבעת חארת א-שייח, אבו סנינה ומקומות נוספים.

בימים האחרונים התמוטט השקט גם באזור בית לחם. המחבלים כיוונו ירי מסיבי לעבר שכונת גילה, עמדות צה"ל בקבר רחל והסביבה ולעבר כוחות צה"ל בכביש המנהרות. אש נפתחה בשבת בבוקר לעבר עמדת צה"ל ליד גילה. במהלך יום ששי נורתה אש לעבר עמדות צה"ל ליד גילה, בהר חומה ובכביש המנהרות. זאת, במקביל לירי מתמשך על שכונת גילה, שגרם לפציעת שלושה תושבים, לפגיעות בעשרות בתים, ולפגיעה ברכבים אזרחיים ובניידת משטרה.

אירועי ירי רבים נרשמו גם בחבל בנימין. ביום ששי בלילה אירעו חילופי אש במשך שעה ארוכה לאחר שהמחבלים פתחו באש לעבר היישוב פסגות. כמו כן נפתחה אש לעבר היישוב כוכב יעקב ולעבר מוצב צה"ל ליד היישוב חלמיש מצפון לעפרה.

בחבל עזה נמשכו גם כן אירועי ירי קשים, בהם נפגעו מחבלים. בליל שבת זיהו כוחות צה"ל בצפון בחבל חוליית מחבלים שניסתה לחדור דרך גדר המערכת לתוך "ישראל הקטנה". כוח צה"ל במקום ירה לעבר החוליה ועל פי ההערכות פגע במחבלים. כמו כן נורתה רקטת "קאסם" לעבר יישוב ישראלי מצפון לחבל עזה. לא היו נפגעים ולא נגרם נזק.

בשבת בצהרים עלה ג'יפ מטיילים על מטען מאולתר סמוך לקיבוץ נחשונים. מפקד משטרת ראש העין סגן ניצב אורון גרטנר מסר כי המטען הורכב מפצצות מרגמה. לדברי ניצב גרטנר, מדובר באירוע על רקע לאומני למרות שלא נמצאו עקבות שהובילו לכפר מסוים. באזור זה הוטמנו בעבר מטעני חבלה, ובשנים האחרונות נפצעו בו חיילים אחדים.


