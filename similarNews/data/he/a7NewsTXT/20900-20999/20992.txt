

ראש הממשלה אריאל שרון אמר היום כי צה"ל ייכנס לעוד מחנות ביש"ע, במסגרת מלחמתו בטרור.
"המדיניות שלנו תהיה תקיפה יותר, ותהיה פעילות ביותר מחנות, כפי שביצענו בג'נין ובבלאטה", הוסיף שרון.

רה"מ דיבר בישיבת ועדת החוץ והבטחון של הכנסת. בעניין אזורי החיץ אמר כי יהיו רחבים מאוד ויכללו עשרות יישובים יהודים ופלשתיניים. בעקבות המידע הזה אומרים באופוזיציה כי אין טעם בתוכנית החייץ.

הקבינט הינחה אמש את צה"ל להעצים את התקפותיו על הפלשתינים. ואולם, שרי הימין בקבינט טוענים כי אין כל חידוש עקרוני בהחלטת הקבינט. השר שלמה בניזרי אומר הבוקר כי אינו מאמין ששרון אכן נותן יד חופשית לצה"ל כפי שהוא טוען. לדבריו, אם אכן ניתנה יד חופשית לצה"ל וזה כל מה שהוא מסוגל לבצע , לא נותר אלא להגיד תהלים ולסמוך על הנס.

אתמול התכנסה הממשלה לישיבתה השבועית, אולם למרות מספרם הגבוה של הנרצחים במוצאי שבת ואתמול לא התקיים דיון אסטרטגי בשאלת היחס לערפאת ולשאר ראשי הטרור.

שרי הליכוד, ובראשם לימור לבנת, תבעו משרון לגלות יתר תקיפות. לבנת אמרה כי צריך לפעול כמו באפגניסטן, וכי אם יש צורך, יש גם להפציץ כפרים. השר שלמה בניזרי אמר כי יש להכריז מלחמה על הרש"פ, וכי אם מפלגת העבודה אינה יכולה לעמוד בזה, שתתכבד לפרוש מהממשלה. מנגד, עמד שרון, נתן לשרים "להוציא קיטור", ואמר כי יקיים דיונים בטחוניים במהלך הערב.

במהלך ישיבת הממשלה תקף שרון את אלה המותחים ביקורת על פעולות צה"ל, והקושרים בין הפעולות במחנות הפליטים לבין התגברות הפיגועים: "אמירות נגד צה"ל הן פוליטיות ומממנים אותן אישים וגופים פוליטיים בעלי יומרות", אמר. דבריו אלה עוררו זעם רב בשמאל.

שרון הוסיף בישיבה כי "בל יעז איש להשוות בין פעולות הטרוריסטים לפעולות צה"ל. יש הבדל בין פעולות צה"ל במחנות הפליטים, שהן פעולות זהירות, שנמנעות מפגיעה באזרחים, לבין פעולות הטרור, שעצם תכליתן היא פגיעה באזרחים".

השר בני אלון מהאיחוד הלאומי ישראל ביתנו קרא לממשלה להגדיר את הרשות הפלשתינית כאויב ולהילחם בה. "אנו במצב של מגננה בלתי אפשרית. לכן צריך להגיע להכרעה. צריך להתייחס לרשות הפלשתינית לא רק כתומכת טרור, אלא להגדיר אותה כאויב ולהילחם באויב עד רדתו".

בתוך כך אישרה אתמול ועדת השרים לחקיקה טיוטת חוק שהציע ראש הממשלה אריאל שרון, המטילה עונשי מאסר על תושבי מדינת ישראל ואזרחיה שיצטרפו למנגנונים השונים של הרשות הפלשתינית. היוזמה לחוק באה בעקבות תופעה של גיוס תושבים ערבים מירושלים למנגנוני הטרור של הרש"פ. על פי ההצעה, גיוס תושבי מדינת ישראל ואזרחיה למנגנוני הרש"פ יהיה בו משום עבירה פלילית, שהעונש המרבי עליה יהיה חמש שנות מאסר. התגייסות או השתייכות לגורמים אלה תהיה גם היא עבירה פלילית, שהעונש המרבי עליה יהיה שבע שנות מאסר.

בלשכת ראש הממשלה הסבירו כי ההחלטה התקבלה במסגרת מדיניות הממשלה הקובעת כי במסגרת הגברת שליטתה של ישראל בירושלים תופסק כל פעילות של הרשות הפלשתינית בעיר.
