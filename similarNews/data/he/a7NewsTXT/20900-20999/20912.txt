

עשרה ישראלים, ביניהם שישה חיילי מילואים, קצין סדיר ושלושה אזרחים, נרצחו הבוקר בהתקפת צלף פלשתיני על מחסום "המשטרה הבריטית" בואדי חרמייה בין עפרה לעטרת בחבל בנימין. ארבעה ישראלים נוספים נפצעו, שלושה מהם באורח קשה.

עד כה הותרו לפירסום שמות חמישה מההרוגים: סרן אריאל חובב (25) מהיישוב עלי, רס"ל רפאל לוי (42) מראשון לציון, רס"ל אברהם עזרא (38) מקריית ביאליק, רס"ל יוחאי פוראת (26) מכפר סבא, סגן דייויד דמלין בן 29 ממיצר.

קציני צה"ל המתחקרים את נסיבות ההתקפה משערים כי ביצע אותה מחבל אחד. במקום המרבץ של הצלף נמצא רובה מסוג קרבין. גששים אתרו את עקבות הצלף , המובילים לאחד מן הכפרים בסביבה.

על נסיבות ההתקפה בוואדי חרמיה מסרו עדי ראיה כי המחבלים התמקמו על צלע הר השולט על מחסום צה"ל. הם פתחו באש צלפים על החיילים שניצבו במחסום, ועל כלי רכב צבאיים ואזרחיים שעברו במקום. גם כוחות הצלה שהגיעו למקום נפגעו מירי המחבלים. מן האש נהרגו, עשרה בני אדם. שבעה חיילים ושני אזרחים. המחבל או המחבלים נמלטו.

הפצועים פונו לבתי החולים בירושלים, במסוקים ובאמבולנסים. מבתי החולים נמסר כי מצבם של שלושה מהפצועים מוגדר קשה ומצבו של אחד קל-בינוני.

סמל סטיבן קניגסברג הי"ד נרצח בפיגוע ירי ליד כיסופים

בפיגוע נוסף שארוע קצת לפני השעה 8:00 נרצח חייל צה"ל סמל סטיבן קניגסברג, בן 19 מהוד השרון וארבעה נפצעו כאשר מפגע פלשתיני ירה לעבר עמדת צה"ל ליד מחסום כיסופים בחבל עזה. הפצועים קיבלו טיפול במקום ופונו לבית החולים סורוקה בבאר שבע. דווח כי חיילי צה"ל הצליחו להרוג אחד המחבלים. כוחות צה"ל נכנסו לשטח הרש"פ במרדף אחר המחבלים אך ככל הנראה הם הצליחו להימלט.
