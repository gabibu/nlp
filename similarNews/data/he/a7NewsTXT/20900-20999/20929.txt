

השלטונות האמריקנים שוקלים את האפשרות להקים ארכיון גנטי של החשודים בטרור, תוך בדיקת דגימות דם של אלפי חשודים העצורים באפגניסטן ובקובה, דיווח ביום ראשון העיתון "ניו יורק טיימס".

פקידים מסרו לעיתון, כי הארכיון יוכל לסייע לעקוב אחר עקבותיהם של הטרוריסטים בעתיד, והוא עשוי גם למלא תפקיד חשוב בחקירות המתנהלות כעת.

הקמת מערכת שכזו ברמה הלאומית, שתאפשר לאף.בי.איי. לשמור ארכיונים ממוחשבים של דגימות דנ"א של חשודים, טעונה אישור של הקונגרס.

עם זאת התוכנית עשויה לעורר דאגה בקרב הפעילים למען זכויות האדם והחירויות, שמחו כבר על תנאי אחזקתם של העצורים באפגניסטן ובגואנטנמו שבקובה, במסגרת מאבקה של ארה"ב בטרור.

