

הממשלה אישרה היום את הצעתו של שר המשפטים מאיר שטרית להתחיל ברישום תביעות ולאסוף מידע על רכוש שהשאירו יהודים בארצות ערב, כולל איראן, לצורך תביעות עתידיות. הרישום יתבצע וירוכז במשרד המשפטים שינקוט לשם כך בכל הפעולות הנדרשות לרבות הקמת אתרי אינטרנט.

בדברי ההסבר להצעת ההחלטה נאמר כי בשנת 48' חיו במדינות ערב 860 אלף יהודים. רובם ככולם עזבו לעיתים בשל התנכלויות שאילצו אותם להשאיר מאחוריהם את כל רכושם. שני שלישים של יהודי ארצות ערב עלו לישראל.

כתב עתי"ם מוסיף כי בהחלטת הממשלה המחודשת נאמר עוד, כי משרד המשפטים יבצע פעולות שימור והעתקה של התביעות ושל יתר החומר המתועד המרוכז אצלו. צוות עובדים מיוחד יתוקצב למימון המשימה.
