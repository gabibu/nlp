

בבתי החולים בירושלים נותרו 11 מפצועי פיגוע ההתאבדות בשכונת בית ישראל בעיר וארבעה פצועים מהפיגוע ליד במחסום צפונית לעופרה.

מפצועי פיגוע ההתאבדות בבית ישראל נותרו בהדסה עין כרם ארבעה פצועים, כולם במצב קשה עד קשה מאוד. גבר בן 37 ונער בן 12 מאושפזים במצב קשה וגבר בן 29 במצב בינוני עד קשה, שלושתם ביחידת טיפול נמרץ. הפצוע הרביעי הוא ילד בן 7 שסובל מכוויות בעיקר בפנים, והוא מאושפז ביחידה לטיפול נמרץ ילדים במצב קשה.

בבית החולים הדסה הר הצופים מאושפזים נערה בת 15 ונער בן 17 במצב קשה. הנער הוא אחיו של שאולי נחמד, בן ה-15 מראשון לציון, שנהרג בפיגוע. בבית החולים שערי צדק נותרו חמישה פצועים במצב קל.

כתב עתי"ם מוסיף, כי מהפיגוע בצומת המשטרה הבריטית מצפון לעפרה מאושפזים בהדסה עין כרם שני פצועים. קצין הביטחון של מטה בנימין אביגדור שץ שספג כדור בחזהו, הוכנס לחדר ניתוחים ומצבו קשה ופצוע נוסף שמצבו קל עד בינוני.

בבית החולים הדסה הר הצופים מאושפז פצוע אחד במצב קל. בבית החולים שערי צדק מאושפז פצוע אחד במצב בינוני שעבר ניתוח לאחר שקליע חדר לריאתו.
