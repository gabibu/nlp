

אמש נרצחו תשעה יהודים ו-57 נפצעו בפיגוע שביצע מחבל מתאבד ברחוב חיים עוזר בשכונת בית ישראל בירושלים.

עדי ראייה סיפרו כי בטרם יצאה השבת פגשו אדם בלבוש חרדי שנשא תיק גדול בידו ובידו השנייה סיגריה דולקת, תופעה חריגה בשכונה חרדית בשבת. האיש שאל עוברי אורח "איפה רחוב שמואל הנביא". לדבריהם מיהרו לצלצל למשטרה.

גורמי בטחון אמרו כי פיגוע רב נפגעים כל כך הוכן ככל הנראה במשך זמן רב, וכי ההכנות כוללות בהכרח העברת מטען חבלה לתוך ירושלים. במשטרה מעריכים כי המפגע לא בא מירושלים אך הסתייע באנשים מהשכונות הערביות.

מרבית הפצועים קשה הועברו לבית החולים הדסה עין כרם שבו יש יחידת טראומה המסוגלת לטפל בפצועים בדרגת פציעה קשה. לבית החולים הגיעו שלושה פצועים במצב קשה עד אנוש הסובלים מכוויות ופגיעות שונות באברים הפנימיים. בנוסף הועברו לשם שלושה פצועים קל.

בית החולים הדסה הר הצופים קלט פצוע קשה אחד, פצוע בינוני וארבעה פצועים קל.

לבית החולים שערי צדק הגיעו 20 פצועים. מנהל בית החולים פרופ' יונתן הלוי מסר כי אחד הפצועים סובל מפגיעה בבטן וחשש לקטיעת היד ולפיכך הובהל לחדר הניתוחים.

פצוע נוסף הגיע במצב בינוני ולאחר קבלת טיפול ראשוני הועבר לבית החולים הדסה עין כרם. יתר הפצועים בבית החולים שערי צדק הוגדרו במצב קל.

לבית החולים ביקור חולים במרכז ירושלים הגיע תינוק בן שנה וחצי שנפצע פצעים אנושיים ו-17 פצועים נוספים במצב קל. התינוק נפטר מפצעיו דקות ספורות לאחר הגעתו לבית החולים.
בנק הדם של מד"א בירושלים סיפק לארבעת בתי החולים בעיר 165 מנות דם ומרכיבי דם, שנדרשו לטיפול בפצועים אמש. מד"א הודיע כי בעקבות הפיגוע נגמר המלאי של מנות הדם מסוג "O", ותחנת מד"א בירושלים נפתחה בשעה 10 בלילה, כדי לאסוף מנות דם מתורמים מתנדבים בעלי סוג דם "O".
עם היוודע דבר הפיגוע בירושלים החלו יריות השמחה ברחובות הערים והכפרים בשטחי יש"ע, ורבים מהערבים שהשתתפו בתהלוכות השמיעו יללות שמחה וקראו קריאות בשבח המתאבד שביצע את הפיגוע, אותו הגדירו "הפיגוע הקשה בעוצמתו בירושלים מעולם".

בלשכת שרון הטילו את האחריות לפיגוע על יאסר ערפאת. יועץ ראש הממשלה לתקשורת זרה רענן גיסין אמר כי האחריות של ערפאת היא בשלושה תחומים: האחריות להסתה שהחלה עוד לפני פעולת צה"ל במחנות הפליטים בלאטה וג'נין ושתוצאותיה הפגנות השמחה ברמאללה לאחר הפיגוע.
גיסין הוסיף כי ערפאת גם אחראי לשיגורו של המתאבד שהיה איש פתח'-תנזים וכי מטרת ארגוני הטרור כיום היא לבצע פיגוע בכל הזדמנות וללא שום קשר לפעילות צה"ל.

עוד הוסיף גיסין כי כוחות הביטחון הממוסדים של הרשות הפלשתינית לא מנסים למנוע מהמחבלים לבצע את זממם ואף מסייעים להם לעבור במחסומים הפלשתינים אל תוך השטחים בשליטת ישראל.
"זהו הרג ללא אבחנה של אזרחים חפים מפשע בירושלים שעליה החליטו ארגוני הטרור כיעד אסטרטגי לפיגועים", אמר גיסין. הוא הוסיף כי תגובת ישראל תבוא בהתאם והבטיח כי ירושלים לא תהפוך למוקד של ירי או למוקד לפיגועים".

בתגובה לפיגוע הרצחני אמש בירושלים, תקף הלילה צה"ל מבנה ממשל (מוקעטה) בבית לחם ובית מלאכה לייצור אמצעי לחימה בעיר.


