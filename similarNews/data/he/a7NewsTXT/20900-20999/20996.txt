

מאות קרובים ובני משפחה ליוו אתמול למנוחות את סמל יעקב אבני מקריית אתא, שנהרג בליל שבת בפעולות צה"ל במחנה הפליטים ג'נין. בגלל מומחיותו כצלף נתבקש אבני, שיחידתו לא השתתפה במבצע, להצטרף לכוח. דודו סיפר כי למרות מגבלותיו הפיזיות ועל אף התנגדות ההורים הוא ביקש להיות קרבי. הוא נאבק למען מטרה זו, והצליח להגיע ליחידת "עורב" המובחרת.

מירי, חברתו של אבני, אשר אותה התכוון לשאת לאשה מייד עם תום השירות, ספדה לו על הקבר הטרי: "תזכור תמיד שאהבתי אותך, ושאוהב אותך לעולם. תמיד היית אומר לי: האל יהיה תמיד העד שלעולם לא ניפרד, אבל האל לקח אותך, והפריד בינינו. אנא, ממך, אלוקים, לקחת לי אותו - שמור עליו, שמור על המלאך שלי".

מתיתיהו, אביו של החייל אמר כי אין מי שכיבד את אביו ואת אמו כמו יעקב, שמעולם לא הרים את קולו על הוריו, מעולם לא ביקש אגורה, ולא הטריח אחרים.

מפקד הפלוגה שבה שירת יעקב רב סרן יואב ציין כי המבצע שבו השתתף יעקב היה ארוך, וכלל לחימה פנים אל פנים. הוא אמר כי במהלך המבצע ראה את סמל אבני בטוח בעצמו, שקול, עם זיק של אמונה בעיניים. "המבצע היה מוצלח, פגענו בהרבה מחבלים, מנענו, ועדיין אנו מונעים מהמחבלים לצאת לביצוע פיגועים בארץ, אך שילמנו מחיר יקר מאוד. נזכור את יעקב כלוחם. נזכור אותו כגורם המלכד בצוות, נזכור אותו כחבר, שכולם חבריו. יעקב נהרג בהיותו חלק מחומת המגן של צה"ל", אמר.
אתמול התקיימה גם הלווייתו של איש המשטרה הבכיר רפ"ק משה דיין, והוא נטמן בחלקת המשטרה בבית העלמין בהר הרצל בירושלים.

דיין שירת 23 שנים במשטרת ישראל, והשתייך למחוז ירושלים. תפקידו האחרון היה ראש לשכת מודיעין ובילוש במרחב ציון.

במהלך שירותו הצליח להשיג מידע באשר לאחד ממבצעי הלינץ' ברמאללה, והיה אחראי ביחד עם אחרים למבצע שבו הוא נתפס. דיין נרצח ביריות בעת שטייל על אופנועו במדבר יהודה. בדואים מצאו אותו סמוך ליישוב קידר.

קרובת משפחה סיפרה כי הוא היה אדם אמיץ וחייל אמיץ. לדבריה, הוא היה אדם שאהב מאוד את החיים, ואת הטיול בחיק הטבע. היא הוסיפה כי את רוב מרצו וזמנו השקיע בעבודתו כבלש במשטרת ירושלים, וכי רעייתו הייתה אומרת לבני המשפחה שכמעט אינה רואה אותו בבית.

עוד אמרה כי דיין אהב אנשים ואהב לעזור. "אם איש מסוגו הלך מה יהיה על כולנו? מדובר בגיבור", אמרה בבכי. הוא הניח אחריו אשה, אתי, ושלושה ילדים.


