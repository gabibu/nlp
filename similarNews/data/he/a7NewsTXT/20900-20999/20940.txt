

הממשלה אישרה היום ברוב קולות את החלטת ועדת השרים בראשות השר נתן שרנסקי להעתיק את מסגד המריבה בנצרת מאיזור כנסיית הבשורה למקום סמוך.

בעד ההחלטה תמכו 18 שרים, השר מתן וילנאי חבר הוועדה התנגד ושלושה שרים נמנעו.

בעבר החליטו שתי ועדות ממשלתיות, האחת בראשות השר דאז משה קצב והשניה בראשות השר לביטחון פנים דאז שלמה בן-עמי לאפשר את בניית המסגד ליד קבר שיהאב א-דין בצמוד מאוד לכנסיית הבשורה. החלטות אלו קוממו את העולם הנוצרי אשר לחץ על ישראל לשנות את ההחלטה ולא לאפשר את בניית המסגד במקום הזה.

השר שרנסקי ציין בתום ישיבת הממשלה, כי שתי סיבות עיקריות גרמו לשינוי בהחלטות הקודמות: כל הסיכומים שהתקבלו עד היום עם הווקף בנצרת לא כובדו. כך למשל הם סירבו לנתק את הרמקולים או להוריד אוהל שניבנה באופן בלתי חוקי באיזור הקבר. גם הבנייה הנוכחית של המסגד שהחל בנובמבר 2001 היתה לא חוקית והיה צורך בהתערבות של בית משפט כדי להפסיקה.

הסיבה השניה המרכזית לשינוי ההחלטה נעוצה בתגובות החד-משמעיות בעולם הנוצרי נגד בניית המסגד. שרנסקי ציין כי נוצרה חזית אחידה של כל הזרמים הנוצריים נגד בניית המסגד. אנשי הדת הנוצרית טענו בפני הוועדה, כי לאור ניסיון העבר אפילו אם יותר למוסלמים לבנות מסגד קטן, התנועה האיסלאמית תשתלט על כל השטח.

השר שרנסקי הדגיש, כי בהחלטת ועדת השרים בראשותו הוצעו למוסלמים מספר אפשרויות לבנות מסגד מפואר במרחק של 250-400 מטרים מהמקום הנוכחי וכך לא תהיה פגיעה בצליינים שיגיעו לכנסיית הבשורה.

השר שרנסקי ציין, כי פן נוסף בהחלטה נעוץ ברצון שלא לתת פרס לאלימות ולהפרות הסדר מצידם של המוסלמים. הוא גילה כי היו גורמים שסירבו להופיע בפני הוועדה מחשש שיבולע להם. "אסור לנו לתת יד לאלה שיוצרים אווירה כזו", אמר השר שרנסקי.


