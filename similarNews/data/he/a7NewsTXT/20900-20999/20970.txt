

קרבות עזים התחוללו היום במזרח אפגניסטן בין חיילים אמריקנים ואפגאנים לבין לוחמים של אל-קאעידה והטליבן, כך מסרו בכירים אמריקנים בוושינגטון.

"הפעולות נמשכות ומתנהלים קרבות עזים", אמר קולונל ריק תומאס, דובר הפיקוד האמריקני המרכזי בטאמפה, פלורידה, הממונה על הקרבות באפגניסטן.

בהודעה של הפיקוד המרכזי נאמר גם כי כוחות הקרקע נעזרים על-ידי מטוסי-קרב, מפציצים ומסוקי תקיפה. "המטוסים פגעו בכלי-רכב, בחיילים, במערות בסוללות תותחי נ.מ.".

חייל אמריקני ושלושה חיילים אפגאנים נהרגו בקרבות, המתחוללים דרומית לעיר גארדז שבמחוז פאקטיה. זה היה החייל האמריקני השני שנהרג במלחמה הנוכחית מאש האויב. הפנטגון מסר כי היו גם כמה פצועים, אם כי לא נקב במספרם המדויק. בהודעה נאמר כי אף אחד מהפצועים לא נפצע קשה וכי אחדים מהם כבר טופלו וחזרו לקרבות.
