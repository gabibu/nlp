

מירדף אחר שני פלשתינים, שבדיעבד התברר כי הם גנבי רכב, נערך היום לפנות בוקר בנתב"ג.

סמוך לשעה 4:15 בבוקר הגיעה למחסום בנתב"ג משאית ובה נהג ואדם נוסף, אשר עוררו את חשדם של השומרים במחסום. נהג המשאית התבקש על ידי המאבטחים לעצור, ואולם הוא המשיך לנסוע מטרים ספורים, עד אשר נעצר על ידי רכב הבטחון. שני הנוסעים קפצו מהרכב והחלו להימלט ברגל. בשלב מסוים הם אף ניסו להשתמש בשירותיה של מונית, שהיתה במקום.

נמסר כי במרדף, שהתנהל אחר השנים, בתנאי ערפל קשים, נעצר אחד מהחשודים. הוא הובא לחקירה בתחנת משטרת נתב"ג, והתברר כי מדובר במשאית שנגנבה במהלך הלילה מקבוץ שדה עוזיה.
עוד התברר, כי החשוד שנעצר וכן חברו, שזהותו ידועה, הם גנבי רכב המוכרים היטב למשטרה. כאמור, אחד מנוסעי הרכב הצליח להימלט.

כתבתנו תמר יהל מציינת כי בדרך כלל גנבי רכב פלשתינים הם גם מחבלים .כדוגמא ניתן להזכיר את פאדי פאתחי מטר מטול כרם,אשר נעצר לפני זמן קצר ע"י משטרת מחוז ש"י. הוא הודה בחקירתו כי בחודשים האחרונים גנב כלי רכב רבים ,ובשעות הפנאי שלו נהג לבצע ירי אל עמדות צה"ל באזור טול כרם בנשק מסוג קלאצ'ניקוב שאותו שאל מחברים בארגון הפתח'.

כמו כן יש להזכיר את קריאת משטרת יהודה ושומרון אל הציבור לאזהרה, שלא לבצע עסקאות עם גנבי רכב ורכוש גנוב, לאחר שהתקבלו כמה התראות על כוונתם של המחבלים לפתות אזרחים ישראלים להגיע לקו התפר, ושם לחטוף אותם לשטחי הרשות.

