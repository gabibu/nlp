

מנהל הסהר האדום בגנין, חליל סולימן , נהרג מאש חיילי צה"ל. דובר צה"ל מסר כי האיש נסע באמבולנס של הסהר האדום. הוא התקרב לעבר חיילינו בנסיבות חשודות, ובמהירות מוגברת. משלא נענה לקריאותיהם לעצור, ירו לעברו החיילים במחסום, וכעבור זמן קצר הוא התפוצץ. חייל אחד נפצע קל. בצה"ל מעריכים כי מדובר באמבולנס תופת.

תקריות ירי רבות אירעו ברחבי יש"ע בשעות הצהריים. באל חאדר סמוך לבית לחם השליכו המחבלים שני מטענים על עמדת צה"ל. אש נורתה לעבר עמדת צה"ל בגבעת הדגן ולעבר עמדה באזור מעבר תרקומיה מערבית לחברון. בכביש המנהרות התפוצץ מטען חבלה ליד רכב ישראלי.

אש נורתה לעבר כח של צהל מערבית לביתוניא, ביישוב היהודי בחברון, סמוך ליישוב גדיד בגוש קטיף ולעבר עמדת צה"ל סמוך לנצרים. בכל האירועים איש לא נפגע ולא נגרם נזק. חיילי צה"ל השיבו אש לעבר מקורות הירי. כך מוסרים כתבינו חגי הוברמן וקובי פינקלר.

ארגון הפתח' פרסם אמש אחר חצות הודעה ולפיה ירה רקטות מסוג "אל אקצה" מאזור טול כרם לעבר העיר נתניה. מדובר ברקטות שהן פותחו ע"י מחבלי הפתח' כדי להתחרות עם רקטות "הקאסם" של החמאס.

גורמים ישראלים אישרו כי באזור טול כרם נשמעו שניים עד חמישה הדי פיצוץ. לא דווח על נפגעים ולא נגרם נזק לרכוש. ייתכן כי הרקטות נפלו ממזרח לקו הירוק. צה"ל עורך סריקות באזור.

הבוקר ירו מחבלים לעבר היישוב אדורה שבהר חברון. לא דווח על נפגעים. לפני כן, התקרב ערבי בריצה אל מחסום אל-פונדוק, הסמוך לקדומים ממערב לשכם, כשהוא צועק "אללה הוא אכבר". בידו האחת אחז בסכין שלופה ובשנייה בתיק. כוחות צה"ל קראו לו לעצור, ומשלא נענה ירו בו. הערבי נהרג במקום. תכולתו של התיק נבדקת.

פלשתינים ירו לעבר רכב ישראלי על כביש חוצה יהודה מתחת לגשר חלחול. לא דווח על נפגעים, אך זוהו פגיעות ברכב.

אמש ירו הערבים לעבר שכונת אדמות ישי (תל רומיידה) בחברון. לא היו נפגעים.

אש נפתחה גם אל כוח צה"ל ליד שא-נור בצפון השומרון, ולעבר מחסום של צה"ל ליד קלקיליה.
לעבר יישוב בגוש קטיף נורתה פצצת מרגמה. לא היו נפגעים.

הבוקר נפטר מפצעיו אבי חזן הי"ד, בן 37 מהיישוב אדורה, שנפגע אנושות בפיגוע בשכונת בית ישראל בירושלים במוצאי שבת. בכך עלה מניין ההרוגים בפיגוע לעשרה.

בתוך כך שידרה תחנת הטלוויזיה של הרש"פ קטעים מן התוכנית "משעל חם", וקטעי עיתונות ישראלים כדי להראות את הבקיעים הנוצרים בחברה הישראלית בעקבות הפיגועים.

הפלשתינים אומרים כי מדיניות הפיגועים מוכיחה את עצמה בכך שהיא יוצרת שבר ביכולת העמידה הישראלית ותביא לויתורים מן הצד הישראלי.

כהוכחה לכך מציגים הפלשתינים את תוכניות הטלוויזיה הישראליות בהם נשמעות דעות לצאת באופן חד צדדי משטחי יש"ע.


