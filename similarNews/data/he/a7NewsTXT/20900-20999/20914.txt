

לפיגוע הקשה שאירע בשכונת בית ישראל בירושלים, אחת השכונות הצפופות בירושלים, היו עדי ראיה רבים שהסתובבו באותה עת ברחובות השכונה. הד הפיצוץ העז נשמע היטב גם בבתי השכונה והגיע למרחק רב.

תושב השכונה, שלומי, סיפר כי יצא מחדרו ושמע פיצוץ עז ומיהר למקום והגיע עוד לפני כוחות ההצלה.
"ראיתי עגלה ולידה תינוק מת ואנשים רבים הרוגים", סיפר.

הוא היה מזועזע ממראה של פצוע שהיה שרוע על הקרקע, וזרועו האחת תלושה מגופו. "האיש קרא 'תצילו לי את היד'", סיפר עד הראייה, וטען כי פונה מהמקום רק לאחר רבע שעה, כשאנשי הצוות הרפואי מבצעים בו החייאה.

רחל, שבאה להתארח אצל הוריה המתגוררים בשכונה, סיפרה לכתבת עתי"ם כי היתה ברחוב סמוך עם בתה. לפתע שמעה קול נפץ גדול, וכשהסתובבה ראתה אש גדולה ועשן מיתמר לשמים. "המכונית לידי זזה מעוצמת הפיצוץ", סיפרה.

נחמה (17) עברה עם הוריה במכונית ברחוב בו התפוצץ המחבל, לאחר כדקה שמעה היא ומשפחתה פיצוץ חזק. כשהפנו את ראשם ראו לחרדתם את זוועות הפיגוע, בדיוק במקום בו נסעו שניות ספורות קודם לכן. לדבריה, ראתה אש גדולה ועשן שחור שכיסה את כל האזור.

עמיעד דוד, תושב השכונה, אמר לכתבת עתי"ם כי שמע את הפיצוץ כשהיה בביתו. "כל הבית רעד. יצאתי החוצה ושמעתי אמבולנסים רבים עושים דרכם למקום. ראיתי אדם כשבטנו פתוחה, ילד שרוף, תינוק שבוצע בו החייאה, המראות היו קשים", סיפר עמיעד.

יו"ר חרות ח"כ מיכאל קליינר אמר בתגובה על הפיגוע בירושלים: "ישראל צריכה להתעלם מלחצים בינלאומיים ולכבוש מחדש את כל השטחים שנמסרו לערפאת".

לדבריו, כל שטחי הרש"פ הם מחנה בלאטה אחד גדול ורק פעולה גדולה ומקיפה שבסופה יישאר צה"ל בכל השטחים המשוחררים תביא לצמצום משמעותי בפעילות הטרור.


