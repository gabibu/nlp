

שישה מחבלים הגיעו אתמול בבוקר לגדר המערכת סמוך לקיבוץ עין השלושה, בתוך גבולות "ישראל הקטנה", ממזרח לגוש קטיף. חמישה מהם המתינו ליד הגדר, בעוד השישי מטפס על סולם ועובר בעזרתו מעל הגדר. המחבל חיכה לבואם של חיילי צה"ל שהיו אמורים לאייש את העמדה. משהגיעו, ירה על רכבם קליעים אחדים, ובעזרת חמשת חבריו הצליח להימלט לשטח הרש"פ. את הפיגוע הרצחני ביצעו אנשי התנזים בסיוע הג'יהאד האיסלאמי, ובו נקטפו חייו של החייל סטיבן קניגסברג בן 19 מהוד השרון. ארבעה מחבריו של קניגסברג נפצעו, אחד נפצע פצעים בינוניים, ושלושה נפצעו קל.

בתוך כך נודע כי שני מחבלים חדרו אתמול לחבל אשכול בנגב. צה"ל הציב מחסומים וערך סריקות, אולם ככל הנראה חזרו המחבלים כלעומת שבאו.

מחבלים אחרים ירו אתמול על שיירה אזרחית שנסעה סמוך למחסום קרני. איש לא נפגע. המחבלים גם ירו שש פצצות מרגמה אל עבר יישובי גוש קטיף. איש לא נפצע, ולא נגרם נזק.


