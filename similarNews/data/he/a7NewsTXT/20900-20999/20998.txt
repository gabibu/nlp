

בעוד אחרוני המעסיקים הישראלים מפיקים את הלקחים מהעסקת ערבים מהרש"פ, ומודיעים, לעיתים לאחר פיגועים, כי לא ישובו לעשות כן, מנסה משרד העבודה והרווחה להכניס פלשתינים לעבודה בתחומי הבנייה והחקלאות, כך פורסם ב"מעריב".

בחודש האחרון נתגלו עובדים "נאמנים" כמחבלים ורוצחים. את הפיגוע במרכז הקניות בקרני שומרון לפני כשבועיים ביצע מחבל שעבד במקום. כך גם נסיון הפיגוע בסופרמרקט ביישוב אפרת, שהסתיים בנס בלא נפגעים. גם אותו ביצע מחבל שעבד במקום למעלה משלוש שנים. לפני ימים אחדים נרצח גדי רג'ואן, מנהל מפעל תבלינים באזור התעשייה עטרות בידי אחד העובדים הערבים שלו. הוא ירה בו פעמיים, ואז התקרב אליו, וכדי "לוודא הריגה" ירה בראשו מטווח אפס.

בעוד אחרוני הספקים מודיעים כי לא ישובו להעסיק ערבים, מגבש בימים אלה משרד העבודה והרווחה בשיתוף עם צה"ל תכנית להעסקת ערבים מהרש"פ, שיחליפו עשרות אלפי עובדים זרים, וזאת כדי להקל על מצוקתם הכלכלית. לדעתם של מתכנני מדיניות זו המצוקה הכלכלית ששרויים בה הפלשתינים היא המביאה להגברת האלימות.

לפני ימים אחדים נפגשו נציגי צה"ל ומשרד העבודה עם נציגי התאחדות הקבלנים כדי לדון בנושא.
האחרונים הסתייגו מחידוש ההעסקה של ערביי הרש"פ, הן בגלל רתיעתם של עובדים יהודיים מלעבוד עמם והן בגלל אי הוודאות באשר להופעתם לעבודה. מנהל אגף משאבי אנוש בהתאחדות הקבלנים אלי לנדאו העמיד שורה של דרישות כתנאי להסכמתם של הקבלנים לצעד הזה, וביניהם מימון אבטחה באתרי הבנייה וחתימה על חוזה עבודה, עם אפשרות לתבוע את העובד ואת הרש"פ.


