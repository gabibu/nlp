

הביקורת מפי "קציני צבא בכירים" אותה פרסמו כתבים צבאיים בזמן הלחימה בבלאטה חשפה מעט מיחסם הביקורתי ולעיתים אף הבלתי אוהד של הכתבים הצבאיים לפעילות צה"ל, כשהבולטת בהם היא הכתבת הצבאית כרמלה מנשה.

תומר תדהר מנכ"ל "האגודה לזכות הציבור לדעת" כתב ב"מקור ראשון" כי מנשה מינתה עצמה לפרשנית צבאית במקום למלא את תפקידה ככתבת. בניגוד לכתוב בתדריך נקדי: "על העובד להימנע מלהביע את השקפותיו האישיות בנושאים שהוא מסקר... על השדר להימנע מגילויים של סולידריות עם נשואי הסיקור או מגילויים של סלידה מהם", מביעה מנשה את דעתה הפרטית ואף תוקפת את החלטות גורמי הביטחון. תדהר מביא כדוגמא לכך בדבריה לאחר שצה"ל פגע בפעיל מרכזי של החמאס ושני עוזריו : "אני מקווה שהגורמים הביטחוניים לוקחים בחשבון את התוצאות", אמרה מנשה. בדיון שהתקיים בנושא מדיניות צה"ל במאבק מול הפלשתינים אמרה מנשה: "נוצר הרושם כי הדרג המדיני והדרג הצבאי, בלחץ הציבור, מבצעים פעולות כמו התקיפה במטוס F-16 שאין לה שום אפקט". יתירה מכך פעמים רבות מעדיפה מנשה דוקא את גירסתם של הפלשתינים על פני זו של דובר צה"ל. כמו במקרה בו נהרגו 5 ילדים ערבים בפיצוץ ממערב לחאן יונס. הפיצוץ אירע במקום בו יורים המחבלים פצצות מרגמה לעבר ישובים ישראליים בלילות. מנשה ציטטה "קצין בכיר בצה"ל" עלום שם כדי להאשים את ישראל במותם של הילדים.

בכתבה "אצל כתרי בחצר" במעריב מתאריך 29.01.02 מדווח בן זילכה על המתיחות השוררת בין הכתבים הצבאיים לדובר צה"ל ועל החזית התקשורתית שהם מנהלים נגדו.

על יחסם של הכתבים לדובר צה"ל ניתן היה ללמוד מהראיון עם "כתב צבאי בכיר" המובא בכתבה. לדבריו "צריך להיות עדר לקבל את כל מה שהצבא אומר, ואז אתה עיתונאי גדול... אבל רגע, מה אתם עושים, אתם חוזרים לשטחים, מה עומד מאחורי זה? יש מדיניות? סגנית שר הביטחון אמרה בעצמה שאין מדיניות, אז מה אחר כך? או קיי, נכנסתם, כבשתם, מה אחר כך? תישארו, לא תישארו? הכל נקודתי".

השבוע נתנו הכתבים הצבאיים במה לביקורתם של "קציני צבא בכירים" עלומי שם, שטענו כי פעולת צה"ל היא בעלת אופי ראוותני ונוטלת סיכונים מיותרים.

דובר צה"ל תת אלוף רון כתרי התייחס בראיון בקול ישראל לתופעה שהפכה למעין "בון טון חברתי" לפיה מבקרים בתקשורת "כל מה שזז".

כתרי ציין כי בביקורת זו יש חוסר הגינות שכן בזמן שהחיילים נלחמים סופגים ירי ועוסקים בלכידת מחבלים מתפוצצים תוך סיכון חייהם, מותחים "אנונימיים" עליהם ביקורת. הם מסתתרים, אומרים את מה שהם רוצים, על מה שהם רוצים ולמי שהם רוצים כאוות נפשם, והם משוחררים מאחריות לדבריהם, אמר כתרי. כתרי ציין כי שמועות שהתקשורת החלה להפיץ כאילו צה"ל הורס בתים במחנה בלטה אילצה אותו לפרסם את השיטה בה עוברים החיילים מבית לבית כדי להזים פרסומים שקריים אלו. לדבריו החיילים עוברים מבית לבית תוך מעבר בפרצות קטנות אותן הם מבצעים באמצעות דיסקים וזאת כדי להפחית את הסיכון לפגיעות מירי צלפים. השמועה על "הריסת קירות" היא לדבריו ניפוח תקשורתי.

אל הביקורת כלפי הכתבים הצבאיים שציטטו "קצינים בכירים" תוך כדי לחימה עזה, הצטרף ביום שישי גם סא"ל במיל' אבי רונצקי. רונצקי הנושא בתפקיד בכיר לשעת חירום בחטיבת שכם אמר בהתייחסו למטרות הלחימה החיוניות במחנות הפליטים, כי "ללא כניסה פיזית עצמה למעוז המבוצר של ארגוני הטרור במחנה הפליטים אי אפשר היה לעצור מבוקשים, לפגוע באמל"ח של המחבלים ולפגוע במשגרי הקאסם".

על הבמה שנתנו הכתבים הצבאיים להדלפות קצינים בכירים עלומי שם, אמר רונצקי "אני לא מבין איך הצנזורה הצבאית מרשה לכתבים צבאיים להדליף מפי כל מיני קצינים בכירים שלא נמצאים גם בשטח טענות כאלו ואחרות על פעולות צבאיות תוך כדי לחימה, ובשטח נהרגים חיילים".



