

בית המשפט העליון דחה את בקשתו של סוכן השב"כ לשעבר, אבישי רביב, לגילוי ראיות שיסייעו לו במשפטו.

אבישי רביב היה סוכן שב"כ בכינוי "שמפניה". הוא מואשם כי ידע על כוונתו של יגאל עמיר לרצוח את ראש הממשלה יצחק רבין, ולא עשה דבר למנוע זאת.

אבישי רביב טוען, כי בידי השב"כ מסמכים היכולים לסייע לו במשפטו. המדינה התנגדה לחשיפת המסמכים, משום שמדובר בראיות חסויות.

בחומר החסוי מצוי תיקו של רביב בשב"כ, דיונים פנימיים שנערכו בשב"כ, דו"חות פגישה של רביב עם מפעיליו, שימוש באמצעים טכניים ומסמכים שהוכנו לאחר רצח רבין.

רביב ביקש לעיין במסמכים, משום שטען שהם יוכיחו שהשב"כ הפעיל סוכנים נוספים והוא לא פעל לבד. בבקשתו טען רביב, כי כאשר מאשימים אותו שלא דיווח למפעיליו על כוונתו של יגאל עמיר לרצוח את יצחק רבין, ממילא הופכת כל הפעלתו על ידי השב"כ לחומר רלוונטי ביותר להגנתו, ולכן הוא דרש לגלות את המסמכים.

השופט יעקב טירקל דחה את בקשתו של רביב, משום שטען שהחומר אינו חיוני להגנתו. טירקל כתב כי מדובר ב-20 אלף עמודים והוא עבר על כל המסמכים, אבל, "בידי באי כח העותר מצוי, איפוא, כל החומר הדרוש להגנתו של העותר, בין שבאי כח המדינה העבירו אותו לידיהם לפני פתיחת הדיון בעתירה, בין שהעבירו אותו לידיהם לאחר פתיחת הדיון בעתירה. אין בחומר החסוי ראיות נוספות החיוניות להגנת העותר".
