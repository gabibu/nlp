

מטוס נוסעים ובו 21 נוסעים ואנשי צוות, התרסק היום על אחד ממבני נמל התעופה בעיר שארלוט שבצפון קרולינה, דקות ספורות לאחר ההמראה.

עד ראייה שהיה במקום אמר כי המטוס של חברת "איירוויס אקספרס" שתופעל על ידי צוות של "אייר מידווסט", התרסק דקות לאחר המראתו. לדברי העד, איש מ-21 הנוסעים ואנשי הצוות שהיו במטוס לא ניצל, והמטוס עלה באש.

דוברת מטעם מינהל התעופה הפדרלי מסרה כי המטוס היה בבדרכו לגרינוויל-ספרטנבורג.
לדבריה, ההתרסקות גרמה לסגירה זמנית של נמל התעופה הבינלאומי של שארלוט.

הדליקה שנגרמה עקב ההתרסקות כובתה במהירות ובכך נמנע נזק נוסף.

סוכן ה- FBI פוסל כל אפשרות שהיה זה כתוצאה מפיגוע טרור למרות שסיבת התאונה עדיין לא ברורה שכן ההרס היה מוחלט ולא נותרו עדויות למה שאירע שם.

הוקם מרכז תמיכה למשפחות ההרוגים במקום ונמסר שנעשים כל המאמצים האפשריים לסייע בידם להתגבר על הטרגדיה הנוראה שפקדה אותם.

מס' שעות לאחר מכן ארעה תאונה אוירית נוספת הפעם בשמי טורקיה כאשר 72 אנשים נהרגו הערב בהתרסקות מטוס חברת "טורקיש איירליינס" שהיה בטיסה סדירה מאיסטנבול לדיארבקיר. רשת סי-אן-אן מסרה כי נראה שרק 6 אנשים נצלו.

טיסה 634 התרסקה בעת שהמטוס התקרב לנחיתה בנמל התעופה של דיארבקיר בערפל כבד ששרר במקום. מקורות מקומיים מסרו כי הראות היתה לקויה וכי ניתן היה לראות למרחק 200 מטר בלבד.

רשת סי-אן-אן - טורקיה הודיעה שצוותי ההצלה הגיעו במהירות גדולה מאוד למקום ההתרסקות.

בסמוך לנמל התעופה של דיארבקיר יש בסיס צבא טורקי גדול והעזרה הגיעה ממנו ללא דיחוי. כמו כן נמסר, כי בעיר עצמה יש לפחות שני בתי חולים וכי הם הועמדו במצב הכן לקליטת הפצועים.
