

יו"ר ההסתדרות עמיר פרץ תקף בחריפות את שרי אריסון, בעלת המניות העיקרית בבנק הפועלים, על התוכנית לפטר מאות עובדי הבנק. פרץ: "אם לא יחזור בו, הבנק ישלם מחיר יקר"

שרי אריסון הגיבה ביום ד' על דבריו של יו"ר ההסתדרות עמיר פרץ באמרה כי לולא המשפחות העשירות לא היתה כלכלה ולא תעשייה במדינת ישראל.

בכנס של ועדי עובדי הבנקים מתח פרץ ביקורת נוקבת על הנהלת בנק הפועלים ותקף את שרי אריסון (בעלת המניות העיקרית בבנק) אישית באומרו: "שרי אריסון צריכה לזכור שאם תיכננה להרוויח על חשבון עובדים, אנחנו לא נאפשר זאת".
ח"כ עמיר פרץ, אני מצפה מנבחר ציבור להתנהג קצת אחרת, לא להשתמש באיומים ולא להשתמש באלימות מילולית
- שרי אריסון
"מדובר במזימה ואם הבנק לא יחזור בו, עד יום ראשון, מהמזימה שרקח, הוא ישלם על כך מחיר יקר. נעצור את המאבק רק כשמכתבי הפיטורים יבוטלו. ביום ראשון, כשאני אוציא את חשבון הבנק שלי מהפועלים, אני מקווה שהרבה יילכו אחרי וכולם יחד יגידו: במקום שאין מוסר, שם לא משקיעים. הבנק צריך לדעת שהכאב של משפחות המפוטרים הוא כאין וכאפס לעומת הכאב שייגרם להנהלה ולמנהלים של הבנק", הוסיף פרץ.

בתגובה פרסמה שרי אריסון הודעה הערב (יום ד') בה נאמר: "אני כואבת את דבריו המסיתים והפוגעים של יו"ר ההסתדרות, ח"כ עמיר פרץ, אני מצפה מנבחר ציבור להתנהג קצת אחרת, לא להשתמש באיומים ולא להשתמש באלימות מילולית".

"מוזר הדבר שיו"ר ההסדרות מנפנף 24 שעות ביממה ב- 10 המשפחות העשירות בישראל. לולא המשקיעים בארץ, לולא התעשיינים ולולא המשפחות העשירות, לא היתה כלכלה ולא היתה תעשייה. הגיע הזמן שיו"ר ההסתדרות יפסיק להטיף כנגד המשפחות העשירות בישראל ויתחיל לאחד את החברה הישראלית", נאמר בהודעתה של אריסון

"פרץ שכח ושוכח כל יום כמה אלפי עובדים הוא פיטר ממפעלי ההסתדרות. של נעליך מעל רגליך לפני שאתה בא להשמיץ את מי שעושה למען תעסוקה בישראל. כשאנו מפטרים עובדים, אנו עושים זאת בלית ברירה ובדרך נכונה, מכובדת ותומכת", צויין. (עתי"ם)
