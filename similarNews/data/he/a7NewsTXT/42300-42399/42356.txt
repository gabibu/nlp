

דובר פקיסטני הודיע כי צבא פקיסטן קיבל, לראשונה, טיל בעל יכולות גרעיניות. ההודעה פורסמה היום, זאת פחות מיממה לאחר שהודו הודיעה על ניסוי בטיל בליסטי לטווח בינוני.

הטיל הפקיסטני "חאוורי" לטווח בינוני, הוצג ביום רביעי לעיני הנשיא פרבז מושאראף, המכהן גם כמפקד העליון של הצבא, בטקס שנערך באיסלאמאבד.

הגנרל מושארף העריך כי הטיל החדש, שיצורף למלאי הנשק של צבא פקיסטן, הוא "בעל השפעה משכנעת". טווח הטיל כ-1,500 קילומטרים, והוא יכול לשאת מטען גרעיני ולהגיע לעומק הטריטוריה ההודית.

הטיל נוסה בפעם הראשונה באפריל 1998, חודש לאחר שהודו ופקיסטן הודיעו על ניסויים גרעיניים שביצעו. ניסויים נוספים נערכו באפריל 1999 וב-2002, בשיאה של תקופת המתח בין שתי המדינות היריבות.

הטיל שנוסה בהודו היה גם הוא בעל יכולת גרעינית, וטווחו נע בין 600 ל-800 קילומטרים.

הניסוי האחרון וציוד הצבא הפקיסטני בטיל המדובר, נעשו שעה שהקהילה הבינלאומית מוטרדת מהפצת הנשק הגרעיני בעיקר בהקשר לעיראק ולצפון קוריאה.

דובר משרד החוץ הפקיסטני עזיז אחמד חאן, סירב לומר אם פקיסטן התכוונה להגיב בניסוי על הניסוייים ההודים, אך ציין כי ארצו תקיים ניסויים "על פי הצרכים הטכניים שיתעוררו".
