

ראש מינהל התעופה האזרחית, תא"ל (מיל') עמוס עמיר, אישר את בקשתה של חברת התעופה "ישראייר" לבצע טיסות מנתב"ג לניו יורק.

חברת "אל על" היא החברה הישראלית היחידה המפעילה טיסות בקו נתב"ג - ניו יורק.
אל על מפעילה כיום כ-20 טיסות שבועיות לארצות הברית, מהן 17 לניו יורק.

האישור ניתן לאחר ששר התחבורה לשעבר, אפרים סנה, החליט עוד ביולי 2002, כי ישראייר תוכל להפעיל טיסות לניו יורק, החל מעונת הקיץ 2003.

דובר משרד התחבורה, אבנר עובדיה, מסר כי בעקבות האישור שניתן תוכל חברת "ישראייר" לבצע במהלך שנת 2003 טיסות שכר לארצות הברית ולניו יורק, בחכירה יבשה, באמצעות צוותים ישראלים.

חברת "ישראייר" הודיעה למינהל התעופה האזרחית כי בכוונתה לחכור מטוס בואינג 767-300 לביצוע הטיסות לניו יורק. החברה תצטרך להכשיר טייסים וצוותים ישראלים להפעלת המטוס.

יצויין כי הקו לניו יורק הוא הקו העמוס ביותר של חברת אל על. מידי שנה נוסעים בקו נתב"ג-ניו יורק כ-700 אלף נוסעים.
