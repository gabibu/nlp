

הצהרת הנשק העירקית, שיבדקו היום פקחי האו"ם, אינה מבהירה כמה שאלות מעורפלות בנושא תוכניות הנשק הביולוגי והגרעיני שלה, כולל כ 6,000 פצצות גז מרעיל שעקבותיהן נעלמו.

הצהרת הנשק העירקית, שיבדקו היום פקחי האו"ם, אינה מבהירה כמה שאלות מעורפלות בנושא תוכניות הנשק הביולוגי והגרעיני שלה, כולל כ 6,000 פצצות גז מרעיל שעקבותיהן נעלמו, כך מסרו מומחים באו"ם.

האנס בליקס, יו"ר ועדת הפיקוח, ומוחמד אל באראדי, יו"ר הסוכנות הבינלאומית לאנרגיה אטומית, יתדרכו שוב ביום חמישי את מועצת הביטחון של האו"ם על אודות ההצהרה שעירק מסרה לפני חודש.

משקיפים בניו יורק סבורים כי הישיבה תכלול ככל הנראה גם תוכנית להגדיל את צוותי הנשק של האו"ם בעירק והערכה של הפקחים על המצב, כפי שהוא נראה להם על פי בדיקותיהם עד להיום.

ב 27 בינואר אמור להתבצע תדרוך מקיף יותר, העלול להכשיר את הקרקע למלחמה נגד עירק.

בכיר באו"ם אמר כי זמן קצר לפני שעירק הגישה את הצהרתה ב 7 בדצמבר היא מסרה לבליקס מסמך, שביולי 1998 נחטף מאחת הפקחיות של האו"ם שעבדו אז בעירק.

יצוין כי המסמך נחטף מהפקחית באחד מבסיסי חיל האוויר העירקי רק לאחר שהיא הצליחה לרשום עליו כמה פרטים.

מומחים, המכירים את "מסמך חיל האוויר" הזה, אמרו כי במלחמת עירק נגד אירן (בשנים 1980- 1988) השתמשה עירק בפצצות כימיות ששקלו 250 ו 500 קילוגרמים במספר הקטן ב 6,000 מהמספר שעליו דיווחה. עד עתה אישר בליקס רק כי קיבל את המסמך, אך ייתכן מאוד שהוא יצטט אותו כדוגמה עיקרית להשמטות בהצהרה העירקית.

בליקס ובאראדי מתכוננים לנסוע לבגדד בשבוע הבא, לבקשת עירק, כדי לבדוק את הנתונים החסרים לפני התאריך הקריטי של 27 בינואר.

נושא עיקרי שלא הובהר בהצהרה העירקית הוא מקום הימצאם של מאגרי החיידקים הביולוגיים כגון אנתרקס, והחומרים המזינים אותם.

בהערכה הראשונה, שמסר בחודש שעבר, אמר בליקס כי עירק לא מסרה מידע מספיק על 50 ראשי החץ הקונבנציונליים, שלטענתה הושמדו, על 550 תרמילי גז חרדל, שלדבריה איבדה לאחר מלחמת המפרץ, ועל ייצורו של גז העצבים הקטלני VX.

בליקס הצביע על הדיווח העירקי על השמדת אספקות האנתרקס בשנים 1988-1991. לדבריו, דיווח זה "ייתכן שאינו מדויק". עירק הצהירה כי ייצרה ליטרים אחדים של אנתרקס, אך הפקחים ב 1998 העריכו כי ייתכן שהכמות הגיעה ל 24,000 ליטרים.

ג'ון וולף, עוזר שר החוץ האמריקני לאי-הפצת נשק להשמדה המונית, ביקר ביום שלישי את בליקס ודן אתו על הצעדים להוצאת מדענים ובני משפחותיהם מעירק, וזאת במטרה לחקור אותם.
