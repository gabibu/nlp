

ארה"ב הגישה לרוסיה הצעות אסטרטגיות נוספות, ככל שמתקרבת המלחמה האפשרית עם עיראק, כבעלת ברית לשעבר של סדאם חוסיין, דיווחה היום סוכנות הידיעות אינטרפקס.

"אם נשקפת סכנה לשתי המדינות, זה יהיה לטובת האינטרסים שלנו לשתף פעולה בתחום הגנת טילים כדי להגן על העם הרוסי והעם האמריקני", אמר אלכסנדר וורשבוב, שגריר ארה"ב ברוסיה, בראיון עם הסוכנות.

וורשבוב כבר הציע שיתוף בעסקי הנפט כחלופה להשקעות הרוסיות בעיראק.

"לרוסיה יש טכנולוגיה מודרנית כמו טילי קרקע-אוויר S-300 ו- S-400, שאותם ניתן להפוך לטילי הגנה", הדגיש השגריר.

יצויין כי תוכנית זו נמצאת כרגע בשלבים ההתחלתיים בלבד.

משקיפים סבורים כי מטרתה של וושינגטון בהצעתה היא להדק את הקשרים עם מוסקבה לקראת המתקפה על עיראק. רוסיה אמרה כבר לפני זמן רב כי היא מתנגדת למלחמה בעיראק, אך דיפלומטים אמריקנים בטוחים כי מוסקבה לא תסכן את קשריה הטובים עם וושינגטון בגלל בגדאד.

במסגרת המאמצים האמריקאים לגייס תמיכה וסיוע במקרה הצורך לקראת מלחמתה בעיראק, ארה"ב ביקשה מהרפובליקה הצ'כית סיוע במקרה של מתקפה צבאית על עיראק, כך דיווח סגן ראש הממשלה הצ'כי פאוול ריצ'צקי בראיון ברדיו הצ'כי הממלכתי.

לדבריו, וושינגטון ביקשה רשות להשתמש בתחום האווירי הצ'כי, להחזיק חיילים אמריקניים על אדמת צ'כיה למשך תקופה מוגבלת ולקבל עזרה מהציוד הצ'כי בכוויית, היכול לאתר נשק גרעיני, כימי וביולוגי.

כמו כן, הוגשה בקשה לשליחת חיילים צ'כיים לאפגניסטן, במקום החיילים האמריקניים שיועברו למלחמה נגד עיראק.

ריצ'צקי ציין, כי הפרלמנט הצ'כי יחליט אם להיענות לבקשות אלה, והוסיף כי המועצה לביטחון לאומי של צ'כיה כבר התכנסה בפראג כדי לדון בבקשה.

עקב כך נמשכות התקריות כאשר מטוסי קרב עיראקיים טסו היום מעל אזור איסור הטיסה בדרום עיראק, וכתוצאה מכך השליכו האמריקנים והבריטים פצצות מונחות מדויקות על מספר אתרי הגנה אווירית עיראקיים, הודיע הצבא האמריקני.

בהודעת הפיקוד המרכזי נאמר גם, כי תותחי נ"מ עיראקיים ירו על מטוסי הקואליציה שפטרלו מעל האזור.

האתרים שהותקפו היו סמוך לאל-קוט, כ-160 ק"מ דרומית-מזרחית לבגדאד, ובאל-נאסיריה, כ-270 ק"מ דרומית-מזרחית לבגדאד
