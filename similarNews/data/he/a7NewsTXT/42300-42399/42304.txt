

גרטה דויסנברג, רעייתו של נשיא הבנק המרכזי של אירופה, וים דויסנברג, נועדה היום עם יו"ר הרשות הפלשתינית יאסר ערפאת ברמאללה, ואמרה כי "יש לשים קץ לכיבוש הישראלי בשטחי הגדה ורצועת עזה".

גרטה דויסנברג, המשמשת כראש הארגון ההולנדי "עצרו את הכיבוש", עוררה סערה אשתקד כאשר הניפה את הדגל הפלשתיני על מרפסת בית המשפחה באמסטרדם.

"אני סבורה כי יש להוביל לשלום ולהפסיק את מעשיה הצבאיים האיומים של ממשלת ישראל. לא ניתן להשיג שלום כאשר מתחוללים סביב מעשי הרג כה רבים", אמרה גרטה דויסנברג לכתבים ברמאללה, כשהיא עומדת לצידו של ערפאת.

"ערפאת מתעב מעשי רצח. שאלתי אותו בנוגע לפיגועי ההתאבדות, והוא מתנגד להם בחריפות. הוא אף אמר לי כי מנע שני ניסיונות לבצע פיגוע אתמול", ציינה.

דובר משרד החוץ בירושלים אמר כי דויסנברג היא אשיות בלתי-רצויה בישראל, וכי היא מעולם לא הסתירה את דעותיה הפרו-פלשתיניות החד-צדדיות, וכי היא נוהגת להביע דעות אנטי-ישראליות "שהן על סף התבטאויות אנטישמיות".
