

הרש"פ מכשירה את הקרקע לקראת חידוש פעילותו של ה"אוריינט האוס", שנסגר ע"י ישראל לפני כשנה. כך טוען הממונה על האוריינט האוס מטעם הרש"פ סמיר ר'ושה, בראיון לעיתון "אל קודס" היוצא לאור בירושלים.

ר'ושה אמר לעיתון, כי בישיבה מיוחדת שנערכה בלשכתו של ערפאת ובה השתתפו אישי ציבור ערבים מירושלים, תוכננה הדרך לחדש את מעורבות הרש"פ בבירה.

בין היתר הוחלט על הקמת ועדה מורחבת וועדות משנה שיפעלו "לרווחת" ערביי העיר. הצוותים יפעלו כל עוד האוריינט האוס סגור במשרדים זמניים. ר'ושה סירה להשיב אם המשרדים יהיו בדחיאת אל בריד או בארם שבצפון ירושלים.

יצויין כי ערפאת מינה את ר'ושה לממונה מטעם הרש"פ על ירושלים כולל האחריות לאוריינט האוס, וזאת למרות שסרי נוסייבה מונה לתפקיד זה מטעם אש"ף. כדי לנטרל את נוסייבה, המשמיע כלפי ערפאת ביקורת על תפקודה של הרש"פ העביר ערפאת את התיק לר'ושה.
