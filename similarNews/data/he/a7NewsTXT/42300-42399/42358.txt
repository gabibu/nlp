

ישראל החליטה להחזיר לסוריה את המסתנן שנלכד בתקרית ברמת הגולן אמש, לאחר שלא נתגלו הוכחות לכך שחדר למטרות חבלה, כך ע"פ הודעתו של דובר מטעם כוח ההפרדה של האו"ם.
כמו כן תעביר ישראל את גופתו של המסתנן הנוסף שנורה בידי חיילי צה"ל בעת שחצו את קו ההפרדה ברמת הגולן. מסתנן שלישי שהיה עימם הצליח להמלט לשטח סוריה.

האו"ם פתח בחקירת האירוע בשיתוף עם ישראל וסוריה, ואנשיו הודיעו כי הם יפנו את הגופה שנמצאה מזרחית לקו ההפרדה.
בנוסף הודיע דובר הכוח כי לאחר משא ומתן עם צה"ל, הוסכם כי המסתנן שנלכד יוחזר היום לסוריה.

למרות ששתי המדינות נמצאות מבחינה טכנית במצב מלחמה, החדירה האחרונה שדווחה משטח סוריה היתה לפני כשנה וחצי, כאשר חיילי צה"ל מצאו תרמיל מלא בכלי נשק וחומרי נפץ בצד הישראלי של הגבול.
