

משלחת המפלגה הליברלית בהולנד, מפלגת ה-VVD, השותפה בקואליציה, סיימה היום ביקור בישראל וברשות הפלשתינית.

המשלחת כללה את חבר הפרלמנט וחבר וועדת החוץ והביטחון, חירט וילדרס, וכן את יו"ר וועדת החוץ של המפלגה, ג'ון מנהיים.

הנימוק הרשמי לבואה של המשלחת הוא רצונם של השניים לפגוש את יוצאי הולנד בישראל, זאת לקראת הבחירות הכלליות שיערכו שם ב-22.1.03.

אולם, וילדרס, הידוע בהולנד באהדתו ובתמיכתו הבלתי מסוייגת לישראל, בא גם להביע סולידריות עם ישראל בימים אלה.

במהלך הביקור נפגשה המשלחת עם שר החוץ בנימין נתניהו, השר דן מרידור, חברי הכנסת שמעון פרס, אבשלום וילאן, אופיר פינס, ועם בכירים במשרד החוץ.

בפגישות אמר וילדרס, כי אירופה טועה בכך שהיא מתמקדת במה שהוא כינה "דיפלומטיית המגה-פון" כלומר, דיפלומטיה של הכרזות בנושא הסכסוך הישראלי-פלשתיני במקום להניח לצדדים לפתור את הבעיות בעצמם ולהתמקד בנקיטת צעדים נגד מדינות שתומכות בטרור ומסכנות גם את אירופה כמו עיראק, סוריה, איראן ואפילו ערב הסעודית.

כתב עתי"ם מוסיף, כי וילדרס גינה את התבטאותיה של רעיית נשיא הבנק האירופי גרטה דאוסנברג שביקרה השבוע ברשות הפלשתינית ומתחה ביקורת קשה על מדיניות ישראל. הוא אף סירב להופיע איתה בתכנית של הטלוויזיה ההולנדית.

וילדרס פעל לאחרונה בארצו נגד תכנית הטלוויזיה המצרית "פרש ללא סוס". בעקבות פנייתו, זימן שר החוץ של הולנד, דה-הופ סחפר, את שגריר מצרים והביע באוזניו ביקורת על הסדרה. השר ההולנדי הזהיר כי ארצו תתנגד להסכם האסוציאציה בין האיחוד האירופי במידה ולא תיפסקנה הנטיות האנטישמיות בשידורי הטלוויזיה המצרים.
