

במפלגת העבודה דרשו הערב, כי ראש ועדת הבחירות המרכזית, השופט מישאל חשין, יטיל קנס על הליכוד בשל מסיבת העיתונאים של ראש הממשלה, אריאל שרון, שנוצלה, לדברי מפלגת העבודה, לתעמולת בחירות. השופט חשין הורה להפסיק את שידור מסיבת העיתונאים זמן קצר לאחר תחילתה בשיחות דחופות לכל ערוצי הטלוויזיה.

ראש צוות ההיגוי של מפלגת העבודה, ח"כ חיים רמון, מסר בתגובה למסיבת העיתונאים, כי שרון הופיע בצורה מבזה, "כמו עסקן פוליטי קטן, שבמקום לספר לציבור את האמת על עצמו, הוא עוסק בהטחת שקרים כלפי מי שיביא לעידן חדש בפוליטיקה הישראלית בעוד שבועיים וחצי".

רמון הצהיר, כי יבקש מוועדת הבחירות לקזז את זמן שידור מסיבת העיתונאים של שרון מתשדירי הבחירות של הליכוד.

יו"ר מפלגת העבודה לשעבר, ח"כ בנימין בן אליעזר, הביע צער על כי שרון בחר במקום להשיב על ההאשמות נגדו, האשים את מפלגת העבודה בפירוק ממשלת האחדות. לדברי בן אליעזר, פירוק הממשלה בא בעקבות צרכיו הפוליטיים של שרון והעדפת ההתנחלויות על פני השכבות החלשות.

במטה ההסברה של הליכוד האשימו את מפלגת העבודה, כי במשך הימים האחרונים "שופכים את דמו של ראש הממשלה בתקשורת לצרכים פוליטיים", וכי בתעמולת מפלגת העבודה זכה שרון לכינויי גנאי בלתי נסבלים ובלתי נסלחים.

בליכוד מצדיקים את הטחת ההאשמות של שרון במפלגת העבודה במסיבת העיתונאים בכך, שזו היתה ההזדמנות של שרון להשיב למתקפות שלוחות הרסן של גורמים פוליטיים, וכי זכות זו נמנעה ממנו בימים האחרונים.
