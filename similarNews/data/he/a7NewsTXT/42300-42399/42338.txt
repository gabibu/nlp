

בריטניה מאיצה בארה"ב לדחות את המלחמה בעיראק לעוד חודשים אחדים, אולי לסתיו, כדי להעניק לפקחי הנשק זמן נוסף כדי להציג הוכחות על הפרות מצד סדאם חוסיין, כך מדווח היום העיתון הלונדוני "טלגרף".

בריטניה מאיצה בארה"ב לדחות את המלחמה בעיראק לעוד חודשים אחדים, אולי לסתיו, כדי להעניק לפקחי הנשק זמן נוסף כדי להציג הוכחות על הפרות מצד סדאם חוסיין, כך מדווח היום העיתון הלונדוני "טלגרף".

שרים ופקידים בכירים סבורים, כי אין עילה מספקת לפעולה צבאית, על אף ריכוז הכוחות האמריקנים ובריטים במפרץ.

דיפלומטים בכירים אמרו לממשלה, כי יש סיכוי טוב להשגת אישור ממועצת הביטחון של האו"ם לפעולה צבאית בהמשך השנה, אם יתברר מעבר לכל ספק שסדאם חוסיין אינו עומד בדרישות לפירוק הנשק שנקבעו בהחלטה 1441.

"ראש הממשלה בלייר הבהיר כי עד שלא תימצא הוכחה חותכת לפעילותה של עיראק, יש לאפשר לפקחים להמשיך ולפעול", אמר מקור בכיר בלונדון.



ארה"ב מעבירה לפקחי הנשק של האו"ם מידע מודיעיני על תכניות הנשק של עיראק, אולם נמנעת מלמסור מידע רגיש חסוי, מסר שר החוץ האמריקני קולין פאוול, בראיון שפירסם היום העיתון "וושינגטון פוסט".

"המידע, שנמסר בימים האחרונים, איפשר לפקחי האו"ם לנהל חיפוש יעיל ומקיף יותר אחר נשק אסור", ציין פאוול בראיון.

השר סירב לפרט לגבי מהות המידע המודיעיני שנמסר, וציין כי ממשל בוש מחזיק עדיין במידע רגיש חסוי, על מנת לראות כיצד משתמשים פקחי האו"ם בחומר שקיבלו לידיהם.
