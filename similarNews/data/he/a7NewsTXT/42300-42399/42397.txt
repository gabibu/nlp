

חוקרים גרמנים הודיעו כי פיתחו טיפול מהפכני של היפנוזה עצמית לאנשים הסובלים מכאבים כרוניים ואינם יכולים להיעזר בתרופות רגילות.

המדענים מאוניברסיטת גטינגן מסרו כי במסגרת הטיפול הם יכולים ללמד מטופלים להפנט את עצמם. מטרת ההפנוט היא להביא להקלת כאבים כרוניים, ובמקרים מסוימים אף לבטלם לחלוטין.
"השיטה שלנו הוכחה כאפקטיבית למטופלים הסובלים מכאבי גב, מכאבי צוואר וממיגרנות", אמר דוקטור שטפאן יאקובס, ממפתחי השיטה, והוסיף: "היא אפקטיבית במיוחד אצל מטופלים שרפואות רגילות או טיפול שגרתי אינם מסייעים להם".

המדענים סיפרו כי הם מחזיקים ב100% של הצלחה בשיטה, אך הסתייגו ואמרו כי יש לזכור שעד עתה שיטתם נבדקה אך ורק על 14 מטופלים בלבד.

הפסיכולוגים פיתחו תרפיה התנהגותית המבוססת על היפנוזה עצמית. כדי להקל על הכאבים יוצא האדם בטיפול למעין מסע דמיוני. בצורה זו לומדים המטופלים, בהוראת המטפלים, כיצד להכניס את עצמם למצב של רגיעה מלאה ועמוקה.

צורה זו של היפנוזה עצמית מצליחה לא רק בהקלת כאבים, אלא גם מפחיתה את תדירותם, הוסיף יאקובס, וציין כי היא מסייעת גם בהפגת דיכאון הנגרם כתוצאה מכאבים, בהגברת פיריון העבודה בחיי היום-יום ובשיפור איכות החיים של הסובלים מכאבים.

כל 14 המטופלים שטופלו במסגרת המחקר נחשבו לחולים שאין תקנה למחלתם, וזאת לאחר שקיבלו תרופות, טיפולי פיזיותרפיה ואפילו עברו ניתוחים.
אצל מטופלים שהצליחו להפנט את עצמם פעמיים ביום חלה ירידה ניכרת בכאביםהכרוניים ובתדירותם, הדגיש יאקובס והוסיף: "בבדיקה שנערכה לאחר שלושה חודשים התברר כי אצל כל המטופלים פחתו הכאבים, ואצל אחדים מהם נעלמו הכאבים כליל ולא חזרו".

יאקובס ציין כי ייערכו מחקרי-מעקב כדי לקבוע אם ייתכן לצמצם את התלות בתרופות נגד כאבים בעזרת טיפול היפנוטי.
