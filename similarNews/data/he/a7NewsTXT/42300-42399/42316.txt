

גבר, תושב תל-אביב כבן 49, ירה למוות בחברתו, כבת 44, והתאבד ביום ד' סמוך לשעה 21:30 בדירה ברחוב שלומציון המלכה בת"א.

סמוך לשעה 21:00 התקשר הגבר לאחיו, הגר בירושלים והודיע לו כי רצח זמן קצר לפני כן את חברתו ביריות וכי בכוונתו להתאבד. האח מיהר להתקשר למשטרה ושוטרים שהגיעו למקום שמעו את היריה ששמה קץ לחייו של הגבר.

לפני התאבדותו התקשר הגבר לאחותה של חברתו והודיע לה כי רצח אותה במהלך ויכוח שפרץ ביניהם.

האח שהגיע לזירת הארוע אמר לחוקרים: "הוא התקשר אלי ואמר לי אני הורג אותה. צעקתי לו - 'השתגעת?... אל תיגע בה! אל תיגע בה!'. אני לא מבין מה הוא עשה... מה, הוא מטורף?".

למקום הגיעה גם אמה של הנרצחת, ונראתה נסערת וממררת בבכי.

שכנים סיפרו כי השניים, שהתגוררו יחדיו לסירוגין, התווכחו לעיתים קרובות וכי שמעו את הדי הצעקות בקעות מדירתם.

ניידת לזיהוי פלילי הגיעה בשעת מסירת הידיעה למקום והחלה באיסוף ממצאים מהזירה.

חוקרי המשטרה מסרו כי הגבר החזיק ככל הנראה באקדח ברישיון. גופותיהם של השניים טרם פונו מהמקום.
