

תנובה יצאה בהודעה לציבור, ובה היא מבקשת לא להשתמש בשקיות החלב 3% מתוצרת מחלבת ירושלים של החברה. הודעה זו באה בעקבות חשש כי בשקיות אלו קיים פגם שיגרום להחמצה מוקדמת של החלב. תאריך התפוגה המסומן על השקיות הפגומות הוא 14.01.03.

תנובה קראה לצרכנים לא להשתמש בחלב משקיות אלו ולהחזיר את המוצר לחנויות.
יש לזכור כי זו כבר הפעם הרביעית בתוך שבעה חודשים שבה מודיעה תנובה על חשש לפגמים במוצריה.

הפעם הראשונה הייתה ביוני 2002, כאשר הודיעה תנובה כי התגלתה בעיית הקצפה בקצפת הצמחית שהיא הוציאה לניסוי שוק. לאחר מכן, ביולי 2002 הורידה תנובה מהמדפים שמנת 15% ואת האשל 4.5%, שגם בהם היה חשד לפגם בייצור. הפעם הבאה הייתה לפני כחודש וחצי, כאשר בעיה התגלתה במוס שוקו קרלו, וכעת בחלב 3%.

תגובת תנובה הייתה: "החברה מנהלת נוהל קפדני ובקרה הדוקה ומחמירה ביותר על כל תהליך הייצור במחלבות. במספר מצומצם של שקיות חלב 3% באריזת ליטר אחד, מתוצרת מחלבת ירושלים, התעורר חשש לפגם בייצור   העלול לגרום להחמצה מוקדמת של החלב שתאריך תפוגתו היה אמור להיות 14.01.03".

בדבריה מדגישה תנובה כי אף על פי שאין כל חשש לפגיעה בבריאות הציבור היא החליטה להוריד את המוצר מהמדפים.
