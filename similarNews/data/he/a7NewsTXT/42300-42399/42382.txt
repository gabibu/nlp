

נשיא עיראק סדאם חוסיין הזהיר היום את ארה"ב כי "עיראק אינה אפגניסטן", וכי הצבא והעם העירקי מוכנים למלחמה. כך מסרה סוכנות הידיעות העיראקית הרשמית.

"חלומותיו של האויב נידונו לכישלון, מאחר שהוא משווה את עיראק לאפגניסטן", אמר סדאם למפקדי כוח פארא-צבאי בראשות בנו הבכור עודאי. "אין כל ספק כי הוא יגיע למסקנות שיהיו עבורו קטלניות יותר מאשר עבור עיראק".

"כשארצות הברית תקפה את אפגניסטן, לא היה לאפגניסטן ממשל מאורגן ויעיל, למרות שהיו לה גבולות ועם. חסרו לה גם אמצעים לייצור מזון ומשאבי נפט, החיוניים לביצוע מבצעים צבאיים, בעוד שעיראק היא מדינה המייצרת נפט".

סדאם קרא לעמו ולצבאו לא לבטוח בארה"ב, ולשמור על עירנות על כל מקרה. "היזהרו מארה"ב, כי היא עלולה לרמות אתכם ברגע האחרון. האיומים והתעמולה של האמריקנים לא יפחידו אותנו, אם כי הם עלולים להפחיד אחרים. הדרך הטובה ביותר לעמוד נגדם היא להיות מוכנים, ואנו מודים לאל שבני עמנו וצבאנו מוכנים".
