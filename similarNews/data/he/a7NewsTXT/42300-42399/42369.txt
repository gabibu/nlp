

בפתח דבריו של רה"מ שרון במסיבת העיתונאים שזימן הערב, ובטרם נקטע השידור על ידי יו"ר ועדת הבחירות השופט מישאל חשין, אמר רה"מ כי כינס את העתונאים כדי לתת את גירסתו המלאה לפרשת ההלוואות שניתנו לו על ידי ידידו המיליונר סיריל קרן.

שרון ציין כי בכוונתו לענות על "העלילה הבזויה" שנרקמה נגדו ונגד הליכוד. המגמה אמר רה"מ היתה להפיל את השלטון בישראל ולתפוס אותו באמצעות שקר.

רה"מ הוסיף כי בחודשיים האחרונים גררה מפלגת העבודה את המדינה למערכת בחירות מיותרת. את התנהגותה זו של מפלגת העבודה בעיצומו של מאבק בטרור והיערכות לקראת איום מלחמה עם עירק, הגדיר רה"מ כ"מופקרת וחסרת אחריות".

"לא העליתי על דעתי עד כמה הם מופקרים וחסרי אחריות" הוסיף רה"מ.

לדבריו גם כאשר בחן את ההיערכות של העורף לקראת המלחמה עם עירק טענה מפלגת העבודה על "תומכיה ועוזריה", כלשונו, הציגה זאת מפלגת העבודה כאילו רה"מ עוסק בתרגיל בחירות.

בהמשך דבריו פירט שרון בנוגע להלוואה שקיבלו בניו מחברו סיריל קרן שנועדה להחזיר תרומות לא חוקיות שהתקבלו בזמן הפריימריס.
