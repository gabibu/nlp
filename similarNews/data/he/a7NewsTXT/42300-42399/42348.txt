

סערה פוליטית בעקבות החלטת יו"ר וועדת הבחירות השופט חשין לקטוע את שידור מסיבת העיתונאים בה ביקש שרון למסור את גירסתו לפרשת ההלוואה מידידו סיריל קרן, בטענה כי מדובר בתעמולת בחירות.

החלטתו של השופט חשין להפסיק את שידור מסיבת העיתונאים של רה"מ שרון עוררה זעם בליכוד. אחד מבכירי הליכוד אמר כי חשין "סתם לראש הממשלה את הפה".

עוד אמר הבכיר: "לא ראיתי שהשופט התערב כאשר מצנע כינה את ראש הממשלה 'סנדק' ואת משפחתו 'מאפיה'.

ממטה ההסברה של הליכוד נמסר כי: "התרת דמו של רוה"מ לא נפסקה במשך ימים ארוכים ושנמנעה היום האפשרות מרוה"מ להשיב למתקפות שלוחות רסן של גורמים פוליטיים. הופר האיזון הקדוש ונמנעה זכותו הטבעית של רוה"מ להשיב למכפישיו".
לא ראיתי שהשופט התערב כאשר מצנע כינה את ראש הממשלה 'סנדק' ואת משפחתו 'מאפיה'.
- בכיר בליכוד
להלן נאומו של ראש הממשלה עד שנקטע בהוראת השופט חשין:

"באתי לכאן הערב, כדי לענות על העלילה הבזוייה שנרקמה נגדי ונגד הליכוד, במגמה אחת: להפיל את השלטון בישראל בעלילה, ולתפוס את השלטון בשקר.

"אני מבקש לתאר לכם את התפתחות הדברים בחודשים האחרונים. לפני כחודשיים החליטה מפלגת העבודה, מתוך ראיית צרכיה הפוליטיים הפנימיים, לגרור את המדינה כולה למערכת בחירות. אמרתי כבר אז שהבחירות מיותרות, שההתנהגות של מפלגת העבודה, בעיצומו של מאבק נגד הטרור וערב מלחמה אפשרית בעיראק, היא התנהגות מופקרת וחסרת אחריות.

"אני מוכרח להודות, אפילו אני לא העליתי בדעתיי עד כמה מופקרת וחסרת אחריות יכולה להיות ההתנהגות שלהם.

"אני אתן לכם דוגמה: לפני מספר שבועות ערכתי ביקור בפיקוד העורף, כדי לבדוק את ההיערכות והמוכנות לקראת אפשרות של התקפה על תושבי ישראל. כולנו יודעים שקיימת סכנה של מלחמה בעיראק. הסכנה שישראל תותקף אינה גדולה, אבל היא קיימת, ולשם כך חייבים להערך לתת לתושבי ישראל את ההגנה הטובה ביותר. כל ילד מבין את זה, חוץ ממפלגת העבודה, תומכיה וכל מי שעוזר לה. האחריות הזו מוטלת בסופו של דבר עליי - אני הוא ראש הממשלה, אני נושא באחריות העליונה להגנת תושבי ישראל ואני מבקר ובודק, לפעמים בביקורי פתע, את כל נושא ההיערכות, את כל ההכנות. כך אני עושה. הייתי מועל בתפקידי אם לא הייתי פועל כך.

"והנה, מפלגת העבודה יחד עם כל מי שעוזר לה, התחילו לתקוף אותי אישית ולהציג את ההיערכות למלחמה בתור תרגיל של בחירות. כאילו אין משבר בעיראק, כאילו העולם כולו אינו נערך למלחמה, כאילו לא הותקפנו כבר ע"י טילים מעיראק, כשכל המומחים הסבירו אז שזה לא יקרה. זה קרה בעבר, אנחנו חייבים להיות מוכנים.
למצנע ולעיתונות המלווה אותו אין עניין בטוהר המידות. אותם מעניין רק הליכוד, לא מעניינת השחיתות, אותם מעניין הליכוד.
- ראש הממשלה
"אבל לא בעיני מפלגת העבודה. במוחותיהם יש רק בחירות. כל העולם כולו סובב סביבם וסביב סיכוייהם לזכות בעוד נתח של שלטון. כך הם חושבים, או לפחות כך הם מדברים.
ההתנהגות הזו, על חשבון הדבר הקדוש ביותר, היא התנהגות מבישה. אבל יותר מכך, זוהי התנהגות מופקרת, התנהגות חסרת אחריות.

"הדוגמה הזו מלמדת על כל מה שקורה כאן בשבועות האחרונים. תחילה יצאו למסע ציד על הליכוד כולו, ניסו להשחיר תנועה שלמה, את כל נבחריה, עד האחרון שבהם. ניסו להפוך את כולנו למאפיה, לפשע מאורגן, והכל מסיבות פוליטיות.

"אתם יכולים להשוות בין הדרך שבה נהגתי אני בפרשה, לבין הדרך שבה נהג עמרם מצנע. במפלגת העבודה התגלו תופעות חמורות ביותר: זיופי בחירות, רמאות בקלפיות שנעלמו, קניית מקום בכסף. יש חקירות במשטרה, יש כתבי אישום, יש מינויים פסולים, תצהירי שקר, הכל. מצנע עצמו נחקר בשתי פרשיות שחיתות במשטרה, וכבר התפרסמו עלילותיו הקשורות לאי שמירת טוהר המידות וקשריו עם קבלנים ואנשי ממון בחיפה.

"אני פעלתי מיד - מצנע לא עשה כלום. אני הודעתי מיד שארחיק מהליכוד ומהממשלה כל מי שימצא בבחירתו פסול, וכך עשיתי. מצנע לא עשה דבר, שום דבר. אני מיניתי וועדה לתיקון הפרצות בשיטה הדמוקרטית ואימצתי את מסקנותיה. מצנע לא עשה כלום, כשבבחירות במפלגתו תחת הנהגתו, התגלו זיופים חמורים.

"הוא (מצנע) לא עשה כלום ולא יעשה כלום, כי למצנע ולעיתונות המלווה אותו אין עניין בטוהר המידות. אותם מעניין רק הליכוד, לא מעניינת השחיתות, אותם מעניין הליכוד.

"זה פגע בליכוד, ולמרות זאת, מפלגת העבודה נשארה תקועה ומצנע לא התרומם.
אז עברו לשלב הבא וניסו לפגוע בי דרך הבנים שלי. לקחו את עומרי, שכל חטאו היה שבא לסייע לי כראש ממשלה, וניסו להפוך אותו לפשע מאורגן.

"וכשזה לא הצליח, ניסו למצוא איזה פרשה לכאורה, של איזה אי יווני, ולהדביק אותה לגלעד בכוח. שיהיה ברור, זוהי פרשה ישנה ששוכבת שנים, שאינה קשורה אליי, שגלעד בני לא נשאל על ידי הרשויות אף לא שאלה אחת ואף לא התבקש למסור עדות.

"בא עיתונאי ומספר רכילות, מפלגת העבודה קופצת מיד על השלל. גלעד, שהוא כלכלן במקצועו, עשה עבודה כלכלית. מה זה? שחיתות. גלעד קיבל שכר על העבודה. מה זה? כפי שנאמר, זה מאפיה.

"אני שואל: אתם השתגעתם? יצאתם מדעתכם?

"ושוב, זה לא עזר, ומצנע עדיין תקוע בסקרים. הוא עדיין לא יכול, והשלטון, ריח השלטון, עדיין כל כך רחוק. (אז) אין מה לעשות, עוברים לשלב הבא.

"מישהו, שזהותו נחקרת כעת עפ"י הוראת היועץ המשפטי לממשלה, מישהו מדליף מסמך מלא רכילות ושקרים על עסקיו של גלעד, שכאילו קשורים אלי.

"אני רוצה להגיד לכם את העובדות המדויקות. לפני יותר משנה מצא מבקר המדינה כי נלקחו תרומות בניגוד לחוק והודיע לי על כך. אני נדהמתי מהממצאים, חזרתי הביתה, למשק, דיברתי עם הבנים ואמרתי להם, ביוזמתי: 'חייבים להחזיר את כל הכסף לתורמים. מיד, בלי לחכות. גם אם צריך שוב למשכן את המשק, את הבית שלנו. חייבים לעשות זאת.

"אני היחיד שפעלתי כך. למיטב ידיעתי אני היחיד שפעלתי כך, שהחזיר את הכסף. ברק לא עשה זאת עד היום, מצנע בעמותה שלו לא עשה את זה, למרות שכך נדרש ממנו. רק אני החזרתי את הכסף, ביוזמתי, בלי שמישהו הכריח אותי. לא המבקר אמר לי להחזיר, אני, כששמעתי את (על) הגיוס הזה של התרומות מעבר למותר, אני ביוזמתי החלטתי להחזיר את כל הכסף.

"עכשיו, מדובר פה בסכום גדול, כמעט 5 מיליון שקלים. לי הרי אין אמצעים כספיים. כבר ב-1989 הוצאתי את ניהול המשק מידיי. גם קודם היה נאמן, עד שהבנים חזרו מהצבא, כפי שדורש החוק. כשהבנים חזרו מהצבא, הם נטלו את ניהול המשק לידיהם, לצד העסקים האחרים שלהם. היום גלעד מנהל את זה בהצלחה ואני לא מעורב. כך דורש החוק.

"הוצאתי את החסכונות שלי ושל לילי (אשתי) ז"ל ונתתי כחצי מיליון שקלים, מחציתם במשיכת יתר. גלעד התגייס להביא את שאר הכסף. ואכן, זמן קצר לאחר מכן, הוא העביר לי את יתרת הסכום, קצת יותר מ-4 מיליון שקלים, ואני החזרתי את כל הכסף לתורמים והודעתי על כך למבקר המדינה.

"לא חיכיתי לגיוס כל הכסף. אחרי שהוצאתי את חסכונותיי ואת חסכונותיה של לילי, חסכונות שנינו, העברתי מיד את הסכום הזה. דבר ראשון, כדי שיהיה ברור לכולם שאכן בכוונתי, בניגוד למה שעשו אחרים, להחזיר את הכסף. בכך הסתיימה הפרשה מבחינתי.

"אני אומר כאן בבירור: לא ידעתי במדויק כיצד הושג הכסף. דיברנו על משכון המשק ולמיטב ידיעתי אז, כך נעשה. שנשאלתי על כך במשטרה, זה מה שאמרתי, שאינני יודע במדויק, שהבנים טיפלו בעניין ולמיטב ידיעתי המשק מושכן. אם בדיעבד נמצאה דרך אחרת, מה טוב.

"גלעד בני הוא איש עסקים מוצלח מאד, עסקיו רחבים מאד, הוא מצליח ומרוויח ואני גאה בו מאד. אני יודע שהכל נעשה בדרך כשרה וחוקית, שהכל עשוי ומדווח כראוי. יש בידיו מסמכים שמוכיחים הכל. המסמכים החשובים ביחס להלוואה הוצגו בפני הציבור במסיבת עיתונאים.

"אגב, את הגרסה המלאה שנמסרה, עיתון 'הארץ', זה שהתחיל את הפרסום, את התשובות המלאות שנמסרו, הוא לא פרסם. יש לו אחריות להביא את כל העובדות, אבל הוא החליט לא לעשות כך, כי אחרת, מה יהיה עם השערורייה, עם הסקנדל? הרי מי שהדליף ומי שניפח ומי שחגג, לא עשה את זה כדי לברר את האמת. את האמת - יש דרכים פשוטות לברר. באים, שואלים שאלות, מקבלים תשובות, בודקים מסמכים. אבל בזה הרי אין סקנדל. אתם הרי יודעים את זה מצויין בעצמכם. את זה אי אפשר לנצל לצרכים פוליטיים, ככה אי אפשר להפיל שלטון. אז ממציאים, מספרים שקרים, מנפחים רכילות, סוחרים בבדיות.

"קחו למשל את סיפורו של ידידי סיריל קרן. הוא איש..." (כאן נקטע השידור)

לדברי ראש הממשלה, כאשר גם הפרסום בעניין זה לא עזר פורסם המסמך שבו מבקשת פרקליטות המדינה לבצע חיקור דין בדרום אפריקה, על ההלוואה שקיבל שרון מידידו.


"בכך הסתיימה הפרשה מבחינתי, לא ידעתי במדויק כיצד הושג הכסף", אמר שרון, אולם הוא הדגיש, כי כל מעשיו שלו ושל בניו היו כשרים וחוקיים, על הליך קבלת הכסף דווח כראוי, ובידו יש מסמכים המאמתים כל דבר. "מי שהדליף את עניין המסמך, מי שניפח אותו, ומי שחגג משמחה על משבתי לא עשה כל זאת כדי לברר את האמת", אמר שרון.

ראש הממשלה זעם על רצח האופי שנעשה לכאורה בימים האחרונים לידידו הקרוב סיריל קרן מדרום אפריקה. לדבריו, קרן לא ביקש ממנו מעולם שום דבר, וכן אין לו, וכנראה גם לא יהיו לו עסקים בישראל. "תראו מה מנסים לעשות לי בגלל העובדה שהוא חבר שלי. איך אפשר לנהוג כך באנשים?", הרים שרון את קולו.

לטענת שרון, בנו גלעד שרון לווה כסף והחזיר את ההלוואה עם ריבית, ולכן אין כאן שום עניין של שוחד או עניין של קבלת טובת הנאה. "אני יכול לתת לו משהו? אתם השתגעתם לגמרי?", שאל בזעם שרון, והוסיף: "אין כאן שוחד, אין מרמה ואין כלום".

בתגובה לקריאתו של מצנע אליו, ללכת ולמסור את גרסתו במשטרה, אמר שרון: "על מה אני צריך לדבר במשטרה? על הרכילות הבזויה ועל השמועות העלובות שהם מפיצים? האם הוא הלך למשטרה על השחיתויות שלו? אינני מוכן לשחק את המשחק הבזוי הזה.

תרצה המשטרה לקבל תשובות, שיבואו. אני לא אסתיר דבר".

ראש הממשלה סיכם את דבריו בהבעת ביטחון שהעם בישראל יידע להבחין בין פוליטיקה מלוכלכת וקטנה ורכילות זולה לבינו, שמתנהג באחריות לאומית וממשיך לנהל את ענייניה המורכבים של מדינת ישראל. "צריך לבחור ביני לבין אדם חסר כל ניסיון והבנה בנושאים המדיניים", אמר שרון.

ראש הממשלה אמר כי כעת הוא מגן על עצמו מפני עלילה בזויה ונבזית. "יש קשר מתועב להחליף ראש ממשלה על ידי בניית מערכת של שקר וכזב. איך קורה שפרשה שמונחת שנים, יוצאת החוצה שלושה שבועות לפני הבחירות? האם אין זה ניסיון להשפיע על תוצאות הבחירות?", היקשה שרון.

על אף דבריו הארוכים של ראש הממשלה, הוא העדיף שלא להתייחס לטענות לגופן, והסתפק בכך שאם יהיה צורך, ימסור את גרסתו למשטרה.

ב"עבודה" זעמו על ההיתר לכנס את מסיבת העיתונאים שבה שולבו לטענתם דברי תעמולה. זו היתה "הופעה מבזה של עסקן פוליטי קטן". במפלגת העבודה דרשו מוועדת הבחירות המרכזית לקצץ משידורי התעמולה של הליכוד בשל "מופע התעמולה של שרון" בכירים בעבודה פנו ליועץ המשפטי לממשלה כדי שיורה להעמיד את שרון לדין בשל עבירה לכאורה על חוק התעמולה.

ח"כ אברהם בורג אומר כי "לא יתכן שראש הממשלה לא ידע דבר על מליוני דולרים המסתובבים סביבו". ואילו יו"ר מר"צ קרא לשרון ללכת "לדבר עם החוקרים ולא עם העיתונאים".

ח"כ צבי הנדל דורש לכנס את וועדת הבחירות המרכזית: "החלטת השופט חשין היא שערוריה במיוחד לאור התקפות התעמולה חסרות התקדים שספג רה"מ בימים האחרונים ועליהם ניסה להגיב".
