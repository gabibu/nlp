

שופט שלום בבאר שבע ציווה היום להשאיר את רן ארז, יו"ר הארגון המורים בבתי הספר העל-יסודיים, במעצר עד לשעה 23:00 היום ואחר כך לשחררו בערבות למעצר בית בן 5 ימים.

ארז חשוד, שבמשך 9 שנים הוציא במרמה מאות אלפי שקלים ממשרד החינוך, כשקיבל במשך 9 שנים משכורת של מורה לחינוך גופני בתיכון מקיף ב' באשדוד, בעוד שלא עבד כלל בבית הספר ועסק בתפקידו כיו"ר ארגון המורים העל-יסודיים.

רפ"ק עופר מסינג, מפקד היחידה הארצית לחקירות הונאות במחוז הדרומי של המשטרה, מסר היום לבית משפט השלום בבאר שבע כי חקירת המשטרה החלה לפני שבועיים וחצי, בעקבות קבלת תלונה.

אתמול בערב עיכבה המשטרה לחקירה את ארז עצמו ו-4 חשודים נוספים, ששוחררו בתנאים מגבילים, וזאת, אחרי שכבר ביום ב' פשטו חוקרי משטרה ואספו מסמכים רבים ממשרדי מחוז הדרום של משרד החינוך, בבית הספר ובביתו של ארז.

היום הובא ארז לבית משפט השלום בבאר שבע ורפ"ק מסינג ביקש לעצור אותו ליומיים נוספים, מחשש שישבש את החקירה. הוא הגיש לשופט גדליה טהר-לב את תיק החקירה עם מסמכים רבים וכן נספח סודי. רפ"ק מסינג הודיע, שארז חשוד בביצוע עבירות של קבלת דבר במרמה בנסיבות מחמירות, מתן עדות שקר ומרמה והפרת אמונים של עובד ציבור.

רפ"ק מסינג אמר בבית המשפט כי ארז טען בחקירתו כי הוא זכאי ל-24 ימי היעדרות בשנה, כמורה וכממלא תפקיד של יו"ר ארגון המורים, וכי הוא לא ניצל הטבה זו של היעדרות מוכרת. על כך אמר רפ"ק מסינג לשופט: "איך אדם יכול לנצל הטבה בתפקיד, שאותו הוא לא ממלא במשך 9 שנים".

