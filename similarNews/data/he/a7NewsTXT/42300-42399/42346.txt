

ביום שלישי הקרוב תתכנס ועדת המכרזים של רשות השידור כדי לבחור מנהל לערוץ הראשון. לכתבת ערוץ 7 לענייני תקשורת חני לוז נודע כי רפיק חלבי, שהתפטר אתמול מניהול חטיבת החדשות, הסיר את מועמדותו לתפקיד.

המשך המכרז מתקיים לאחר שבג"ץ פסק כי תהליך המכרזים יכול להימשך לפני הבחירות, וכי אין מדובר במינויים פוליטיים.

את העתירה להפסקת ההליכים הגישו לפני כשלושה שבועות לבג"ץ ח"כ אפי אושעיה מ"העבודה" וחבר מליאת רשות השידור עו"ד עדי הדר, שכיהן כיועצו המשפטי של עמרם מצנע. השניים ביקשו לדחות את המכרז עד לאחר הבחירות בטענה שמדובר במנוי פוליטי בתקופה רגישה, וכתבו בעתירה כי רפיק חלבי ממלא תפקיד זה בהצלחה רבה וכי אין סיבה להחליפו לפני הבחירות. בג"ץ עיכב בצו ביניים את המכרז, אולם השבוע הוא דחה את העתירה, והמכרז לאיוש התפקיד ימשיך להתקיים, ככל הנראה, בשבוע הבא.

יו"ר רשות השידור אברהם נתן, שהוא יו"ר וועדת המכרזים, אומר כי "הגיע הזמן לכנס את ועדת המכרזים ולבחור מנהל טלוויזיה, וזאת לאחר כשלוש שנים שבהן מנהלים את ערוץ 1 מנהלים זמניים. בכוונתי לכנס בהקדם את כל ועדות המכרזים ולבחור מנהלים לכל היחידות ברשות שמתנהלות באמצעות מינויים זמניים. זאת, כדי שהרשות תתנהל באופן תקין, ובשקיפות מלאה".

בין המועמדים לתפקיד מנהל הערוץ הראשון הם: יוני בן מנחם ומוטי עדן. בכירים ברשות השידור טוענים כי "המכרז מכור".

בשלב זה, מוסרת לוז, הכתב משה נסטלבאום הוא שמחליף את חלבי בניהול חטיבת החדשות. זאת, עד לאיוש המשרה בידי מי שייבחר במכרז. כמו כן הוחלף עורך "יומן", המשודר בליל שבת. גלעד עדין פרש מעריכת "יומן" לאחר שהחליף את שלומי אלדר. עתה נראה כי אלישע שפיגלמן יחזור לערוך את "יומן".

עוד נודע לכתבתנו כי המכרז למנהל חטיבת החדשות ייערך ב 26 בינואר, יומיים לפני הבחירות. יצוין כי עשרות מכרזים מחכים לאיוש ברשות השידור, וביניהם מנהל "קול-ישראל", ותפקידים בכירים נוספים.
במקביל פרשו קרוב לעשרים איש ממחלקת האקטואליה של הערוץ הראשון, וטענותיהם המועלות בעיתונות הן כי המנכ"ל בראל מתערב בתכנים. בראל, מצדו, אומר כי החוק קובע שהוא העורך הראשי, וכי דווקא תקופת בחירות מחייבת התערבות רבה יותר בתכני השידורים החדשותיים.

כתבתנו מוסרת כי יו"ר רשות השידור אברהם נתן, שכיהן בעבר כנציב שירות המדינה, העביר החלטה בחודש שעבר, ולפיה בית הדין המשמעתי ברשות השידור יבוטל, וכל תלונה משמעתית תיבדק בבית הדין המשמעתי של נציבות שירות המדינה. בכך שואף היו"ר לקיים חקירות חיצוניות, אובייקטיביות ומקצועיות יותר, ובלתי נגועות בפניות אישיות.
