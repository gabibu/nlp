

בריטניה הודיעה היום כי ישראל דחתה את בקשתו האישית של ראש הממשלה טוני בלייר לאפשר למשלחת מהרש"פ להשתתף בשיחות שהיו אמורות להתקיים בלונדון בשבוע הבא.

דוברו של בלייר אמר, כי ישראל מסרה את תשובתה לאחר שדחתה פגישה מתוכננת בין שרון לבין שגריר בריטניה בישראל, וכי משרדו של שרון התקשר ישירות אל רחוב דאונינג 10 למרות שהשגריר הבריטי היה אמור לפגוש את ראש הממשלה ביום שישי.

בריטניה הודיעה בתחילת השבוע כי שגרירה, שרארד קאופר-קולס, ימסור ביום רביעי לשרון מכתב מבלייר, בו יודגש כי חשוב להרשות לערבים לבוא ב-14 בינואר לוועידה "על השלום ועל הרפורמות הפלשתיניות". בריטניה קיוותה כי השיחות, שבהן היו אמורים להשתתף גם חברי הרביעייה (האו"ם, האיחוד האירופי, רוסיה וארה"ב), יהיו הצעד הראשון "להחייאת השיחות בין ישראל לבין הפלשתינים".

שרון אסר על יציאת ערביי הרש"פ לאחר פיגוע ההתאבדות הכפול בתל אביב. דוברו של בלייר אמר כי "אנחנו מחויבים להתקדמות הדיאלוג בצורה זו או אחרת, והוא יתקדם ברגע שזה יהיה אפשרי ובמסגרת לוח הזמנים המקורי". הדובר לא פירט, וסירב להגיב על הדיווחים שהתפרסמו בתקשורת הבריטית, לפיהם בלייר עשוי לנסות ולעקוף את האיסור בכך שישוחח עם בכירי הרש"פ בטלפון-וידאו.
