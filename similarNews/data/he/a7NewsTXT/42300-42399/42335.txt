

יעל דיין שפרשה ממפלגת העבודה והצטרפה למרצ תובעת 100 אלף שקלים ממפלגת העבודה בגין הוצאת לשון הרע. כך דווח באתר Ynet.

דיין אמרה כי בעבודה הכפישו את שמה באמרם שטענותיה כי היתה קורבן לנסיונות סחיטה נבעו ממניעים של נקמה עקב כשלונה להכנס למקום ריאלי ברשימת העבודה לכנסת.

לדבריה במהלך הפריימריס קיבלה שיחות טלפון אנונימיות מגורמים במפלגה, שהציעו לתמוך בה תמורת תשלום. על שיחות אלו היא דיווחה לדבריה לבכירי המפלגה וגם התלוננה במשטרה.
עתה אומרת דיין, התברר לה כי מפלגת העבודה פרסמה הודעה לפיה המניע של דיין לתלונות היה כשלונה בפריימריס.

דיין אמרה גם בשיחה עם אתר ynet כי שאפה להגיע לפשרה אך הצעתה לא התקבלה ולכן החליטה לתבוע בעיקר משום שמדובר בתקופת בחירות ובפרסום העבודה היה לדבריה "כתם לא ראוי שיש למחוק".

ממפלגת העבודה נמסר כי : "מפלגת העבודה התבססה על עובדות כפי שנמסרו לה מטעם משטרת ישראל, ולכן פעלה בתום לב גמור". בתגובה אומרת העבודה כי "מפלגת העבודה גילתה לאורך השנים יחס של חברות כלפי דיין ונמנעה מלהגיש תביעות דיבה נגדה, על כל פעם שהשמיצה את המפלגה".
