

כוח מילואים של צה``ל בבית לחם פוצץ אחר הצהריים בשלום חגורת נפץ במשקל של 10 ק``ג. החגורה התגלתה בשכונת פווארה במהלך סריקות שערך הכוח בעיר. לא היו נפגעים.

חיילי הנדסה קרבית פוצצו בצהריים מטען קלע בגודל של 40 ק"ג שהתגלה סמוך לגדר המערכת, ממערב לנחל עוז. מוקדם יותר זוהה מחבל מתקרב לעמדה באיזור נצרים, הכוח ירה לעברו ואולם לא זיהה פגיעה. ב"ה לא היו נפגעים.

מוקדם יותר נפתחה אש לעבר מוצב צה``ל סמוך ליישוב נווה דקלים, ולעבר עמדת צה"ל ממערב למעבר קרני. בנוסף נפתחה אש לעבר פועלים שעסקו בשיפוץ גדר אלקטרונית סמוך ליישוב גני-טל. בשתי התקריות לא היו נפגעים. מוקדם יותר נחסם לתנועה צומת הגוש, ממזרח לגוש קטיף, שנסגר לתנועה בעקבות התרעה על כוונת מחבלים לבצע פיגוע טרור.

צה``ל הסיר היום לכמה שעות את העוצר מעל העיר שכם. בערים קלקיליה, טול כרם, ג`נין, רמאללה ובחלק מהעיר חברון אין היום עוצר. בבית לחם נמשך היום העוצר בשל היערכות מבצעית של צה``ל.

