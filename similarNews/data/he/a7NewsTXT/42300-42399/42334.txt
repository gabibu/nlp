

לאוניברסיטאות בריטיות יש כעת אפשרות להתקין תוכנת מחשב מיוחדת, הבודקת את עבודות הסטודנטים, במטרה לראות אם העתיקו אותן מהאינטרנט.

"הוועדה המשותפת למערכות מידע" הודיעה כי התוכנה היא הראשונה מסוגה שהמדינה רוכשת אותה. פיונה דוגן, אחת מחברות הוועדה, אמרה כי מעתה מרצים יכולים למסור עבודה לבדיקה אלקטרונית, וארבע שעות לאחר מכן העבודה תוחזר למרצה והממצאים מסומנים בה בצבע. אם יותר מ 75 אחוז מהטקסט יתאימו לטקסט במקום אחר, העבודה תסומן באדום.

הסימונים יבטאו הדרגה בין עבודות "נגועות" בהעתקה לבין עבודות שבהן אחוזי ההעתקה הם נמוכים. ההדרגה תסומן בקשת של צבעים: החל בכתום, צהוב וירוק, ועד לכחול, בעבור טקסט שבו יהיו פחות מעשרה אחוזים התואמים עבודה שכבר קיימת. בעזרת התוכנה יוכל המרצה גם לגלות מאילו אתרים העתיק התלמיד את החומר.

"אנחנו רואים נטייה שהולכת וגוברת. ידוע לנו שהאינטרנט מקל באופן טכני על הסטודנטים למצוא מקורות ולהעתיק אותם", אמר מלקולם ריד, מזכיר הוועדה. "אנחנו מודאגים גם מהופעתם של מאגרי מאמרים באינטרנט, ואנחנו שואפים לכך שיהיה קל לגלות עבודה מועתקת.

בתוכנה, שהכינה חברת "אי-פרדיימס" מקליפורניה, משתמשים גם מוסדות להשכלה בארה"ב. אלה רכשו את התוכנה באופן פרטי.
