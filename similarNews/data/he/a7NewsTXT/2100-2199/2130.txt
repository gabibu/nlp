

יורם אטינגר, פרשן לענייני ארה"ב, ולשעבר ציר בשגרירות בוושינגטון אמר ביומן ערוץ 7 כי יש לקבל בהקשר הנכון את ההודעות הרשמיות של דובר משרד החוץ האמריקאי. לדבריו, בשנים קודמות, כשרצה הממשל להעניש את ישראל, הוא ליווה את הודעותיו בצעדים מעשיים, כגון בעיכוב משלוחי מטוסים, או באיום להפסיק את סיוע החוץ לישראל.

הפעם, לדעתו של אטינגר, ההודעות פחות חמורות, ואינן מבטאות עוינות מצד הממשל, מה גם שהן הוקראו על ידי דוברים בלבד, ולא מפי הנשיא או מפי שר החוץ פאוול בעצמם.

לעניין דבריו של דובר שר החוץ האמריקני ריצ'רד באוצ'ר כאילו אין פרופורציה בין תגובות צה"ל לבין מעשי הפלשתינים, הזכיר אטינגר כי דווקא פאוול טבע את "דוקטרינת פאוול", שעיקרה הוא גיוס מאסה של כוחות בלי פרופורציות לגודל האויב ולחוזקו, וזאת כדי להכריח את האויב להיכנע. לשיטתו של פאוול מענה לאלימות אינו מותנה בפרופורציות, ולפי שיטה זו פעלה גם ארה"ב בנסיבות שונות, כגון בפנמה בלוב ובעירק.

לדעת אטינגר אין בסיס לתחושה השוררת בישראל כי היחסים עם ארה"ב נמצאים על פתחו של הר געש העומד להתפרץ. לדבריו, שרון מודע לכך שדווקא עמידה בפני לחצים אמריקאים מעלה את קרנה של ישראל, כמו שקרה כשבן גוריון שהכריז על כינונה של מדינת ישראל למרות הלחץ האמריקאי שהופעל נגד מהלך זה, וכשבגין שהפציץ את הכור בעירק אף על פי שארה"ב לחצה לא לעשות זאת.
