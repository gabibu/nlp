

ארגון "יד ושם" הודיע אתמול כי הנושא המרכזי שילווה השנה את אירועי יום השואה והגבורה יהיה "מרדיפות - להשמדה המונית ב-1941, שנת המיפנה בגורל היהודים בתקופת השואה". כמו כן הודיע הארגון שנושא מרכזי נוסף יהיה ציון 60 שנה לפלישת גרמניה לבריה"מ (לשעבר).

אירועי יום השואה והגבורה לשנת תשס"א:
ערב יום השואה - יום ד', כ"ה בניסן תשס"א, 18 באפריל 2001 - ייפתח בשעה 20:00, בעצרת הפתיחה הממלכתית בכיכר גטו ורשה ביד ושם, הר הזיכרון, ירושלים .

בעצרת יישאו דברים נשיא המדינה, משה קצב וראש הממשלה, אריאל שרון. את אבוקת הזיכרון יעלה שבח ווייס יו"ר מועצת יד ושם, את דברי נציג הניצולים יישא ברוך שוב.

ששת מדליקי המשואות הם ניצולי שואה שהקימו את חייהם מחדש בישראל. משואה ראשונה: חנה ויסמן, משואה שניה: מרדכי ויזל, משואה שלישית: זינה מודריק, משואה רביעית: ארבהם גולדברג, משואה חמישית: יוסף פינקלשטיין ומשואה שישית: דינה בייטלר.

בעצרת תערך האזכרה הממלכתית לששת מליוני קורבנות השואה. האזכרה תחל באמירת תהילים, קריאת 'קדיש', ותפילת 'אל מלא רחמים'.

העצרת תועבר בשידור חי במשותף בערץ הראשון והשני וכן בערוץ 23 ובערוץ 33 בכבלים. השידור, שיועבר במקביל גם ב"קול ישראל" ובגל"צ, ייערך כשעה.


לאחר העצרת ייערך באודיטוריום 'יד ושם' רב-שיח, הפתוח לציבור הרחב, שייקרא "גוונים של זיכרון". הנושא המרכזי שיידון ברב שיח הוא 'זכרון השואה בחברה היהודית ישראלית'. הנחיית הדיון תעשה על ידי ישראל סגל וישתתפו בו מודי בראון, המשורר חיים גורי, הרב בני לאו וד"ר ויקי שירן.

אירועי יום השואה   יום חמישי, כ"ו בניסן תשס"א, 19 באפריל   ייחלו בשעה 10:00. (כניסת הקהל הרחב ל'יד ושם' תתאפשר החל מהשעה 10:30 בלבד. הקהל מתבקש להגיע ל'יד ושם' רק באמצעות ההסעות שיועמדו לצורך זה בהר הרצל.)

10:00 - צפירת דומיה.

10:02 - טקס הנחת הזרים - למרגלות האנדרטה למרד גטו ורשה בהשתתפות: נשיא המדינה, ראש הממשלה, יו"ר הכנסת, נשיא ביהמ"ש העליון, יו"ר הסוכנות היהודית, הרמטכ"ל, המפכ"ל, זקן הסגל הדיפלומטי, ראש העיר ירושלים, אישי ציבור, ארגוני הניצולים, תלמידים ומשלחות מרחבי הארץ.

בין השעות 10:30- 14:00 ייערכו עבור למעלה מאלף תלמידים ולקהל הרחב סיורים מודרכים, סדנאות מולטימדיה, פעילויות תרבות ועוד.

10:30-12:30 - "לכל איש יש שם" מעמד הקראת שמות קורבנות השואה ע"י הציבור הרחב - באוהל יזכור ובמשכן הכנסת בחסות יו"ר הכנסת אברהם בורג. החל מ-9:30 ועד רדת החשיכה יתקיים מעמד הקראת השמות ברחבת בית ווהלין - שלוחת ביה"ס המרכזי להוראת השואה (רח' כורזין 10, גבעתיים).

13:00 - טקס אזכרה מרכזי בהשתתפות חזן - באוהל יזכור.

10:30-15:30 - הקרנת רצף של סרטים בנושא השואה   באודיטוריום 'יד ושם'.

15:30 - עצרת זיכרון של התאחדות יוצאי הונגריה - למרגלות אנדרטת הלוחמים ובאוהל יזכור.

16:00 - אזכרה של ארגון יוצאי המחתרת היהודית בצרפת   באודיטוריום.

בשעה 17:30 תתקיים עצרת הזיכרון של תנועות הנוער, בהשתתפות מאות בני-נוער ובמעמד שרת החינוך, לימור לבנת. בתכנית העצרת: הזמר רמי קליינשטיין, להקת תנועת הנוער המקובצת בניצוחו של גלעד לרר והשחקן רמי ברוך. מנחים: מיכל ינאי ונתיב רובינזון.
העצרת תועבר בשידור חי בערוץ הראשון בטלוויזיה.

ארגון 'יד ושם' ממשיך השנה במבצע הלאומי לאיסוף ולהנצחת שמות הנספים בשואה, שנפתח בשנת 1999.
מוקד טלפוני מיוחד הוקם עבור המבצע ומספרו: 777-257-800-1.
