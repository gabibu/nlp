

חברת VSP, חברת הייטק, החליטה לתגמל את עובדיה המשרתים במילואים. בשיחה ביומן ערוץ 7 פירט יו"ר החברה אלי איילון את ההחלטה: לדבריו, מי שיצבור 14 ימי מילואים החל מ 1.1.01 יזכה לבונוס בסך 1000 דולר, ומי שיצבור 30 ימי מילואים יקבל מענק 2000 דולר. איילון סיפר שהדחף לתגמל את העובדים המילואימניקים התעורר כתוצאה מצפייה בתכנית בטלוויזיה שבה תואר מצב בלתי נסבל: מעסיקים מראיינים יוצאי יחידות קרביות לצורך בדיקת האפשרות לקבלם לעבודה, ובגלל מכסת ימי מילואים הגבוהה שלהם הם נידחים.

איילון הטעים: "הקורבנות בשואה יכלו רק לחלום שיהיה פעם משהו כמו מדינה ודגל וצבא. אני כל חיי הסתכלתי על השירות בצה"ל כעל מתנה גדולה שאנחנו, היהודים, קיבלנו, ומי שמקבל מתנה צריך להתייחס אליה כאל דבר שמוקירים אותו, ומעריכים אותו" אמר איילון. פעולה זו באה לדבריו להדגיש את ההתייחסות לשירות כאל עניין מרכזי וערכי מאד בהוויית המדינה.
