

גן ארכיאולוגי המשלב סיורים וירטואליים באמצעים חדשניים ביותר, נחנך ליד שער האשפות הסמוך לכותל המערבי.

יובל ברוך, המנהל את המרכז, סיפר ביומן ערוץ 7 על החידושים בגן. לדבריו, אמצעי ההמחשה והתצוגה בו הם המתקדמים ביותר בעולם: מבקר יכל להיכנס "בזמן אמת" וירטואלי, אל הר הבית, כפי שהיה נראה ערב החורבן. יש בגן גם עתיקות רגילות, וגם אמצעי המחשה שאינם מוכרים עדיין, כגון סרט וידיאו דיגיטלי המוצג לראשונה בישראל.

ברוך סיפר גם על אתר האינטרנט שנפתח, והעתיד להכיל בתוכו את מירב המידע הקשור להיסטוריה ולארכיאולוגיה של ירושלים. האתר עתיד לשמש תלמידים, חוקרים ומבקרים. ברוך הביע תקווה שעצם הסיור הוירטואלי המלווה בהדרכת מדריכים וברמה טכנולוגית גבוהה, אולי יפצה, ולו במעט, על כך שאי אפשר עכשיו לבקר במקום האמיתי, בהר הבית.
