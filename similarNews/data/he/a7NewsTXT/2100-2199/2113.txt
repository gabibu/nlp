

נתפסה חולייה של ארגון "החזית העממית לשחרור פלשתין" האחראית למספר פיגועים בירושלים, ביניהם מכוניות התופת שהוצבו בשכונת מאה שערים.

את החקירה החל שרות הבטחון הכללי, שסיפק מידע מודיעיני למשטרת ירושלים. יחידת המסתערבים, "הגדעונים", בשיתוף מפלג המיעוטים במחוז ירושלים עצרו בימים האחרונים מספר פעילים מרכזיים בארגון, מעצרים שהתבצעו בירושלים וברמאללה, מרבית העצורים הם תושבי שכונת ראס אל עמוד במזרח ירושלים.

ב-8 בפברואר האחרון התפוצצה מכונית תופת ברחוב בית ישראל, בשכונת מאה שערים, במרכזה של ירושלים. 5 ישראלים נפצעו בפיצוץ באורח קל. השב"כ עצר זמן קצר לאחר מכן פעיל בארגון, שהועסק בשכונת מאה שערים בירושלים ואף עבד באיזור התעשייה עטרות, צפונית לירושלים. הפעיל כבר היה עצור בעבר על רקע פעילותו בארגון החזית העממית לשחרור פלשתין בין השנים 1989 ועד 1996.

ב-21 במרס האחרון מנע אסון כבד פקח עיריית ירושלים, שמעון רואש, שגילה בעת שבא לרשום דו"ח למכונית שחנתה במקום אסור, כי מדובר במכונית גנובה . הוא לא היסס והזעיק למקום כוחות משטרה, שגילו כי מדובר במכונית תופת עם מטען חבלה בעוצמה עזה. חבלני המשטרה פירקו את המטען לפני שהתפוצץ וגם הפעם השב"כ בשיתוף עם משטרת ירושלים הצליח לחשוף את ההתארגנות שעמדה מאחורי נסיון הפיגוע בשכונת מאה שערים בירושלים.
