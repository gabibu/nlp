

ראש הממשלה, אריאל שרון, שוחח אתמול עם נשיא ארה"ב, ג'ורג' בוש, בעקבות התגובה האמריקאית החריפה לכניסת צה"ל לשטחי הרשות בעזה. בוש הוא זה שיזם את השיחה, ונמסר כי היא היתה באווירה חיובית.

שרון תיאר לנשיא בהרחבה רבה את הירי הפלשתיני בחודשים האחרונים, ובעיקר בשבוע האחרון "יש לי מחויבות למנוע הסלמה, אבל המחויבות הראשונה שלי היא לשלומם וביטחונם של אזרחי ישראל", אמר לבוש והוסיף: "אם הרשות הפלשתינית לא תסכל טרור, אנו נסכל".

בוש הבטיח לשרון שארה"ב תעשה ככל שביכולתה להשפיע על הרשות להפסיק את הטרור ואמר: "נעשה הכל כדי לסייע לכם לצאת מהמצב הקיים". השניים הסכימו כי יש לנהוג בריסון ולהחזיר את השקט והיציבות לאזור.
