

ירי פצצות מרגמה היה אתמול לעבר קיבוץ ניר עם שליד שדרות. מדובר בארבע או חמש פצצות שנחתו בשדות שליד הקיבוץ. ההערכה היא שהפצצות נורו מהאזור שצה"ל פינה לילה לפני כן בבית חנון. כוחות גדולים של צה"ל הגיעו לשדות הקיבוץ ניר עם, והחלו בסריקות לאיתור הפצצות.

ארבע פצצות מרגמה נורו גם לעבר כפר דרום.

כדי להפסיק את ירי פצצות המרגמה ירו חיילי צה"ל אש מקלעים ונשק קל לעבר נקודות חשודות.
עז א-דין אל קסאם, הזרוע הצבאית של תנועת החמאס, קיבלה עליה אחריות על ירי המרגמות. בהודעת החמאס נמסר כי הירי הוא תגובה על הפצצת ישראל את המכ"ם הסורי בלבנון, ועל התוקפנות הישראלית נגד העם הפלשתיני.פלשתינים פתחו באש לעבר מוצב צה"ל בהר גריזים מדרום לשכם. החיילים השיבו אש לעבר מקורות הירי.

לעבר מכוניתו של ערבי ישראלי נפתחה אש על כביש עלי זהב פדואל בסמוך לקלקיליה. הוא נפצע פצעים קלים, וטופל בבסיס צה"ל סמוך.

אתמול אחרי הצהרים ובערב נרשמו למעלה מ 11 מקרים של ירי פלשתיני לעבר ישראל. יריות נורו בשעות אחר הצהרים על רכבו של צבי פרל, תושב בית אל, שעשה את דרכו ממעלה לבונה לבית אל. בעברו ליד הכפר סינג'יל, ממערב ליישובים שילה ושבות רחל, ירו אל רכבו. נגרם נזק לרכב. לפני חודשים אחדים נפצע בנו, שלמה פרל, המתגורר ביישוב נריה, מאש שנורתה אל רכבו.

לעבר מוצב צה"ל ליד יד יאיר שליד דולב מצפון לרמאללה נפתחה אש פלשתינית. לא היו נפגעים וצה"ל השיב אש.

הפלשתינים פתחו באש מכיוון בית ג'אלה לכיוון עמדת צה"ל בסמוך לרחוב האנפה בגילה. איש לא נפגע ולא נגרם נזק. חיילי צה"ל השיבו אש כבדה לעבר מקורות הירי בכפר בית ג'אלה.

ירי פלשתיני היה אמש גם לעבר כוח צה"ל שנע באזור הכפר תלית א-קומי סמוך לכביש המנהרות, מצפון לבית לחם. החיילים לא השיבו אש.
