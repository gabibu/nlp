

בתגובה על ההפגזות המתחדשות של הפלשתינים, לאחר נסיגת צה"ל מעזה, אמר אהרון צור ראש מועצת חוף עזה, שחייבת לבוא תגובה עליהן. הוא התייצב למשמרת מחאה מול משרד ראש הממשלה, תחת הכותרת: "נווה דקלים ושדרות - החזית של המדינה", ו"המרגמה אינה מבחינה בין נצרים לשדרות". כך מסר כתבנו קובי פינקלר.

ביישובים הישראלים בגוש קטיף שררה תרעומת בעקבות חידושו של ירי פגזי המרגמה .

אחד מפגזים אלו נחת בשטח בית הספר והמתנ"ס של הישוב נווה דקלים, ובנס לא גרם פגיעות בנפש. התושבים הביעו את כעסם על כך שהאירוע הפך לשגרה, להבדיל מירי הפגזים לעבר שדרות, שגרר מבצע תגובה נרחב של צה"ל.

אלימלך וקסלר, מזכיר הישוב נווה דקלים, הביע את צערו על כך שצה"ל נסוג מאזור צפון עזה כתוצאה מהתקפלותה של הממשלה בפני לחצים.

בדיון בקבינט הבטחוני נמתחה ביקורת רבה גם על דרך קבלת ההחלטה לצאת למבצע וגם על הנסיגה המהירה. שר התחבורה אפרים סנה מתח ביקורת על כך שראש הממשלה אריאל שרון לא יידע את כל חברי הקבינט בדבר כניסת כוחות צה"ל לעזה, ועל כך שהשרים נאלצו לשמוע על המבצע רק מהתקשורת.

בתגובה אמר שרון כי בשל קוצר הזמן יודעו רק ראשי הסיעות החברות בקואליציה, וכי אין לראות במקרה הספציפי הזה דפוס התנהגות של הממשלה בראשותו.
