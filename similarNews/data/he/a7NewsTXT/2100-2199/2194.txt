

במהלך סיור ביישובי חבל עזה המופגזים שוחח סגן השר לבטחון הפנים גדעון עזרא עם יומן ערוץ 7. לדבריו מטרתו הייתה לבקר את כוחות מג"ב, השייכים אל משרדו, ולהיפגש עם האוכלוסייה היהודית ש"חיה באומץ רב בשטח", כלשונו.

על המבצע של צה"ל ועל הנסיגה החפוזה אמר עזרא כי בכניסה לשטח A ישראל "עברה את מחסום הקול", דבר שמבהיר לפלשתינים ששטח זה, מבחינת ישראל, אינו כגדר אלקטרונית. אף על פי שהם ממשיכים לירות, הדבר יצר אצלם בכל זאת אפקט הרתעה.

סגן השר הוסיף שהכניסה לשטחי A, והיציאה המהירה מהם נעשו מתוך שיקולים שהציבור אינו מודע להם.

לדעתו, הפלשתינים הם שיגיעו לקץ סבלנותם, וזאת בגלל שגיונותיו של ערפאת. גדעון עזרא צופה כי הלחץ מצד האוכלוסייה הפלשתינית יגבר על ערפאת, וכדי לאפשר לאוכלוסיה זו לחיות ולהתפרנס לא תהיה לו ברירה אלא לפעול נגד האלימות.

בעניין יחסינו עם ארצות הברית אמר עזרא כי מאחר שידידתה הגדולה של ישראל היא גם ספקית של חלק גדול מציודה הצבאי יש להתחשב בה.
