

הקבינט החברתי כלכלי החליט להעלות את תעריפי המים עד 47 אחוזים, בעיקר למגזר החקלאי. הדבר נבע מהמידע המצוי בדו"ח מבקר המדינה. ממידע זה עולה כי מחיר המכירה הנמוך של המים לשימוש חקלאי הוא במידה רבה הגורם למשבר החמור במשק המים בעשרות השנים האחרונות.

בשיחה ביומן ערוץ 7 עם שמעון טל, נציב המים, הוא הסביר שההחלטה להעלות את תעריפי המים היא חלק מהחלטות המתקבלות בנסיון לצמצם את צריכת המים, ולדעתו "העלאת מחיר המים תעזור למדינה להתגבר על המחסור במים, כי המחיר משפיע על מידת הצריכה". עודף הכסף שייגבה ינוצל, לדבריו, לביצוע חוזר של פעולות לעידוד חסכון במים. הוא הסביר שהפעולות לקראת בנייתם של מתקני התפלת מים מתקדמות אף הן.
