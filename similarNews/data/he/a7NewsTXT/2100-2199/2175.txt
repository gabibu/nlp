

מקורות פלשתינים אמרו כי המשך ירי המרגמות גורם למתיחות בין הרשות הפלשתינית לבין הארגונים שאנשיהם אחראים על הירי, מאחר שהתגובה הישראלית לכך היא קשה.

ביקורת מעין זו נשמעה גם ממאמר מערכת שפורסם בעתון המצרי "אל אהרם" המקורב לממשל המצרי. לדברי המאמר הצלחתו של המאבק הפלשתיני התבססה על אפקט 'ילדי האבנים', וכשיורים פצצות מרגמה, לישראל יש לגיטימציה להגיב בחוזקה.

לדברי המקורות הפלשתיניים, ראש הרשות הפלשתינית, יאסר עראפת, הורה ביממה האחרונה לאנשיו לפעול לצמצום ירי המרגמות. וברוח דברים אלו הוא הבטיח גם לחברי קונגרס אמריקניים עימם נפגש לאחרונה.

עם זאת, גורמים ברשות טענו כי יכולתם למנוע את הירי נתונה בספק כיון שהחמאס רואה בירי זה דרך לגיטימית. מנהיג החמאס, השיי'ח אחמד יאסין, אמר היום כי ירי המרגמות הוא שלב משמעותי במאבק הפלשתיני. לדבריו, שלב זה גורם ליצירת איזון מסויים בכוח ההרתעה של שני הצדדים.


