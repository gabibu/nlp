

שירות הביטחון הכללי, בסיוע צה"ל, חשף לאחרונה במבצע מתמשך, חוליה של פעילי תנזים צבאית מאזור בית לחם. השב"כ עצר את חברי החוליה.

כתב עתי"ם מוסר, כי ב-10 בדצמבר 2000 התקבל מידע, שהוביל להתקלות בין כוח צה"ל לבין חברי החולייה, אשר היו במהלך הנחת מטען חבלה על הציר המוביל להר גילה. במהלך ההתקלות נהרג פעיל בכיר בחולייה, ובכיר אחר נפצע. המטען שהניחה החולייה התגלה ופוצץ על-ידי חבלן.

מחקירת המחבלים התקבלו הודאות מפורטות על פעילותם במסגרת החולייה ועל הפעילות אותה ביצעו.

על פי הודאותיהם, החולייה אשר בראשה עומד אחמד יוסף אחמד מוגרבי ביצעה עשרות פיגועי ירי בגזרת בית לחם. בנוסף ביצעה החולייה מספר רב של פיגועי מטען, בין אם מטענים שהונחו או מטענים שנזרקו לעבר כוחות צה"ל. כתוצאה מפיגועים אלה נפצעו מספר חיילים.
