

הקבינט החברתי-כלכלי בראשותו של ראש הממשלה התכנס לדיון מסכם בנושא המשבר במשק המים בישראל.

התקבלו החלטות נוכח מצב החירום בנושא המשבר במשק המים בישראל.

1. לנקוט צעדים לייעול השימוש והחסכון, כאשר המגמה היא להגיע לחסכון נוסף של מאתיים מיליון קוב' בצריכת המים השפירים לשנה במשך שלוש השנים הבאות, כאשר מחצית מהצריכה עירונית ומחצית החקלאית.

2. לפעול להקמת מפעלים להתפלת מים בתפוקה כוללת של 200 מיליון קוב', כאשר מועד אספקת המים המותפלים יהיה בשנת 2004.

3. לקדם תהליך התקשורת מהיר עם יזם פרטי להפקת מי-תהום עמוקים במישור רותם, בהיקף שיעלה על 30 מיליון קוב' לשנה.

4. העלאת תעריפי המים, במטרה להקטין את ביקוש המים לגינון במגזר העירוני, (העלאת התעריך 2.69 ש"ח לקוב כיום, ל-4.50 ש"ח לקוב' וכן תעריף מים ביתי נוסף (תעריף 4) אשר יהיה בגובה של 7 ש"ח לצריכה ביתית ממוצעת לנפש העולה על 24 קוב' לחודש).

5. להכין תיקוני חקיקה שיאפשרו חסכון במים במגזר העירוני, בין השאר ע"י התקנת אביזרים חוסכי מים, הגבלה על שטיפת מכוניות, מתקנים למחזור מים ועוד.

6. להקים צוות בינמשרדי בראשות מנכ"ל משרד ראש הממשלה לתאום ובקרה של הפעולות השונות הנוגעות להתמודדות עם המחסור במים שפירים ולצורך הסרת חסמים במימוש התוכנית.

ראש הממשלה הדגיש את הצורך להשאיר בידי העם היהודי וחקלאי ישראל את רזרבות הקרקע להתיישבות ולדאוג לכך שהחקלאי היהודי ימשיך לעבד את הקרקע מבלי שיצטרך להחכירה. ראש הממשלה הדגיש שהמים אינו רק מוצר כלכלי אלא גם כלי ערכי לשימור החקלאות והחקלאים ויישוב הפריפריה וכן שמירה על קרקעות הלאום.

כמו כן אמר ראש הממשלה "לא תהיה הגבלה בהשקיית גינות ציבוריות היות ויבושן יהיה בלתלי נסבל במחינה ציבורית ותיירותית".
