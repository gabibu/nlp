

שרת החינוך, לימור לבנת, הודיעה על שורת הקלות שינתנו לתלמידים הלומדים ונבחנים ביהודה, שומרון ועזה וביישובי קו התפר. ממשרד החינוך נמסר, כי ההקלות ניתנו לאור הצרכים המיוחדים להם נזקקים התלמידים באזורים אלו ובשל המצב הביטחוני הקשה בו הם נתונים מידי יום.

בין ההקלות הוחלט במשרד החינוך על התאמת בחינות הבגרות לכמות החומר אותו הספיקו התלמידים ללמוד, מתן תוספת מראש של עשר נקודות לציון הבחינה לנבחנים חיצוניים, תוספת זמן ועוד. עוד הוחלט כי אם המצב הביטחוני לא יאפשר קיום בחינה כלשהי, הציון השנתי יחשב כציון הסופי בבגרות.


