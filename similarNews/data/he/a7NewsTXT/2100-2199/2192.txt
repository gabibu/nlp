

כתבנו אריאל כהנא בדק מדוע הצנזורה הצבאית אינה מונעת מאמצעי התקשורת השונים לדווח על המיקום המדויק של נפילת פצצות, כפי שנעשה בגזרת הצפון, וזאת אף על פי שידוע כי דיווח על מיקום נפילת פצצות מאפשר למחבלים לשפר את כיוון שליחתן.

אחת הדוגמאות לכך נמצאה בכתבה ב"מעריב", שבה סופר על הנס בנווה דקלים, כשאחת מפצצות המרגמה נחתה בתוך בית הספר ביישוב חצי שעה לפני הצלצול.

לדברי כהנא כל כלי התקשורת דיווחו עד עתה על המיקום המדויק, וגם ערוץ 7 עשה זאת, עד שחוות דעת מומחים המליצה שלא לדווח על המיקום כי הדבר מסייע למחבלים לטווח טוב יותר את הפצצות.
אל"מ במיל' משה גבעתי הסביר ביומן ערוץ 7 כי אפילו במרגמה פשוטה כמו 52 מ"מ, שאינה בעלת מנגנוני כיוון משוכללים, אפשר לדייק בטיווח באמצעים פרימטיביים פשוטים, ואם הרדיו נותן מידע אזי, לדבריו, "הפלשתינים מודים לו".

את ההודעות על מיקום הנפילות מוסר דובר צה"ל, אך הצנזורה אינה מונעת בעדו, וגם אינה מעירה לכלי התקשורת להימנע מלדווח על מקומות הפגיעה. ערוץ 7 פנה לשני הגופים כדי לקבל מענה על שאלה זו. התשובה שניתנה בצנזורה, ולפיה "הם פועלים לפי שיקולים מקצועיים שאינם יכולים לחשוף", נראתה מתחמקת. כתבנו חגי הוברמן פנה גם לדובר צה"ל בשאלה זו, ולא קיבל כל תשובה.
