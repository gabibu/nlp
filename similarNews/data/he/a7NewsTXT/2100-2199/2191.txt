

ראשי המתיישבים פתחו בפעילות מחאה על כך שהמדינה מגיבה ביד תקיפה כלפי פגיעות בצד הישן של הקו הירוק ובתגובה פחות חריפה על פגיעה ביישובי יש"ע.

את משמרות המחאה פתחו ראשי מועצות מיישובי יש"ע בערב יום השואה מול לשכתו של ראש הממשלה בירושלים. יו"ר מועצת בית אל אורי אריאל אמר כי אומנם חל שינוי במדיניות הממשלה, אבל הוא "מועט מידי, ונעשה מאוחר מידי".

את משמרת המחאה של אנשי היישוב היהודי בחברון המשיכו אתמול לפקוד פוליטיקאים ואנשי ציבור. אתמול באו לחזק את ידיהם של אנשי חברון שר התיירות רחבעם זאבי, וחברי הכנסת משה ארנס ומיכאל קליינר. לאחר ביקורו בחברון אמר חבר הכנסת ארנס כי על צה"ל לתפוס את גבעת אבו סנינה. "לפני 70 שנה טבחו הערבים את יהודי חברון כי המשטרה הבריטית לא שמרה עליהם", אמר משה ארנס, והוסיף: "כיום יש לנו צבא משלנו, ואין כל סיבה לא לבצע את הנדרש כדי להגן על היהודים בחברון".
