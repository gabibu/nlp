

הדרג המדיני מתח ביקורת קשה על תת אלוף יאיר נווה בגין דבריו בתקשורת. כזכור, ביום שלישי בשעה 5 אחר הצהריים אמר נווה כי צה"ל מתכוון להישאר בשטח "ימים, שבועות וחודשים, ככל שיידרש, וזאת כדי להחזיר את הביטחון לכל התושבים היהודיים באזור". שעות אחדות לאחר פרסום דבריו אלה, יצא צה"ל, משטחי A באזור רצועת עזה.

כשנחשפה הסתירה בין דבריו של נווה לבין פעילותו של צה"ל למעשה, נטען כי הנסיגה נעשתה עקב הפעלת לחץ מצד האמריקנים על ישראל. הממשלה הכחישה את הדבר, והשר בן אליעזר טען כי מלכתחילה הייתה תפיסת השטחים מיועדת לזמן קצר. כבר ביום שלישי בבוקר, לדבריו, החלה להתגלגל פקודת הנסיגה, וצה"ל ידע עליה. לדבריו, בזמן שבארץ התקבלה החלטת הנסיגה ישן קולין פאוול את שנת הלילה.

סגן ראש אגף ההסברה במשרד ראש הממשלה הד"ר רענן גיסין אמר אף הוא כי ההחלטה על הנסיגה התקבלה כבר ביום שלישי בצהרים.

בסתירה לדבריו של שר הביטחון, לערוץ 7 נודע כי ראש הממשלה שרון נשמע אומר ביום שלישי בבוקר שצה"ל יישאר בעזה לפחות למשך שבועות.

בסביבתו הקרובה של שר הביטחון נשמעה טענה חמורה ומרחיקת לכת, ולפיה אף על פי שנווה ידע על הנסיגה הצפויה בליל ג', הוא התראיין ואמר את הדברים. טענה נוספת הייתה שבשעה שתיים בצהרי יום ג' נערכה התייעצות עם כל הגורמים הצבאיים, ובה דובר על סיום המבצע באותו הלילה. מטעמם של המקורבים לשר הביטחון נטען עוד, כי בהתייעצות השתתפו כל אנשי פיקוד הדרום. את הדברים מסר כתבנו חגי הוברמן.

משיחה שקיים כתבנו חגי הוברמן עם קצין שנכח בדיון, עולה שהדברים אינם נכונים. הקצין אמר שבדיון לא דיברו על נסיגה, אלא על המשך הפעילות. לדברי הוברמן, קצינים בפיקוד הדרום טענו בתוקף כי באותו דיון שהתקיים בצהרים, נדונו המשך הצעדים שינקטו כוחות צה"ל המוצבים בפאתי בית חנון, ולא הוזכרה המילה נסיגה. פקודת הנסיגה נמסרה לאלוף פיקוד הדרום דורון אלמוג רק בשעה 7 בערב.
דובר צה"ל פרסם הבוקר הודעת הבהרה, ולפיה התבטאויותיו של נווה לא היו בתחום סמכותו. בהודעת דובר צה"ל נאמר עוד, כי הרמטכ"ל רב אלוף שאול מופז סיכם ביום שלישי בבוקר עם ראש הממשלה כי בשל שיקולים מבצעיים תתבצע נסיגת כוחות צה"ל מהרצועה ביום שלישי בלילה".

לדברי כתבנו חגי הוברמן, הודעת דובר צה"ל, שהוכתבה על ידי הדרג המדיני, בעייתית, ולו בגלל שהיה בה כדי להביך קצין בכיר בצה"ל.

בתגובה על הטענות שהושמעו נגדו אמר תת אלוף נווה למקורביו: "לו ידעתי בשעה 5 שצה"ל מתכוון לסגת לא הייתי אומר את מה שאמרתי".
