

משפחתו של המאבטח אש קודש גילמור, שנהרג בפיגוע בסניף הביטוח הלאומי במזרח ירושלים באוקטובר 2000, הגישה אתמול לבית המשפט הפדרלי בוושינגטון תביעה אזרחית בסכום 250 מיליון דולר נגד הרשות הפלשתינית ובכיריה.

בני המשפחה יכלו להגיש תביעה שכזו מכיוון שגילמור היה אזרח אמריקני, ובאמריקה קיים חוק פדרלי האומר שאזרחים אמריקאים יכולים להגיש תביעות נזיקין בעקבות פעולות טרור בחו"ל.

כתב התביעה מבוסס על ראיות המצויות בידי גורמי השב"כ לפיהן בכיר ברשות הפלשתינית פיקד במישרין על החוליה שרצחה את גילמור וסיפק לה נשק והנחיות לפיגועי טרור נוספים.
