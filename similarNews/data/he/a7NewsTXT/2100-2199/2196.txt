

ישראל מסכימה עקרונית להקטין את מספר החיילים האמריקניים המוצבים בסיני, ובין ישראל לארצות הברית מתקיימים דיונים בנושא. גורם בלשכת ראש הממשלה אמר כי ישראל מתנה את המהלך בכך שהמספר הכולל של המשקיפים לא יוקטן. את הבקשה האמריקנית העלה שר ההגנה האמריקני דונלד ראמספלד, בעת ביקורו של ראש הממשלה בוושינטון לפני מספר שבועות . היומון האמריקני "ניו-יורק טיימס" כותב בגיליונו מיום חמישי כי ראמספלד שטח את ההצעה בפני ראש הממשלה אריאל שרון ובפני הנשיא המצרי מובארק. מובארק הביע התנגדות להצעה. שרון, על פי הידיעה, הופתע ממנה, אך לאחר שהקדיש לה מחשבה הביע נכונות לבדוק אותה. בלשכת שרון אומרים כי ארצות הברית נוקטת מהלך זה במסגרת צמצום פרישת חייליה בעולם כולו. בסיני משרתים מזה 20 שנה כ1800 משקיפים מכל רחבי העולם, כמחציתם אמריקנים. המשקיפים מפקחים על יישום תקין של הסכם השלום בין ישראל למצרים.
