

הפלשתינים אמרו כי הם שהפעילו לחץ בינלאומי להוצאת כוחות צה"ל משטחי A. לדבריהם ערפאת ביקש את התערבותו של מובארק, והוא שפנה אל פאוול, ואל האיחוד האירופי. גם שר החוץ הנורווגי ניהל שיחה עם שמעון פרס. ערפאת, לפי מקורות אלו, לא התחייב להפסיק את האש, אלא רק להפסיק את ירי המרגמות לעבר היישובים, ובעיקר לתוך הקו הירוק.

מכל מקום, הפלשתינים הדגישו כי הם לא הסכימו להפסיק את האינתיפאדה או להוריד את רמת האלימות, אלא רק "לא לעבור קווים אדומים" כגון ירי מרגמות.

איסמעיל אבו שנב, מראשי החמאס, אמר שהישראלים ברחו מעזה כי חששו ממה שעומד להתרחש עקב כניסתם לשטח. לדבריו, החמאס אינו רואה את עצמו מחויב לשום הבטחה שניתנה בהפסקת האש, כולל זו המדברת על הפסקת ירי המרגמות, והוסיף: "נמשיך לרדוף את הכיבוש עד לשחרור כל האדמה הכבושה, ואנו רואים את כל האמצעים כאמצעים לגיטימיים".
