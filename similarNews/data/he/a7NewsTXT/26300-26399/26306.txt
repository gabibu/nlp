

ארגון החזית העממית, אשר מנהיגו, שהיה אחראי לרצח השר זאבי הי"ד, כלוא ביריחו תחת פיקוח של סוהרים אמריקנים ובריטיים, הוא שביצע את הפיגוע בנתניה אתמול.
מי שיזם את הפיגוע הוא לא אחר מאשר סדאת בעצמו. הוא ששלח את ההוראות ואת הפקודות לביצוע, והוא עשה זאת, ככל הנראה, בעזרתם של עורכי דינו.

סמוך לשעה 16:30 הגיע מחבל לבוש מדי צה"ל לשוק של נתניה, ככל הנראה בסיועה של אישה. יצוין כי כשעה לפני הפיגוע התקבלה במערכת הביטחון התרעה על פיגוע שעשוי להתרחש במקום, אך תחפושתו של המחבל אפשרה לו להגיע למקום מבלי להיעצר.

המחבל פסע לעבר רחוב שוהם, הנמצא באזור המקורה בשוק, והפעיל חגורת נפץ שהייתה עליו. בגלל עוצמת הפיצוץ קרסה תקרת השוק ולכדה תחתיה פצועים אחדים, וחילוצם נמשך זמן רב בשל הקושי להוציאם מבין ההריסות. בפיגוע נרצחו שלושה ישראלים וחמישים נפצעו, שמונה מהם קשה. הפצועים פונו לבתי חולים שונים בשרון: הלל יפה בחדרה, לניאדו בנתניה, מאיר בכפר סבא וביילינסון בפתח תקווה.

אנטולי זיגייב, תושב העיר, הגיע לשוק כדי לסייע לאשתו בקניות. הוא עמד מטרים אחדים ממקום הפיצוץ וסיפר: "פתאום היה פיצוץ חזק, ומההדף עפתי למרחק של כ 10 מטרים. הצלחתי לקום, ורצתי למקום של הפיגוע, התחלתי למשוך שם פצועים כדי להביא אותם לכיוון היציאה מהשוק, שם חיכו האמבולנסים".

בתגובה לפיגוע אמר יו"ר תנועת ש"ס אלי ישי: "נתניה היא הקורבן הראשון של השינויים המדומים ברשות. כל הדיבורים על רפורמה תחת הנהגתו של ערפאת הם בבחינת בדיחה עגומה. לא יהיה מנוס מהשלמתו של מבצע "חומת מגן". תחת שמי הרשות הפלשתינית אין כל חדש והטרור ממשיך להוות את סדר היום הבלעדי של ערפאת".

גם יו"ר שינוי ח"כ טומי לפיד טוען כי יש להמשיך בפעילות הצבאית: "הפיגוע מוכיח שממשלת ישראל מוכרחה להמשיך במאבק חסר פשרות בטרור, וכי שינוי המדיניות בין פיגוע לפיגוע הוא בעוכריה של המדינה. המדיניות צריכה להיות מלחמה בטרור תוך כדי חתירה להסכמה בינלאומית ולגיבושו של הסדר בשיתוף האמריקנים, הרוסים והאירופים".

יצוין כי גם ארגוני המחבלים האחרים: החמאס והג'יהאד, הודיעו בימים האחרונים כי ימשיכו לבצע פיגועים "עד להסרת הכיבוש הישראלי מעל אדמת פלשתין כולה". גורמי ביטחון מסבירים כי הוראותיו של ערפאת לחדול מביצוע פיגועי טרור אין להן כל כיסוי מעשי במניעת פיגועים בשטח. חוסר המעש של ערפאת ומנגנוניו, מסבירים הגורמים, הוא שאפשר את ביצוע הפיגוע אתמול בנתניה.

שמותם של שניים מהחללים נרצחו בפיגוע אתמול הותרו לפרסום: יוסף חביב, בן 70, וארקדי וזילמן בן 40. שניהם תושבי נתניה. עדיין לא זוהה החלל השלישי בפיגוע.
יוסף חביב ייטמן בשעה שתים בבית העלמין בשיכון ותיקים בנתניה. הלווייתו של ארקדי ויזלמן תהיה בשעה שלוש בבית העלמין בנתניה.

נכון לשעת הוצאת הגיליון 21 מפצועי הפיגוע עדיין מאושפזים בבתי החולים לניאדו, הילל יפה ובילינסון. מצבם של שלושה מפצועי הפיגוע ממשיך להיות קשה מאוד.
ארקדי ויזלמן ניצל בנס מהטבח במלון "פארק" בליל הסדר. הוא עלה לארץ לפני כ-11 שנים מאוקראינה, יחד עם אשתו, בנו והוריו.
