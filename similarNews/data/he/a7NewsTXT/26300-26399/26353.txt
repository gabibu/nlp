

יחידה מובחרת של צה"ל וכוחות מג"ב עצרו אתמול את המחבלת זמן קצר לפני שזו אמורה היתה לבצע פיגוע התאבדות בישראל ב-"טווח הזמן המיידי".

כתבנו קובי פינקלר מוסר כי המחבלת שנלכדה בטול כרם היא חברת ארגון מחבלי התנזים של הפתח', תושבת הכפר ג'בע בצפון השומרון. הפעולה בטול כרם בוצעה לאור מידע ממוקד של זרועות הביטחון.

בתוך כך, הופיע אמש בפני ועדת חוץ ובטחון של הכנסת, ראש חטיבת המחקר באמ"ן . לדבריו כל ארגוני הטרור משקמים את תשתיות הטרור שנפגעו במבצע חומת מגן. עוד הוסיף קצין אמ"ן כי לאחרונה סוכל פיגוע במרכז הארץ, שבו התכוונו המחבלים לפוצץ 1,000 ק"ג חומר נפץ. לערוץ 7 נודע כי ככל הנראה מדובר בנסיון למוטט בניין משרדים בתל אביב, עליו דווח לאחרונה.

ראש הממשלה אריאל שרון אמר באותו הקשר, כי מחקירת העצורים ומן המסמכים שנתפסו במבצע חומת מגן עולה, כי ארגוני הטרור תכננו לבצע 7 פיגועים בו זמנית בערי החוף וכן פיגוע שרשרת משולש בירושלים. כל הפיגועים, הללו כאמור, לא יצאו אל הפועל.

קצין אמ"ן תאר בסקירתו את המצב ברשות הפלשתינית, שהתהווה לאחר מבצע חומת מגן. הוא ציין, כי ערפאת נתון בלחץ מבית ומחוץ בנושא הרפורמות. בעיר עזה, שם תשתיות הטרור לא נפגעו, רוב אנשי החמאס דורשים להמשיך בפיגועים. לעומת זאת, מנהיגי מדינות ערב המתונות מפעילים לחץ על ערפאת עקב חששם שההסלמה באיזור תשפיע על יציבות משטריהם. להערכתם, השינויים המבניים נועדו לצמצם את משקלו של ערפאת ברשות הפלשתינית ולגרום לו להתנער מן הטרור.

קצין אמ"ן הוסיף, כי ערפאת קיבל גם מסרים מארה"ב, לפיהם, אם לא יתנער מטרור, הוא לא יוכל להמשיך ולהנהיג את העם הפלשתיני.

לדברי קצין אמ"ן, ערפאת מעוניין לבצע רק שינויים קוסמטיים ברשות ולא לחולל שינוי אמיתי. להערכת אמ"ן, ערפאת "לא מתרגש" מן הלחץ המופעל עליו וכי ברשות הפלשתינית יש מגמה להמשיך באינתיפאדה, תוך כדי ביצוע הרפורמות. "ערפאת מבין כרגע, שאי פעילות נגד הטרור בהחלט פועלת נגדו ולכן אנו עדים לגינויים לפיגועים. מצד שני, הוא מנסה ליצור חזות של רפורמה מבלי להוציא מידיו שום סמכות", סיכם קצין אמ"ן את המצב ברשות הפלשתינית.

