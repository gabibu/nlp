

היקף הקיצוצים בתקציב המדינה שהגישה הממשלה לכנסת הוא 13 מיליארד שקלים. התכנית טומנת בחובה גזירות קשות לציבור, וביניהן קיצוץ בקצבאות והעלאת מסים, ובכל זאת, למרות הסתייגויות שנשמעו מכיוונם של מגזרים רבים, אישרה אותה הממשלה.

שר האוצר סילבן שלום ואנשי משרדו ידעו כי המערכה בכנסת תהיה קשה אך באותה מידה היו בטוחים שסיעות הקואליציה לצדם. כל זה היה נכון עד אתמול.

שלשום הכריז יו"ר מפלגת העבודה בנימין בן אליעזר כי מפלגתו מתנגדת לקיצוץ בהטבות המס האזוריות הנוגעות לאזורי הפיתוח, לקו העימות וליש"ע.

התכנית הכלכלית מתעתדת, כזכור, לקצץ בהטבות המס של אזורים אלה בשיעור של 50% במשך השנה וחצי הקרובות. בן- אליעזר נימק את ההתנגדות בלחץ שהופעל עליו מצד ראשי ערי הפיתוח. אלה אמרו כי אישור סעיף כזה יגרום לירידה בהשקעות בתחומי שיפוטם.

יצוין כי סעיף הקיצוץ בהטבות אמור, על פי התכנון, להכניס לקופת המדינה 700 מיליון שקלים, מה שהופך אותו למשמעותי מאוד.
פקידי האוצר קיבלו בתדהמה את הודעתו של בן- אליעזר, ואילו שר האוצר בעצמו אמר על כך: "בימים אלה כולם מצווים להתגייס למען התכנית הכלכלית הזאת, שאמורה למנוע הידרדרות במשק". עוד אמר השר: "אני חושב כי בימים אלו אין איש שיכול להרשות לעצמו את המותרות שבהתנגדות לסעיף זה או אחר".

בתוך כך הודיעו החירשים כי בתום שביתה של שבועיים, אשר במהלכה לא זכו ליחס מצד הממשלה, יחריפו היום את מאבקם, ויחסמו את דרכי הגישה לכנסת ולממשלה. לדברי יו"ר הארגון אהרון עיני, אם עד עתה יכלו חברי הכנסת ושרי הממשלה להתעלם מן החירשים השובתים ולחלוף על פניהם בנסיעה מהירה, הרי שעתה יצטרכו לעשות את דרכם ברגל ולהביט בפניהם של השובתים. עיני ציין עוד כי עד היום נתקלו הוא וחבריו ב"ממשלה חירשת".
