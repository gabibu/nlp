

כ 800 אלף בני אדם זכו אתמול בעצמאות, בתום קרוב ל- 450 שנה של שלטון זר. מדינתם "מזרח טימור" היא חצי אי השוכן בין אוסטרליה לאינדונזיה, אשר בשנה וחצי האחרונות, היה נתון תחת ממשלו של האו"ם. בתום שנתיים של לחימה קשה עם מליציות אינדונזיות, שבמהלכה נהרגו כרבע מבני המדינה, רובם מרעב וממחלות, התערב הארגון הבינלאומי בנעשה שם.

אתמול בחצות קיבל נשיא המדינה הנבחר שנאנה גושמאו ממנכ"ל האו"ם קופי ענאן את סמכויות השלטון הרשמיות על המקום. בטקס חגיגי ושמח במיוחד, בהשתתפות 100 אלף אזרחים ואורחים רבים.
במהלך הבוקר (מזרח טימור מקדימה את ישראל בשש שעות) הושבעו חברי הממשלה החדשים ו- 88 חברי הפרלמנט.

יצוין כי העברת הסמכויות בפועל תתבצע בהדרגה, וכי חלק מכוחות האו"ם יישארו לפי שעה במקום כדי להבטיח את שלום התושבים וכדי ללוות את הקמת מוסדותיו של השלטון החדש.

בפני הממשלה החדשה עומדות משימות רבות, וביניהן שיקום פליטי המלחמה, העלאת רמת האוריינות של התושבים (כמחצית מהתושבים מעל גיל 14 אינם יודעים קרוא וכתוכ), שיפור תשתיות המים והחשמל ושיפור רמת הבריאות במדינה, שאזרחיה סובלים משחפת, ממלריה וממחלות נוספות. הקהילייה הבינלאומית הבטיחה לסייע במענק כספי למדינה הענייה באסיה ולתמוך בבניית תשתית שתסייע לנצל את משאבי הגז והנפט במדינה.

משרד החוץ הישראלי כבר פרסם הודעה, ובה נאמר כי קיימת כוונה הדדית לכונן יחסים דיפלומטיים בין שתי המדינות: "בהתאם לעקרונותיהן ולמטרותיהן של מגילת האו"ם ושל אמנת וינה משנת 1963 בדבר יחסים דיפלומטיים, מכריזות ממשלת ישראל וממשלת מזרח טימור על שאיפתן לקדם קשרי ידידות ושיתוף פעולה בין המדינות ובין העמים ולחזקם, על בסיס של שוויון, של כבוד הדדי ושל אי התערבות בעניינים הפנימיים. לפיכך מחליטות המדינות היום לכונן ביניהן יחסים דיפלומטיים מלאים, בדרג של שגרירים".
