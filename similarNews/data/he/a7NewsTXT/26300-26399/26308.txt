

פלמח זאבי, שהובס שלשום בבחירות על הנהגת מולדת, הודיע אמש למעשה כי בכוונתו לפרוש ממנה או לפלגה. בהודעה שפרסם אתמול בצהרים אומר זאבי כי "בכוונתו למצוא את המסגרת בה הרעיון והדרך", כלשונו, "לא יהפכו למרמס תחת רגליהן הגסות של עסקנים המשעבדים את המטרות לטובת הרגע".

קודם לכן הביע יושב-ראש מולדת החדש, בני אלון, תקווה כי זאבי לא יפרוש. ואילו יושבת-ראש מועצת מולדת, רפאלה סגל, אמרה ביומן לפי שעה של ערוץ 7, כי נצחונו של אלון אתמול הושג בדרך לא הוגנת, משום שצירף מאות חברים חדשים לוועד הבוחר.

חברי "מולדת" בחרו ביום א' אחר הצהריים יושב ראש חדש לתנועתם. עשר הקלפיות שהוצבו ברחבי הארץ היו פתוחות מהשעה 14:00 ועד 21:00 בערב, ובהן הצביעו 1,304 בוחרים. כתבנו אפי מאיר מוסר כי במהלך היום לא נרשמו אירועים חריגים, וכי הבחירות התנהלו כסדרן.

עם סיום ספירת הקולות התברר כי ח"כ בני אלון נבחר לראשות המפלגה. הוא זכה ב 64% מן הקולות ואילו פלמ"ח זאבי זכה ב 33%. דוברת "מולדת" חגית זקס מסרה לערוץ 7 הבוקר כי מספירת הקלפי בבית המפלגה בתל אביב עולה כי ח"כ אלון זכה ב-837 קולות לעומת 467 קולות לפלמ"ח זאבי.

ח"כ הרב בני אלון, יו"ר התנועה המכהן, ויפתח- פלמ"ח זאבי, שני המתמודדים, הספיקו להסתכסך ביניהם בעיקר סביב השתתפותם בבחירות של 700 מתפקדים חדשים, שהצטרפו באחרונה לשורות התנועה. לטענת זאבי, הצטרפו ה-700 ביוזמת ח"כ אלון ובאופן מאורגן. זאבי ביקש שלא לאפשר את הצבעתם של המתפקדים החדשים, אולם לא הצליח בכך, ובאופן זה יכלו גם הם לממש את זכות ההצבעה שלהם.

שלשום, בטרם נפתחו הקלפיות, התראיינו השניים ליומן הצהריים של ערוץ 7. הרב אלון הסביר מדוע כדאי לבחור בו: "כדי לחזק את המנהיגות הנבחרת של תנועת "מולדת", ולהמשיך את המומנטום של הטרנספר שהתחלנו בו... ושבעקבותיו הגענו לכך ש-21% מהאוכלוסייה אומרים כי יצביעו למפלגה ימנית של טרנספר".

פלמ"ח זאבי, לעומתו, נימק את כדאיות הבחירה בו בכוחו האלקטורלי: "כדי להנהיג את התנועה לממש את החלום של הפיכת הקיבוע של שניים- שלושה מנדטים למחנה גדול".
