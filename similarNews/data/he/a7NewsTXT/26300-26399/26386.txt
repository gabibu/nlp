

אתמול דווח כי עו"ד ניצנה דרשן לייטנר הגישה לבית המשפט המחוזי בתל-אביב תביעת נזיקין בסך מאה מיליון ש"ח נגד מדינות האיחוד האירופי. את התביעה היא הגישה בשם שמעון בלומברג תושב קרני שומרון, שאשתו תחיה הי"ד נרצחה אשתקד בפיגוע, והוא עצמו וכן בתו הבכורה ציפי נפצעו קשה ונותרו נכים.
בתביעתו בלומברג טוען כי מדינות האיחוד האירופי נושאות באשמת האסון שפקד אותו, וזאת בשל תמיכתן הכספית ברשות הפלשתינית, שעמדה מאחורי הפיגוע. בכתב התביעה נטען כי הכספים שהגיעו מהאיחוד האירופי שימשו לתשלום משכורות למי שיזמו את הפיגוע. כך דיווחה כתבתנו עפרה לקס.

בשיחה עם רותי אברהם, כתבת ערוץ 7, אמרה עו"ד דרשן לייטנר כי תביעתו של בלומברג אינה התביעה היחידה הנדונה כרגע בערכאות שונות בארץ ובחו"ל, וכי כרגע נמצאים בטיפול 25 תיקים במצבים שונים.

כל מי שיש לו אזרחות אירופאית או אמריקנית נוסף על זו הישראלית, אומרת דרשן לייטנר, יכולים להגיש תביעת נזיקין. אזרחים אמריקניים יכולים להגיש בארה"ב תביעה על פיגוע שהתרחש בכל מקום בעולם, וזאת מתוקף חוק אמריקני המאפשר זאת.

דרשן לייטנר הוסיפה כי באמריקה הפסיקה היא בידי 12 אזרחים אמריקנים המכהנים כחבר מושבעים, וסכומי התביעות, לדבריה, הם בשיעורים גדולים בהרבה מאשר בארץ. היא סיפרה כי להוריה של אליסיה פלאטו הי"ד, שנרצחה בפיגוע, פסק בית המשפט 22 מיליון דולרים, והכסף שתבעה המשפחה מאירן ימומש מהנכסים המוקפאים של אירן בארה"ב. בארץ היה בית המשפט פוסק בנסיבות כאלה 200 אלף  לכל היותר, אמרה דרשן לייטנר.

האיחוד האירופי, לדבריה, הוא ישות משפטית היכולה לתבוע, אך גם להיתבע. במבצע "חומת מגן" אך גם לפניו, אומרת דרשן לייטנר, הוכח כי האיחוד האירופי מממן את משכורותיהם של אנשי המנגנונים הפועלים עם ערפאת. את הרצח של תחיה בלומברג הי"ד ביצעו שני מחבלים ששירתו במנגנון המודיעין של הרש"פ, ולפיכך המסקנה היא כי שכרם שולם במימונו של האיחוד האירופי.

דרשן לייטנר ציינה כי כחלק מהמשפט היא תדרוש את תרשים הזרימה של התשלומים שהעביר האיחוד האירופי לרש"פ וכן דיווח לאן הועברו הכספים. זוהי דרישה אלמנטרית, אומרת דרשן לייטנר. לדבריה, כך פעל גם הקונגרס כשהבטיח לרש"פ בהסכמי אוסלו 500 מיליון דולרים. לאחר העברת 100 המיליון ראשונים דרש הקונגרס מהרש"פ לדווח לאן הופנו הכספים ומשלא הצליחו אנשי הרש"פ, לדבריה, להמציא את האינפורמציה הדרושה הם לא קיבלו את יתרת הכסף.

גם אם כמו תמיד הרש"פ לא תוכל להמציא את הדיווח הדרוש, אומרת דרשן לייטנר, האיחוד האירופי לא יוכל להתנער מאחריותו המשפטית להעברת הכספים. יתר על כן, לדבריה, מדינות האיחוד האירופי יודעות היטב כי כספי הרש"פ מממנים את המחבלים ואת הנשק הנרכש כמו גם את אוניית הנשק קארין A , והם אף קיבלו אזהרות מממשלת ישראל בנושא, ובכל זאת, לדבריה, הם מעדיפים להעלים את עיניהם מעובדות אלה.
עם זאת, אומרת דרשן לייטנר, מבחינה משפטית אין להם אפשרות להסיר את האחריות מעליהם, בין אם הם יודעים ובין אם הם אמורים לדעת.

דרשן לייטנר אמרה כי לדעתה משרד החוץ מעוניין בשמירה על קשרים טובים עם האיחוד האירופי, ולכן ינסו אנשיו לפטור את האיחוד האירופי מאחריותו, בטענה כי יש לו חסינות ריבונית. לדבריה, החוק הישראלי אינו מכיר בחסינות ריבונית, ונושא זה מעוגן בדרך כלל באמנות בין מדינות. באמנות המצויות כיום אין כל אזכור לחסינותו של האיחוד האירופי. לפיכך, לדבריה, בית המשפט יידרש לנושא.

דרשן לייטנר אמרה לכתבתנו כי תביעתו של בלומברג, שהוא אזרח בריטי, נגד האיחוד האירופי זוכה לתהודה גדולה בבריטניה, ואנשים רבים מבריטניה מתקשרים לארץ כדי לברר את הנושא. לדבריה, בני משפחתו של בלומברג חיים בבריטניה, ומכספי המסים שלהם מממנים את האיחוד האירופי וכך יוצא, אומרת דרשן לייטנר, שבני משפחתו של בלומברג "שילמו" לרוצחי אשתו באמצעות האיחוד האירופי.

מחשבה זו, לדבריה, מתחילה לחלחל לתודעת האזרחים בבריטניה ובאירופה, ויש בה כדי להפעיל לחץ על האיחוד האירופי בנושא הכספים המועברים לרש"פ.
