

לפני חודשים אחדים חשף העיתונאי יואב יצחק עובדות המצביעות על כך שהמשטרה ביצעה האזנות סתר לשיחות של ח"כ אביגדור ליברמן ובני משפחתו מבלי לקבל אישור לכך מבית משפט, מה שהופך האזנות אלה לבלתי חוקיות.

בעקבות החשיפה הורה השר לביטחון הפנים עוזי לנדאו למבקר משרדו לערוך בדיקה מקיפה בנושא ולבחון את שלבי פעילות ההאזנה המשטרתית, החל מקבלת ההחלטה על האזנת הסתר, דרך הגשת בקשה לבית המשפט לביצועה וכלה בפיקוח ובבקרה על הביצוע, לרבות השמירה על הנתונים שנאספו בהאזנת סתר והשמדתם.

בתום חודשי עבודה ארוכים פורסם אתמול דוח המבקר. ערכה אותו עו"ד חנה אייל, והוא חושף כשל ארגוני, אי שמירה על נהלים ואי שמירה על החוק.

על פי נתוני אגף המודיעין של המשטרה בחן צוות הבדיקה מדגם של 214 האזנות סתר מתוך 1,685 שבוצעו בשנת 00'. בדו"ח נסקרו רוב מחוזות המשטרה ברחבי הארץ. ממצאי הדוח מצביעים על ליקויים קשים בפעילות האזנת הסתר של המשטרה. בין היתר נטען בדוח כי בכל יחידות המשטרה לא הושמדו תעתיקי האזנות הסתר מאז שנת 97', וכי אין מעקב אחר גורלם של העתקי תמלילים והעתקי קלטות שנמסרו לגורמים שונים.

עוד עולה מן הדוח כי על פי הנהלים אמורים תעתיקי האזנות הסתר, על כל סוגיהם, להיות מוחזקים בידי גורם אחד בלבד: יחידת האזנות הסתר של המשטרה. הדוח מעלה כי אף לא אחת מיחידות המשטרה פועלת על פי הנהלים, כי הקלטות המופקות בהאזנות סלולריות וטלפוניות מוחזקות ביחידות שונות, וכי לא ברור היכן מוחזקים העתקי הקלטות הללו.

עם פרסום הדו"ח קבל השר לביטחון הפנים עוזי לנדאו על כך שלמעט בקרה פנימית נקודתית לא נערכה עד כה שום ביקורת מערכתית ממוסדת במשטרה ביחס להאזנות הסתר, נושא רגיש לדבריו, הטומן בחובו סיכון לפגיעה בזכויות האזרח ובעקרון השמירה על צנעת הפרט.

בעקבות פרסום הדוח הנחה לנדאו את מפכ"ל המשטרה לפעול בנושא בתחומים אחדים, וביניהם:
בדיקת סוגיות אחדות שהועלו בדיוני הכנסת, במליאה ובוועדותיה, וביניהם בראש ובראשונה הנחה השר את המפכ"ל לבדוק את סוגיית מימון האזנות הסתר ותמלול חומרי האזנה מוקלטים, שלכאורה אינם חלק מחומרי החקירה, סוגיות שלגביהן נדרש השר להשיב לשאילתא בכנסת.

בזמנו הגיש ח"כ כהן מסיעת "האיחוד הלאומי ישראל ביתנו" שאילתא לשר לביטחון הפנים בעניין האזנות הסתר, ועקב קבלת מידע בלתי מדויק ענה השר לשאילתא תשובה שגויה. כדי לתקן ליקוי זה ביקש השר מהמפכ"ל לבדוק שנית את המידע ההוא.

כמו כן הורה השר לנדאו למפכ"ל המשטרה להוציא מיד הנחיות חדשות לפקודיו, שיהיה בהן פתרון ראשוני לבעיית הפרצות שנמצאו בדוח הביקורת ובאופן כללי לתרגם את המלצות המבקר למערכת נהלים חדשה, שתתקן את הליקויים שנמצאו בעבודת המשטרה בתחום.
