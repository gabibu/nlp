

ראש הממשלה אריאל שרון פיטר הלילה את שרי ש"ס בעקבות הצבעתם נגד הצעת הקיצוצים שיזמה הממשלה. הצעת הקיצוצים נפלה בקריאה ראשונה, כאשר 47 חברי כנסת מתנגדים, 44 חברי כנסת תומכים וח"כ אחד נמנע.

ראש הממשלה קיים התייעצות דחופה בלשכתו מייד לאחר היוודע אודות הכישלון. לערוץ 7 נודע כי רה"מ מנסה כעת לייצב את הקואליצייה ללא סיעת ש"ס ויהדות התורה. ככל הנראה יוזם ראש הממשלה מהלך שיביא להצטרפות סיעת שינוי לממשלה ובכך יבטיח את מעבר הצעת הקיצוצים בזמן הקרוב.

הצעת הקיצוצים הובאה לממשלה ע"י משרד האוצר שעמל עליה ימים רבים. להצעה התנגדו כבר מלכתחילה הסיעות החרדיות בטענה כי הצעה זו פוגעת בקיצבאות הילדים. משרד האוצר ניסה לשוא לשכנע את חברי ש"ס ויהדות התורה לתמוך בהצעה וכאמור בשעת האמת הצביעו חברי ש"ס ויהדות התורה כנגד עמדת הממשלה.

הסיעות החרדיות לא היו היחידות מעם חברי הקואליצייה שהפנו גב לראש הממשלה: חברי כנסת רבים מסיעת העבודה בחרו שלא להצביע כלל מהם: דליה איציק, חיים רמון,יעל דיין, דליה איציק, דליה רבין, אברהם בורג, שלמה בן עמי וסלאח טריף. ח"כ נוואף מסאלחה בלט בהתנגדותו מבין חברי מפלגת העבודה. זאת למרות שרק אתמול (ב') התקבלה החלטה עקרונית בסיעת העבודה המחייבת את כל חברי הסיעה לתמוך בהצעת הקיצוצים.

אך לראש הממשלה היו מתנגדים גם מבית. השרה לימור ליבנת בחרה שלא להצביע והחרה החזיק אחריה סגן השר גדעון עזרא שבחר אף הוא שלא להצביע. מקורבי השרה ליבנת טוענים כי בכך הביעה השרה את כעסה הרב על שר האוצר סילבן שלום שלא התחשב בעובדה שאלפי מורים ייאבדו את עבודתם עקב הצעת הקיצוצים. חברי כנסת נוספים מסיעות המפד"ל גשר והמרכז בחרו אף הם שלא להצביע.

שר הפנים אלי ישי (ש"ס) הגיב: "התרגיל המסריח שרקחו העבודה והליכוד כשל. אני נאמן לדרכי ולא לכיסי. בבחירה בין כיבודים לבין הגנה על החלשים, אני מעדיף את ההגנה על החלשים".
יו"ר ועדת הכספים ח"כ יעקב ליצמן, אמר: "עכשיו הוכח שלא רק העם נגד תוכניתו של שר האוצר וראש הממשלה אלא גם הכנסת".

ח"כ יוסף פריצקי אמר: "בעקבות תוצאות ההצבעה יש ללכת לבחירות. זוהי כנסת סופר-סקטוריאלית שאיננה מסוגלת לתפקד ולכן צריך ללכת לבחירות על הנושאים חברתיים כלכליים". לאחר ההצבעה הודיעה סיעת שינוי, כי היא מתכוננת להניח עוד השבוע הצעת חוק לפיזור הכנסת.

ח"כ יובל שטייניץ מהליכוד אמר כי "ברגע שהממשלה לא יכולה להעביר תיקוני תקציב, זהו דבר חמור. להערכתי, רה"מ לא יילך לבחירות כרגע, אלא ינסה להעביר את אותה ההצעה, פחות או יותר תוך שבוע או שבועיים".

גורמים בליכוד תולים את כישלון ההצבעה בעובדה שבנימין בן אליעזר לא הצליח לשלוט בהצבעת חברי סיעת העבודה. עוד מעלים טענות בליכוד על כך שח"כים באופוזיציה הפרו הסכמי קיזוז עם עמיתיהם מהקואליציה.
בעיקבות כישלון הקואליצייה קראו חברי האופוזיציה לפזר את הכנסת לאלתר. חבר הכנסת אבשלום וילן הוסיף כי "יש לפזר את הכנסת לאור הכישלונות הצורבים בתחום הכלכלי חברתי ולקיים לאלתר בחירות לכנסת ה-16".


