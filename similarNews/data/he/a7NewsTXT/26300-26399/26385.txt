

שר הביטחון בנימין בן אליעזר אמר אתמול כי הנחה את מערכת הביטחון להקים בתוך חצי שנה גדר הפרדה בין יש"ע למדינת ישראל באורך של 302 קילומטרים.
לדבריו, הגדר תכלול רכיבים אלקטרוניים, ובקטעים מסוימים תהיה גבוהה דיה כדי למנוע ירי תלול מסלול. עלות הפרויקט כולו מיליארד שקלים.
יצוין כי במהלך האינתיפאדה בעת האחרונה כבר גנבו ערבים 13 ק"מ של גדר. הגנבים השתמשו בחומרי הגדר לבנייה.

תא"ל במיל אהרון לב רן, מבכירי אגף המודיעין לשעבר במטכ"ל, וכיום עוסק במחקרים אסטרטגיים, אמר לערוץ 7 כי יצירת מערכת מכשולים שתמנע מעברם של ערבים לתוך שטחי "ישראל הקטנה" היא פעולה חיובית, אך הקמת גדר בליווי מהלך של הפרדה חד צדדית כתפיסה, היא "שטות חסרת תקנה".

לדבריו, מאחורי הגדר יהיה אזור שינותק מאחריותה של ישראל, ושם יזכו הערבים לחופש מלא, שבעקבותיו יוכלו מחבלים לפעול כאוות נפשם, להצטייד באמצעי לחימה ללא הפרעה וגם לכרות בריתות, כגון הברית עם אירן, שתהיה נתמכת בידי בריתות נוספות, שלא יאפשרו לישראל להגיב לנעשה "מאחורי הגדר".

הגדר כמגננה אינה פותרת בעיות, ואלו הרואים בה פתרון הם "רפי שכל טחי ראות", אמר לברן. גם גדר המערכת הנמצאת בחבל עזה היא אשליה, לדבריו, והערבים חודרים דרכה פעמים רבות ומבצעים פיגועים. לדבריו, היא גם אינה מונעת ירי פצצות מרגמה.

לדברי לברן, מבצע "חומת מגן" היה מבצע נכון אך טרם הסתיים והיה בקושי "חצי מלאכה", כלשונו. צריך, לטענתו, להכניע את הרשות ואת ארגוני הטרור תוך ניהול מלחמת חורמה אמיתית בהם. יש, לדבריו, לכבוש את המקומות שמהם יוצאים המפגעים, ולשלוט בהם. לברן ציין כי מקומות שהיו ידועים כמועדים לפורענות היו צריכים להישאר גם במסגרת הסכמי אוסלו בידי ישראל או תחת שליטתה הבטחונית.

אתמול חוסל בביירות ג'יהאד ג'יבריל, ראש הזרוע הצבאית במפקדה הכללית של "החזית העממית", ובנו של הטרוריסט אחמד ג'יבריל, מייסד ארגון המחבלים "החזית העממית". מטען נפץ הונח מתחת למכוניתו והתפוצץ בעת שהתניע אותה.
ג'יהאד ג'יבריל נחשב לאחד מבכירי הארגון, ולעוזרו ויד ימינו של אביו, כמי שמוציא ומביא פעולות טרור נגד ישראלים. כתבנו קובי פינקלר ציין כי ארגון "החזית העממית" הוא שקיבל עליו את האחריות לפיגוע בשוק בנתניה ביום א'.

שר הביטחון הכחיש את ההאשמות של "החזית העממית" כאילו ישראל היא העומדת מאחורי חיסולו של ג'יהאד ג'בריל.
