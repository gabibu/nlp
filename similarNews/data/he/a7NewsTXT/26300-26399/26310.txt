

הסיסמה: "קונים כחול לבן" טובה כנראה בעבור הצרכן הקטן אך לא בעבור משרדי הממשלה.
בימים אלו הוציא משרד הביטחון מכרזים לבניית שלושה מחנות צבאיים חדשים במרכז הארץ: להבים, נחשולים ורגבים.

אחד המכרזים מיועד לאספקה של למעלה מ-1,360 דלתות למחנה נחשולים, עבודה שעלותה מוערכת בכ 2.5 מיליון שקלים. המפרטים לבניית המחנות נכתבו במתכונת של מפרטים אמריקניים, דבר הגורם להפחתת סיכוייהם של היצרנים הישראלים לעמוד בקני המידה הנדרשים, מול היצרנים הזרים.

יצוין כי גרימת הנחיתות למפעלים ישראליים עומדת בניגוד גמור להצהרות ראש הממשלה, שרת התעשייה והמסחר ושר הביטחון, שעל גורמים ממלכתיים להעדיף מוצרים תוצרת כחול-לבן.

מנכ"ל חברת "שריונית חסם" שקד אבינועם טוען כי חברתו יכולה לספק את כל הצרכים הדרושים למבנים המוקמים במחנות הצבא החדשים. נציין עוד כי "שריונית חסם" זכתה במרכז של משרד הביטחון לתחזוקת המחנות, וכעת עלול להיווצר מצב שבו לא תספק החברה את הדלתות למחנות הנבנים, אך במקרה של תקלות יוחלפו הדלתות באלה של "שריונית חסם".

במכתב לשרת התעשייה והמסחר פנה אבינועם וביקש לבדוק מדוע אין העדפה של תוצרת כחול- לבן אלא ההפך מכך. אבינועם מציין כי חברתו מעסיקה עובדים ישראלים בלבד ומשווקת לשוק המקומי כ-60% מתוצרתה.

המנכ"ל קבל על חוסר המחשבה ועל העצלות שהשתקפו בהכנת חוברות המפרטים. הוא טען כי היה נכון לבדוק את הגדרות התקנים בישראל, ובמקרה שדרושות דלתות שאין להן תקן, לפנות ליועץ להכין מפרט המקובל בישראל. במכתבו ביקש המנכ"ל את התערבותה המהירה של השרה, וזאת כדי לתת הזדמנות שווה לחברות הישראליות לזכות במכרז, וכך להוזיל למשלם המסים את עלות המחנות. הדברים פורסמו לראשונה באתר nfc.
