

מליאת רשות השידור החליטה אתמול לתמוך במועמדותו של יוסף בראל לתפקיד המנכ"ל הקבוע של רשות השידור. זאת אף על פי שעבר את גיל הפנסיה, כך דיווחה הכתבת לענייני תקשורת חני לוז.

המליאה קבעה כי בנסיבות שנוצרו היום, לאחר שנה של העדר מנכ"ל קבוע שיש ביכולתו לנהל את רשות השידור, בראל הוא מועמד חיוני, ורק הוא מסוגל להתמודד עם הקשיים הרבים הכרוכים בהבראתה, וזאת לאור נסיונו העשיר בתקשורת ויכולת הניהול המרשימה שלו.

המליאה הדגישה כי כל עיכוב נוסף במינוי מנכ"ל עלול לגרום נזק בלא תקנה, וכי היא רואה חשיבות וחיוניות מיוחדת למנותו ללא דיחוי כמנכ"ל של רשות השידור.

כתבתנו מציינת כי 14 מחברי המליאה הצביעו בעד בראל ורק אחד הצביע נגד. לדבריה, הצעתו של יו"ר המליאה נחמן שי להקים ועדת איתור, שתאתר מנכ"ל, לא זכתה לתמיכה, ובסופו של דבר גם הוא הצטרף לתמיכת המליאה בבראל.

שי עשה כל מה שביכולתו כדי למנוע את המינוי, ובין השאר הוא תקף את בראל על כך שמתח ביקורת על הראיון עם טריה לארסן, ראיון שבו נתנה יעל שטרנהל במה חופשית להכפשת ישראל, ולא שאלה אותו כל שאלה עיתונאית מקצועית בסיסית.

כתבתנו מציינת כי בניגוד לכללים היה הדיון סגור בפני התקשורת. לדבריה, כדי לסגור ישיבה מפני התקשורת יש לערוך הצבעה, אך ההצבעה לא נערכה, והישיבה נסגרה. לדבריה שי נימק את הסגירה בכך שמדובר בדיון פרסונלי.

עוד מציינת לוז כי מחוץ לדלתות האולם שבו התקיים הדיון על גורלו של בראל התקבצה קבוצת עובדים שהביעה את תמיכתה בו.

