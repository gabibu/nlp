

בצומת גוש עציון התנפל אמש (ב') ערבי על אישה יהודיה. המחבל דקר אותה בסכין והיא נפצעה באורח קל. אזרח ישראלי שהיה במקום נאבק עם הדוקר והזעיק חיילים שהיו בסמוך.

חיילינו הצליחו להשתלט על המחבל והוא הועבר לחקירה במשטרת מרחב חברון. כתבנו קובי פינקלר מוסר כי האשה פונתה לקבלת טיפול רפואי בבית החולים הדסה עין כרם בירושלים.

מוקדם יותר אתמול התקיפו מחבלים רכבים ישראלים בשומרון. בין גנים לכדים ירו מחבלים מן המארב אל רכב ישראלי. שעה קודם לכן נפתחה אש בין שבי שומרון לחומש אל רכב של רשות הדואר. נגרם נזק, אך לא היו נפגעים.

אתמול בבוקר הפעיל מחבל ערבי מטען חבלה שנשא על גופו בכביש הסרגל, סמוך לצומת התענכים. אזרח שעבר במקום ראה דמות חשודה שעמדה בתחנת האוטובוס לכיוון צומת התענכים. הוא הודיע למשטרה ולמקום נשלחה ניידת של שוטרי מג"ב.

כתבנו קובי פינקלר מדווח כי השוטרים קראו למחבל להגיע אליהם ולהציג תעודת זהות. בתגובה צעד המחבל מעט לאחור והתפוצץ. השוטרים, ששמרו מרחק מהחשוד, לא נפגעו והמחבל נהרג. ההערכה היא שהמחבל התכוון להגיע לעפולה כדי לבצע שם פיגוע תופת.

"זה היה נס שנצלתי". כך אמר בהתרגשות הבוקר שוטר מג"ב, רב סמל מתקדם נאיף ג'אנם מהכפר מרר, שהוזעק עם צוותו לבדוק את החשוד.
רס"מ ג'אנם סיפר כי "קיבלתי את האירוע כשיצאתי מתחנת עפולה על חשוד בצומת התענכים. כשהגענו, זהינו אותו בתחנה לכיוון התענכים. הוא לא נראה כל כך חשוד, וכשהתקרבנו, שאלתי אותו מבעד לחלון מי אתה. המחבל לא השיב לי, החל להתרחק לאחור ואז הוא הפעיל את מטען החבלה, שנשא על גופו, ונהרג. כנראה שהוא חשד שזיהינו אותו והפעיל את חגורת הנפץ. פעם ראשונה שנתקלתי במחבל מתאבד, אך הייתי כבר באירועים דומים בעבר", סיפר שוטר מג"ב.



אתמול בלילה ערך כוח צה"ל סריקות בטול כרם ובכפרים הסמוכים. כתבנו מוסר כי הפעולה תוכננה ללא קשר לפיגוע בנתניה. בכפר דהרייה, דרומית לחברון, עצרו חיילינו מחבל מבוקש. בנוסף נעצר גם מבוקש בכפר עידנא שממערב לחברון. בכביש עוקף חוסאן שביהודה נפצע שלשום פצעים קלים נהג ישראלי מאבנים שיידו ערבים לעבר רכבו.

במוצב צה"ל שבמרכז חבל עזה התפוצצו בליל אמש שתי פצצות מרגמה. לא היו נפגעים. במשך הלילה ירו מחבלים מנשק קל אל מוצבים אחדים בחבל עזה. לא היו נפגעים וחיילי צה"ל השיבו אש.

שלשום ירו מחבלים לעבר רכב ישראלי בכביש המוביל ליישוב בית אל בבנימין. הירי בוצע ליד בית המטבחיים, צפונית לרמאללה. איש מנוסעי הרכב לא נפגע. נציין כי מחבלים ירו מאותו מקום פעמים רבות לעבר כלי רכב ישראלים, אך צה"ל נמנע מלהשתלט על השטח כפי דרישת תושבי בית אל.
