

במהלך ישיבת ועדת החוץ והביטחון הזהיר אתמול ראש חטיבת המחקר באמ"ן תא"ל יוסי קופרווסר כי כל ארגוני הטרור משקמים את תשתיות הטרור שנפגעו במבצע "חומת מגן".
ארגון "החזית העממית", שנפגע יחסית פחות משאר הארגונים, אמר קופרווסר, ממשיך לתכנן פיגועים ולבצעם. לאחרונה, לדבריו, סוכל פיגוע במרכז הארץ, שבו התכוונו המחבלים לפוצץ 1,000 ק"ג חומר נפץ בבניין משרדים בתל אביב. סוכל גם פיגוע דרך הים.

ראש הממשלה שרון אמר כי מחקירת העצורים ומן המסמכים שנתפסו במבצע "חומת מגן" עולה כי ארגוני הטרור תכננו לבצע בערי החוף 7 פיגועים באותו הזמן וכן פיגוע שרשרת משולש בירושלים. כל הפיגועים הללו, כאמור, השבח לאל, לא יצאו אל הפועל.

תא"ל קופרווסר ציין כי על ערפאת מופעלים לחצים מבית ומבחוץ לבצע רפורמות, בעוד שמחבלי החמאס בעזה, שבה תשתיות הטרור לא נפגעו, דורשים להמשיך בפיגועים. ברש"פ, לדבריו, נמשכת המגמה להמשיך בלוחמה תוך כדי "ביצוע הרפורמות".

קופרווסר ציין כי ערפאת מעוניין בשינויים קוסמטיים בלבד ואין כוונתו לשינוי אמיתי.

ערפאת, לדבריו, "אינו מתרגש" מן הלחץ המופעל עליו, אבל בהחלט ייתכן שערפאת טועה בהערכותיו כי הוא לא ייפגע מהמצב. "ערפאת מבין כרגע שאי פעילות נגד הטרור בהחלט פועלת נגדו, ולכן אנו עדים לגינויים שהוא מגנה את הפיגועים. מצד שני הוא מנסה ליצור חזות של ביצועי רפורמות, אך גם זאת מבלי לוותר על שום סמכות", סיכם קופרווסר את המצב ברש"פ.

בימים האחרונים החמירו ההתרעות על פיגועי התאבדות המתוכננים להיעשות ביש"ע ובתחומי "ישראל הקטנה". בידי השב"כ מידע על כוונותיהם של כל ארגוני החבלה: החמאס, הג'יהאד החזיתות והפאתח', לביצוע פיגועים.

אתמול התנפל ערבי בצומת גוש עציון על אישה הרה שהמתינה לאוטובוס בתחנה. הוא דקר אותה. אזרח נוסף שעמד בתחנה נאבק בערבי והזעיק עזרה. כתבנו קובי פינקלר מסר כי האישה נפצעה קל עד בינוני, וכי אמבולנס של מד"א פינה אותה לבית החולים "הדסה עין כרם" בירושלים. כוחות הביטחון עצרו את המחבל.

מחבלים ירו לעבר כוח צה"ל שסייר סמוך לקיבוץ נחל עוז בצפון חבל עזה. כתבנו קובי פינקלר דיווח כי אין נפגעים, וכי חיילי צה"ל השיבו אש לעבר מקורות הירי.

יחידה מובחרת של צה"ל וכוחות מג"ב עצרו אחה"צ בטול כרם מחבלת שהייתה אמורה לבצע פיגוע התאבדות בישראל במה שכינו גורמי ביטחון "טווח זמן מיידי". הפעולה בטול כרם בוצעה לאור מידע ממוקד שהיה בידי צה"ל ובתוך שטחי A של הרש"פ.

בין שבי שומרון לחומש נפתחה אתמול אש אל רכב של רשות הדואר. נגרם נזק, אך לא היו נפגעים.
