

ראש עיריית מעלות תרשיחא שלמה בוחבוט, שהוא גם יושב-ראש פורום יישובי גבול הצפון, קרא לממשלה שלא לקצץ את הנחות המס למתיישבי יש"ע. בוחבוט אמר כי במצב מלחמה אין לבטל הטבות כלשהן: לא ליישובי הצפון ולא למתיישבי יש"ע.

בשיחה עם ערוץ 7 אמר בוחבוט כי הנחות המס חיוניות מאוד לעידוד תושבים להתיישב בגבול הצפון. לדבריו, ממשלות ישראל הן ששלחו את המתיישבים ליש"ע ולצפון, והן שצריכות להמשיך ולתמוך בהם, אלא אם כן יוחלט לפנותם.
כל עוד הממשלה ממשיכה לתמוך בהמשך החיים ביישובים ובקו העימות, ובעיקר שמדובר בזמן מלחמה, הרי שאי אפשר להוסיף על הפגיעה שסופגים התושבים כתושבי מדינת ישראל כולם, גם את הפגיעה הזאת, אמר בוחבוט.
לדבריו, גם תושבי קו העימות ויש"ע ישלמו את התוספת של המע"מ ויספגו את כל הקיצוצים שיחולו על תושבי מדינת ישראל.

במצב מלחמה אין לבטל הטבות כלשהן לא ליישובי הצפון ולא למתיישבים, אמר בוחבוט, והוסיף שבכל מקרה לא תפיק הממשלה הכנסות משמעותיות מקיצוצים אלה.

עוד ציין בוחבוט כי רק חלק קטן ממעללי החיזבאללה באזור זה מגיע לידיעת תושבי המדינה.
