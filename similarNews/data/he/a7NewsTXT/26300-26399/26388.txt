

בגיליון שהתפרסם אתמול מראיין כתב העת האמריקני "ניו יורק רביו אוף בוקס" את ראש הממשלה לשעבר ברק על מה שהתרחש בקמפ דייוויד.

ברק כינה את תרבותו של ערפאת כתרבות המטפחת שקרים. לדבריו, האמת נתפסת אצל ערפאת כבלתי רלוונטית. מה שיש לו קיום הוא רק מה שמשרת את המטרה שלך. מה שאינו משרת אינו קיים".

ברק ציין כי סגן ראש ה FBI אמר לו פעם כי בדיקה במכונת אמת אינה אפקטיבית בחברות ערביות משום שאמירת שקרים אינה יוצרת כל סתירה פנימית בתודעת הנבדק הערבי, והלא תחושה זו של סתירה פנימית היא הבאה לידי ביטוי ברישום של המכונה.
ברק הביא כדוגמא כי באוקטובר 2000, זמן קצר לאחר תחילת מלחמת אוסלו, הוא נפגש בפריז עם ערפאת ועם מזכירת המדינה מדליין אולברייט. אולברייט ניסתה להשיג הפסקת אש. ערפאת הבטיח לדבר עם תאופיק טיראווי ועם מפקדי המשטרה ולהורות להם להפסיק את האש.
"אני התערבתי בשיחתם", מספר ברק, ואמרתי: "לא הם מארגנים את האלימות. אם אתה רציני בכוונותיך קרא למרוואן ברגותי ולחוסיין א שייח' (ראשי התנזים). ערפאת הסתכל עלי במבט תמים לחלוטין, כאילו הזכרתי שמות של שני דובי קוטב. מי? מי?" הוא שאל.

"ערפאת הוא שחקן אדיר", אמר ברק. "מאוד פיקח, מאוד מטעה, מאוד חלקלק. הוא משתמש היטב באנגלית הרצוצה שלו".

ברק אמר כי "מה שערפאת ואנשיו רוצים הוא מדינה פלשתינית בכל ארץ ישראל.
הם דוחים את האופציה להקים שתי מדינות לשני עמים. כרגע ישראל חזקה מדי, לכן הם מכירים בה מבחינה פורמלית, אולם התוכנית שלהם היא להקים מדינה פלשתינית תוך השארת דלת פתוחה לדרישות "לגיטימיות" נוספות  הם ינצלו את הסובלנות של ישראל כדי להפוך אותה קודם ל"מדינת כל אזרחיה", כדרישת הפלג הלאומני של ערביי ישראל והשמאל הישראלי הקיצוני. אחר כך ידרשו מדינה דו לאומית, ואז הדמוגרפיה וההתשה יוליכו להקמת מדינה שבה הרוב יהיה מוסלמי, והיהודים בה יהוו מיעוט בלבד. פירוש הדבר הוא השמדת ישראל כמדינה יהודית. זה החזון שלהם. ערפאת רואה את עצמו כסלאח א-דין חדש, ואת ישראל כעוד מדינה צלבנית".

ברק אינו צופה כי ייחתם הסכם עם הרש"פ "לפני 2028".לדבריו, רק אחרי שערבים מהדור של 48' יחלוף מן העולם אז "יהיו מעט מאוד דגי סלמון שעדיין ירצו לחזור אל מקום הולדתם כדי למות  כמו ברית המועצות, שהתמוטטה רק לאחר שדור המהפכה מת כולו".
