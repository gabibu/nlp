

סעודיה מתנגדת להכללת עונשים ככריתת איברים בסעיף העינויים האסורים על פי אמנה בינלאומית, כך פרסם אתמול אתר וואלה. 129 מדינות חתומות על האמנה נגד עינויים, שהתקבלה ב-1987. לפני ארבע שנים הצטרפה סעודיה לאמנה. האמנה קובעת כי עונשים גופניים הם כעינויים, וביצועם יש בו משום הפרת האמנה.

בדיון מיוחד בוועדת האו"ם נגד עינויים, שהתקיים בשבוע שעבר, הודיע הנציג הסעודי כי הוא אינו מקבל את עמדתם של חברי הוועדה, ולפיה על סעודיה לחדול מהענשה באמצעות כריתת איבריהם של גנבים או הלקאתם של גברים שנתפסו בעבירות מוסר או בשכרות בשוט.

בדיון בוועדת האו"ם הפועלת בז'נבה טען עוד הנציג הסעודי כי לוועדה אין סמכות חוקית לאכוף את האמנה בגבולות סעודיה, "שאיננה בתחום שיפוטה הוועדה".

נציג הסעודי גם טען כי העונשים הגופניים מעוגנים בחוק המוסלמי ולכן בסעודיה הם אינם נחשבים עינויים.
"חוק הקוראן (העוסק בעונשים הגופניים) קיים זה 1,400 שנים", הסביר תורקי אל-מאדי, הדיפלומט הסעודי הבכיר בז'נבה. חוק הקוראן מתיר כריתת איברים לגנבים והצלפה בשוט או ברצועה על גופו של גבר שנמצא אשם בעבירה על חוקי המוסר.

על פי האמנה האוסרת עינויים, חייבות המדינות שחתומות עליה למסור לוועדת האו"ם בז'נבה דין וחשבון תקופתי על פעולות שנקטו במטרה להבטיח את יישומה של האמנה.
