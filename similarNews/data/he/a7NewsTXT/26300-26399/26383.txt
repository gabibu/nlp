

רה"מ שרון פיטר הלילה את שרי ש"ס וסגני השרים מטעמם ואת חמשת סגני השרים של יהדות התורה.

רה"מ נקט בצעד זה לאחר שנציגי ש"ס ויהדות התורה הצביעו נגד הצעת החוק שנועדה לקצץ בתקציב המדינה. כתוצאה מכך הצעת החוק של הממשלה לא עברה בכנסת. 47 ח"כים הצביעו נגד הצעת החוק ורק 44 תמכו בה.

הפיטורים יכנסו לתוקף מחר בלילה. אם לא יושג הסדר בין שרון לבין אנשי ש"ס ויהדות התורה, ייתכן כי שרון ייאלץ ללכת לבחירות חדשות, או ילך לקראת כינון ממשלה צרה.

גם מבית, בתוך הליכוד, סבל רה"מ מהתנגדות. שרת החינוך לימור לבנת, שראתה בקיצוץ במשרדה פגיעה אנושה במערכת החינוך, נעדרה מההצבעה. בעקבות כך, שיגר אליה רה"מ שרון מכתב אזהרה שבו הזהיר אותה לבל תחזור על התנהגות זו בהצבעה הבאה.
יו"ר ועדת החינוך בכנסת ח"כ זבולון אורלב מהמפד"ל נעדר אף הוא מההצבעה כי גם לדעתו מערכת החינוך אינה יכולה לספוג את הקיצוצים המתוכננים.

ממשלתו של שרון נתמכת, ללא ש"ס ויהדות התורה, ע"י 60 חברי כנסת בלבד. אם לא יגיע שרון להסדר עם שתי המפלגות, ייתכן כי אופציית צירוף "שינוי" לממשלה תעלה מחדש, בהיעדר מפלגות חרדיות בממשלת שרון.

רה"מ כינס בתום ההצבעה התייעצות דחופה עם שר האוצר סילבן שלום ואישים נוספים כדי להעריך את משמעות התבוסה. ההתייעצות נערכה עד חצות, ובסיומה הודיע שרון על פטורי שרי ש"ס וסגני השרים של יהדות התורה.

השר החמישי של ש"ס, אשר אוחנה, אינו ח"כ ולכן לא הצביע, וממילא לא פוטר. סביר כי אם לא יהיה פתרון למשבר הקואליציוני, יתפטר אוחנה בעצמו מהממשלה.

רה"מ שרון מתח ביקורת חריפה גם על מפלגת העבודה, שכמה מחברי הכנסת שלה נעדרו מהצבעה, למרות שהסיעה החליטה בישיבתה אתמול לתמוך בתוכנית. חיים רמון, אברהם בורג, שלמה בן עמי ויעל דיין, חברי כנסת מרכזיים במפלגה, נעדרו, כאמור, מההצבעה בניגוד להחלטת סיעתם. יו"ר הסיעה, אפי אושעיה, הביע זעם על חברי הכנסת "שעשו דין לעצמם" ולא הוציא מכלל אפשרות את הקדמת הבחירות.
לדעת מקורות במפלגת העבודה, היעדרותם של ארבעת חברי הכנסת מהצבעה מדגימה גם את זלזולם במנהיגותו של יו"ר המפלגה בנימין בן אליעזר שאמור להיות אף הוא מודאג מההצבעה, ולא רק מההיבט הקואליציוני.

שר האוצר לא חשב כלל על האפשרות כי הצעתו תידחה בקריאה הראשונה. הדבר משקף כשל גדול בקואליציה שראשיה- ובמיוחד יו"ר הקואליציה, זאב בויים, לא חזו את האפשרות לכשלון בהצבעה.

שרון ושלום היו בטוחים כי גם אם שרי ש"ס ייעדרו מהצבעה, יש לממשלה רוב בהצבעה. לכן לא מיהרו לקבל את הצעת שרי ש"ס לדחות את ההצבעה בשבוע כדי ליישב את חילוקי הדעות בנוגע לקיצוצים בתקציבי הרווחה ובחוק משפחות ברוכות ילדים, הקרובים לליבה של המפלגה.

לעומת אכזבתם של אנשי הקואליציה, הביע יו"ר האופוזיציה יוסי שריד שביעות רצון מכשלון הממשלה. יו"ר ההסתדרות עמיר פרץ אמר כי החלטת הכנסת כמוה כהצבעת אי אמון בממשלה, שצריכה ללכת עתה לבחירות.

יחד עם רעידת האדמה הקואליציונית ניסו גורמים בה לשפוך מים קרים על התלהבות האופוזיציה. לדברי המקורות, חזון הפלת ממשלת שרון עוד רחוק. לדבריהם, נבואות הזעם על חורבן הקואליציה החלו כבר מפרישת האיחוד הלאומי- ישראל ביתנו מהממשלה, דבר שלא התגשם לבסוף, על רקע צירוף המפד"ל לקואליציה. "גם עכשיו, עדיין אפשר ללכת על האופציה של צירוף 'שינוי' ולהגיע עם קואליציה יותר קטנה עד הבחירות הבאות ב- 2003", אמר גורם פוליטי.

מקורות פוליטיים טענו כי החשש מבחירות חדשות בליכוד, במפלגת העבודה ובש"ס יכריעו לבסוף את הכף לטובת הסדרים שיביאו לאישור תוכנית החירום במועד מאוחר יותר, ולהסדר שיימנע ברגע האחרון את כניסתם לתוקף של פטורי אנשי ש"ס ויהדות התורה ופרישתם מהקואליציה.

מנגד, אמרו מקורות אחרים כי ייתכן שדווקא שרון, שנתניהו נושף בעורפו, ובן אליעזר, שלא מעוניין בעוד התמודדות על ראשות מפלגת העבודה, בעוד פחות משנה, מעוניינים בבחירות וירוויחו מההתמוטטות המסתמנת של הקואליציה והליכה לבחירות, במיוחד כאשר כל מרכיב בקואליציה עושה ככל העולה על רוחו.
