

כאלף לוחמים מחטיבת גולני משתתפים השנה במרוץ החטיבתי אשר נפתח אתמול ושיימשך חמישה ימים. המשתתפים ירוצו במסלולים שונים מקריית שמונה לאילת וייפגשו בסיומו של כל יום לעצרת מרכזית.

במשך הימים יפקדו הרצים אתרים שונים ברחבי הארץ, אתרים שבהם התרחשו פיגועים קשים: מסעדת מצה בחיפה, מלון פארק בנתניה, שוק מחנה יהודה בירושלים ועוד. באתרי הפיגועים יערכו הרצים טקסי התייחדות קצרים.

המירוץ מתקיים השנה תחת הסיסמה "לוחמי חטיבת גולני מחזקים את תושבי מדינת ישראל- יחד ננצח", והוא יסתיים ביום חמישי באילת בטקס מרכזי, שבו ישתתפו הרצים, מפקדים בכירים, אנשי ציבור ותושבים.

בתוך כך נודע כי נדבנית בת 90 מצפת, נסריה חדד, החליטה לתרום עשרות אלפי שקלים להחלפת מזוזות בבסיסי צה"ל בצפון, וזאת כדי לשמור על חיילי צה"ל המשרתים בקו העימות מפני החיזבאללה ומפני פיגועים. מאות המזוזות, שיירכשו בכספי התרומה, ייקבעו במוצבים ובחדרי המגורים של חיילי צה"ל בגבול לבנון וברמת הגולן.
חדד אמרה אתמול: "זה הייעוד שלי בחיים. אני מרגישה כי התרומה שלי תגן על שלומם של כל חיילי צה"ל".
