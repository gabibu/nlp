

רובוט חדשני יבצע סדרת נתוחים במרכז הרפואי בפתח תקווה. כתב עתי"ם מוסר, כי ביום רביעי תתקיים סדרת ניתוחים באמצעות מערכת הרובוט החדשנית "זאוס" הקיימת במרכז הרפואי רבין.

הניתוחים יועברו בשידור חי מחדר הניתוח אל אולם הכנסים שבמרכז המחקר ע"ש "פלסנשטיין" שבבית החולים, ויצפו בם כירורגים מכל הארץ. הניתוחים יבוצעו על ידי מנתח אורח בעל שום עולמי, פרופ' כריסטיאנו הושר מאיטליה, אשר מתארח בארץ במסגרת כינוס של איגוד הכירורגים.

הרופא המנתח שולט ברובוט באמצעות עמדת פיקוד, הכוללת שתי ידיות היגוי (ג'ויסטיק), מצלמה ומסך טלוויזיה. הרופא עוקב אחר מהלך הניתוח באמצעות מסך הטלוויזיה המוצב מולו. כתב עתי"ם מוסיף, כי המערכת הרובוטית מבצעת ניתוחים מורכבים ובהם ניתוחי חזה ולב, ניתוחים בכירורגיה כללית בחלל הבטן, ניתוחים אורולוגיים כמו כריתת ערמונית ועוד.
