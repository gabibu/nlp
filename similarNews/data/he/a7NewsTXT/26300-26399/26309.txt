

מן הדוח שפרסם אתמול עמוס גורן, נציב תלונות הציבור של רשות השידור, עולה כי ההרכב האנושי ברשות השידור מבטא מגזר חברתי אחד בלבד, ואינו מביא לידי ביטוי את כל המגזרים בחברה הישראלית.

לדבריו, כל עוד לא יתוקן העיוות בייצוג החברתי, ולא תבוטל ההגמוניה החונקת של קבוצה אחת, לא ייפרצו שעריה של הרשות, המסוגרת בעצמה". הנציב התייחס לחוק רשות השידור, הדורש מתן ביטוי לכלל המגזרים בחברה, וכתב כי יש "לממש עד תום, ובמובן העמוק, את דרישתו של חוק רשות השידור לתת ביטוי מתאים להשקפות ולדעות הרווחות בציבור".

העיתונאית חני לוז מסרה לערוץ 7 כי מן הדוח העוסק בשנת 2001 עולה כי חלה עלייה במספר התלונות נגד הערוץ הראשון של הטלוויזיה, 197 בשנת 2001, לעומת 95 בשנה שקדמה לה. הנציב ציין כי כמחצית מהתלונות נמצאו מוצדקות. כמו כן עולה מן הדוח כי רב מספרן של התלונות על אודות העדר איזון פוליטי בטלוויזיה וברדיו (20% מהתלונות), על הבעת דעה אישית של המגישים ושל העיתונאים (9%), ועל שימוש במונחים בעלי קונוטציה פוליטית חד צדדית. בין השאר טופלו תלונות על ראיון עם ערפאת ואנשי הרש"פ לאחר פיגועים, על ראיון מנומס מדי עם איש תנזים, ועל תוכנית שעסקה בילדי תיכון, וששיקפה רק מגזר מסוים של תלמידים.

על פי הדו"ח נרשם גידול גם במספר התלונות על פרסומות ועל פגיעות אישיות, בעיקר על תשובות בלתי מנומסות שנתנו עובדים ברשות לאנשים שפנו אליהם בטלפון.

הנציב תולה חלק מבעיות התוכן שעליהן התלונן הציבור בכך שמזה שנה אין עורך ראשי לרשות השידור. על פי החוק, המנכ"ל הוא העורך הראשי האחראי על תכני השידור, ומאז פרישתו של אורי פורת לפני מעל לשניים עשר חודשים מכהנים רק מנכ"לים זמניים. חסרונו של מנכ"ל, הסביר הנציב, מתבטא גם באי אכיפת קוד האתיקה ו"מסמך נקדי", המפרט את דרכי ההבעה הרצויים של שדרנים.
גורן המליץ לקיים משאל פתוח לציבור דרך טופס תשלום האגרה, ובו יוכל מדגם של משלמי האגרה להביע את דעתו על רשות השידור. מנגנון כזה, הסביר הנציב , קיים באנגליה, והבי.בי.סי מתחשב במשוב המגיע מן הציבור.

לוז הדגישה כי בעבר התחייבה רשות השידור להעביר באופן נרחב מידע לציבור על האפשרויות העומדות בפני האזרחים להתלונן על שידורי הרשות, אולם לפי שעה עדיין מתפרסם מידע זה באופן שאיננו נגיש ובולט די הצורך.

היום תתקיים ישיבה מיוחדת של מליאת רשות השידור, ובה תידון סוגיית נחיצות מינויו של יוסף בראל למנכ"ל רשות השידור. זאת לאור חוות הדעת של לשכת היועץ המשפטי לממשלה כי עקב גילו המתקדם של בראל, 68, הוא אינו יכול לכהן כמנכ"ל קבוע, אלא אם כן תחליט מליאת הרשות כי שירותיו שלו דווקא חיוניים למערכת, וכי אין לו תחליף.
