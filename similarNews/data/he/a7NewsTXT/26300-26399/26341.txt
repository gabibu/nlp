

ג'יהאד ג'יבריל, בנו הבכור של מנהיג המחבלים אחמד ג'יבריל, נהרג היום בבירות בפיצוץ מטען חבלה שהונח מתחת למכוניתו. את האישור למותו מסר הארגון "החזית העממית לשחרור פלשתין" בבירות, שבראשו עומד אביו.

ג'יהאד ג'יבריל, ראש הזרוע הצבאית של הארגון ומי שנחשב כיורשו האפשרי של אביו, נהרג בעת שמכוניתו, "פז'ו - 504 " לבנה, שחנתה מטרים ספורים מתחנת המשטרה סמוך לשדרות מר אליאס במערב ביירות, התפוצצה. בפיצוץ, שהיה באמצע היום וברחוב הומה אדם באזור המוסלמי של ביירות, לא היו נפגעים נוספים. על פי ממצאים ראשונים של החקירה עולה,כי מתחת למכוניתו של ג'יהאד הונח מטען ובו 2 ק"ג של חומרי נפץ. הפיצוץ הרס את חלקו הקדמי של הרכב, ופער בור בכביש. מעוצמת הפיצוץ הושחתה גופתו של ג'יהאד ולא ניתן היה לזהותו אלא לאחר זמן רב. לאחר הפיצוץ הזדרזו גורמים ב"חזית העממית" להאשים את ישראל בחיסולו של ג'יהאד.

ג'יהאד ג'יבריל היה ממונה על הפעילות המבצעית בארגון "החזית העממית" והיה אחראי באופן ישיר לירי המרגמות על ישובי הצפון בזמן האחרון. כמו כן מיוחסים לו נסיונות רבים להברחת נשק ותחמושת לתוך תחומי ישראל, ובהם הברחת ספינת הנשק "סנטוריני" שניתפסה בידי חיל הים.

ג'יהאד ג'יבריל, יליד 1964, שהתגורר בלבנון, היה אחראי בין היתר על הבסיסים שהארגון מחזיק בלבנון באישורה של סוריה .הוא נפצע קשה במהלך אימונים בשנת 1997, בהתפוצצות מטען בבקעת הלבנון. לפני שנתיים הוא ניצל ממוות, כשאלמונים ירו לעבר רכבו, סמוך לבסיס אימונים של הארגון בנעמה, 20 ק"מ מדרום לביירות.

לא מכבר הצהיר אביו   אחמד ג'יבריל, כי ימשיך במאמציו להבריח נשק ותחמושת לתוך תחומי ישראל על מנת לסייע ל"אחיו הפלשתינים".
מיד לאחר האירוע עצרה משטרת לבנון בכיר בארגון "החזית העממית" בחשד שהיה מעורב בפיצוץ.
שר הביטחון בנימין בן אליעזר הכחיש כל קשר ישראלי לאירוע.

