

שר הבטחון בנימין בן אליעזר אמר היום כי הנחה את מערכת הביטחון להקים בתוך חצי שנה גדר הפרדה בין יש"ע למדינת ישראל באורך של 302 קילומטרים. תא"ל במיל אהרון לב רן מבכירי אגף המודיעין לשעבר במטכ"ל, כיום עוסק במחקרים אסטרטגיים, אמר לערוץ 7 כי יצירת מערכת מכשולים היא דבר חיובי, אך גדר המלווה במהלך של הפרדה חד צדדית כתפיסה, היא "שטות חסרת תקנה".

"מאחורי הגדר יהיה אזור שינותק מאחריותה של ישראל", אומר לב רן ומדגיש כי "שם יזכו הערבים לחופש מלא שיכלול הכנסת מחבלים כרצונם, הצטיידות באמצעי לחימה ללא הפרעה וגם יוכלו לכרות בריתות עם מדינות עויינות". גם גדר המערכת הנמצאת בחבל עזה היא אשליה, לדבריו, והערבים עוברים אותה פעמים רבות ומבצעים פיגועים.
