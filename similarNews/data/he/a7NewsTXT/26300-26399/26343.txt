

כמעט כל האנשים שהיו מעורבים בנסיון ההתנקשות בנשיא מצרי, חוסני מובארק, ב-1995 באתיופיה, אומנו במחנות של ארגון "אל קאעידה" באפגניסטן, כך דווח היום בכלי התקשורת במצרים.

באתר האינטרנט של העיתון הערבי "א-שראק אל-אווסט" פורסם כי קצין מצרי, שחקר שלושה מהחשודים בהתנקשות, הודו כי היו חברים בארגון "ג'מעה אל-איסלמיה", ארגון הטרור הגדול ביותר במצרים. בדיווח נמסר כי לאחר תום אימוניהם באפגניסטן, חברי הקבוצה קיבלו זהויות בדויות כפועלים בחווה שהופעלה על ידי בן לאדן סמוך לחרטום, בירת סודן.

הנשיא מובארק נסע לאדיס אבבה ב-1995 כדי להשתתף בועידת הארגון לאחדות אפריקה. בעת צאתו משדה התעופה נורו יריות על מכוניתו אך הוא לא נפגע. חמישה מהמתנקשים נורו למוות על ידי חיילי המשמר הנשיאותי המצרי, שלושה נתפסו לאחר מכן על ידי שלטונות הבטחון האתיופיים ושלושה נוספים הצליחו להמלט.
