

המלחין נחום נחצ'ה הימן הוא חתן פרס הכנסת לזמר העברי לשנת 2002. הפרס יוענק להימן בטקס חגיגי שיתקיים היום, יום שלישי, י' בסיוון, 21 במאי, יום הזמר העברי בכנסת.

נחצ'ה הימן הוא מלחינם של מאות שירים ישראלים, שרבים מהם מוכרים ומושרים בציבור והפכו לקלאסיקה של הזמר העברי בעשרות השנים האחרונות. הוא הלחין מוסיקה לסרטים ישראלים וסדרות טלוויזיה מקוריות, הקים חברת תקליטים, והוא מדריך ללא הפסקה מקהלות וחבורות זמר.
חתן פרס הכנסת לזמר עברי ידוע כמי שגילה וטיפח אמנים רבים בארץ, והוא מגיש תכנית קבועה בערוץ 7.

את מהלך הטקס תלווה בשירה "חבורת הזמר" שמשתתפיה הם חברי הכנסת זבולון אורלב, קולט אביטל, אופיר פז פינס, איוב קרא ונחום לנגנטל.

את הטקס ינחו הח"כים נעמי בלומנטל ואופיר פז פינס. בתום המופע ייערך במליאת הכנסת דיון מיוחד על הזמר העברי.
אירועי יום הזמר העברי בכנסת ינעלו את אירועי חודש הזמר העברי. במהלך החודש התקיימו למעלה מ-100 אירועים ומופעים במסגרת זו בכל רחבי הארץ.
