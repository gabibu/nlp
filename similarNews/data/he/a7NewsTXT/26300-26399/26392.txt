

ארגונים איסלמיים כמו החיזבאללה והג'יהאד האיסלמי המצרי עלולים לתכנן פיגוע בארה"ב, אמר אתמול הסנטור בוב גרהאם, יו"ר ועדת הביון של הסנאט האמריקני.
"אל קאעידה אינו האויב היחיד שלנו", אמר גרהאם בתכנית הטלוויזיה "TODAY" של רשת NBC.
"ישנם ארגוני טרור בינלאומיים אחרים שהם בעלי יכולות לתקוף את ארה"ב, יכולות שהן במקרים אחדים גדולות יותר מאשר אל קאעידה, ושאיפה זהה לעשות זאת".

"הדברים שאמר שלשום סגן הנשיא דיק צ'ייני נכונים לחלוטין", המשיך הסנטור הדמוקרטי וציין כי "תוך שלוש עד חמש השנים הבאות" קרוב לוודאי שיתבצע פיגוע טרור נוסף כמו זה של 11 בספטמבר.

"איננו צריכים להתמקד רק בארגון אל קאעידה באפגניסטן. גם ארגונים כמו החיזבאללה והג'יהאד האיסלמי המצרי עלולים לרצות לתקוף את ארה"ב", הוסיף וציין, כי "קרוב לוודאי הפיגוע לא יתבצע בצורת חטיפת מטוסים", שהופעלו כפצצות טסות, כפי שהיה ב 11 בספטמבר.

גרהאם אמר כי מקור המידע הוא "ממה שנודע לנו מהעצירים בגואנטנמו ובאפגניסטן, וממסמכים שנפלו לידינו".
