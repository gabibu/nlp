

הערב מתקיימת פגישת הועדה הבטחונית העליונה של ישראל והרשות הפלשתינית. זאת משום שישראל ביקשה לדון בפיגועי הירי והתופת שהיו בימים האחרונים ביש"ע.

בכירי מערכת הביטחון הישראלית מתכוונים לדרוש בתקיפות שהרשות הפלשתינית תשתלט על החמאס, הג'יהאד ופלגי התנזים שאינם מצייתים להפסקת האש, ותמנע פיגועים, כפי שהתחייב ערפאת לפי תוכנית טנט.

גורם צבאי בכיר אמר כי למרות התביעה החד-משמעית שמוצגת בפני הרשות, לעצור את פיגועי הטרור, הרי שהפסקת האש אינה עומדת בסכנה. "בסך הכל מדובר בהורדה מאוד משמעותית ברמת האלימות, שהפתיעה רבים בצה"ל ובמערכת הביטחון", אמר הקצין הבכיר, "למרות שאנחנו מדברים תמיד על כך שערפאת שולט בגובה הלהבות, הופתענו בעצמנו מן המידה ומן המהירות שבה השטח חזר למצב יחסי של רגיעה.
מי שחושב שמדינת ישראל והקצינים הבכירים בצה"ל יפוצצו את ההסכם - אם היום או בפעם הבאה שיקרה פיגוע מטעה את עצמו. שמנו לעצמנו יעד לתת צ'אנס להפסקת האש, וכך אנחנו נעשה, אלא אם כן נבין שהסיכוי אינו קיים".

צה"ל המשיך היום בהסרת הכתרים מעל הערים הפלשתיניות ביו"ש. כששכם היא העיר היחידה ביו"ש שעליה עדיין מוטל כתר עקב התמשכות האירועים האלימים בסביבתה.
ברצועת עזה הסתיימה אתמול פתיחת כביש האורך המרכזי המחבר בין העיר עזה למחנות הפליטים שמדרום לה, ולאזור חאן יונס ורפיח, שם חוסם עדיין צה"ל מעבר של פלשתינים מאחר ועדיין מתנהלת לחימה במקום.

עבד אל-רזאק מג'יידה, האחראי על הבטחון הלאומי ברשות אמר כי הפלשתינים ידרשו מישראל לוח זמנים לנסיגת צה"ל לעמדות בהן היה ערוך לפני פרוץ האינתיפאדה.



