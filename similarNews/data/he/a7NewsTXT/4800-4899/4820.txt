

אמש שידרה רשת הבי. בי. סי. תוכנית טלוויזיה, שבה היא מאשימה את רה"מ אריאל שרון כי ביצע פשעי מלחמה במהלך מלחמת שלום הגליל. לטענתם, שרון היה אחראי לטבח שביצעו הערבים הנוצרים בפלשתינים בסברה ושתילה שבביירות וכי יש להעמידו לדין בינלאומי.

לפני 19 שנים כיהן רה"מ אריאל שרון כשר הביטחון בעת שהתרחשה פרשת הטבח בשכונות סברה ושתילה בביירות, פעולה צבאית שבמהלכה ערבים נוצרים (הפלנגות), ביצעו טבח בערבים מוסלמים (פלשתינים) בשכונות סברה ושתילה בביירות.

יש להזכיר כאן בקצרה את הרקע ואת העובדות ע"פ הממצאים של ועדת החקירה הממלכתית שהוקמה לאחר הטבח בראשותו של השופט כהן: לאחר שצה"ל הרס את תשתית הטרור שבנה אש"ף בדרום לבנון, נאלץ יאסר ערפאת, בתיווכה של ארה"ב, להסכים לפינוי כוחותיו שהתבצרו בביירות. אך למרות ההסכם, השאיר ערפאת מאות מחבלים בשכונות המוסלמיות של ביירות, ובהן סברה ושתילה, כדי שיוכל לבנות מחדש את רשת הטרור בדרום לבנון.

ממשלת ישראל, בראשותו של מנחם בגין, החליטה כי חייבים לשרש את המחבלים מביירות. אולם, מכוון שמדובר היה בשטח בנוי וסבוך שבו בנו המחבלים מערכת של בונקרים, מנהרות תת-קרקעיות ועמדות ירי מוסתרות, הוחלט להטיל על הכוחות הנוצריים לבצע את המשימה.

יש לציין כי באותה תקופה, צה"ל לא היה מודע לרמת השנאה של הערבים הנוצרים לאחיהם המוסלמים. צה"ל גם לא שיער את רמת האכזריות של הפלנגות ועבד תוך הנחת יסוד כי הם שותפים למטרה של חיסול המחבלים ללא פגיעה באוכלוסיה האזרחית.

צה"ל אפשר את כניסת הנוצרים לשכונות סברה ושתילה, ואף האירו בפצצות תאורה את האזור כדי לעזור לזיהוי מדויק של המחבלים. לאחר שעות ממושכות בשכונות, התחילו להגיע לקציני צה"ל דיווחים כי הנוצרים מבצעים טבח באוכלוסיה הלא חמושה, כולל נשים וילדים. הדיווחים האלו החלו לעלות לדרגים הגבוהים, עד שהגיעו לרמטכ"ל רפאל איתן ולשר הביטחון דאז, אריאל שרון. לאחר בירור הדיווחים, ניתנה מיד הפקודה להוציא את הפלנגות מן השטח.

בתגובה לשידור התכנית, מסר משרד החוץ כי "ישראל רואה בחומרה רבה את האופן המגמתי, המעוות והבלתי הוגן של תכנית 'פנורמה'".

"עיתוי התכנית, 19 שנה לאחר האירועים, מעיד על העדר תום לב ונסיון להכפיש את ישראל והעומד בראשה בכל דרך", נאמר בהודעה. "הבי.בי.סי שם עצמו כבית דין טלביזיוני תוך התעלמות בוטה ומקוממת מן הממצאים של ערכאות שיפוטיות רציניות בארה"ב ובישראל".

