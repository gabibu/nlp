

אפילו ה"צפונים" בתל אביב מזדהים עם אנשי יש"ע. "החלטנו לעזור למתנחלים", אמר ביומן ערוץ 7 צביקה אורן, יו"ר ועד השכונה רמת אביב ג', והוסיף: "נפגשנו עם יו"ר מועצת יש"ע, ושאלנו אותו מהם צרכי התושבים. שמענו שאין די אמצעים להצלת חיים, כמו אמבולנסים ואמצעי מיגון אישיים, והחלטנו לאסוף כסף לקניית אמבולנס ממוגן. מדובר בארבע מאות אלף שקל לערך".

"נעבור מבית לבית, נפנה לאנשים במנשרים, וכן נכנס כמה מהאנשים העשירים בשכונה, ונבקש מהם לתרום יותר. אני מניח שזו תהיה משימה לא קלה, אך אני מאמין שנוכל לעמוד בה". לדבריו, ייתכן כי חלק מן האנשים יסרבו לתרום בגלל עמדותיהם הפוליטיות, ועל כך הוא אומר: "נסביר להם כי יש להבחין בין העניין המדיני לעניין האנושי. יש אנשים שבחרו לגור במקומות מסוכנים כי הם מאמינים בחשיבותו של הדבר. אין להם אמצעים להגן על עצמם, ולנו יש אפשרות לעזור להם".

אורן מאמין כי גם מפגשים אישיים בין תושבי רמת אביב ג' לבין תושבי יש"ע יהיו מועילים. "אני בטוח שרוב התושבים ברמת אביב ג' ישמחו לערוך ביקורים הדדיים. טוב יהיה אם גם המתנגדים לדרכם של אנשי יש"ע יקשיבו להם, וישוחחו אתם פנים אל פנים. כל צד יסביר את עמדותיו ואת מניעיו. נשקיע זה בזה לפחות כמו שאנו משקיעים בניסיון להבין את הפלשתינים".


