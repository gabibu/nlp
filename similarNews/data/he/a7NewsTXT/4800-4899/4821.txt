

פיגוע המוני נמנע אמש, סמוך לכיכר פריס בחיפה, לאחר שערנות אזרחית הביאה לגילוי מטען חבלה, שהוסתר באופנוע חונה, סמוך לקיוסק ברחוב המגינים בחיפה, לא הרחק מתחנת הכרמלית.

שוטרים פינו את האזרחים מהמקום, וסגרו את רחוב המגינים ורחובות סמוכים לתנועה. ניידות חבלה, ובהם רובוטים, הובאו למקום והוחל בנטרול המטען. לאחר שעות אחדות ביצע הרובוט המשטרתי פיצוץ מבוקר של מטען החבלה שהיה באופנוע, ואולם נותרו בו עוד שני מטעני צינור ומכשירי טלפון ניידים, ובשל קשיים לבצע את הפיצוץ המבוקר, הוחלט לבסוף להעביר את האופנוע למקום מבודד כדי לנטרל שם את המטענים. במקביל לעבודת החבלנים, הובאו למקום גם כלבי גישוש ושוטרים החלו בסריקות לאיתור מטענים נוספים.

אתמול נורתה אש מכיוון טול כרם לעבר עובדים בכביש חוצה ישראל, סמוך למושב ניצני עוז. לא היו נפגעים. המאבטחים שהיו במקום השיבו אש לעבר מקורות הירי.

אתמול לפני הצהרים הפעילו פלשתינים מטען צד על כוח צה"ל שנע בדרך להר עיבל. לאחר מכן הם פתחו באש מן המארב לעבר הכוח, בצומת שבי שומרון. שני חיילים נפגעו: חייל אחד נפצע קל בידו, וחייל אחר לקה בהלם. הם טופלו בשטח, ופונו לבית החולים תל השומר. הכוח לא איתר את מניחי המטען, ולא השיב אש. לאחר מכן היו חילופי אש באזור בין כוחותינו לבין הפלשתינים.

עגלת תופת נהוגה בידי מחבל התפוצצה אתמול בבוקר ליד נגמ"ש של צה"ל סמוך לשדה התעופה דהנייה באזור רפיח. לא היו נפגעים. הדבר היה כמה דקות לאחר פתיחת שדה התעופה בדהנייה, מחווה שעשתה ישראל בהתאם להסכם טנט. מחבל רכוב על חמור, שרתומה אליו עגלה, התקרב אל כוח של צה"ל, ואז הוא קפץ מן העגלה. חיילינו פצעו אותו, וגילו חומר נפץ בעגלה. חבלנים של צה"ל נטרלו מטעני חבלה נוספים שנמצאו בעגלת הנפץ.

אתמול נורו למעלה מחמישים רימונים לעבר חיילי צה"ל במוצב תרמיט על גבול ישראל מצרים.


