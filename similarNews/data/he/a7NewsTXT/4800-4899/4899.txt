

היום יכנס רה"מ שרון את המטבחון בהשתתפות פרס והשר ישי, לדון במצב "הפסקת האש". אולם ההערכה היא שההבלגה תימשך בעיקר בגלל ביקורו הקרוב של שרון בארה"ב.

בנאום בישיבת סיעות הקואליציה אתמול, אמר שרון כי ערפאת לא הפסיק את ההסתה, ולא עצר מחבלים, וכי יש גבול ליכולת האיפוק של ישראל. הוא הדגיש כי ישראל תקפיד על כל הנוגע להבנות טנט כעל קוצו של יוד, ולא תבצע את השלבים הבאים של ההבנות כל עוד לא ימלאו הפלשתינים במלואם את השלבים הקודמים. הוא גם שיבח את המתיישבים, אך תקף את מועצת יש"ע, ואמר כי לא יקבל את תביעתה לצאת למלחמה.

לדעת שרון יציאה למלחמה היום, תהיה טעות ממדרגה ראשונה. האמריקנים מודעים למצב, ומבינים שהטרור לא פסק, וזו הסיבה ששר החוץ קולין פאוול דחה את החלטתו על הכרזה להפסקת אש. שרון אמר כי ישראל עומדת על כך שלא יתנהל מו"מ תחת אש, וכי אם לא תהיה הפסקה של הטרור, של האלימות ושל ההסתה, לא תתחיל הספירה של "תקופת הצינון".

שרון הוסיף כי ערפאת מעוניין בפירוק ממשלת האחדות, וכי הוא מנסה להביא את ישראל למו"מ תחת אש, וליצור תחושה בציבור בישראל שאי אפשר להגן עליו, ושישראל תיכנע לכל דרישותיו. שרון אמר כי ערפאת יתבדה בכל תוכניותיו, וכי כל משאלות ליבו לא יצליחו.


