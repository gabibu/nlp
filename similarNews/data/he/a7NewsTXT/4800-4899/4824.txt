

אתמול בישיבת הממשלה השבועית פרץ עימות בין ראש הממשלה לשר החוץ. שרון דחה פנייה של יאסר ערפאת, ובה הוא ביקש להיפגש אתמול ברמאללה, עם שר החוץ שמעון פרס, ועם מזכ"ל האו"ם קופי אנאן.

שרון הסביר כי איננו רוצה ליצור מראית עין כאילו ישראל מנהלת עם ערפאת משא ומתן מדיני תחת אש. בתגובה אמר פרס בישיבה כי איננו מוכן לקבל תכתיבים מראש הממשלה. "ממשלת אחדות משמעה שתי דעות", אמר פרס. כדי לחזק את רוח דבריו הוא הכריז כי צה"ל איננו יכול לנצח במלחמת טרור.

דברי פרס אלה עוררו תגובות רבות מצד שרי הימין. השר צחי הנגבי אמר לפרס כי גם בממשלת אחדות יש רק ראש ממשלה אחד. השר רחבעם זאבי אמר כי פרס מתקשה להסביר בעולם עמדות שאיננו שותף להן. "אינך מסוגל לומר כי ערפאת הוא איש דמים, וכי הסכם אוסלו היה טעות ואסון", אמר זאבי לפרס.


