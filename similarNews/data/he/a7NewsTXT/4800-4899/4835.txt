

מטען חבלה מסוג מטען צינור, רביעי במספר, נתגלה היום במהלך פעולות סריקה של המשטרה ופעולתה לנטרל את שני מטעני הצינור האחרים שנתגלו באופנוע הנפץ, שהוצב בעיר התחתית בחיפה, סמוך לכיכר פריס בחיפה.

מטען הצינור הרביעי שנתגלה, פוצץ ללא פגע. שני מטעני הצינור האחרים, שהיו אף הם ללא מנגנון השהייה, דוגמת המטען הרביעי, סולקו מהמקום באמצעות רכב מיוחד לסילוק פצצות והועברו למקום מבודד.

מהמשטרה נמסר שרק קטע הרחוב בין הכרמלית לשיבת ציון, נותר סגור לתנועה .

כתב עתי"ם מציין כי מטען הצינור הרביעי נתגלה סמוך לאופנוע, לא הרחק משני מטעני הצינור האחרים, שככל הנראה הועפו מגוף האופנוע מעוצמת הפיצוץ הראשון, שבוצע כפיצוץ מבוקר.

כתב עתי"ם מוסיף, שגם האופנוע ילקח מהמקום לבדיקה מעבדתית.

לכתב עתי"ם נודע, כי בדיקה ראשונית של המשטרה העלתה חוסר התאמה בין מספרי הרישוי שהוצמדו לאופנוע לבין האופנוע עצמו והדבר מקשה, איפוא, על איתור בעליו האמיתי. (עתי"ם)


