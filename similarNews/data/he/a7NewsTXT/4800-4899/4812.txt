

גולשים ישראליים החליטו להתגייס לעזרתו של ראש הממשלה, אריאל שרון, לקראת שידור התוכנית "פנורמה", ברשת הבריטית, בי.בי.סי (BCC).

האתר WALLA כותב כי עשרות הגולשים גילו את הדואר האלקטרוני של התוכנית ומיהרו לפרסם זאת בפורומים שונים ברחבי האינטרנט, על מנת שגולשים אחרים, יוכלו לשלוח את תגובתם החריפה כנגד הפרסום הצפוי על שרון.

רוב הגולשים מוחים נגד העובדה, שבמסגרת החופש התקשורתי, תוכנית "פנורמה", מנצלת את אהדתה לצד הפלשתיני לעומת הישראלי.
לטענתם הסיקור התקשורתי, של הפיגוע בדולפינריום, בו נרצחו מספר רב של צעירים ישראליים ושל הפיגוע בו נרצח התינוק הישראלי, בן החמישה חודשים, יהודה שוהם, מוטה ולא קיבל את היחס הראוי.

בסוף השבוע שלחה שגרירות ישראל בלונדון מכתב מחאה חריף לרשת בי.בי.סי בדומה למכתבי הדואר האלקטרוני ששלחו הגולשים הישראליים.

בנוסף ביום חמישי האחרון נפגש שגריר ישראל בבריטניה, ד"ר צבי שטאובר, עם מנהל רשת בי.בי.סי, ומחה בפניו על השידורים המגמתיים.
