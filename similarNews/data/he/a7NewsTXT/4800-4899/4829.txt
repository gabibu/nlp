

אזרחים נוספים מצטרפים, אל יוצא סיירת מטכ"ל מיכאל מימון, קצין מודיעין ואיש לשכת העיתונות לשעבר, שפתח בשביתת שבת מול הכנסת, בתביעה למנות ועדת חקירה להסכמי אוסלו, מימון אמר: "ככל שירבו האנשים שידרשו ועדת חקירה, ואני יודע שיש רוב גדול בציבור לכך, נוכל להפעיל לחץ רב יותר על חברי הכנסת למנות אותה".

לדברי מימון, אנשי צבא ועיתונאים רבים, שאינם נמנים דווקא עם אנשי הימין, סבורים כי האחראים למחדל אוסלו צריכים לתת את הדין על חלקם בו. "הקריאה צריכה לבוא מהציבור הרחב, וזאת כדי שהתקשורת לא תדחק אותי לפינה כ'עוד תמהוני מהימין'. אני מתמקד רק בדרישה להקמת ועדת חקירה, מבלי להיכנס לוויכוחים בשאלות המדיניות".

היום אמורים להצטרף למימון עוד שני אנשים: אליעזר פארן מקבוץ רמת יוחנן, וחיים מירון מחיפה. בינתיים כבר ביקרו במקום אדי להבי ממושב כינרת, הסופר אהרון אמיר, וההיסטוריון הצבאי יואב גלבר.
אזרח נוסף, שהחליט כי הגיעו מים עד נפש, הוא רופא השיניים חיים אפלבאום, אב לששה ילדים מנווה צוף. מדי ערב, בתום עבודתו במרפאה, מגיע אפלבאום אל מול בית ראש הממשלה בשכונת רחביה בירושלים, ולן שם. לדברי אפלבאום, בחודש האחרון ספגו תושבי נווה צוף פגיעות ואבידות רבות, והנסיעה הביתה הפכה בלתי אפשרית. "אנו נוסעים עם שכפ"צים, אבל אין די שכפ"צים לכל בני משפחתי, וחלק מהם נשאר בבית מפחד לצאת מן היישוב". הוא סבור כי הגיע הזמן לזעזע את ראש הממשלה, אשר הבטיח להביא ביטחון למדינת ישראל. "אנו מרגישים חסרי אונים מול האויב, היורה בנו ללא הרף". מר אפלבאום מקווה כי עוד רבים יצטרפו אליו ללינת הלילה מול בית ראש הממשלה.


