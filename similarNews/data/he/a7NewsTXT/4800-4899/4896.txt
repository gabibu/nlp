

בכירים פלשתיניים אומרים כי קיימת הבנה בין הרשות הפלשתינית לבין הפתח', החמאס והג'יהאד, לפיה הפסקת האש אינה כוללת את המתיישבים, והפגיעה בהם מותרת. בכיר ברשות הפלשתינית אמר כי "דמם של המתנחלים בראשם". תנועת הפתח', שיאסר ערפאת עומד בראשה, נטלה אחריות לפיגועים שבהם נרצחו אתמול שני תושבי יש"ע.

בימים האחרונים מתחזק ברשות הפלשתינית קו הסברה, שלפיו הפגיעה מתיישבים מותרת. האתר ynet הביא התבטאויות אחדות של בכירי הרש"פ ברוח זו.

ג'יבריל רג'וב אמר שלשום כי אם ישראל לא תרסן את המתיישבים, "יידעו הפלשתינים כיצד לטפל בהם". חוסאם חאדר, מראשי התנזים של הפתח', אמר כי "המתנחלים היום הם כמו הכנופיות הציוניות ב-1947, והצבא הישראלי הוא כמו הבריטים אז, שהעלימו עין מפשעי הכנופיות הציוניות נגד הפלשתינים. אנו לא נאפשר להם לעשות את מה שעשו לנו ב-1947".

חסאן יוסף, מראשי החמאס, אמר כי האחריות לפיגועים שמבצעים הפלשתינים מוטלת על הישראלים ועל המתנחלים. לדבריו, יש היום קונצנזוס ברחוב הפלשתיני כי יש להמשיך באינתיפאדה ובפיגועים. "76% מהפלשתינים תומכים בהמשך האינתיפאדה, ו-75% תומכים בפיגועים ובפיגועי התאבדות".


