

אמש התכנסה מזכירות סיעת "ישראל ביתנו" כדי לדון בהמשך הישארותה של התנועה בקואליציה, ובהמשך כהונתם של השר אביגדור ליברמן, ושל סגן השר יורי שטרן.

בשיחה עם ערוץ 7 אמר שטרן כי הסיעה מתכנסת באופן תדיר כדי לדון במצב. "אין ספק שהמצב היום שונה מזה שהיה לפני חודש". שטרן הביע חשש מסוים מפני חזרה למסלול אוסלו. "אני חושש מכך שמדינת ישראל תכניס את עצמה לפרוזדור צר יותר ויותר, ולאמריקנים יהיה שוב עניין להגיע לתוצאה כלשהי, מבלי להתחשב בטובתה של ישראל. הרי יש דינמיקה בדברים האלה, והיא עלולה להוליך אותנו שוב לדיונים הקשים האלה,של הפקרת הארץ".

שטרן מודה כי היו לו ימים קשים מאד, שבהם לא ראה אפשרות להמשיך ולהשתתף בקואליציה. עם זאת, הוא עדיין מאמין בשרון. "אני חולק על ראש הממשלה מבחינה טקטית, אך מאמין שהוא הולך בכיוון שלנו, וכל עוד נאמין בכך נהיה שותפים בקואליציה, למרות הויכוחים הפנימיים. בחישוב קר נראה כי פרישתנו לא תהיה בה כל תועלת, וזאת מפני שהיא לא תגרום כל זעזוע, כי הממשלה ניצבת על בסיס קואליציוני רחב. בפרישתנו רק נחליש את החלק היותר לאומי בממשלה". להערכת שטרן, רוב הציבור תומך בקו ההבלגה של שרון.

"אנחנו מתנגדים להקפאת הבנייה ביש"ע, ואומרים זאת לשרון. עם זאת, כל עוד אין הדבר עומד על הפרק באופן מעשי, לא נצא בהכרזת אולטימטום". שטרן מעריך כי דוח מיטשל לא יגיע לכלל יישום, וזאת בגלל הדרך שבה מנהל ערפאת את העניינים.


