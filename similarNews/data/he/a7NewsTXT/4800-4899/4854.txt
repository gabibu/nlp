

רכב ישראלי הותקף בין שבי שומרון לחומש, ליד בזאריה. כתוצאה מכך נרצח הנהג - דני יהודה, תושב חומש. נוסע נוסף, אלכס בריסקין, בן 16 נפצע קל מרסיסים בידו. מהחקירה עולה, כי אש נפתחה לעבר הרכב בעת שהיה בצומת אל-בזאריה, מערבית לחומש, בצד כביש שכם-ג'נין, היום בצהריים.

עדי ראייה מסרו כי האש נפתחה מתוך מונית פלשתינית, שנמלטה לאחר הרצח לתוך תחומי האוטונומיה. כוחות של צה"ל הגיעו למקום והעבירו את הפצוע לבית החולים תל השומר. צה"ל סגר את האיזור והחל בסריקות ובחיפושים אחרי מבצעי הפיגוע.

כתבנו חגי הוברמן מוסר, כי במהלך שעות הבוקר והצהרים הסיר צה"ל את הסגרים מעל רוב ערי יש"ע, ובכלל זה רמאללה וחלחול. ראש המועצה האזורית שומרון בנצי ליברמן אמר ביומן ערוץ 7, כי במקום היו בעבר פיגועי ירי רבים שבדרך נס הסתיימו בלא פגע, אך כעת אזלו הנסים.

מועצת יש"ע פרסמה הודעת תגובה חריפה לפיגוע ליד חומש. המועצה אומרת כי ממשלת שרון שהחליטה ליפול במלכודת הפסקת האש המדומה של ערפאת, והסירה את הסגר מעל ערי יש"ע, נושאת באחריות לרצח בשומרון. המועצה תובעת מראש הממשלה לשים מיד קץ להפסקת האש המדממת ולהעניש את המחבלים.
