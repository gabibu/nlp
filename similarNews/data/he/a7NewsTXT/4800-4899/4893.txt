

דני יהודה הי"ד, תושב חומש בן 35, נרצח אתמול בצהרים כשנסע ברכבו בכביש בין שבי שומרון לחומש, ליד בזאריה. חוליית מחבלים שנסעה במונית מרצדס צהובה פתחה עליו באש. דני יהודה, שרק לפני שבוע ניצל מפיגוע ירי דומה במקום אחר, נהרג במקום.

נוסע שהיה עמו, אלכס בריסקין בן 17, נפצע פצעים בינוניים. בריסקין סיפר אחר-כך כי המחבלים חזרו אל הרכב כדי לוודא כי הוא מת, והוא, כדי למנוע את המשך הירי עליו העמיד פנים כמת. המחבלים נמלטו לכיוון הכפר בורקא. כוחות של צה"ל הגיעו למקום, והעבירו את הפצוע לבית החולים תל השומר. צה"ל סגר את האזור, והחל בסריקות ובחיפושים אחר מבצעי הפיגוע.

ראש המועצה האזורית שומרון בנצי ליברמן אמר ביומן ערוץ 7, כי במקום היו בעבר פיגועי ירי רבים, ובדרך נס הם הסתיימו בלא פגע, אך כעת "אזלו הנסים", כדבריו.

מועצת יש"ע פרסמה הודעת תגובה חריפה על הפיגוע ליד חומש. המועצה אמרה כי ממשלת שרון, שהחליטה ליפול במלכודת הפסקת האש המדומה של ערפאת, ושהסירה את הסגר מעל ערי יש"ע, נושאת באחריות לרצח בשומרון. המועצה תובעת מראש הממשלה לשים מיד קץ להפסקת האש המדממת, ולהעניש את המחבלים.

דני יהודה הי"ד הובא אתמול למנוחות ביישוב בני עייש. מסע ההלוויה עבר דרך משרד ראש הממשלה והשתתפו בו השרים לימור לבנת, רחבעם זאבי ורובי ריבלין. ספדו לו רב היישוב הר בוכה רב אליעזר מלמד, וראש המועצה אזורית שומרון בנצי ליברמן.


