

ראש הממשלה אמר היום בעת מפגשו בלשכתו עם ראשי ועידת הנשיאים של ארה"ב כי הפרות הפסקת האש והפיגועים הרצחניים יוצרים מצב בלתי נסבל שלא יאפשר לישראל להתמיד בגישתה הנוכחית לאורך זמן. הוא גם הבהיר כי בשום מקרה לא יסכים לכל ניסיון לדחוף את ישראל לנהל מו"מ תחת לחץ של אלימות, טרור והסתה.

"יש להפעיל לחץ על ערפאת כדי להביא להפסקה מוחלטת של האלימות הטרור וההסתה וביצוע מחויבותו לפי ההסכמים עליהם חתם ובהתאם לתוכנית טנט. כולל הפסקת ההסתה ומאסר מחדש של ראשי המחבלים ששוחררו והעומדים מאחורי המשך הפיגועים", אמר ראש הממשלה.
הוא הדגיש כי "לויתור היום בנושא קיום הסכמים על ידי הרש"פ עלולות להיות השלכות חמורות לגבי המשך כיבוד הסכמים שלנו עם מדינות ערב האחרות".

שרון הודה לראשי ועידת הנשיאים מורט צוקרמן ורונאלד לאודר ולמנכ"ל הוועידה מר מלקום הונליין, על הסיוע, התמיכה וגילויי הסולידריות של יהדות ארה"ב בשעה זו כשישראל ניצבת בפני אתגרים ומאבקים קשים. שרון הוסיף כי המשימה הלאומית הראשונה שעומדת לנגד עיניו היא הבאת עוד מיליון יהודים לישראל במהלך העשור הבא.



