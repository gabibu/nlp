

בג"ץ דחה עתירה של יעקב גור אריה, בת שיר גור אריה, אבי רוק ושמרית רוק, השומרים על אורח חיים דתי, שביקשו מבית המשפט למנוע שידור סרט שנעשה עליהם בשבת.

בעתירה נטען שלפני חודשים אחדים פנו אליהם מפיקים בבקשה לביים סרט תעודי עליהם, במסגרת התוכנית "תיבת תעודה" המשודרת בשבת. העותרים טענו כי לא ידעו שהסרט ישודר בשבת, ולכן הסכימו לשתף פעולה עם המפיקים. שידור הסרט בשבת, כך הם טענו, פוגע בהם ובאורח חייהם הדתי, משום שהם שותפים לחילול שבת.

השופט אהרון ברק כותב בפסק הדין, כי "רמת הסיבולת של החברה הישראלית כמדינה יהודית ודמוקרטית, כוללת מצבים בהם משודרת בטלוויזיה בשבת דמותו של אדם יהודי מאמין, וכך המצב מזה שנים רבות. אין עליו עורערין. הפגיעה ברגישות הדת של העותרים אינה מזעזעת את אמות הסיפים של הסובלנות ההדדית במדינה. האפשרות שלפגיעה מסויימת ברגשות הדעת היא מחיר של כל אדם, תהא דתו אשר תהא, נדרש לשלם עבור חיים בחברה דמוקרטית, שחיים בה חילוניים בצד דתיים".

בית המשפט קבע כי אשר למקרה הנדון כי "מדובר במקרה בו אדם דתי שמוכן להתראיין לטלוויזיה, אך אינו מוכן שהראיון ישודר ביום שבת, יכול להתנות את הראיון בתנאי שהוא ישודר רק ביום חול, העותרים לא עשו זאת ועל כן, הטענה כי זו פגיעה ברגשות הדת דינה להידחות"

בדעת מעוט היתה השופטת דליה דורנר, שסברה שיש לקבל את העתירה ולמנוע את שידור הסרט בשבת. "שידור הסרט בשבת פוגע בעותרים, לא בגלל פעולה של אחרים, גם לא בשם ערבות הדדית מטאפורית, הקושרת את כלל ישראל. העותרים נפגעים ישירות, כיוון שהם עצמם מופיעים בטלוויזיה ביום שבת. בכך הופכים הם גופם לשותפים בחילול שבת, ועוברים בעת השידור, בניגוד לרצונם, על מצוות דתם".

השופטת דורנר כותבת כי לעותרים אין אפשרות לוותר או לסגת לאחור, אבל לרשות השניה יש אפשרות לשדר בכל יום מימות השבוע. על החשש שהביע השופט ברק כי הענות לעותרים תגרור בעתיד את סגירת השידורים ברדיו ובטלוויזיה בשבת, ציינה השופטת דורנר כי "מדובר בחשש רחוק ובלתי סביר, משום שאנשים רבים חילונים, לא יהודים, מסכימים להופיע בתוכניות שמשודרות בשבת וגם יהודים דתיים רבים מסכימים להופיע בתוכניות אלה, כאשר מצורפת הכתובים "צולם ביום חול".

כאמור, ברוב של שנים מול אחד, אהרן ברק ושלמה לוין מול דליה דורנר, העתירה נדחתה, הסרט ישודר בשבת, עם כיתובית "צולם ביום חול".
