

מקורות לבנוניים הודיעו כי סוריה תסיג את כל כוחותיה מבירות בתוך 48 שעות. לדברי המקורות הללו, מוצבים רבים בבירות, בעיקר ברבעים הנוצרים, וסמוך לבניין הממשלה בבעבדה, כבר הועברו לידי צבא לבנון. עם זאת, לא ברור עדיין אם ההיערכות החדשה כרוכה גם בהקטנת מספר החיילים הסוריים המוצבים בלבנון, שהוא 35 אלף.

"אפשר להשוות זאת להפסקות האש עם הפלשתינים", אמר המזרחן אייל זיסר בשיחה ביומן ערוץ 7. "אחת לכמה שבועות הסורים מוציאים את צבאם מלבנון באופן מתוקשר היטב, אל מול מצלמות הטלוויזיה, אבל אפשר להיות סמוכים ובטוחים כי הם ימשיכו לשלוט בלבנון כמקודם".

לדברי זיסר, מופעל לחץ גובר בתוך לבנון, בעיקר במחנה הנוצרי, להוצאת צבא סוריה משם. "לסורים נוח להיראות כאילו הם נענים לדרישה, אך כאמור, הכל הוא בגדר צעדים תעמולתיים בלבד, ואין מאחוריהם כל ממש".

בימים האחרונים נפוצו ידיעות על פריסת חיילים אירנים בגבול עם ישראל. "אינני בטוח כי אכן מדובר בחיילים אירנים", השיב זיסר בתגובה לידיעה זו. "מאז 1982 יש בבקעת הלבנון 'משמרות מהפכה', כלומר לוחמים אירניים לא סדירים, והם הגיעו כחלק מן המאבק בצה"ל, שנכנס ללבנון במלחמת של"ג, ונשארו שם כדי לסייע לחיזבאללה", מסביר זיסר.


