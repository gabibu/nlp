

אנשי "שלום עכשיו" וחברי מר"צ, וביניהם גם חברי הכנסת מוסי רז, ענת מאור ונעמי חזן, ניסו להיכנס לחברון כדי לעקוב מקרוב אחר ביצוע פסיקת בג"צ מיום שישי, האוסרת על בניית מבני קבע לתושבי תל רומידה.

צה"ל הכריז על בית הדסה ועל תל רומידה בחברון שטח צבאי סגור, ומנע מאנשי השמאל להיכנס למקום. אנשי השמאל עוכבו על ציר שוהאדה בחברון, ובינם לבין התושבים היהודים התפתחו חילופי דברים קולניים. בסופו של דבר עזבו אנשי השמאל את השטח, ולא הצליחו להיכנס למקום יעדם.

חברי הכנסת טוענים כי במהלך העימות זרקו עליהם תושבי חברון שני חזיזים. ראשי היישוב היהודי בחברון אמרו לערוץ 7 כי אם אכן נזרקו חזיזים, הם לא גרמו כל נזק כי כל פעולתם היא הקמת רעש בלבד. "חזיזים הם כאין וכאפס לעומת הנשק שמסרו אנשי השמאל לידי המחבלים", דברי אנשי חברון.


