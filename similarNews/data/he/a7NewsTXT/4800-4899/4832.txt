

מנכ"ל משרד התחבורה סלמן בן ציון מינה ועדה מקצועית בין-משרדית, אשר תסווג מחדש את סוגי הטרקטורים והטרקטורונים בארץ, ותקבע את סוגי הרשיונות הנדרשים לנסיעה בכלי רכב אלה.

בן ציון טוען כי באחרונה פותחו דגמים חדשים של טרקטורים ושל טרקטורונים, שאינם עומדים בתקנות, וכי יש צורך לעדכן את סיווג כלי הרכב, ולהגדיר מחדש את התנאים לנהיגה בהם.

הוועדה תמליץ על הגדרות טכניות חדשות לטרקטור ולטרקטורון, ועל סיווג אחר של הרשיונות הנדרשים להם. הוועדה גם תמליץ על דרישות חובה לנהיגה על כלי רכב אלה. כמו כן תציע הוועדה תוכנית חדשה ללימוד נהיגה על טרקטור, ולבחינה המעשית (ה"טסט").

בראש הוועדה עומד חנניה אפנג'ר, רב בוחן ראשי של משרד התחבורה, ושותפים בה נציגים של משרד החקלאות, של משטרת ישראל, של המרכז החקלאי ושל משרד האוצר. הוועדה נתבקשה להגיש את המלצותיה עד 30 ביולי 2001.


