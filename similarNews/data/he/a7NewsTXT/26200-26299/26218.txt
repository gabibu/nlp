

מסמכים המתפרסמים בוושינגטון מצביעים על אפשרות כי הנשיא בוש ויועציו התעלמו מהתרעות ממוקדות בדבר מתקפה מתוכננת על הפנטגון ע"י אנשי אל קאעידה. התרעות אלו הונחו על שולחנם חודשים לפני גל הטרור בניו יורק ובוושינגטון.

"אנשי רשת אל-קאעידה עלולים לנסות ולבצע פיגוע התאבדות בהתרסקות במטוס מלא בחומרי נפץ אל תוך בנייני הפנטגון, הסי.איי.אי. או הבית הלבן", נאמר בדו"ח שפורסם בספטמבר 1999, תחת הכותרת "סוציולוגיה ופסיכולוגיה של הטרור: מי הופך לטרוריסט ומדוע". "ראמזי יוסף תכנן לבצע פיגוע כזה נגד מטה הסי.איי.אי.", צוין בדו"ח, בהתייחסו לאיש שהואשם כי היה המוח שמאחורי הפיגוע הקטלני במרכז הסחר העולמי בני-יורק ב-1993.

הדו"ח, אותו הכינה מחלקת המחקר של ספריית הקונגרס, מתאר בקווים כלליים את מניעיו של הטרור בן-ימינו, וקבע פרופילים של הדמויות העיקריות הידועות, והגדיר ארגונים איסלאמים כמו אל-קאעידה "תנועות מהסוג המסוכן ביותר".

בתגובה לשאלה בנוגע לדו"ח ביום שישי, ציין דובר הבית הלבן ארי פליישר: "הוא הובא לידיעתנו רק בתחילת תקופת כהונתנו ב-20 בינואר".

"לדעתי, הדבר מוכיח כי המידע שהופץ אז, לא היה די בו כדי להפחיד איש", הוסיף הדובר.

ביום שישי מתחו עיתונים בארה"ב ביקורת נוקבת על האופן בו פעל ממשל בוש לאחר שנודע לו, חודש לפני הפיגועים ב-11 בספטמבר, על הסכנה ההולכת וגוברת של חטיפת מטוסים על-ידי אנשי רשת הטרור של אוסאמה בן-לאדן.

"יש להתייחס בספקנות להכרזות הבית הלבן באשר לעובדה כי המידע שהתקבל לא היה יכול למנוע את הפיגועים", כתב "וושינגטון טיימס". "לאמריקנים יש לפחות הזכות לדעת כיצד מתכוונים הממונים על הביטחון לשפר את הדרך בה הם יטפלו מעתה במידע כזה, על מנת למנוע הישנות של ה-11 בספטמבר", הוסיף העיתון.

בהתאם לסקר דעת קהל, שנערך על ידי השבועון "ניוזוויק", נראה כי האמריקנים חלוקים בדעותיהם על פעולתו של הנשיא ג'ורג' בוש לפני הפיגועים של ה-11 בספטמבר. 48% מהם סבורים כי עשה כל מה שהיה ביכולתו לעשות, לעומת 39% הסבורים כי היה יכול לעשות יותר.

עם זאת, הפופולריות של בוש ממשיכה להיות חזקה. ע"פ סקר שנערך לאחרונה בארה"ב זכה בוש בתמיכתם של 73% מהנשאלים. רוב אזרחי ארה"ב ממשיכים לתמוך במאבקו נגד הטרור בארה"ב ובחו"ל, אך הגילוי כי ממשל בוש ידע על האפשרות לחטיפת המטוסים על ידי ארגון אל-קאעידה גרם בכל זאת לירידה בתמיכה בנשיא. 76% מהאמריקנים מרוצים מניהול המלחמה כיום לעומת 86% בינואר.

55% מהאמריקנים סבורים כי ממשל בוש היה צריך להתריע בפני האוכלוסיה על האפשרות לחטיפת מטוסים ו-67% מתוכם מכירים כי התרעה זו לא הייתה מונעת את חטיפת המטוסים ב-11 בספטמבר.
האמריקנים שופטים את ממשל קלינטון בחומרה רבה יותר. 59% מהנשאלים סבורים כי ממשל זה לא עשה כל מה שהיה יכול לעשות כדי למנוע התקפות טרור אפשריות בארה"ב. הסקר נערך ב-16 ו-17 במאי בקרב 1,002 בוגרים.


