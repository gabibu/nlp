

בשבת בצהריים ירה החיזבאללה פגזי נ"מ אל מסוק צה"ל שחג בשמי הצפון. רסיסי פגזים נפלו בכפר יובל, אולם לא גרמו לנפגעים או לנזק. הדי ההתפוצצויות גרמו לבהלה בקרב אלפי המטיילים, הנופשים באזור. בחודשים האחרונים ירו מחבלי החיזבאללה פעמים רבות אש נ"מ אל מטוסי חיל האוויר החגים בגזרה. לפני שבוע נפצעה באורח קל נערה משלומי מרסיסי פגז נ"מ שירה החיזבאללה אל מטוס אזרחי שטס באזור גבול הצפון.

עם זאת נציין כי במהלך חג השבועות נרשמה תפוסה של כמעט 100 אחוז בבתי המלון ובבתי ההארחה בגליל המערבי. מנכ"ל עמותת התיירות בגליל המערבי, חיים ברון, מסר כי בניגוד לעבר נרשמה תפוסה מלאה גם בבתי ההארחה במושבים שעל גבול הלבנון- זרעית ושתולה."הדבר מצביע על כך שבפרק זמן של שלושה שבועות של שקט אנשים מגיעים לאזור וכמו כן מצביע על כך שהגליל המערבי מושך אליו קהל. אני מקווה שיתנו לנו תנאים שכאלה כדי שנוכל להמשיך ולגרום לציבור להגיע לגליל המערבי", מסר ברון.

לוחמי החיזבאללה לא מתקיפים את ישראל רק בפגזי נ"מ, אלא מסתבר שהם פוגעים בחקלאי הצפון גם באמצעות רוגטקות. בימים האחרונים מנהלים עובדים תאילנדים המועסקים אצל חקלאים במטולה קרבות רוגטקות עם אנשי החיזבאללה משני צידי גבול הלבנון. כתב עתי"ם מוסר, כי עם התפוגגות המתח בגבול הצפון חזרו חקלאי מטולה לעבד את חלקותיהם הממוקמות סמוך לגדר הגבול עם לבנון.

חקלאים במטולה סיפרו כי העובדים התאילנדים שחזרו לעבוד במטעים מותקפים בימים האחרונים על ידי לבנונים באבנים הנורות ע"י רוגטקות מעברו הלבנוני של הגבול. החקלאים במטולה הורו לעובדים להבליג, אך לאחר שמספר עובדים נפצעו באורח קל החליטו התאילנדים להשיב "מלחמה".

העובדים התאילנדים ייצרו מענפי עצים רוגטקות והחלו לירות חזרה לעבר הלבנונים. התאילנדים המיומנים בשימוש ברוגטקות לצייד ציפורים ובעלי חיים הפגינו יכולת גבוהה ופגעו בתוקפיהם. אורי אמיתי, חקלאי מותיקי מטולה, סיפר שכל נסיונותיו להרגיע את האווירה עלו בתוהו כיוון שהעובדים התאילנדים אינם מוכנים להבליג נוכח התקפות הרוגטקות מהצד השני של הגבול ולנוכח פציעה של כמה מחבריהם.

"בימים האחרונים שמתי לב שחוסמי העורקים מהעזרה הראשונה נעלמו. מתברר כי העובדים התאילנדים השתמשו בהם לייצור הרוגטקות. כמו כן הם פירקו מיסבים של גלגלי רכב והשתמשו בגולות כקליעים לירות לעבר הלבנונים היורים לעברם. המיומנות של התאילנדים היא כל כך גבוהה עד כי הם מסוגלים לפגוע בול ממרחק של כ-30 מטרים ויותר. אני אעשה מאמצים להרגיע את האווירה כדי שהקרבות לא יסלימו ויתפתחו למשהו גרוע יותר", סיפר אמיתי.
