

נציב תלונות הציבור של רשות השידור עמוס גורן אומר בדו"ח שפורסם היום כי ההרכב האנושי ברשות השידור מבטא מגזר חברתי אחד בלבד ואינו מביא לידי ביטוי את כל המגזרים בחברה הישראלית. לדבריו, כל עוד לא יתוקן העיוות בייצוג החברתי, ולא תבוטל ההגמוניה החונקת של קבוצה אחת, לא ייפרצו שעריה של הרשות המסוגרת בעצמה". הנציב התייחס לחוק רשות השדור הדורש מתן ביטוי לכלל המגזרים בחברה ואמר כי יש "לממש עד תום ובמובן העמוק,את דרישת חוק רשות השידור לתת ביטוי מתאים להשקפות ודעות הרווחות בציבור".

העיתונאית חני לוז מסרה לערוץ 7 כי מן הדו"ח המתייחס לשנת 2001 עולה כי חלה עליה במספר התלונות נגד הערוץ הראשון של הטלוויזיה, 197 בשנת 2001 לעומת 95 בשנה שקדמה לה. הנציב ציין כי כמחצית מהתלונות נמצאו מוצדקות. כמו כן עולה מן הדו"ח כי רב מספרם של התלונות בטלויזיה וברדיו שעסקו בחוסר איזון פוליטי (20% מהתלונות),הבעת דעה אישית של המגישים והעיתונאים (9%), ושימוש במונחים בעלי קונוטציה פוליטית. בין השאר טופלו תלונות על ראיון עם ערפאת ואנשי הרש"פ לאחר פיגועים, ראיון מנומס עם איש תנזים, ותוכנית על ילדי תיכון ששיקפה רק מגזר מסויים של תלמידים .

על פי הדו"ח נרשם גידול גם במספר התלונות על פרסומות ועל פגיעות אישיות, בעיקר על תשובות לא מנומסות שנתנו עובדים ברשות לאנשים שפנו אליהם בטלפון.

הנציב תולה חלק מבעיות התוכן עליהם התלונן הציבור בכך שאין עורך ראשי לרשות השידור כבר כשנה. על פי החוק, המנכ"ל הוא העורך הראשי האחראי על תכני השידור, ומאז פרישתו של אורי פורת לפני מעל לשנה מכהנים רק מנכ"לים זמניים. חסרונו של מנכ"ל, הסביר הנציב מתבטא גם באי אכיפת קוד האתיקה ומסמך נקדי, המפרט את דרכי ההבעה של שדרנים.

גורן המליץ לקיים משאל פתוח לציבור דרך טופס תשלום האגרה, ובו יוכל מדגם של משלמי האגרה להביע את דעתו על רשות השידור. מנגנון כזה, הסביר הנציב , קיים באנגליה והבי.בי.סי מתחשב במשוב שכותב הציבור.

לוז הדגישה כי בעבר התחייבה רשות השידור להעביר באופן נרחב מידע לציבור על האפשרויות העומדות בפני האזרחים להתלונן על שידורי הרשות ,אולם לפי שעה עדיין מתפרסמים פרטים אלו באופן שאיננו נגיש ובולט די הצורך.

יחד עם זאת, מסתבר כי בהשוואה לשנת 2000 חלה ירידה במספר התלונות . בשנת 2001 נתקבלו 682 תלונות לעומת 730 בשנת 2000. לוז מציינת כי חלק מההפרש נובע מקמפיין של כמאתיים תלונות שהתקבלו בשנת 2000 על הפסקת שידורו של הרב מוטי אלון ברשת א'. ירידה נוספת נרשמה גם במספר המתלוננים על תשלומי האגרה.

מחר תתקיים ישבה מיוחדת של מליאת רשות השידור בה ידונו האם מינויו של יוסף בראל למנכ"ל רשות השדור הוא אכן חיוני. זאת, לאור חוות הדעת של לשכת היועץ המשפטי לממשלה כי עקב גילו המתקדם של בראל בן ה68 הוא אינו יכול לכהן כמנכ"ל קבוע אלא אם כן תחליט מליאת הרשות שהוא חיוני למערכת ואין לו תחליף.

