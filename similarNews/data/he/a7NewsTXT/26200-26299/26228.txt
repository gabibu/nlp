

הבוקר, מעט לאחר השעה 9:00, הפעילו מחבלים מטען צד לעבר שיירה מאובטחת שנעה על כביש קרני נצרים . המטען הופעל לעבר אוטובוס שנסע בשיירה ומעוצמת הפיצוץ פגע הג'יפ שליווה אותו באוטובוס שבא ממול והתהפך. ארבעת החיילים שהיו בתוך הג'יפ נפצעו באורח קל. באותה שעה הגיעה שיירה מהכיוון הנגדי, ואז נפתחה אש לעבר שני האוטובוסים והחיילים שליוו אותם. איש מהאזרחים שנסעו באוטובוסים לא נפגע, והם המשיכו בנסיעה מהירה ליעדם. החיילים שלא נפגעו, השיבו אש לעבר המחבלים.

אמבולנסים של מד"א שהגיעו למקום חילצו את הפצועים ולאחר טיפול ראשוני בזירת האירוע פונו לבית החולים סורוקה בבאר שבע.

נהג האוטובוס שנסע לכיוון נצרים מסר לערוץ 7 כי אנשים בשיירה זיהו את שני המחבלים שהיו לבושים במדים של מנגנוני הרש"פ . לדבריו, עמדו המחבלים לצד הדרך סמוך למפעל החמצן ופתחו באש מרובי הקלצ'ניקוב שבידיהם. ארגון החזית הדמוקרטית הודיע כי אנשיו הם שביצעו את הפיגוע.

אתמול באותו מקום עלה טנק של צה"ל על מטען גחון גדול. איש מאנשי הצוות לא נפגע, אולם לטנק נגרם נזק. גורמים בצה"ל מציינים כי משקל המטען שהונח על הכביש היה כשלושים ק"ג. לדבריהם, רואים בצה"ל את הפגיעה בטנק בחומרה רבה.

