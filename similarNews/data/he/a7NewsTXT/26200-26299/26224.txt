

בשבת בבוקר הודיעה ממשלת הודו כי שגריר פקיסטן מתבקש לעזוב את המדינה. בהודעת שר החוץ ההודי, ג'סוואת סין, נאמר: "כדי להבהיר את מצב היחסים בין המדינות, אנו מבקשים מהשגריר לחזור לפקיסטן". ההחלטה לגרש את השגריר אשראף ג'הנגיר קאזי נתקבלה בישיבה של הקבינט ההודי.
ממשלת הודו מאשימה את ממשלת פקיסטן באחריות להתקפת מורדים איסלאמים על בסיס צבא הודו ביום שלישי בחבל קשמיר. בהתקפה זו נהרגו 34 בני אדם. פקיסטן גינתה את ההתקפה, אך אמרה כי היא תומכת במטרותיהם של המורדים האיסלאמים נגד שלטונות הודו.

בעולם חוששים מהתלקחות צבאית בין שתי המדינות, שתיהן בעלות יכולת גרעינית. ביומיים האחרונים מתנהלים חילופי אש לאורך הגבול בין שתי המדינות. אלפי תושבים בורחים מהאזור מחשש לפריצת מלחמה.

בשל המתיחות הגואה בין המדינות קראה ארה"ב להודו ולפקיסטן לקיים ביניהן דיאלוג, למרות גירושו של שגריר פקיסטן מניו דלהי."אנחנו מודאגים מאוד מפוטנציאל הסכסוך בין הודו לבין פקיסטן. אנו עובדים עם שתי המדינות כדי להביא להורדת המתח ולוחצים עליהן לקיים דיאלוג ביניהן", אמרה ג'ו-אן פרוקופוביץ, אחת מדוברות משרד החוץ האמריקני.

דוברת משרד החוץ האמריקני נמנעה מלהגיב ישירות על גירושו של השגריר הפקיסטני מהודו, בטענה כי וושינגטון רוצה שניו-דלהי ואיסלאמבד "ימשיכו לקיים דיאלוג פתוח".

הודו כבר החזירה את שגרירה מאיסלאמבד לאחר ההתקפה על הפרלמנט ההודי בדצמבר, שאת האחריות לביצועה הטילה על שני ארגונים מוסלמים קיצונים פקיסטנים ועל שרותי הביטחון הפקיסטני.




