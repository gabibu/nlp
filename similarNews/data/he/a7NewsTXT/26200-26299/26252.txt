

שלושה ישראלים נרצחו ולמעלה מ-50 נפצעו בפיגוע תופת שביצע מחבל ערבי בשוק בנתניה. סמוך לשעה 16:20 הגיע המחבל, שהיה לבוש במדי צה"ל, לסימטה צרה בשוק והפעיל מטען שנשא על גופו. אירע פיצוץ אדיר, וכאמור עשרות בני אדם נפצעו.

כוחות גדולים של משטרה ומד"א הוזעקו למקום הפיגוע.

כתבנו קובי פינקלר מדווח כי צוותי מד"א העבירו את הפצועים לבתי החולים בשרון. לבית החולים "לניאדו" בנתניה פונו 16 נפגעים, מהם 3 קשה, 3 בינוני והיתר קל. לבית החולים "הלל יפה" בחדרה פונו 12 פצועים, מהם 3 קשה ו-2 בינוני. היתר פונו במצב קל.

נציין כי זמן קצר לפני הפיגוע הוכרזה כוננות גבוהה באיזור השרון בשל התרעה חמה. כוחות גדולים של משטרה נפרסו באיזור והקימו מחסומים, אך הם לא הצליחו ללכוד את המחבל לפני שביצע את הפיגוע בלב השוק.

בתוך כך פתחו המשטרה ומג"ב במצוד אחרי אשה החשודה בסיוע למחבל המתאבד שביצע את הפיגוע.

האשה חשודה כי הובילה את המחבל לשוק ונמלטה מהמקום זמן קצר אחרי הארוע. יחד עם זאת ייתכן כי מדובר באשה תמימה שברחה מהמקום מיד עם הפיצוץ של חגורת הנפץ שנשא המחבל המתאבד.

נשיא המדינה משה קצב אמר בעקבות הפיגוע בנתניה, כי שוב הוכח כי לפלשתינים אין שום כוונה רצינית לפעול כדי לעצור את הטרור, למרות שיש להם את היכולת לכך. בתשובה לשאלות כתבים אמר הנשיא, כי ערפאת משתמש בטרור להשגת מטרותיו הפוליטיות. הוא הביע תקווה, כי הפיגוע יגביר את הדה לגיטימציה כלפי ערפאת, הן בקרב הקהילה הבינלאומית הן בעולם הערבי וגם בקרב הפלשתינים, "כי הוא ראוי לכך".

יו"ר ש"ס השר אלי ישי אמר, שהרפורמה שהוביל ערפאת ברשות הפלשתינית כבר נותנת את אותותיה וכי נתניה היא הקורבן הראשון של השינויים המדומים ברשות. "כל הדיבורים על רפורמה תחת הנהגתו של ערפאת הן בבחינת בדיחה עגומה", אמר ישי, והוסיף כי לא יהיה מנוס מהשלמתו של מבצע "חומת מגן" היות ותחת שמי הרשות הפלשתינית אין כל שחר והטרור ממשיך להוות סדר היום הבלעדי של ערפאת.

שר החוץ שמעון פרס אמר באותו עניין, כי לישראל לא היו אשליות שהטרור יפסק. הוא הבטיח שישראל תעשה כל שאפשר למנוע פיגועים, וציין כי רק בשבוע שעבר היו לשב"כ ולצה"ל הצלחות מרשימות ונמנעו פיגועים רבים. "אין לנו דרך אלא להלחם בפיגועים האלה". שר החוץ הוסיף, כי לדעתו אין קשר בין הפיגוע בנתניה לבין הרפורמות הנדרשות מהרשות הפלשתינית. לדבריו, אם יהיו רפורמות, אולי התנהגות הפלשתינים תשתפר.

