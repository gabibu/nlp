

סין, המפתחת את תוכנית החלל שלה, מתכננת להקים בסיס על הירח במטרה לנצל את משאבי הכרייה שלו, כך דיווח היום היומון "בייג'ין מורנינג פוסט".

על פי הדיווח ביומון, בכיר בתוכנית החלל אמר כי סין תוכל לבצע טיסת חלל מאויישת לקראת שנת 2005. כיום נמצאים בסין 12 אסטרונאוטים בעלי הכשרה, הממתינים להוראת המראה, אמר הבכיר.

סין, ששאיפתה היא להיות המדינה השלישית לאחר בריה"מ לשעבר וארה"ב, ולשגר אנשים לחלל, הצליחה השנה בשיגור השלישי של חללית לא מאוישת. החללית שנז'ו-3, ביצעה 108 הקפות מסביב לכדור הארץ, לפני נחיתתה ב-1 באפריל.

לדברי דיפלומטים מערביים בבייג'ין, תוכנית החלל הסינית היא סמלית בעיקרה, ונועדה לחזק את הגאווה הלאומית. אולם במקביל, מאפשרת התוכנית סידרת יישומים מדעיים וטכנולוגיים, למרות שרובה מנוהל ומבוצע על ידי כוחות הצבא הסיני.


