

במוצאי שבת הותר לפרסום כי עופר מקסימוב, החשוד במעורבות בפרשת המעילה בבנק למסחר, אותר ונעצר בדירת מסתור ברומניה, ע"י המשטרה המקומית.

דבר המעצר נאסר לפרסום בתחילה על ידי משטרת ישראל. זאת, למרות שדבר מאסרו פורסם בהיקף נרחב בעיתונות ברומניה ובאתרי האינטרנט.

לרומניה נשלחו שני חוקרי של היחידה לחקירת פשעים בינלאומיים (יחב"ל) של משטרת ישראל, אשר שיתפו פעולה עם יחידות המשטרה הרומניות. זאת, בפיקוח של חוקרי היחב"ל בארץ. לחוקרי המשטרה סייע שגריר ישראל ברומניה, ניצב בדימוס סנדו מזור, לשעבר סגן המפכ"ל.

מהמשטרה נמסר כי שני חוקרי משטרת ישראל פגשו במקסימוב יחד עם נציגי המשטרה הרומנית. עפ"י פקודת בית המשפט הרומני יהיה מקסימוב עצור במשך 40 יום. יש לציין כי בין ישראל ורומניה אין הסכם הסגרה. עדיין לא ידוע מה יהיה התנאי שיציבו הרומנים להסגרתו של מקסימוב.

