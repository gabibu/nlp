

פורסם לציבור דו"ח נציב תלונות הציבור של רשות השידור לשנת 2001 . בשנה זו התקבלו 682 תלונות.

בדו"ח נאמר כי שיעור התלונות המוצדקות והמוצדקות בחלקן היה 46% ואילו שיעור התלונות הלא מוצדקות היה 45%. שאר 9% היו תלונות שטופלו לגופן בלי צורך בהכרעה.

עליה חדה נרשמה במספר התלונות שהוגשו נגד שידורי ערוץ 1: 197 השנה לעומת 95 בשנה שעברה.

בלט במספרם מספר התלונות בטלויזיה וברדיו על חוסר איזון (20% מהתלונות) והבעת דעה אישית (9%), ושימוש במונחים בעלי קונוטציה פוליטית. בין השאר טופלו תלונות על ראיון עם ערפאת ואנשי הרש"פ לאחר פיגועים, ראיון מנומס עם איש תנזים, ותוכנית על ילדי תיכון ששיקפה רק מגזר מסויים של תלמידים .

הנציב תולה חלק מבעיות התוכן עליהם התלונן הציבור בכך שאין עורך ראשי לרשות השידור כבר כשנה. על פי החוק, המנכ"ל הוא העורך הראשי האחראי על תכני השידור, ומאז פרישתו של אורי פורת לפני מעל לשנה מכהנים רק מנכ"לים זמניים. חסרונו של מנכ"ל מתבטא באי אכיפת קוד האתיקה ומסמך נקדי, המפרט את דרכי ההבעה של שדרנים.

את הידיעה העבירה הכתבת לעניני תקשורת, חני לוז.

