

מתח רב בין המועמדים לראשות מפלגת מולדת בעקבות פסיקת בית הדין של התנועה הלילה שהורה לתת זכות הצבעה לשש מאות וחמישים מתפקדים חדשים שהצטרפו לאחרונה.

הבחירות לראשות תנועת מולדת יתקיימו היום בשעה שתיים אחר הצהריים. כאלפיים מבעלי זכות הבחירה שיצביעו בעשר קלפיות ברחבי הארץ יכריעו היום מי יעמוד בראש התנועה, היו"ר הנוכחי בני אלון או פלמ"ח זאבי, בנו של השר זאבי הי"ד.

אנשי זאבי פנו לבית המשפט המחוזי כדי שזה יכריע בשאלת המתפקדים החדשים במטרה למנוע מהם זכות הצבעה. טענת זאבי היתה כי מדובר במתפקדים חדשים שטרם עבר הזמן הדרוש ע"פ חוקת התנועה כדי שאלה יקבלו זכות ההצבעה. בית המשפט המחוזי החזיר את ההכרעה לבית הדין של התנועה, שכאמור העניק הלילה זכות הצבעה למתפקדים החדשים.

בעקבות פסיקת בית הדין טוען הבוקר פלמ"ח זאבי כי כניסת 650 המתפקדים החדשים היא תרגיל. זאבי טוען עוד כי אלון דחה את הבחירות לראשות התנועה כדי שתעבור תקופת החברות, בת ארבעה חודשים, הדרושה לחברים החדשים שפקד כדי שאלו יקבלו בינתיים זכות הצבעה.

"יהיה לי קשה לעבוד יחד עם בני" אמר היום זאבי בתשובה לשאלה כיצד ינהג אם ינצח בבחירות. "יש בליבי הרבה מאד בעקבות מה שאירע הלילה", ציין זאבי ."גיליתי משהו שמתחיל להיות דומה למה שקורה בפוליטיקה הישראלית", אמר. לדבריו, כניסת המצביעים החדשים שינתה את התמונה כיוון שלדבריו כולם הם גרעין קשה של בני אלון שאף פקד אותם. אולם, יחד עם זאת, אומר זאבי כי אין בכוונתו לפרוש מהמרוץ, והוא יתמודד עם אלף ושש מאות המתפקדים הוותיקים, שלטענתו רובם ככולם יצביעו עבורו. זאבי סירב להתייחס לשאלה האם יעזוב את הפוליטיקה במקרה שיפסיד בבחירות.
יו"ר מולדת, ח"כ בני אלון, אומר בתגובה לדברי זאבי כי "פלמ"ח מכפיש ומשמיץ במקום להבין שבית הדין של התנועה מכחיש את כל טענותיו כאילו היה כאן מחטף ודחה את הניסיונות לפסול חברים רבים מלהצביע" לשאלת כתב ערוץ 7 חגי סרי האם יעבוד עם פלמ"ח במקרה וינצח, אמר ח"כ אלון כי יראה מה תהיה תגובתו של פלמ"ח. "אם יקבל את התוצאה, יחזור בתשובה ויגלה רוח חברית ואחריות ויחדל לקטרג, נדון על כך על פי התנהגותו. אני רוצה כל חבר שיהיה לויאלי". במקרה ויפסיד, אומר ח"כ אלון, כי "ימשיך לשרת את המולדת ואת 'מולדת' ולגבי התמודדות לכנסת הבאה מטעמה הדבר תלוי בכימיה שתתפתח". יו"ר התנועה אומר כי התוצאות של הבחירות יוכיחו כי הרוב המוחץ של חברי מולדת שיש להם בגרות פוליטית איננו מתרשם מהשמצות שרק מזיקות למולדת ולמחנה הלאומי כולו".

התוצאות הסופיות יתפרסמו הלילה בחצות.


