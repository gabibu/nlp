

נמל אילת ימנע בעתיד מאוניות גדולות לעגון בסמוך לחופי הרחצה במפרץ אילת. החלטה ברוח זו התקבלה ברשות הנמלים והרכבות כחלק מהלקחים שהופקו מתחקיר שנערך לבירור נסיבות ה"כמעט" אסון שארע במפרץ אילת.

במקרה שארע לפני כעשרה ימים במפרץ אילת, נסחפה אוניית צובר במשקל של 60,000 טון, שהיתה בדרכה להכנס לנמל אילת, אל חוף הרחצה הסמוך לנמל ונעצרה, ברגע האחרון, במרחק של 25 מטרים מקו החוף.

בנמל אילת טוענים כי מדובר באירוע שיכול היה להסתיים באסון, בפגיעה בחיי אדם ששהו באותה שעה על החוף וכן בפגיעה חמורה ובלתי הפיכה בחוף הים. בעקבות המקרה הוקמה ועדת חקירה. מבדיקה שערכו חברי הוועדה התברר, כי רק תושייתו של רב חובל הנמל, איתי בארי, שהבחין באסון המתקרב והורה לרב חובל האונייה להפעיל מנועים לאחור, מנעה אסון כבד.

אוניות בעלות נפח גדול מופנות לעגון בנקודות ציון במפרץ אילת. בעקבות המקרה, התקבלה בנמל אילת החלטה, כי אוניות גדולות יאלצו מעתה לתפוס מרחק בטחון גדול יותר מזה שהיה נהוג עד כה, ולעגון במרחק סביר מחופי הרחצה.
