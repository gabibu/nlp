

מקור במשטרת קראצ'י הודיע ביום שישי כי אנשיו החלו בהוצאתה מהקבר של גופה, וציין כי ככל הנראה מדובר בגופת הכתב האמריקני, של ה"וול סטריט ג'ורנל" דניאל פרל, שנחטף בחודש ינואר והוצא להורג.

בכיר במשטרה אמר כי רופאים ונציגי בית המשפט נמצאים באתר בו נערכת החפירה, גולשאן-אי-מאיימאר.

ביום שישי בבוקר נמסר ממשטרת קראצ'י כי הקבר התגלה לאחר חקירתם של מאות פעילים איסלאמיים שנעצרו לאחר מתקפת הטרור בקראצ'י ב-8 במאי, בה נהרגו 11 אזרחים צרפתים שעבדו במספנה המקומית.

המשטרה הפקיסטנית כמעט משוכנעת שהגופה ערופת הראש, שהתגלתה ביום שישי סמוך לקאראצ'י, היא אכן גופתו של דניאל פרל. "יש רמזים ברורים" שזו גופתו של העיתונאי", אמר אחד החוקרים שהוסיף כי ההודעה הרשמית תימסר לאחר בדיקות דנ"א, שתוצאותיהן יתקבלו רק בעוד ימים אחדים. "גופה ערופת ראש שעליה סימני פצעים, השערות והחולצה הכחולה, הכל מראה כי אלה אכן שרידיו של דניאל פרל, אך נחוצה בדיקת דנ"א כדי לוודא הנחה זו", אמר החוקר שביקש להישאר בעילום שם. הוא הוסיף עם זאת, כי המשטרה "משוכנעת כמעט לגמרי".

לדבריו, השוטרים הפקיסטניים משתפים פעולה בפרשה זו עם אמריקנים. "אנו נבדוק שוב את קלטת הווידיאו כדי להשוות את הניתן להשוואה".

