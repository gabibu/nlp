

בליל שבת חדר מחבל ליישוב בית אל בבנימין ופצע באורח בינוני את יהודה דנה, קצין הביטחון של היישוב.
מתחקיר צה"ל עולה כי סמוך לשעה 23:00 הצליח המחבל לפרוץ את גדר היישוב בקצה הצפוני של היישוב ולהתקדם לעבר הבתים במקום.

המחבל, שיצא מהכפר דורה אל-קרע הסמוך, סגר את ברז המים החיצוני של אחד הבתים והמתין ליד הברז. לבני הבית עלה חשד כי מחבל ביצע זאת, ולכן הם נעלו את דלת ביתם. כשנכשל המחבל, צלצל בפעמון בבית המשפחה, דבר שהסגיר את היותו אדם זר שאינו מהמקום. המחבל ניסה לפרוץ לבית, כשהוא צועק בערבית. המשפחה הסתתרה באחד החדרים, כשבעל הבית ביצע ירי בודד לעבר המחבל.

במקביל, הוזעקו למקום קצין הביטחון יהודה דנה, כיתת הכוננות וכוחות גדולים של צבא. משהגיע הקב"ט לבית, קפץ עליו המחבל מתוך גומחה בקיר ודקר אותו בסכין. דנה נפצע באורח בינוני, אולם כיוון שהיה עם נשק דרוך הספיק לירות לעבר המחבל והרגו.

לא היו נפגעים נוספים באירוע. הפצוע, שהזעיק למקום את חבריו מהצוות הרפואי ביישוב, פונה לבית החולים הדסה עין כרם, נותח ואושפז בחדר התאוששות. מבית החולים נמסר כי מצבו הוטב, ופציעתו מוגדרת עכשיו קל עד בינוני.

באירוע אחר בחבל עזה הצליחו כוחותינו לסכל ניסיון חדירה ליישוב דוגית. כתבנו קובי פינקלר מדווח כי כוח צה"ל הבחין במחבל חמוש המתקרב לעבר היישוב. בתום קרב יריות הוא חוסל, ועל גופתו נמצאו רובה מסוג קלאצ'ניקוב, מחסניות ואפוד. בפעולה נפצע חייל צה"ל באורח קל.

בערי הרש"פ ממשיכים כוחותינו לבצע מעצרים ולסכל פיגועים. ביום שישי נכנסו שוב חיילינו למתחם העיר ג'נין ופעלו בעיר. נציין כי זו הייתה הפעולה הראשונה של צה"ל בעיר מאז מבצע "חומת מגן". מקורות צבאיים מסרו כי הכוחות חיפשו אחר מבוקשים שנמלטו מהמחנה במהלך מבצע "חומת מגן". במהלך הפעילות נעצרו שני מבוקשים.

ברמאללה סיכלו זרועות הביטחון פיגועי התאבדות קשים של מחבלים בירושלים בחג השבועות. כתבנו מוסר כי בעקבות מידע מודיעיני שעלה מחקירת השב"כ של עצורי מבצע "חומת מגן" נכנסו כוחות צה"ל לרמאללה ביום שישי. הכוחות ביצעו מעצרים של מחבלים אשר התכוונו לבצע פיגועי התאבדות בימים הקרובים. אחד החשודים נורה ונהרג כשניסה להימלט מהמעצר. כתבנו מוסר עוד כי בדירת מגורים ברמאללה עצר הכוח שני מחבלים של הג'יהאד האיסלאמי. מעצרם של השלושה מנע את התרחשותם של פיגועי התאבדות קטלניים שתוכננו להתבצע בחג השבועות.

ביום שישי השליכו ערבים שני בקבוקי תבערה לעבר החניון האחורי של בית החולים הדסה הר הצופים בירושלים. אחד הבקבוקים התלקח וכובה. לא היו נפגעים באירוע ולא נגרם נזק. המשטרה ערכה סריקות לאיתור מיידי הבקבוקים, אך ללא תוצאות. נציין כי בשבועות האחרונים התקיפו ערבים פעמים אחדות את בית החולים בבקבוקי תבערה. בכל האירועים איש לא נפגע.
