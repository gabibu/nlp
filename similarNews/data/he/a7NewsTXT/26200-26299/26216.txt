

התאחדות הסטודנטים מצטרפת למאבק נגד הכוונה לקצץ בתקציב משרד החינוך ולפטר מורים.
היום תערוך התאחדות הסטודנטים אסיפות הסברה במכללות להוראה ברחבי הארץ. מחר בבוקר תיערך הפגנה ברחבת משרד החינוך בירושלים.

בכינוס חירום של מטה המאבק של המורים נגד הקיצוצים בתקציב משרד החינוך הוחלט ביום רביעי להחריף את המאבק ולפתוח בסדרת פעולות מחאה. במסגרת הקיצוצים, צפוי המשרד לפטר 1,500 מורים ולקצץ בעשרות אלפי שעות לימוד.

יו"ר וועדת החינוך של הכנסת ח"כ זבולון אורלב תוקף בחריפות את הקיצוצים המתוכננים במשרד החינוך. לדבריו, הקיצוץ בשעות הלימוד יגדיל את הפער החברתי מכוון ש"רק לעשירים ישנה אפשרות לקנות שעות חינוך". ח"כ אורלב קרא לממשלה לקיים דיון מחודש בשאלת הקיצוץ והפיטורים. מחר תתכנס וועדת החינוך של הכנסת בנוכחות שרת החינוך לימור לבנת כדי לדון בסוגיה.

דוברת משרד החינוך מסרה כי שרת החינוך פועלת למציאת פתרונות חלופיים כדי למנוע פיטוריהם של המורים ממערכת החינוך. השרה הורתה לדרג המקצועי במשרדה לבדוק את הנתונים הקשורים בפטורי מורים ולהציע פתרונות יצירתיים.

