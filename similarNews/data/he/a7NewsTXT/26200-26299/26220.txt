

אסון כבד נמנע באילת כאשר אונייה במשקל של 60,000 טון נסחפה לכיוון חוף הרחצה ונעצרה במרחק של 25 מטרים בלבד מקו החוף. המקרה אירע לפני כ-10 ימים בעת שהאונייה E-TRADER, באורך 224 מ' ורוחב 33 מ', המובילה פוספטים לנמל אילת, עשתה את דרכה לנמל.

באותה שעה עגנה בנמל אילת אונייה אחרת. רב החובל של נמל אילת, איתי בארי, המורשה היחידי להוציא ולהכניס אוניות לנמל וממנו, הורה לקפטן האונייה שבדרך להפליג צפונה, עד שיתפנה המזח בנמל.מסיבות שטרם הובררו, ביצע קפטן האונייה סיבוב והביא את ספינתו למרחק של 25 מ' מחוף הרחצה, האונייה החלה לשפשף את קרקעית הים והייתה סכנה ממשית לשלום המתרחצים שהבחינו רק ברגע האחרון באוניה השטה במהירות לעברם, משהבחין רב חובל בארי באסון העלול להתרחש הורה לקפטן האונייה להפעיל מנועים מלאים לאחור. שתי גוררות הנמל שהיו באותה שעה במים, סייעו בדחיפת האונייה, והצליחו להרחיקה מהחוף.מנהל נמל אילת, רמי בלס, הקים צוות חקירה לבירור נסיבות המקרה.

