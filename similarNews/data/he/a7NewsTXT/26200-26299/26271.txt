

חביב עמר, בן 70 ערירי מצפת, השתתף היום בטקס הכנסת ספר התורה השמיני שתרם לבתי כנסת בצפת. האיש, שהוא עיוור מלידה, חוסך במזונו כדי שיוכל לתרום לכתיבתם של ספרי תורה נוספים.

"אין לי ילדים, אני לא רואה וכל הכסף שיש לי מוקדש לכתיבת ספרי תורה. אלוהים גזר עלי שזה יהיה היעוד שלי בחיים", אמר חביב עמר.

עמר חי בצניעות, בדירה בת 2 חדרים בשכונת כנען בצפת. הוא חוסך במזונו, אוסף אגורה לאגורה ומפריש מכספי חסכונותיו וקיצבאות הביטוח הלאומי כדי לתרום לכתיבת ספרי תורה חדשים. בצפת מוכר עמר כאיש חסד שמקומו לא ניפקד מחתונות, מסיבות בר מצווה ובריתות בעיר.
