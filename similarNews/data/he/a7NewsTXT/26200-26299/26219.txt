

ועד העובדים בעיריית שבע מתכוון להמשיך גם היום את השביתה הכללית בעירייה. השביתה הכללית פרצה לפני כשבועיים אחרי שראש העירייה יעקב טרנר הודיע על יישום חד-צדדי של תוכנית ההבראה העירונית הכוללת פיטורי 300 עובדים. הוא הציע ל-220 עובדים ותיקים פרישה מוקדמת בתנאים משופרים, אך ארגון העובדים דחה את ההצעה. תוכנית ההבראה הוצגה לפני שלוש וחצי שנים, אך ארגון העובדים דחה אותה מלכתחילה ומחודש פברואר החלו עיצומי עובדים שכללו הפסקות עבודה רבות.

במשך ימי השביתה לא היו מגעים בין הנהלת העירייה לבין ארגון העובדים חרף ניסיונות תיווך של ההסתדרות. ביום ג' שולמה לעובדים משכורת חודש אפריל בניכוי 6 ימי עבודה עבור העיצומים שננקטו ע"י העובדים בחודשים פברואר ומרס. ניכוי שכר ימי השביתה עורר זעם רב בקרב העובדים ורבים מהם דרשו להפסיק את השביתה זאת מחשש שימי השביתה ינוכו משכרם וחרף הבטחת ההסתדרות לשלם להם שכר עבור אותם ימים מקרן השביתה.

ארגון העובדים הודיע על מחווה של רצון טוב לקראת חג השבועות ומיום רביעי התחילו עובדי אגף התברואה לפנות אשפה ולנקות את הרחובות. העובדים זומנו לאסיפה כללית הבוקר לדיון על המשך צעדיהם. טרנר הודיע שהוא מעוניין בניהול משא ומתן על תוכנית ההבראה, אך ללא תנאים המוקדמים שהציב ארגון העובדים. תנאים אלה כוללים דרישה לתשלום שכר עבור ימי השביתה.

