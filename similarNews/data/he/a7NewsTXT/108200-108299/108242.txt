

לפני שנה הביע ראש מועצת גן-יבנה, דרור אהרון, את חששותיו שאם המועצה לא תפעל להוצאת אנטנות סלולריות לשטחים פתוחים, ייכנסו אנטנות קטנות לתוך לב שכונות מגורים. בפועל החשש מתאמת בימים אלה.


בפברואר 2004, שלושה חודשים בלבד לאחר שנבחר לראשות מועצת גן-יבנה, התריע דרור אהרון מפני כוונותיהן של החברות הסלולאריות להשיג דריסת רגל בכל מקום. חברי המועצה ביקשו לבחון הצבתן של שתי אנטנות מרכזיות, מחוץ לתחום הבנוי של הישוב, ולמשך פרק זמן מוגבל. "הכתובת הייתה על הקיר" הוא מסביר, "היות שמספר חברי מועצה טרפדו את היוזמה, והעזו לטעון כי כל עניינה של הרשות המקומית ליהנות מהכנסות כספיות בעקבות האישור להציב אנטנות בתחומה, ירד הנושא מעל סדר היום, וכתוצאה מכך, יצא משליטת המועצה. החברות הסלולריות פנו לתושבים והחלו להציב אנטנות על גגות בתים פרטיים, תמורתן הן משלמות תשלום חודשי".

דו"ח המשרד לאיכות הסביבה מלמד, כי בגן-יבנה כבר הוצבו 4 אנטנות על גגות בתים פרטיים.

תושבים מודאגים שפנו אל ראש המועצה, הוזמנו לישיבה שהתקיימה בשבוע שעבר, בהשתתפות סגן ראש המועצה, מוטי חמו, המחזיק בתיק איכות הסביבה, חברת המועצה יהודית אלפסי, המחזיקה בתיק ההנדסה, נציגי הוועדה המקומית לתכנון ובנייה "זמורה" והמשרד לאיכות הסביבה.

הגם שהוסבר לתושבים כי רמות הקרינה שנמדדו, עומדות על אחוזים בודדים בלבד מסף הבריאות המותר, אמרו כי אינם מוכנים להתפשר בכל הנוגע לבריאות ילדיהם, וגינו באופן חד משמעי את שכניהם שתמורת בצע כסף לטענתם, הציבו אנטנות על גגות ביתם. "אין עדיין מספיק מידע בנושא ולא ברורות לגמרי ההשלכות של קרבה לאנטנות סלולאריות לאורך שנים", הוסיפו בדאגה, "אבל למה לנו ליטול את הסיכון?"

ראש המועצה וחברי המועצה הבטיחו לפעול במסגרת סמכותם להוציא את האנטנות הסלולאריות לשטחים הפתוחים, מחוץ לתחומי המגורים".

בתוך כך הודיע ראש המועצה, כי כל עוד ימשיכו התושבים להציב אנטנות סלולאריות על גגות בתיהם, יוטל עליהם להוציא רישיון עסק ותשלום ארנונה נוספת. בנוסף הונחה סגן ראש המועצה, מוטי חמו, לבחון את כל ההיבטים הכרוכים באיכות הסביבה, וחברת המועצה יהודית אלפסי   את כל הקשור בהיתרי בניה והקמה, שנדרשו טרם הצבת האנטנות.
(ש)
