

דובר הישוב היהודי בחברון, נעם ארנון, לא מתרשם מהצהרות שרון על חשיבות האחיזה היהודית בחברון, ומעריך "שרון נסחט ע"י ארגוני פשע בינלאומי. אין להעריך איך יגיב מול לחצים שיימשכו בעתיד". (צילום: בית הדסה)

בחברון לא מאמינים להצהרותיו של שרון בעניין חיזוק הישוב היהודי במקום. בשיחה עם כתבתנו חגית רוטנברג אומר נועם ארנון דובר הישוב היהודי בחברון: "אני רוצה לדון את שרון לכף זכות, ולחשוב שכשהוא אומר זאת כעת הוא לא מתכוון לשקר. גם כשאמר דין נצרים כדין תל אביב לא שיקר, אבל הבעיה היא שמהר מאוד הוא יכול להגיד שדברים שרואים מכאן לא רואים משם, ומה שראה אתמול לא נראה לו היום. כמו שהפנה עורף לגוש קטיף, הוא יכול להפנות עורף לכל מקום. אי אפשר לסמוך עליו. מה גורם לזה? לדעתי הוא נסחט על ידי גורמים מעולם הפשע הבינלאומי, יש סיפור מאחורי יוזמת ההתנתקות. לכן גם בעתיד איננו יכולים לדעת איך יגיב ומה יהיה מול אותם גורמי פשע. ברור שהלחצים מצידם יימשכו"

"שרון היה פה הרבה פעמים, הוא מכיר את חברון ואנשיה היטב. אני שמח לשמוע שהתבטא כך אתמול בכנסת, ואינני מזלזל בדבריו", אומר ארנון בהתייחסו לדברי שרון שהדגיש את חשיבות ההתישבות היהודית בחברון, ואת מחוייבותו האישית להמשכיותה של התיישבות זו. עם זאת מדגיש ארנון ואומר ש"היום הוא לא משקר בהצהרותיו, אך אין לסמוך על כך. בעינינו כתושבי חברון זה לא מצדיק ולא מקל על ההתיחסות שלנו לתהליך שהתחיל".

בתגובה לטענה כי חיזוקה של חברון וגושי ההתישבות הוא על חשבון הנסיגה מקטיף והשומרון, אמר ארנון: "אנו לא מקבלים את הדבר הזה בשום פנים ואופן. נשתתף באופן פעיל בכל המאבקים ולא נסכים בשום אופן למכור שום מקום אחר כדי לקנות את חברון. זה דבר לא מוסרי".

אתם מרגישים בשטח יישום של כוונותיו הטובות של שרון ביחס לחברון?

"ממש לא. יש לנו פה סיפור שלא יאומן "בית שברתי"- בית שבזמנו תפס ערבי ברובע היהודי בחברון, והשתתף בפרעות תרפ"ט. הצבא הוציא את המשפחה מכאן מסיבות בטחוניות. כעת מתעקשים להחזיר אותם ללב שכונת אברהם אבינו, אנו נאבקים על כך. הם לא מבינים שמשפחה שקשורה לטרור לא יכולה לגור בתוכנו. וזו החלטה ממשלתית. אם הממשלה תורה לצבא להודיע לבג"ץ שנוכחותם פה מסוכנת- הם לא יהיו פה. בכל אופן, לא מורגשות הקלות או עידוד בניה בחברון. אנו ממתינים זמן רב לאישורי בניה בשטח יהודי ליד בית רומנו. הגשנו כבר את כל המסמכים ועוד אין תשובה. הגשנו בקשה גם על קירוי חצר מערת המכפלה, כדי לאפשר ליהודים להתפלל בנוח. השקענו כסף רב בתכניות שהגשנו, ואפילו בשביל הגג הזה עוד לא קיבלנו תשובה. זה דבר מינימלי. כך שלאמירות של שרון אין כיסוי בשטח. אנו מאחלים לו שיבין שכמו שיש שורשים יהודיים בחברון, יש כאלו גם בגוש קטיף".
