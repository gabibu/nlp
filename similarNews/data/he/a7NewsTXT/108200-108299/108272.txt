

א.ד. בן ה-40 מרח' דוב יוסף בבאר שבע מציג עצמו ככותב מזוזות ותפילין לעדה התוניסאית. כשאנשי 'יד לאחים' ביקרו אותו בביתו, הם נדהמו לגלות לצד הקלף, הדיו והקסת את ספר 'הברית החדשה'.

תחקיר מעמיק, עליו מדווח הארגון, קשר בין דמות הסופר לבין מנשרים מיסיונריים שהוא עצמו דואג להפצתם תחת הכותרת: "הצילו נפשותיכם מחבלי משיח"

דובר 'יד לאחים' מספר על האיש:
הוא בעל חזות חרדית מובהקת. לראשו כיפה לבנה גדולה. למחייתו הוא עוסק בביתו בכתיבת מזוזות ופרשיות של תפילין. שכניו אף ידעו לספר כי האיש שומר שבת. אולם מידע שהגיע ל'יד לאחים', הצביע על א.ד. מבאר שבע כעל מיסיונר הנמנה עם 'היהודים המשיחיים'.

לאגף למאבק במיסיון של 'יד לאחים' הגיעו מנשרים מיסיונריים הנושאים את הכותרת: "הצילו נפשותיכם מחבלי משיח" וקוראים לכל יהודי באשר הוא להאמין בדמותו של אותו האיש. המנשרים כוללים ציטוטים מעוותים מספרי הנביאים המוכיחים, כביכול, כי עם ישראל מצפה להתגלות אותו האיש רח"ל. בירור מעמיק שנעשה ב'יד לאחים' קשר בין המנשרים לבין הסופר מבאר-שבע.

צוות מיוחד של אנשי המעקב באגף למאבק במיסיון של 'יד לאחים' פקד את ביתו של א.ד. בבאר שבע. הצוות הציג עצמו כמי שבא להתעניין בהזמנת עבודת סת"ם. לנגד עיני הצוות נראה ספר 'הברית החדשה' המונח במרכזו של שולחן העבודה עליו כותב א.ד. את מזוזותיו. בשלב מסוים, תוך כדי השיחה עמו, חשדה אשתו של א.ד. כי הצוות מצויד במצלמה נסתרת והיא החלה להשמיע קולות צווחה היסטריים וסילקה את הצוות מהבית.

ב'יד לאחים' אישרו השבוע שסופר הסת"ם אינו אלא מתחזה הפועל בשם המיסיון וברשתו ובאמצעות מלאכתו כמו תדמיתו החיצונית מפיל יהודים תמימים ברשתו. יד לאחים פרסם אזהרה חמורה בבאר שבע ובסביבותיה הקוראת לכל יהודי לשמור מרחק מפני הסופר המיסיונר.

יו"ר 'יד לאחים', הרב שלום דב ליפשיץ, אומר כי המקרה המדהים מהווה המחשה מצמררת לדברי הרמב"ם כי ספר תורה שכתבו ישראל משומד, פסול וייגנז". בהתייחסו לטיפול 'יד לאחים' בפרשה, התריע ואמר כי "כל מי שנחשף לפרשה הזאת, אינו יכול להישאר אדיש לנוכח קלות הדעת שבחסותה ממשיכים המיסיונרים להוליך שולל, אפילו באמצעות סופר סת"ם. אילו היה עובר חוק המיסיון, ידינו הייתה חופשית לחלוטין בפעולה נחרצת נגד הסופר המיסיונרי אשר הייתה מציבה אותו במקום הראוי לו".
(ש)
