

בחורבת עתרי, הישוב היהודי העתיק שנחשף בשפלת החוף על ידי אנשי רשות העתיקות, ייחנך היום מרכז ארכיאולוגי חינוכי להמחשת מורשת העבר באזור.

רשות העתיקות וקרן קיימת לישראל חונכים הבוקר (ג') סמוך לישוב גבעת ישעיהו, מרכז ארכיאולוגי חינוכי חדש להמחשת מורשת העבר העשירה של אזור שפלת יהודה ופארק עדולם.

בחפירות ארכיאולוגיות שנערכו באזור עדולם ע"י אמיר גנור וד"ר בועז זיסו מרשות העתיקות, נחשף ישוב יהודי כפרי גדול אשר זכה לשם חורבת עתרי, המאיר את אזור שפלת יהודה מימי הבית השני.

בעקבות החשיפה החלה קק"ל לפעול לטיפוח האזור ולהכשרתו למבקרים במטרה לשמר את ערכי הנוף, הטבע והמורשת מפני תוכניות פיתוח המאיימות על שלמותו. במסגרת פעולות אלו הוכשרה חורבת עתרי למבקרים ובסיומן של חפירות רשות העתיקות הוחלט על הקמת מרכז ארכיאולוגי - חינוכי ייחודי מסוגו באזור.

המקום עתיד להוות בסיס לעריכת פעילות המתמקדת בתחומי הארכיאולוגיה וההיסטוריה של ההתיישבות בשפלת יהודה. במקום יערכו סדנאות ופעילויות ארכיאולוגיות מגוונות אשר מותאמות לצרכי בית הספר ותלמידים ומועברות בדרך חווייתית של כתבי חידה, סדנאות, אמצעי המחשה מן הממצא הארכיאולוגי וחומר ויזואלי עשיר . כמו כן יתקיימו במקום סיורים ומחנות חפירה שיערכו באתר הארכיאולוגי הסמוך - חורבת עתרי.

מרשות העתיקות נמסר לכתבנו קובי פינקלר כי הפעילות באתר תיתן מענה נרחב לנושא הארכיאולוגיה במרחבי שפלה יהודה, ורקע מקיף על פעילות קק"ל בפארק מערות עדולם ופארק בריטניה. המרכז מהווה דוגמה ליישום חזון ויעוד הארגונים שחברו לפרויקט לקרב את הציבור בכלל ואת התלמידים בפרט למורשת התרבותית של הארץ ולטפח את המודעות לשמירה על נכסי העבר ולשמירה על ערכי נוף וטבע.

"לימוד הארכיאולוגיה מקרב את הציבור אל עברה של הארץ, מחייה את המקרא ואת ההיסטוריה, מסביר פתרונות טכנולוגיים חדשים הנשענים על טכנולוגיות קדומות ונוגע באסתטיקה וביופי של האמנות", אומרים ברשות העתיקות.
