

בהתאחדות התעשיינים קוראים למשרד התחבורה להעניק העדפות במכרזים לפיתוח הנמלים לחברות שיעדיפו רכישת מוצרים מתוצרת הארץ.

יו"ר מטה 'כחול לבן' בהתאחדות התעשיינים עדי ליבנה קורא למשרד התחבורה ולחברה הממשלתית החדשה נמלי ישראל, המופקדת על פיתוח הנמלים, לתת עדיפות במכרזים הבאים לפיתוח הנמלים, לחברות שיתחייבו לרכוש מהתעשייה הישראלית מעבר למתחייב (30%) רכש גומלין. דיבר שיכול להביא להעסקתם של כ-11,000 עובדים נוספים.

משרד התחבורה והחברה הממשלתית החדשה נמלי ישראל, עומדים לבצע תוכנית פיתוח של נמלי ישראל בת ארבעה שלבים, התוכנית נאמדת בכ-10 מיליארד שקלים ומשלבת תשתיות תחבורתיות (יבשתיות ואווירית שיוקמו באזור).

המטה בראשותו של ליבנה מתכוון גם להציע לחברת א. ארנסון להגביר את שיתוף הפעולה עם התעשייה המקומית, במטרה למקסם את הרכישות מתוצרת הארץ בבניית התשתית בפרוייקט הכרמל בנמל חיפה.

את ההצעה יעבירו אנשי המטה בעקבות זכיית חברת א. ארנסון במכרזים לביצוע עבודות בנייה ותשתית בפרוייקט הכרמל שלב א' בנמל חיפה.

ליבנה מציין כי מדובר בהצעה להעמקת השימוש במוצרי כחול-לבן בפרוייקט, בתחומי החשמל, פלסטיקה, צנרת, חיפויים, זכוכית, שילוט רכישת עגורנים ועוד.

להערכתו, הרכישות מתוצרת הארץ במיזם זה, המוערך בכ-500 מליוני שקלים, יאפשרו העסקתם של כ-1,500 עובדים נוספים.
(ש)
