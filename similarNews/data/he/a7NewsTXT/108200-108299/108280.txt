

הערב (ג') תחלק הסוכנות היהודית 138 מלגות לימודים לסטודנטים נפגעי טרור. חלוקת המלגות תתבצע ע"י הקרן לנפגעי טרור של הארגון.

סך כל מלגה אותה יקבלו הסטודנטים ינוע בין אלפיים וחמש מאות שקלים ועד שבעת אלפים שקלים. עלות כלל המלגות הוא למעלה מחצי מיליון שקלים.

בסוכנות היהודית מדגישים כי מדובר באירוע המתקיים זו השנה הרביעית.

שרון רוזנר, דובר הסוכנות היהודית מוסר לכתבנו כי הקרן לנפגעי הטרור מסייעת לכשלושת אלפים משפחות בישראל שנפגעו מפיגועים ואירועי טרור. במשפחות אלה כ-16,000 נפשות.

הסכומים, הנתרמים על ידי הקרן מיועדים בדרך כלל לרכישת ציוד רפואי, דיור, סיוע כלכלי לנפגעים שמצבם הכלכלי היתדרדר בעקבות הפיגועים. כמו כן מועברים הכספים לעזרה במימון לימוד.

בארבע שנות קיומה של הקרן הועברו כשבעים מיליוני שקלים למטרות אלה. הכספים מגיעים מקהילות יהודיות ברחבי העולם. את האיסוף וההתרמה מרכזים איחוד הקהילות היהודיות של צפון אמריקה וקרן היסוד.

מארגני ההתרמות מדגישים כי פעילותם מתבצעת בתיאום עם משרדי הממשלה, כמשרד הרווחה, משרד הבטחון, המוסד לביטוח לאומי, משרד הקליטה ושירותי הרווחה ברשויות המקומיות.
(ש)
