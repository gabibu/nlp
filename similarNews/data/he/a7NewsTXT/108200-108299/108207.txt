

בועדת חוץ ובטחון נבחנת הסכמת שרון לפריסת כוחות מצריים בציר פילדלפי. יו"ר הועדה שטייניץ: מדובר בהפרת הסכם השלום ולכך דרושה הסכמת הכנסת. משרד התשתיות: לאחר ההתנתקות נרחיב אספקת מים וחשמל לרש"פ.

היועצת המשפטית של ועדת חוץ ובטחון בוחנת אפשרות כי פריסת כוחות מצריים באזור פילדפי בהסכמת שרון, מהווה הפרת הסכם השלום עם מצרים ומשום כך טעונה אישור הכנסת. רה"מ אמר כי משמר הגבול המצרי יתפרס באזור הציר כדי למנוע הברחות נשק.

יו"ר הועדה ח"כ ד"ר יובל שטייניץ ציין כי הסכם השלום בין ישראל למצרים אוסר על נוכחות צבאית מצרית כלשהי בחצי האי-סיני. בישיבה ציין קצין בכיר כי כ 10 אלפי כלי נשק הוברחו לאחרונה לרש"פ.

חברי הועדה דנו גם בגורלם של בתי גוש קטיף וצפון השומרון לאחר שיושביהם יגורשו. יו"ר שינוי יוסף לפיד מתנגד להריסת בתי המתנחלים, שכן פעולה זו תהרוס את תדמיתה של ישראל. "צריך להרוס רק את בתי הכנסת", אמר.

מנכ"ל משרד התשתיות אמר אתמול כי אחרי ההתנתקות בכוונת ישראל להרחיב את אספקת המים והחשמל לרש"פ. לדבריו משרדו יפעל להעברת 5 מיליון קוב מים לרש"פ וכן להרחבת תשתית החשמל עבורה. (ר)
