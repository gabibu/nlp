

בנק ישראל יתיר לבנקים להוסיף מכשירים אוטומטיים למשיכת כספים ולגבות עמלה על פי בחירתם, תוך מגבלה שהעמלה לא תחרוג מהנהוג היום.

מהפיקוח על הבנקים בבנק ישראל נמסר, כי במטרה לפתוח לתחרות את תחום המכשירים האוטומטיים למשיכת מזומנים בישראל, יותר לבנקים ולגופים אחרים, שיבקשו, להציב מכשירים כאלה ולגבות עמלה על השירות עפ"י בחירתם. יחד עם זאת, על מנת שלא לפגוע ברמת השירות ובמחירו כיום, הבנקים יידרשו להציב מכשיר כזה בצמוד לכל אחד מסניפיהם או לרובם המכריע, ובהם המחיר יישאר ברמה הנהוגה כיום.

מבנק ישראל נמסר כי בהשוואות שערך הפיקוח על הבנקים נמצא, כי מספר המכשירים האוטומטיים למשיכת מזומנים בישראל נמוך בהשוואה לזה במדינות מערביות. זאת, בעוד שמספר המשיכות שמבצע כל תושב בישראל אינו שונה ממספר המשיכות, שמבצע כל תושב במדינות מערביות. הבעיה מחריפה בעיקר עם ההתרחקות מאזור המרכז, שם המחסור במכשירים אוטומטיים למשיכת מזומנים גדול אף יותר. הסיבה לכך היא, כנראה, העובדה שהמחיר על שירות זה נמצא בפיקוח, וגובה העמלה אינו כדאי לצורך הצבת מכשירים כאלה בתפוצה נרחבת באתרים שאינם צמודים לסניף בנק. עלות הצבת מכשיר כזה בצמוד לסניף בנק נמוכה וכדאית יותר לבנק משום שהמכשיר מקטין גם את הצורך בהעמדת השירות ללקוח באמצעות פקידיו, ולכן בצמוד לרובם המכריע של סניפי הבנקים בישראל מוצבים מכשירים כאלה. לעומת זאת, הצבת מכשיר כזה שלא בצמוד לסניף כרוכה בעלויות נוספות של שינוע הכסף, תחזוקת המכשיר ואבטחתו, ולכן פריסת מכשירים כאלה בישראל היא מצומצמת יחסית. זאת, בעוד שהעמלה על שירות זה, ככל שניתן על ידי בנקים, מצויה בפיקוח, בגובה שאינו מספיק לכיסוי עלויות הצבת מכשירים כאלה בתפוצה נרחבת באתרים שאינם צמודים לסניף בנק.

הפיקוח על הבנקים סבור, כי יש מקום לאפשר הגדלה של מספר המכשירים האוטומטיים למשיכת מזומנים, אף אם הדבר כרוך בגביית עמלה גבוהה יותר בגין שירות זה שניתן באמצעות מכשירים שאינם צמודים לסניפי בנקים. הרחבה זו תגדיל את רווחת הציבור, במיוחד בפריפריות ובאתרים בהם תנועת הציבור דלילה יחסית, ובהם השירות למשיכת מזומנים אינו זמין כיום כלל.

המפקח על הבנקים, מר יואב להמן, פנה למפקחת על המחירים במשרד התעשייה המסחר והתעסוקה, הגב' צביה דורי, בבקשה להסיר מפיקוח רק את המחיר (העמלה) בגין משיכת מזומנים מהמכשירים האוטומטיים שאינם מוצבים בסניף בנק או בסמוך לו, בעוד העמלה בגין משיכת מזומנים מהמכשירים האוטומטיים בסניף בנק תישאר בפיקוח (כיום במחיר אפס, אך הפעולה מחוייבת בעמלת שורה בסך 1.21 ש"ח או 1.28 ש"ח בבנקים השונים). מהלך זה נועד להסיר חסם כלכלי מבנקים המבקשים להרחיב את פריסת המכשירים, לאור העלויות הגבוהות יחסית, הכרוכות בתפעול המכשיר כזה כאשר הוא מוצב מחוץ לסניף בנק. במקביל, הפיקוח על הבנקים יורה לבנקים להציב לפחות מכשיר אוטומטי אחד למשיכת מזומנים בקיר החיצוני של כל סניף, למעט מקרים חריגים שבהם אין אפשרות לעשות כן, או שתרומת המכשיר הנוסף באזור זניחה.

במסגרת המדיניות החדשה, המפקח על הבנקים אישר לבנק דיסקונט להפעיל מיזם משותף עם חברת ליפמן, להצבת מכשירים של החברה במקומות שאינם סניפי בנק. כמו כן, נקבע הסדר מיוחד לחברת "שב"א" (שירותי בנק אוטומטי), המפעילה כיום 116 מכשירי בנק אוטומטיים שמוצבים מחוץ לסניפי הבנקים. במסגרת הסדר זה חברת "שב"א" תורשה לגבות עמלה בגין משיכת מזומן בחלק ממכשיריה, ובמקביל תפעל להגדלת מספר ופריסת המכשירים שהיא מעמידה לשימוש הציבור, זאת, כדי לא לייקר באופן גורף את העלות לציבור בגין משיכת מזומנים מהמכשירים האוטומטיים. הפעלת ההסדר החדש תחל לאחר שהמפקחת על המחירים תאשר את הסרת הפיקוח על עמלה בגין משיכת מזומנים במכשירים שאינם צמודים לסניפי הבנקים.
(ש)
