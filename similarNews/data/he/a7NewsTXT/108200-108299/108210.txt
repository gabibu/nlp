

ביום ה' תגיע לגוש קטיף משלחת סולידריות של מנהיגים ורבנים מארה"ב ובראשם ד"ר אירווין מוסקוביץ'. מוסקוביץ': כל מי שיש לו מצפון ומאמין בערכים דמוקרטיים צריך להצטרף ולתמוך בקהילות המאויימות בגוש קטיף.

משלחת סולידריות של מנהיגים ורבנים מארה"ב תגיע ביום חמישי הקרוב 7 באפריל לגוש קטיף כדי להביע תמיכה ולהזדהות עם תושבי הגוש. בראש המשלחת עומד ד"ר אירווין מוסקוביץ'.

המשלחת תבלה את השבת עם תושבי הגוש ותסיים את ביקורה בו ב 10 באפריל.

בהודעתו על בואה של המשלחת מוסר ד"ר מוסקוביץ' כי "כאמריקנים וכיהודים אנחנו מודאגים לנוכח הכוונה לעקור בכוח אלפי אזרחים שומרי חוק מבתיהם בגוש קטיף. למעלה מ 30 שנה חיים היהודים בגוש קטיף בקהילות בהן הקימו את משפחותיהם, בתי ספר, עסקים, בתי כנסת ובתי קברות בהם טמונים יקיריהם. עתה, הם נתונים לאיום של פינוי ורק בשל היותם יהודים. כל מי שיש לו מצפון ומאמין בערכים דמוקרטיים צריך להצטרף אלינו כדי להראות את התמיכה והאהבה לקהילות המאויימות".

כתבתנו רותי אברהם מוסרת כי משתתפים נוספים במשלחת: הרב משה טנדלר מהישיבה יוניברסיטי, הרב פסח לרנר מארגון ישראל הצעיר, מורטון קליין מארגון ציוני אמריקה, באני הורוביץ מהארגון האמריקני למען ישראל בטוחה וכן רבנים נוספים ומנהיגי קהילות מרחבי ארה"ב.

ד"ר ג'וזף פרגר יו"ר ארגון הקונצרט השנתי למען ישראל אומר: "אנחנו חשים שעלינו להתייצב ולהודיע לעולם כולו שלא נשב בשקט כאשר סכנה מרחפת על יהודים. נבקר בגוש קטיף כדי לתמוך בתושבים ולעמוד לצידם".

הרב פסח לרנר אמר כי יאמר לאנשי גוש קטיף "החשים כעת מבודדים", כי אחיהם בארה"ב אוהבים אותם ותומכים בהם. המוטו שלנו אומר הרב לרנר הוא "חיבור ולא התנתקות".
