

הפרסומים אודות האירועים ביצהר מבוססים על עובדות מוטעות ללא קשר למציאות, ומקרינים תחושה קשה של מגמתיות. כך כותבים חיילי מילואים ששירתו ביצהר וקובעים "תושבי הישוב התייחסו אלינו באהבה ובחום".

לאחר שבוע וחצי בו הוכפשו בכלי תקשורת רבים אנשי הישוב יצהר ותוארו כמתעללים בחיילי צה"ל המשרתים בישובם, נאספו שמונה מחיילי המילואים ופרסמו את גרסתם על שהתרחש בישוב. תמונת האירועים נראית שונה לחלוטין במכתבם של המילואימניקים עצמם.

להלן נוסח מכתבם המלא של החיילים, המקפידים לציין כי כשם שהגיעו מאזורים שונים ברחבי הארץ, כך גם הגיעו מפינות שונות של הסקאלה הפוליטית בישראל.

דברים אלו נכתבים ע"י צוות חיילי המילואים, אשר שרת בישוב יצהר שבשומרון בשבועיים האחרונים, נכח באירועים האחרונים, ומשתחרר היום מהשירות.

החיילים מגיעים מכל רחבי הארץ, מכל גווני הקשת הפוליטית, ומרגישים תסכול וזעם רב, על פרסום עובדות מוטעות, וחסרות קשר למציאות, כפי שדווחו בכלי התקשורת.

באירוע המדובר לא נכחו 50 איש, וודאי לא מאה כפי שדווח בחלק מכלי התקשורת, ומספר הנוכחים היה מצומצם בהרבה.
במהלך כל האירוע, לא שמענו שום קריאות נאצה, ואיננו יודעים מה מקור הדיווח על קריאת שכאלו.
"הוודקה", שכביכול נשפכה עלינו   לא הייתה ולא נבראה מעולם.

מיד לאחר ניקוב הצמיג ע"י נער בודד, הובע בפנינו כעס רב על המעשה ע"י תושבי יצהר, והצמיג עצמו, הוחלף בעזרת התושבים וביוזמתם.

אנו מרגישים חובה וזכות לעצמנו לציין, כי מרגע הגעתנו לישוב, התייחסו אלינו התושבים בחום ואהבה, דאגו לשלומנו, הרבו לארח אותנו בביתם בחג ובשבת, ונתנו לנו את מלוא הכבוד וההערכה.
יחס חיובי ואוהד זה לא השתנה גם אחרי האירוע.
כל האירועים ביצהר התבצעו ע"י קומץ נערים, אשר מכתימים במעשיהם את הישוב כולו.

למעט אירוע זה שיצא מכל פרופורציה, שהותנו ביצהר הייתה נעימה, ופגשנו בישוב אנשים חמים ונדיבים, מעבר לכל דעה קדומה עליהם.

משיחות ההכנה לפלוגה, טרם עלייתה לתעסוקה בישוב, ומאופן הדיווח המוטעה בתקשורת, עולה בנו תחושה קשה של מגמתיות.

על המכתב חתומים שי נמט מקרית מוצקין, יניב טילינגר-גולד מכפר סבא, רונן שיטרית מאלעד, אביחי צור מירושלים, גבי היידו מירושלים, קובי רשתי מבאר שבע, גיל אדלר מבוסתן הגליל ועידן חן מרכסים.

את השתלשלות האירועים מזכיר כתבנו שמעון כהן כפי שנמסרו מדובר הישוב יצהר:
נער השוהה בישוב שתה לשוכרה בשל חג הפורים והשליך אבנים לעבר בית ערבי. משהגיע ג'יפ המ"פ הגיזרה רקדו סביב ריכבו נערים תוך שירת פורים. רב הישוב הגיע למקום על מנת להבהיר לקצין את האירועים. תוך כדי שיחה בין הקצין לרב דקר נער אחר את גלגל רכבו של הקצין. הדובר, ציין כי גם נער זה אינו מבני הישוב, אלא מקבוצת נערים הלומדת במקום. הרב עזב את המקום במחאה על התקר ברכבו של הקצין והנער רץ אליו לבקש את סליחת הרב על המעשה ומיד גם את סליחת הקצין.

כזכור בעקבות האירוע הביע אלוף פיקוד המרכז יאיר נווה אמון בגירסת המתיישבים, ובכך משך אליו ביקורת תקשורתית חריפה. ימים אחדים לאחר מכן שיגרו לו פרנסי הישוב מכתב הוקרה על עמידתו לימינם.

(ש)
