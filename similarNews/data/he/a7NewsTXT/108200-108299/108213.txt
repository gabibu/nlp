

6.4 מיליון טון אפר פחם תוצר הלוואי של שריפת הפחם בתחנות הכוח "אורות רבין" ו"רוטנברג" של חברת החשמל, מוחזרו ב 4 השנים האחרונות. כ 75% מאפר הפחם נמכר לתעשיות המלט והבטון ו 25% שימשו כחומר מילוי לסלילת כבישים ותשתיות דומות.

בין היתר בשנת 2002 שוקם אתר פסולת נטוש כשני ק"מ דרומית לצומת אולגה. האתר כוסה בכ 4 מטרים אפר פחם, לאחר מכן כוסה בחצץ, ביריעה גיאוטכנית, ומעל כל אלה הונח חצי מטר של אדמה. כבר לאחר הזריעה השניה התכסה השטח בצמחיה, ובאביב היתה בו פריחה מרהיבה.

ד"ר אדריאן ביאנו, סמנכ"ל למשאבים אסטרטגיים, אמר כי חברת חשמל הפכה את ההוראה של המשרד לאיכות הסביבה שלא להטיל את אפר הפחם לים, למנוף למיחזור וניצול מסחרי טוב של החומר. האפר מנוצל לשימושים שונים בתעשיה ובתשתיות ובין היתר מנוצל כחומר ריפוד לרפתות, כמצע לגידול צמחים בחממות, ולייצור בלוקים. הוא הוסיף כי בשנים הקרובות צפוייה ירידה של כ- 15% בכמויות אפר הפחם, בעקבות רכישת כמויות גדולות של פחם דל אפר מקולומביה, אשר מייצר פחות אפר בעת שריפתו.

בחברת החשמל ממשיכים לחפש דרכים להרחבת השימושים באפר הפחם, ואף לאתר שימושים מסחריים חדשים, שיוכלו לקלוט בעתיד את כמויות אפר הפחם שייוצרו עם הפעלת יחידות היצור של תחנת הכוח הפחמית החדשה באתר רוטנברג(פרויקט D ).
החברה מציינת כי כל הפעולות המסחריות לשימוש באפר הפחם מתבצעות באישור הרשויות, והמשרד לאיכות הסביבה. "המחקרים והניטורים הסביבתיים שנעשו מלמדים, כי לשימושים באפר הפחם אין השפעות סביבתיות משמעותיות, כאשר הם מתבצעים בצורה מבוקרת ובפיקוח סביבתי", נמסר.(ר)
