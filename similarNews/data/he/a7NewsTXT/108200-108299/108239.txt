

ביום חמישי הקרוב, ערב ראש חודש ניסן, יקיים ועד רבני גוש קטיף תפילה המונית בכותל המערבי "לקריעת רוע גזר דיננו".

לאחר יום תפילת הילדים מכל רחבי העולם, יום הצום הכללי שזכה לשיתוף פעולה משמעותי של מאות בתי כנסיות בעולם, עצרות התפילה ועוד, אנשי קטיף ממשיכים להיתדפק על שערי רקיע וביום חמישי מתכננים תפילה המונית בכותל המערבי.

תחת הכותרת 'גוש קטיף עולה לתפילה לכותל המערבי' קוראים רבני ועד רבני גוש קטיף לקיומה של עצרת תפילה וזעקה בכותל המערבי. "אבינו מלכנו קרע רוע גזר דיננו", קוראים הרבנים ומציינים כי יום חמישי הקרוב נבחר ליום התפילה בשל היותו יום כיפור קטן מוקדם.

התפילה תתקיים בשעה 17:30 ויטלו בה חלק אנשי קטיף עצמם, תומכיהם ומתנגדי התכנית המדינית.
(ש)
