

מהלכי שרון לקידום ויישום תכניתו המדינית לעקירת ישובי חבל קטיף, אינם פוגעים בשגרת חיי התושבים. בנוכחות הרב הראשי מצגר יוכנסו מחר לבית הכנסת בנצרים שני ספרי תורה.

(צילום ארכיון)

ביישוב נצרים יתקיים מחר טקס הכנסתם של שני ספרי תורה חדשים. הספרים יוכנסו לארון הקודש החדש שייחנך מחר בבית הכנסת המרכזי ביישוב. הרב הראשי, יונה מצגר, צפוי להשתתף באירוע.

כתבנו אריאל כהנא מדווח כי ארון הקודש נתרם לעילוי נשמתו של הרב בן-ציון פריימן, שהיה רב בישיבת הכותל במשך שנים רבות. התורמים של שני ספרי התורה מבקשים לשמור על עילום שמם. הספר האחד ייקרא של שמו של השר רחבעם זאבי גנדי.

הספר השני הוא בן מאה שנה ומקורו ברוסיה הלבנה. מדובר בספר קטן מאוד - גובהו כ50 ס"מ. הוא נרכש על ידי סבה של התורמת בעת המצור על לנינגרד במהלך מלחמת העולם השניה. מאז עבר גלגולים שונים ברוסיה. המשפחה עלתה לארץ בתשל"ט ולאחרונה ביקרה בנצרים. בעקבות הביקור החליטה לתרום את הספר לבית הכנסת של היישוב.

