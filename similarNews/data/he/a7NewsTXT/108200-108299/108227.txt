

"אם חלילה תהיה עקירה, אנחנו רוצים לעבור ביחד", אומר ליומן ערוץ 7 מזכיר בדולח עמרם איטח. תושבים בחבל קטיף ובבדולח: "איטח לא מייצג אותנו. נמשיך להיאבק". מועצת חוף עזה: אין הסכמות על פינוי מרצון.




עמרם איטח, מזכיר הישוב בדולח, אחד מ-3 ראשי המזכירויות שצפויים להיפגש עם ראש הממשלה לדיון על הצעת העתקת גוש קטיף לחולות ניצנים, מבהיר ביומן הצהריים של ערוץ 7 את כוונת הבקשה משרון. "אם חלילה תהיה עקירה אנחנו מבקשים לעבור כגוש אחד", הוא אומר.

באשר לאפשרות ששיחותיהם עלולות לשמש כלי תעמולתי בידיו של ראש הממשלה אומר איטח כי הוא מתנגד לאלימות וכאשר הממשלה החליטה והחוק עבר בכנסת ובממשלה "מה אנחנו כבר יכולים לעשות?", אמר והביע ספק גדול בכך שהפגנות מועצת יש"ע והגעת עשרות האלפים לחבל קטיף תסייע למניעת ביצוע ההתנתקות.

לדבריו חברי מזכירות ישובו העניקו לו מנדט לייצג בדבריו עם שרון את כל תושבי הישוב. המראיין, עוזי ברוך ציטט תושבים שפנו למערכת ערוץ 7 וטענו כי אין לאיטח מנדט לייצג אותם. "אני לא יודע אם יש כאלה תושבים", אמר איטח.

לעומת דבריו אלה של איטח שוחח עוזי ברוך עם עוז קדמון, איש כפר דרום, שהגדיר את הפגישה כשיחה עם התליין, לה הו מתנגד. "אנחנו לא צריכים לבחור בניצנים ולא בקסריה כי אנחנו מתכוונים להישאר כאן ולהוכיח שההתיישבות כאן היא עובדה קיימת".

"בשעת הש'", העריך קדמון "יגיעו לכאן מאות אלפים, כמו שמועצת יש"ע אומרת. אבל עוד לפני כן נגיע אנחנו למרכז הארץ. נשבית את המדינה ונראה איך שרון ידבר אחר כך. אם עמיר פרץ וכמה מאות אנשים השביתו את המדינה עד ששרון ונתניהו התחילו לדבר סינית, נראה אותם מול השבתת המדינה על ידי מאות אלפים. יש כוח למאות האלפים גם בעצם הבעיה הטכנית שלא תותיר בידי המדינה את האפשרות לבצע את התכנית, אבל אנחנו מתכוונים למנוע את יישום התכנית עוד לפני שנגיע לשלב הזה".

באשר לאנשי ימין כרב של נוב ואליעזר חיסדאי המתנגדים להתנגדות התקיפה לביצוע עקירת הישובים אומר קדמון כי "אם הם רוצים לחבור לשרון וביילין, שיערב להם. אני לא צריך שהם יבוא לכן. יבואו אחרים במקומם".

להערכתו תגיע המחאה עד כדי נכונותם של רבים להיכלא ובכך למנוע את יישום התכנית.


הפגישה וההצעה:

בפגישתם היום עם שרון ידונו 3 ראשי מזכירויות וגיזבר מועצת קטיף עם ראש הממשלה על ההצעה להעתיק את כל ישובי חבל קטיף כאחד לחולות ניצנים. ביום חמישי יסייר שרון באתרים אותם הוא מייעד לשכונות העקורים.

בהודעתה הרשמית מכחישה מועצת חוף עזה בתוקף את הפרסומים על הסכמת מתיישבי גוש קטיף להתפנות מרצון. במועצה אומרים כי הם מקווים שמשתתפי הפגישה היום עם ראש הממשלה "יזהרו מלשמש כלי משחק בידו של ראש הממשלה ציני הנוקט בשיטת הפרד ומשול".

המתנגדים מציינים שמדובר בפגישה בין ראש הממשלה לארבעה אישים שאינם מייצגים את התושבים. "מדובר בסך הכל בשלושה ראשי מזכירויות וגיזבר המועצה האזורית", אומרים מתנגדי המפגש ותוהים אם היוצאים למפגש לא למדו מנסיון העבר בו ניסו ראשי מועצת יש"ע להיפגש עם ראש הממשלה וניתקלו בחומה של אטימות מצידו, כהגדרתם.

אנשי לשכת ראש הממשלה סוברים שמעבר מרוכז של כל ישובי קטיף יגרוף הסכמה בקרב רוב מוחלט של אנשי החבל ויימנע את התנגדותם למהלך. למרות הערכות אלה, כאמור, מבקשים רבים ממנהיגי החבל להבהיר כי מדובר במהלך שבו נענו בסך הכל ארבעה אנשים, שאינם מייצגים את כלל האוכלוסיה בקטיף, ליוזמת אנשי שרון, שכל כוונתם היא למוסס את ההתנגדות לעקירה תוך יצירת חייץ ופילוג בקרב המתיישבים.

יצויין כי ארגוני איכות סביבה הודיעו כי ינסו לטרפד את מהלך העתקת הישובים לחולות ניצנים, שכן המהלך יביא להרס שמורת הטבע הייחודית שבמקום.

השר שמחון מתנגד ליוזמה

השר לאיכות הסביבה, שלום שמחון, מתנגד להעברת מפוני גוש קטיף לניצנים, בשל הפגיעה בערכי טבע, ואף הודיע על התנגדותו לראש הממשלה שרון לפני כחודש. שמחון יציג את התנגדותו בישיבת הממשלה הקרובה וידרוש משרי העבודה להתנגד לתכנית ולהציע לממשלה חלופות.

שמחון אמר כי אזור ניצנים הוא השטח החולי הפתוח האחרון במישור החוף הדרומי, וכי אסור שהניסיון להידבר ולהגיע להסכמות עם המתנחלים יבוא "על חשבון פגיעה בשמורות טבע ואזורים מוגנים". "אסור להתפתות ולמכור את עתודות הנוף של ישראל ואת זכותם של ילדינו לצאת לשטחים פתוחים, רק בשם הניסיון לפתור כעת בעיה פוליטית ואנושית, קשה ככל שתהיה", אמר שמחון.

שמחון הוסיף כי הממשלה אישרה את הגדלת היישוב ניצן ב-100 בתים וכי יהיה מוכן להסכים אפילו להוספת 450 בתים, כפי שמציגה מינהלת ההתנתקות, אך לא יסכים בשום אופן להוספת יישובים חדשים ולהעברת 1000 משפחות לניצנים.

בכוונת שמחון להיפגש עם נציגי התושבים ולפרוש בפניהם את הנזק בסביבתי הכרוך בהעתקת גוש קטיף לחולות ניצנים. לדבריו, באזור ניצנים אין תשתית של מים וקרקע הדרושה להתיישבות חקלאית.

שמחון הזכיר כי הממשלה קיבלה לפני שלוש שנים החלטה על הקמת ישובים חקלאיים בנגב, באזור חלוצה, שם קיימים התנאים הדרושים להתיישבות חקלאית וכי יישובים אלו מתאימים לקליטת המתנחלים המפונים.

יו"ר סיעת המפד"ל, ח"כ זבולון אורלב, גינה הבוקר את השר שלום שמחון ואמר כי "יפי הנפש ששוללים את תכנית ניצנים על הסף, הם אלו אשר ששים אלי עקירה, תוך פגיעה אנושה בכבוד האדם ובקניינו, ומעוניינים להשפיל את המתיישבים ולהרוס גם את עתידם. זו עזות מצח ואטימות של אנשים עם לב של אבן", אמר ח"כ אורלב.


ביום חמישי צפוי ראש הממשלה לצאת לסיור באזורים אותם מייעדים אנשי מינהלת סל"ע לשיכונם של עקורי קטיף. ראש הממשלה דוחק באנשיו לזרז את הליכי בחירת הקרקע ולפתוח בבניית שכונות העקורים שכן בכוונתו לאפשר להם המשך רציף ככל הניתן של ייצור תוצרתו החקלאית של חבל קטיף.

יצויין כי על פי דיווח ב'מעריב' אמש נפגש ראש הממשלה עם הרב אלנקווה, רבו של חבל קטיף. במהלך הפגישה דנו השניים בנסיונות להרגיע את הרוחות לקראת עקירת הישובים.
(ש)
