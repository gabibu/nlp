

הליכוד פתח את מסע ההסברה שלו. ראש הממשלה אריאל שרון אמר בנאומו כי הפלשתינים חייבים להקים משטר דמוקרטי. יש סיכוי לפריצה מדינית בשנה הבאה אמר שרון והוסיף : "עדיפים כאבי השלום על כאב המלחמה".

הליכוד פתח רשמית את מערכת הבחירות שלו לכנסת בבנייני האומה בירושלים.

הנואם המרכזי, ראש הממשלה אריאל שרון, הדגיש בנאומו את הסיכוי לפריצת דרך מדינית ובטחונית בשנה הקרובה. שרון פתח את נאומו בביקורת נוקבת על מפלגת העבודה שפירקה את ממשלת האחדות מתוך שיקולים פוליטיים קצרי טווח, והוסיף כי בשל כך העם יבוא חשבון עם מפלגת העבודה בקלפי.

"אנחנו עם שלא נשבר, אף פעם לא נשברנו ולא נישבר, היו מצבים קשים יותר", אמר ראש הממשלה והוסיף כי הלחימה לא תמה וכי צפויים קשיים ואולי אף קורבנות נוספים. שרון העריך כי השנה הקרובה יכולה להיות שנת הכרעה, משום שראשי הטרור נמצאים במצור בטחוני ומדיני והעם הפלשתיני מתחיל להתפכח ולהבין שאי אפשר לשבור את העם בישראל. "הם באו להכות ויצאו מוכים וחבולים בעצמם".

ראש הממשלה חזר באופן כללי על תוכניתו המדינית ובראשה דרישה בלתי מתפשרת להפסקת הטרור והאלימות. "לא נסתפק בהצהרות ולא נקבל מסמכים, אנו דורשים שקט אמיתי". שרון אמר, כי לישראל אין יותר אמון בהנהגה הפלשתינית הנוכחית, שפיתתה את ישראל לחתום עמה הסכם, ובגדה בה, ולכן חובה שיקום משטר דמוקרטי בקרב הפלשתינים, שאיתו ניתן יהיה לנהל משא ומתן. "מי שלא מכבד את זכות עמו, לא יכבד את זכויות שכניו".

ראש הממשלה חזר על הצהרתו כי יסכים לוויתורים כואבים. "כאב השלום עדיף על כאב המלחמה, זה אפשרי לעשות שלום עם הפלשתינים, לא אתן להזדמנות הזו לחמוק מידינו".

ראש הממשלה לא התייחס בנאומו לבעיות הפנימיות ולחקירות בליכוד. הוא אמר כי בבחירות הקרובות יצטרך עם ישראל להכריע בין מי שרוצה לנצח את הטרור ולפתוח בתהליך השלמה עם הערבים, לבין מי שרוצה להיכנע לטרור, לסגת ולהתבצר "מתוך תקוות שווא שאויבינו ירפו מאיתנו". שרון אמר כי הבחירות הן הכרעה היסטורית בין תקווה לייאוש, בין סיכוי אמיתי לשלום להמשך ודאי של הטרור.
ראש הממשלה חזר והצהיר כי לאחר הבחירות יקים ממשלת אחדות לאומית, שתביא שלום אמיתי.

יו"ר מטה הבחירות של הליכוד, אהוד אולמרט, התייחס בנאומו לחקירות בליכוד, ואמר כי הבחירות הן לא על חשדות לזיופים, אלא על השאלה מי ינהיג את המדינה במצב של מלחמה. הוא תקף במילים קשות את יו"ר מפלגת העבודה, עמרם מצנע, וכינה אותו "ירוק, מתחיל ובלי ניסיון", ואת רשימת העבודה לכנסת כינה "נבחרת חובבים, שמציעה נסיגה חד צדדית ופרס לערפאת, ושפועלת בהשראת ביילין ושריד, בהנהגת מצנע".

יו"ר מטה ההסברה של הליכוד, השרה לימור לבנת, פתחה את הערב בהתקפה על מפלגת העבודה והעומד בראשה, עמרם מצנע. היא אמרה כי מערכת הבחירות הקרבה היא אולי החשובה ביותר אי פעם, משום שתקבע את עתיד המדינה. היא קראה לפעילים לא להיות שאננים ולפעול לנצחון הליכוד בבחירות.

כסאות רבים ריקים נותרו באולם רחב הידיים בירושלים והעידו יותר מהכל על המשבר הקשה, שבו נתון הליכוד מאז הפריימריס. בניסיון לשלהב את הרוחות, נוגן אין ספור פעמים ג'ינגל הליכוד, וברקע הוקרן סרט תדמית על ראש הממשלה, אריאל שרון, תוך הבלטת הישגיו המדיניים והבטחוניים.

מילות הג'ינגל: "בוחרים להתלכד, להביט אל המחר, ביחד נתגבר, ננצח, זה אפשר. העם רוצה שלום, אחדות ונסיון, ליכוד ונצחון, העם רוצה שרון".

עצרת פתיחת מערכת הבחירות של הליכוד ננעלה בשירת התקווה, כאשר לבמה הוזמנו 40 המועמדים של הליכוד לכנסת. חדי העין הבחינו בהעדרותה של ח"כ נעמי בלומנטל, כנראה בשל החשדות נגדה.
