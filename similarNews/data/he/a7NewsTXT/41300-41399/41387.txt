

חברים במחוז המושבים במפלגת העבודה התלוננו באחרונה למוסדות המפלגה, כי שר החקלאות לשעבר שלום שמחון, פקד למפלגה חברים המזוהים עם ש"ס והליכוד. זאת, כדי שיתמכו בו בפריימריס, במאבק על מקום המשוריין למושבים ברשימת מפלגת העבודה לכנסת הבאה.

על פי הפרסומים בערוץ הראשון של הטלוויזיה, במושב גורן, לדוגמה, הצביעו בפריימריס כל 315 חברי מפלגת העבודה המתגוררים במושב. כולם כאיש אחד תמכו בשמחון. המתחרה מולו במחוז המושבים, נסים לנקרי, לא זכה ולו בקול אחד.

בתחקיר הערוץ הראשון נמסר, כי אחד מהפוקדים הראשיים של שלום שמחון במחוז המושבים, שמעון גואטה, פקד למפלגת העבודה מאות ממקורביו במושבים ברחבי הארץ, אשר מזוהים בצורה מובהקת עם ש"ס ועם הליכוד. אשתו של גואטה אישרה בשיחה מוקלטת עם חבר אחר במפלגת העבודה, כי היא ובעלה מצביעים לש"ס, אך בפריימריס במפלגת העבודה הם בעד שלום שמחון.

שלום שמחון אמר בתגובה, כי יש לו חברים רבים המעריצים אותו במושבים, וכי לא הבטיח ולא קיבל מאומה בתהליך הבחירה שלו בפריימריס. לדברי שמחון, ידיו נקיות.

אתמול החל רשמית יו"ר מפלגת העבודה עמרם מצנע את מסע התעמולה התקשורתי של מפלגת העבודה בבחירות לכנסת. מסע התעמולה ייפתח בתקשורת בשבעה בינואר, וביום חמישי החלו במפלגת העבודה ליצור את סרטי התעמולה.
בפגישה שנערכה בבית המפלגה בשכונת התקווה בתל אביב עם מועמדי העבודה לכנסת תדרך מצנע את חבריו לסיעה בכנסת הבאה בתוכני מסע התעמולה, ובראשם הסיסמה: "מצנע מנהיג פוליטיקה ישרה".

מסע התעמולה יבליט את אישיותו של יו"ר העבודה עמרם מצנע, לעומת הפגמים שהתגלו ברשימת הליכוד בכנסת, לאחר שנתגלה החשד כי גורמים עברייניים פגמו בהליך הבחירות.
דמותו של בנימין בן אליעזר תיעדר ככל הנראה מתשדירי הבחירות. בתשדירים "יככבו" אברהם בורג, אברהם (בייגה) שוחט, חיים רמון, יולי תמיר ומתן וילנאי. ביקורת קשה נמתחה במחנהו של מצנע על כוונתו של בנימין בן אליעזר לשוב ולהדגיש כי מחנהו קיים, ולעשות זאת בכינוס במוצאי שבת שארגן פואד לכבוד תומכיו בבחירות.

ככל הנראה יכלול מסע התעמולה גם התקפה על מפלגת שינוי, שלדברי העבודה לא תוכל להשתתף בממשלת אחדות חילונית כפי שטומי לפיד מבטיח, מאחר שהיא מתנגדת לחרדים, בעוד הליכוד מחויב לממשלת אחדות עם חרדים. במפלגת העבודה יטענו כי קול ל"שינוי" הוא קול מבוזבז ולא יתרום להקמת ממשלת אחדות חילונית.

יחד עם ההתחלה החגיגית של קמפיין הבחירות סובלת מפלגת העבודה ממצוקה, המשתקפת בסקרי דעת הקהל שיפורסמו בתקשורת בסוף השבוע. לפי הסקרים הליכוד עדיין נמצא בראש, ולו כ 37 מנדטים לעומת כ 22 מנדטים לעבודה.
