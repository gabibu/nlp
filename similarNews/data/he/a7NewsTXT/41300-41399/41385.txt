

היום, יום שישי, ינחת בלוד מטוס מיוחד של אל-על עם 410 סטודנטים מקנדה. סטודנטים אלו מגיעים במסגרת מיזם "תגלית", שבמסגרתו יגיעו החל מהשבוע למעלה מ-7500 סטודנטים ברכבת אווירית מיוחדת למסע חינוכי ראשון בחייהם בישראל.

דובר "תגלית" מסר אתמול כי החל מהשבוע ובמשך החודשיים הקרובים יגיעו לארץ, ברכבת אווירית מיוחדת, כ 7,500 סטודנטים של מיזם תגלית. הם מגיעים מ 25 מדינות. הסטודנטים
מגיעים למרות המצב הבטחוני בארץ, למרות אזהרות משרד החוץ האמריקני שלא לבקר כעת
בישראל ולמרות איומי המלחמה עם עירק.

"תגלית" הוקם לפני כשלוש שנים. מטרתו היא להיאבק בהתבוללות בקרב הדור היהודי
הצעיר בתפוצות, ולעשות זאת באמצעות הבאתם למסע חינוכי ראשון בחייהם בישראל.

במסגרת "תגלית" מגיעים לישראל מדי שנה סטודנטים בני 18 עד 26 למסע של עשרה ימים, ובמהלכו מבקרים הסטודנטים באתרים המרכזיים מבחינת תולדות העם והמדינה, ונפגשים עם בני-גילם הישראלים. מאז תחילתו של המיזם הגיעו לארץ כ 32,000 סטודנטים מ 25 מדינות ומ 15אוניברסיטאות וקולג'ים ברחבי העולם.

כיום, נוכח ההפסקה הכמעט מוחלטת של תיירות לארץ בעקבות האינתיפאדה, נחשב "תגלית" המיזם הגדול ביותר בתעשיית התיירות הישראלית, והתוכנית החינוכית הגדולה ביותר בחינוך היהודי בעולם.
במחקר שנערך על משתתפי "תגלית" מטעם צוות חוקרים באוניברסיטת ברנדייס בארה"ב נמצא כי בוגרי "תגלית",גם לאחר חזרתם לביתם, מעורבים בעניינים יהודיים במידה רבה יותר ממי שלא ביקר בה. הם מרגישים מחויבות גדולה יותר לחיים יהודיים ומעורבים יותר במתרחש בישראל. עוד נמצא שהכותל המערבי הוא האתר המשמעותי והחווייתי ביותר בעיני המגיעים, וכן כי כ 3,000 סטודנטים של "תגלית" חזרו לישראל כסטודנטים באוניברסיטאות או כעולים חדשים. חלקם התגייסו לצה"ל מיד בהגיעם.

מנכ"ל תגלית ד"ר שמשון שושני מסר כי הסטודנטים יגיעו החורף לארץ ב 70 טיסות.
במהלך שהותם בארץ הם יבקרו באתרי תיירות וילונו בבתי מלון בכל רחבי הארץ.
מעריכים כי התרומה הכוללת של "תגלית" למשק התיירות בישראל בחורף הנוכחי
תגיע לכ 12.3 מיליון דולרים.

התרומה באה לידי ביטוי בהיקף הזמנת הלינות בבתי המלון בארץ, הביקור במסעדות, הכניסות לאתרים, השימוש באוטובוסים, בטיסות, ההיזקקות לשירותי אבטחה ועוד. רוב הסטודנטים מגיעים לארץ במטוסי "אל-על".

נציין כי בתחרות שערך ארגון המשווקים ברשת האינטרנט בארה"ב (WMA)זכה לאחרונה אתר האינטרנט של "תגלית" בפרס "אתר האינטרנט המצטיין". בתחרות השתתפו השנה 800 אתרים מרחבי העולם. הפרס הוענק לאתר "תגלית" על רמת עיצוב גבוהה, על סגנון חדשני, על תוכן מעניין, על קלות השימוש בו ועל רמתו הטכנולוגית הגבוהה. כתובת האתר: WWW/BIRHRIGHTISAEL.COM

ועוד על ביקורי סטודנטים יהודים בישראל: שרה זינר, סטודנטית לצילום מניו יורק, התראיינה אתמול ביומן הצהריים של ערוץ 7. שרה הגיעה לארץ לפני ימים אחדים מטעם תנועת "ביתר" ו"הסתדרות ציוני אמריקה", לתקופה של כשבועיים, והיא נמצאת עם חבריה בקדומים. היא סיפרה כי הם בונים גן משחקים לילדים, שותלים עצים, ועוסקים בעישוב.

"באנו במיוחד לעזור ליהודים. עבודה חקלאית ביהודה ושומרון חשובה מאד. אנחנו מרגישים כמו החלוצים בזמנם. זוהי עבודה ציונית! כולם פה נפלאים. זוהי הפעם הראשונה שלי בקדומים. טוב לדעת שלמרות המצב הקשה בארץ האנשים חיים בשמחה. אנשי קדומים", מספרת שרה, "קידמו את פנינו בהתלהבות שנגעה ללבנו". שרה סיפרה כי בקבוצתה יש אנשים דתיים וחילוניים, וכן כי רבים מקבוצתה התרגשו מכך שהם יכולים לעזור סוף סוף לעם ישראל, במקום לדאוג לה ממרחק.
