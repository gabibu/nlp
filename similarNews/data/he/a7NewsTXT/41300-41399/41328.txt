

קצין בכיר אמר כי צה"ל נערך ל"פיגועי הזדהות" של ארגוני הטרור בעת שארה"ב תתקוף את עירק. עוד אמר כי גם בצפון נערך צה"ל להסלמה. לדברי הקצין, בארבעת החודשים האחרונים עצרו כוחות הביטחון 1,800 ערבים המשתייכים לארגוני הטרור, מתוכם 100 מבוקשים בכירים.

עוד אמר הקצין כי צה"ל נערך לאפשרות של גיוס מילואים במצב שבו החיזבאללה יפעל
בדרום לבנון נגד ישראל בזמן עימות במפרץ.

קצין בכיר מפיקוד המרכז אמר כי הפעילות האינטנסיבית של צה"ל בשומרון, ובמיוחד פעילות הצנחנים באזור שכם, מנעה בשבוע האחרון בלבד חמישה פיגועי תופת ודאיים בתוך ישראל, בהם היו עלולים להיהרג ולהיפצע עשרות ישראלים. שניים מהפיגועים, של הפאתח' ושל החמאס, היו אמורים להתבצע באמצעות מחבלים מתאבדים. פיגוע נוסף, של מכונית תופת, היה אמור להתבצע על ידי הג'יהאד האסלמי.

שני פיגועי תופת של מחבלים מתאבדים, שהיו אמורים להיות מופעלים על ידי הג'יהאד האסלמי והפתח, סוכלו אף הם. בכל המקרים כוחות צה"ל הם שלכדו את המחבלים או שחיסלו אותם.

מאז החל צה"ל להרוס בתי מחבלים, לפני כארבעה חודשים, נהרסו ביהודה ובשומרון בלבד 76 בתים של מחבלים מתאבדים. בצה"ל סבורים כי הדבר פוגע במוטיבציה של מתאבדים פוטנציאליים. אלה חוזרים בהם מכוונתם לאחר שנעשה להם ברור כי בתי משפחותיהם ייהרסו.

הקצין הבכיר אמר כי בחודשים האחרונים נחלשו מאוד מעמדה של הרשות, ופרט מעמדו של ערפאת, כמתווים וכמכווינים של טרור. הדבר נגרם עקב הימצאותה של הרשות במצוקה כספית, המחלישה את הזיקה בינה ובין גורמי השטח של הפאתח'. כמו כן נחלש מעמדם בעקבות מעצר "המתווכים" בין ערפאת לטרוריסטים שלו, לדוגמה מרואן ברגותי, וכן בגלל נתק בין הנהגת הפאתח', שגישתה פרגמטית יחסית, ובין פעילי השטח, המיליטנטיים.

הקצין הבכיר ציין כי גם אם תהיה החלטה להפסיק פיגועים, ההיענות בשטח תהיה
מועטה. כיום ההנהגה המרכזית אינה מעניינת את ארגוני הטרור בשטח.
