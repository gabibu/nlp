

יו"ר סיעת המפד"ל ח"כ שאול יהלום פנה אל יו"ר וועדת הבחירות השופט מישאל חשין בבקשה לפסול את מועמדותה של ח"כ יעל דיין ברשימת מר"צ לכנסת ה16.

ח"כ יהלום טוען כי מאחר שח"כ דיין פרשה מסיעתה, היה עליה להתפטר מכהונתה כחברת כנסתלפני הצטרפותה לרשימת מר"צ. ח"כ יהלום מסביר כי על פי הוראת סעיף6-א לחוק יסוד הכנסת : "חבר כנסת שפרש מסיעתו ולא התפטר מכהונתו סמוך לפרישתו, לא יכלל בבחירות לכנסת שלאחריה, ברשימת מועמדים שהגישה מפלגה שהיתה מיוצגת על ידי סיעה של הכנסת היוצאת".

לדבריו, מאחר שפרישתה של חברת הכנסת דיין מרשימת העבודה היא מוחלטת ומאחר שרשימת מר"צ היתה מיוצגת בכנסת הקודמת, הרי שמדובר בפסילה לכל דבר גם אם עבר המועד להגשת בקשת פסילה לוועדת הבחירות.
