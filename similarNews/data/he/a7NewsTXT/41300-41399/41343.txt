

גל פיטורים צפוי בקרוב במערכת הבנקאית כשבמסגרתו יפוטרו כ-2,200 עובדים. הדבר עולה מסקירה שנערכה על ידי ד"ר רפי גלברט - מרצה בכיר בחוג למינהל עסקים של אוניברסיטת "דרבי" בישראל ולשעבר המדען הראשי של משרד העבודה והרווחה.

ד"ר גלברט מעריך שבנוסף ל-1,100 העובדים שפוטרו כבר בבנק הפועלים, צפוי גל נוסף של פיטורים בבנקים: לאומי, דיסקונט, הבינלאומי, מזרחי וקבוצת בנקים למשכנתאות וחברות כרטיסי אשראי.

מדובר בפיטורי עוד כ-2,200 עובדים, כשבסיכומו של דבר יעמוד היקף כלל הפיטורים במגזר זה על כ-4,000 עובדים.

לדעת אנשי החוג למינהל עסקים באוניברסיטת דרבי בישראל, מדובר בפיטורים הנובעים מתהליכי ייעול שנדרשו מזמן בבנקים, מעלויות שכר גבוהות ומהכנסת מערכות מיכון ומיחשוב חדשות ויקרות החוסכות בכוח אדם מיותר, בעיקר בסניפים.

לדברי ד"ר רפי גלברט, גל הפיטורים במערכת הבנקאית צפוי להגיע מאיחוד מסגרות בנקאיות ו"בליעת" גופים בנקאים קטנים ובינוניים ע"י חברות האם בדיוק כפי שיבוצע במיזוג הצפוי בין בנק המשכנתאות "משכן" עם בעל השליטה בנק הפועלים.

איטי יותר יהיה התהליך בלאומי ובדיסקונט המצויים בבעלות ממשלתית, בשל התנגדות חזקה מצד העובדים ועוצמתם של ועדי העובדים בבנקים אלו.
