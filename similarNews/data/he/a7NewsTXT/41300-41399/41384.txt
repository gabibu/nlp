

בטקס שנערך בבית הנשיא בירושלים נשבעו אמונים 16 שופטים. תשעה מהם יכהנו בבית משפט השלום בתל אביב במסגרת מיזם "המשמרת השנייה". כזכור, לשכת עורכי הדין עתרה לבג"צ נגד מיזם "המשמרת השנייה", שיחל בתל אביב בתחילת חודש ינואר, אך שר המשפטים מאיר שטרית הביע את בטחונו כי למרות ההתנגדות, הניסוי שיחל בתל אביב יצליח, וכי בתוך חודשים אחדים הוא יורחב לבתי משפט נוספים.

לדבריו, הפעלת המשמרת השנייה, תוך כדי ניצול האולמות הריקים בשעות אחר הצהריים והערב, תקצר את משך הדיונים בכל תיק ותפחית את העומס העצום שיש כיום על מערכת המשפט בישראל.
השופטים שנבחרו לכהן בבית משפט השלום בתל אביב במסגרת "המשמרת השנייה" הם אושרי פרוסט, אחיקם סטולר, אהוד שוורץ, יעל הניג, רחמים כהן, מיכאל תמיר, רחל בת ארקובי, חגי ברנר ומנחם קליין.

כמו כן נשבעו אמונים דניה קרת-מאיר ומגן אלטוביה. אלה נתמנו לשופטים בבית המשפט המחוזי בתל אביב.

אתמול מונה גם שופט בדואי שני במערכת המשפט בישראל. שמו אחמד אבו פריחה, והוא יכהן כשופט בית משפט השלום לנוער בבאר שבע.

אורנית אגסי מונתה לשופטת בית הדין האזורי לעבודה בירושלים,אינאס סלאמה מונה לשופט תעבורה בחיפה, עידית איצקוביץ מונתה לשופטת בית הדין האזורי לעבודה בנצרת, וחנא סבאג מונה לשופט תעבורה בבית משפט לתעבורה במחוז הצפון.

מיכאל תמיר הושבע לתפקיד שופט בבית המשפט השלום בתל אביב, והוא בין השופטים היחידים בישראל, אם לא היחיד, המשרת ביחידה קרבית במילואים.

תמיר, בן ה 40, נולד בארה"ב ועלה לישראל ב 1973. בשנים 1980-1984 שירת כלוחם
וקצין ביחידה קרבית. כמו רבים אחרים ביחידה הזאת הוא המשיך לשרת בה גם במילואים.
בתחילת 1990, לאחר שסיים את לימודי המשפטים באוניברסיטת תל אביב, במהלך תקופת
ההתמחות שלו, הוא נאות להתגייס בתנאי קבע . זמן מה לאחר מכן הוא נפצע בתאונה
מבצעית.

תמיר המשיך בקריירה משפטית. הוא עסק שבע שנים בעריכת דין, ובשנת 1998 נבחר לכהונת רשם בתי המשפט בתל אביב.

במשך כל השנים הללו הוא המשיך בשירות המילואים בצה"ל, וכעת הוא מקווה שמפקדיו
יאמינו לו שהתמנה לשופט ואולי יוותרו על תפקידיו הצבאיים.

