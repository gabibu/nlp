

היועץ המשפטי לממשלה הודיע כי אמנם טרם התקבלה כל תלונה רשמית אליו בענין קמפיין החוצות של תנועת הסירוב לשרת ביש"ע, אולם לאחר שהובא הדבר לידיעתו, החליט לבדוק את הדבר.

היועץ המשפטי לממשלה הודיע כי אמנם טרם התקבלה כל תלונה רשמית אליו בענין קמפיין החוצות של תנועת הסירוב לשרת ביש"ע, אולם לאחר שהובא הדבר לידיעתו, החליט לבדוק את הדבר.

גורמים במשרד לבטחון הפנים מסרו כי המשטרה תחקור את הדבר.

בשבוע שעבר. פתחה התנועה לסירוב לשרת בשטחי יש"ע בקמפיין חוצות גדול הקורא באופן ברור ומובהק לסירוב פקודה. הקמפיין מתפרסם מעל שלטי חוצות גדולים של חברת "רפיד" והסיסמאות הן "נלחמים למען ישראל-מסרבים לשרת בשטחים" ו"ההתנחלויות הורסות את ישראל". שתי הסיסמאות מודפסות על שלטי ענק זו לצד זו.

יש לציין כי אין שום אפשרות להתקשר לשוחח עם יוזמי הקמפיין. אדם שיחפוץ להתקשר אל מספר הטלפון המופיע בתחתית השלט יתקל במענה טלפוני אוטומטי של עמותת "אומץ לישראל" שבו ניתן להשאיר תגובות הזדהות, השתתפות בחתימה על עצומת סרבנות ומתן פרטים כדי שאנשי העמותה יתקשרו אליך. הפרטים היחידים המתפרסמים הם מספר החשבון בבנק אליו ניתן לתרום כספים ותיבת דואר.

העיתונאית עפרה לקס כתבת העיתון "בשבע" שהביאה את דבר קיומו של הקמפיין, פנתה אל שר המשפטים מאיר שטרית ומלשכתו נמסר כי "עמדתו של השר בנושא זה ברורה. לדעתו לא רק שתופעת הסרבנות היא שלילית, גרועה ממנה היא תופעת הגורמים המסיתים לסרבנות ויש לעקור תופעה זו מן השורש. היועץ המשפטי ידרש לעניין ויבדוק האם יש מקום להעמיד אנשים אלו לדין, ועל אחת כמה וכמה במצב של סכסוך בו אנחנו מצויים כעת".

לקס מציינת כי ניסתה לברר האם יפנה שר המשפטים אל היועץ המשפטי בבקשה שיחקור ונענתה בשלילה. "אמרת שאת תפני אילו לא?" אמרו בלשכת השר "מספיקה פנייתו של אזרח ואין צורך שגם השר יפנה ליועץ המשפטי".

מלשכת היועץ המשפטי לממשלה נמסר כי "זו הפעם הראשונה שהקמפיין מובא לידיעתו וכי הדברים יבדקו".

בחברת "רפיד" אישרו כי הקמפיין מתנהל מזה כמה ימים בפריסה ארצית. האחראי על הקמפיין אוריאל צוברי לא הגיב עד כה לפנייתנו לבקשת תגובה ולמענה על השאלה כיצד נותנת החברה במה לקריאה בלתי חוקית בעליל. גורמים בחברה מסרו קודם לכן באופן בלתי רשמי כי: "הימים הם ימי בחירות, ותנועת אומץ לישראל היא תנועה פוליטית שהמסר שלה יכול להתפרסם כמו כל תנועה פוליטית אחרת. התנועה לא הוצאה מחוץ לחוק- עובדה עושים עליה כתבות בעיתונים הגדולים ומתפרסמות שם מודעות מטעמם ואין בכך עבירה על החוק".

בימין דורשים מהיועמ"ש להורות על חקירה

יו"ר חירות ח"כ מיכאל קליינר פנה ליועץ המשפטי לממשלה בדרישה לפעול לאלתר להסרת קמפיין החוצות של סרבני הגיוס, ולהעמיד לדין את האחראים לקמפיין זה בגין המרדה.

ח"כ קליינר אומר כי "העובדה שהסרבנים נמנעים מהפגנות וממרידים באופן אלגנטי ויאפי באמצעות שלטי חוצות אינה הופכת את העבירה לחמורה פחות".

יו"ר חירות מציין כי "רק השבוע נפסל משה פייגלין מלהתמודד לכנסת לאחר שעבירת ההמרדה,בגינה ריצה עבודות שירות, הוגדרה כעבירה שיש עימה קלון".

יו"ר סיעת המפד"ל ח"כ שאול יהלום מסר בתגובה כי : "קבוצת אומץ לישראל הפוגעת בחוקי מדינת ישראל היא קבוצה של סרבנים שבינה לבין אומץ אין שום קשר. מדובר בעמותה העוסקת בהסתה והמרדה נגד החוק ונגד צה"ל ומסע הפרסום המאסיבי מחייב את העמדתה לדין פלילי"

ח"כ יהלום פנה אל היועץ המשפטי לממשלה בדרישה לפתוח בחקירה ולבדוק מי האנשים העומדים מאחורי ממסע ההמרדה ולהעמידם לדין.

ח"כ צבי הנדל מהאיחוד הלאומי אומר כי : "אין המרדה גדולה מזו כאשר הסירוב בא בזמן שצה"ל נלחם למנוע פיגועים. באים הסרבנים וטענים כי סירובם יוסיף ביטחון לישראל, רק שהם לא יצאו לחזית"

ח"כ הנדל מסר כי "יפנה ליועמ"ש בדרישה שיורה על פתיחת חקירה לבדיקה מי עומד מאחורי הקמפיין ויפעל להורדת קמפיין ההמרדה לאלתר".

יו"ר חטיבת מנהיגות יהודית בליכוד משה פייגלין אומר בתגובה לקמפיין החוצות של הסרבנים כי : "אני הועמדתי לדין בגלל אמירות וכתיבה בעיתונים שקראו להפרת חוק ולא בגלל חסימת כבישים. קמפיין החוצות הזה הוא בדיוק אותו סוג של אמירות שהביא את מערכות התביעה בישראל להעמיד אותי לדין"

פייגלין שנפסל רק השבוע בידי וועדת הבחירות מלהתמודד לכנסת ה16 ברשימת הליכוד הוסיף כי: "ברור שמערכת התביעה שהיא פוליטית בעליל, לא תעשה דבר וחצי דבר. היא לא תעמיד אותם לדין לא תמנע מהם לפרסם את דבריהם, לא תכתים אותם באות של קלון ובוודאי לא תמנע מהם בעתיד לבטא את השקפותיהם במסגרת התמודדות לכנסת"

יו"ר האיחוד הלאומי ח"כ אביגדור ליברמן אומר בתגובה לקמפיין הסירוב לשרת ביש"ע: " זוהי גם המרדה וגם הסתה. האנשים האלה, נלחמים למען פלשתין. האם הם היו מסרבים לשרת גם בקיבוץ מצר, נתניה, צומת מגידו, הדולפינריום או מסעדת סבארו"?

ח"כ אורי אריאל הגיש תלונה במשטרה בדרישה לחקור בדחיפות חשד להסתה להמרדה.

כאמור למרות הדברים המתפרסמים כאן טוען היועמ"ש כי עד כה לא קיבל תלונה בענין "קמפיין הסרבנים".

אתר האינטרנט של עמותת "חננו" העוסקת בעזרה לאנשים שנקלעו למצוקה בשל המצב הבטחוני, פרסם אף הוא את הקמפיין החדש (התמונה המצורפת צולמה ע"י בעלי האתר) . באתר יצאה קריאה מפורשת לכל האזרחים שהדבר כואב להם למחות באמצעות פניה לעיתונות, למשטרה ולמשרדי היועמ"ש.
