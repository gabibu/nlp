

מאז תחילת הלחימה ביש"ע מאמנים שלטונות אירן פלשתינים שהגיעו לטיפול באירן לבצע פעולות טרור בישראל לכשישובו לשטחי הרשות הפלשתינית, כך נטען בחוברת שהוציא השב"כ בנושא פעילות איראן לליבוי אש האינתיפאדה.

בין המחבלים העצורים בישראל בחשד כי היו שליחי אירן ביש"ע נמצא גם איש כוח 17 המשמר הנשיאות של ערפאת.

בדו"ח השב"כ נטען כי במהלך שהותם באירן, שאליה הסכימה ישראל כי יגיעו מסיבות הומניטריות, לוקחים את הפצועים הללו אנשי משמרות המהפכה לשיחות עם ראשי משמרות המהפכה כדי לבחון אם אפשר לגייסם לפעילות טרור נגד ישראל. אם לאחר השיחות עם מפקדי כוחות "אל-קודס" במשמרות המהפכה האירנים אבו מהדי נג'פי ואבו מחמד מנצור, מתברר כי המועמדים מתאימים להכשרה כמחבלים, אזי מאמנים אותם שם משמרות המהפכה אימונים צבאיים במטרה להכשירם לביצוע פיגועים נגד ישראל.

השב"כ התיר לפרסום את שמותיהם של כמה מהמגויסים הפלשתינים מסוג זה. המחבלים נעצרו במהלך פעילותםבשטחי יש"ע שמומנה בידי אירן.

אחד משליחי אירן ביש"ע הוא מוניר חנתש, תושב אזור קלקיליה, שבשל פציעתו לא היה יכול לעבור אימונים צבאיים באירן אך הבטיח למגייסיו כי בשובו לרש"פ יגייס מתנדבים לפעילות עבור אירן.
חצי שנה לאחר שובו לשטחי הרשות שב לאירן, שם קיבל הוראות פעולה, כינוי, כללי שמירה על ביטחון, דרכי התקשרות עם אירן ואימון בפירוק כלי נשק מסוג קלצ'ניקוב ואקדחים ובהרכבתם. במהלך הביקור קיבל למימון פעילותו 5000 דולרים. בשובו לשטחי הרשות פיקד על פיגועי ירי באזור שכם וקלקיליה, אך לא הצליח לפגוע בישראלים. חנתש נעצר באוגוסט 2002.

בישראל עצורים בגן פרשה זו גם עודה קטש מאל בירה, שאדי ג'אבר מטול כרם, ג'יהאד באשא, תושב טול כרם והישאם חסן אבו חרב מחאן יונס, איש "כוח 17", המשמר הנשיאותי של ערפאת.

בדו"ח השב"כ מצוינים גם "המסלולים העקיפים" לגיוס טרוריסטים מקרב הערבים אזרחי ישראל לשירות המהפכה האירנית. הגי'האד האיסלמי ברש"פ והחיזבאללה בלבנון הם שמגייסים אותם. כזכור, בספטמבר נעצרו עשרה אזרחים ישראלים תושבי הגליל בחשד כי העבירו מידע מודיעיני רגיש לגורמי חיזבאללה בלבנון, וזאת בתמורה לקבלת סמים וכסף. העצור העיקרי בפרשה הוא סא"ל עומר אל הייב מבית זרזיר.

בישראל עצורים גם מחבלים כגון סטיבן סמירק, אזרח גרמני שהתאסלם ואשר גויס לארגון החיזבאללה בעת ששהה בלבנון. סמירק הגיע ארצה כדי לבצע פיגוע התאבדות ונעצר בהגיעו ארצה בנובמבר 1997.

