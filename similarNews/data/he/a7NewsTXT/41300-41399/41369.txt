

אירגוני המחבלים פתח' והג'יהאד האיסלאמי איימו היום כי ינקמו בישראל על חיסולו של חמזי אבו אל רוב, בכיר הג'יהאד האיסלאמי בג'נין וכן של ג'מאל יחיא נאדר, מפקד הזרוע הצבאית של אירגון הפתח' בטול כרם. מאות מארגונים אלה קיימו היום תהלוכה בה קראו לנקמה, הניפו כלי נשק וירו באוויר.

יועצו של ערפאת נביל אבו רודיינה האשים את ישראל כי בחיסול בכירי ארגוני המחבלים היא מבקשת לסכל את נסיונות "ההרגעה" של הקהילה הבינלאומית ומדינות ערב.

בכיר מארגון הפתח' טען כי ארה"ב מאפשרת לישראל לחסל את בכירי הארגונים כדי לסייע למסע הבחירות של שרון. אותו בכיר גם טען כי החיסולים מתואמים עם "גורמים זרים לרבות ערביים" כלשונו וזאת כדי "לנקות" את יש"ע מ"עושי צרות". כדי להכשיר את הקרקע להקמת מדינה פלשתינית לאחר הבחירות.

הבכיר אמר כי אם אכן יתברר שקיים תיאום בין גורמים שונים לבין ישראל אודות החיסולים "פעילי הזרועות הצבאיות של האירגונים הפלשתיניים לא יעברו על כך באפס מעשה. יהיה עליהם להנחית מכה על ישראל", אמר.
