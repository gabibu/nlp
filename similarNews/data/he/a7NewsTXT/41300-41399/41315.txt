

משטרת אינדונזיה החרימה 250 קילוגרם של ניטרת אמוניום, חומר כימי שבו השתמשו המחבלים בפיגוע באי האינדונזי באלי.

החומר הוחרם מנוסעי מכונית שעצרה המשטרה, בשעה שהמדינה המוסלמית הגדולה ביותר בעולם הגבירה את מערך האבטחה בתחומה מחשש לחזרה על אירועי ערב חג המולד לפני שנתיים והפיגועים בכנסיות ברחבי המדינה, וכן הפיגועים באי באלי, שבהם נהרגו כ 200 בני-אדם, רובם תיירים זרים.

"חומר הדישון הזה נועד בדרך כלל לייצור 'פצצות דגים', אולם הכמות גדולה באופן בלתי רגיל, וזו הסיבה שנמשיך בחקירה", אמר דובר המשטרה.

הדובר ציין עוד כי בחומרי הדישון, שהיו ארוזים בעשרה שקים, משתמשים בדרך-כלל דייגים, וכי הוא מיועד לייצור "פצצות דגים" שנועדו לצורכי דיג.

עוד אמר הדובר כי נהג המכונית נעצר. הדובר סירב למסור פרטים נוספים.

