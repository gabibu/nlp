

הועדה להוצאת צווי הוראה איסלאמיים באוניברסיטת אל-אזהר בקהיר, ונחשבת לגוף המוסמך העליון עבור המוסלמים הסונים קבעה בצו איסלאמי (פאתווה) כי "האומה האיסלאמית חייבת להשיג נשק גרעיני".

הועדת פסקי ההלכה האסלמיים באוניברסיטת אל-אזהר בקהיר, הנחשבת לגוף המוסמך העליון עבור המוסלמים הסונים קבעה כי "האומה האיסלמית חייבת להשיג נשק גרעיני".

השיח' עלא א שנאויהי, חבר הועדה אמר: "האסלם מחייב את האומה האסלמית להכיר את האויב ולהכין את עצמה להתמודד עם כוחו של האויב".

בתשובה לשאלה שנשלחה לאל-אזהר כתב א-שנאויהי בפסיקתו כי "שליח אללה, [הנביא מוחמד], שהוא המופת שבדרכיו יש ללכת, היה מיטיב להתכונן בכל האמצעים האפשריים נוכח הסכנה האורבת מהאויב. לכן, אם לאומה האסלמית לא יהיו אמצעי הלחימה אשר מצטייד בהם האויב הרי שהיא תואשם בהתרשלות".

הוא הדגיש: "חובה על כל המדינות הערביות והאסלמיות להתחמש בנשק החדיש ביותר ובכבוד".
השיח' עלי אבו אל-חסן, ראש הועדה באל-אזהר, דרש מהמדינות האסלמיות לחתור להשגת נשק גרעיני, וזאת כדי להרתיע את האויבים ולהניא אותם מכוונות תוקפניות.

בראיון לאתר "אסלם און ליין" ב 23 בדצמבר 2002 הוא אמר: "הכרת האויב והמוכנות להתמודד עמו היא חובה דתית. אם בידי מדינה ידידה או עוינת נשק מסוג מסוים, חובה על המוסלמים להשיג את אותו סוג נשק או נשק בעל עוצמה רבה יותר... רכישת כל סוגי אמצעי הלחימה המודרניים הגרעיניים בידי המדינות האסלמיות, וגם נשק אחר, היא חובה דתית".

קדם לפסק זה גילוי דעת שפורסם ב"אל קודס אל ערבי" ביום ראשון, גילוי דעת שעליו חתמו כ 200 חכמי דת ומשכילים מוסלמים, מרביתם סעודים. בגילוי הדעת הם מאיימים בג'יהאד על אמריקה אם תתקיף את עירק. המתקפה האמריקנית, הם כותבים, "תפתח את שערי הג'יהאד ואת המאבק הלגיטימי, אשר יסתיים בסילוק כוחות הרשע הפולשים הצלבניים והציונים".

בין החותמים על גילוי הדעת בולטים חכמי דת ומרצים רבים באוניברסיטאות הסעודיות, כגון סלמאן בן פהד אל-עודה, ממנהיגי הזרם האסלמי הרדיקלי בסעודיה, השיח' יוסוף קרדאווי, מבכירי חכמי הדת בעולם המוסלמי כיום, שמוצאו ממצרים, ד"ר סאלם בן עבד א-ראני א-ראפיעי, ראש מסגד "א-נור" בגרמניה, מוחמד בן חאמד אל-אחמר, ראש האגודה האסלמית בארה"ב, ונוואל עבד א-לטיף א-סבאעי, סופרת ועיתונאית מספרד.

ה"שיקגו טריביון" מפרסם היום כי במסגרת הניסיונות להפוך את המלחמה נגד הטרור העולמי למלחמה באסלם פתחה עירק במסע גיוס אנשי דת מוסלמים למאבק בארה"ב "הכופרת".
בעוד ארה"ב עושה מאמצים לגייס את בני העדה הכורדית, הידועים בעוינותם כלפי המשטר העירקי, פועל סאדאם חוסיין לנסות ולהשיב אותם אליו, וזאת תוך כדי הפעלת לחצים דתיים איסלמיים, ולפיהם מוגדרת התמיכה בארה"ב כבגידה, ואת מעשיה של ארה"ב כניסיון לפגוע באסלם. העיתון מדווח כי ביום שני נערך תחת חסות המשטר העירקי כנס חירום של חכמי דת בעיר הצפונית כירכוך.

מדובר בעיר המצויה מדרום לאזור הסגור בפני מטוסים עירקיים, החלטה שנועדה להגן על העם הכורדי מפני מתקפות עירקיות, כפי שהיה בעבר. בכינוס קראו אנשי הדת המוסלמים למאמיניהם להתאחד כדי לעמוד נגד "אמריקה המרושעת", כלשונם. כמו כן במהלך הכינוס הוצא פסק הלכה, פאתווה, הקובע כי חלה חובה על כל המוסלמים להתנגד למתקפה האמריקנית על עירק. העיתון מוסיף כי מדובר במהלך של סאדאם חוסיין, להשתמש באסלם כדי לאחד את כל הפלגים העירקיים, כולל האופוזיציוניים, במאבק של האסלם בכופרים, ובכך להקשות גם על מדינות ערביות ועל המוסלמים בכל רחבי העולם לתמוך במלחמתה של אמריקה בעירק.

עוד מוסר העיתון כי בקצב חסר תקדים עירק בונה לעולם הערבי מסגדים, וזאת כחלק מאותה מגמה, והיא הקצנת האיסלם. הדיקטטור, כותב העיתון, אף העניק לאנשיו תמונה, ובה הוא נראה מתפלל ואוחז בנשק.
