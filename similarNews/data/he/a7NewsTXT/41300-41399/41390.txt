

העיתונאי יואב יצחק חושף כי פרופ' יולי תמיר השתמשה בכספי "מרכז רבין" אותו ניהלה לצורך האדרת כוחה לפני הפריימריס ב"עבודה". החשדות: הזמנת מאות אנשים לבתי מלון ששילמו רק סכום סמלי וארגון כנסים וימי זיכרון לבעלי פוטנציאל הצבעה עבורה בפריימריס.

העיתונאי יואב יצחק חושף כי פרופ' יולי תמיר השתמשה בכספי מרכז רבין, בעת כהונתה כמנהלת המרכז, לצורך האדרת כוחה לפני הפריימריס ב"עבודה". החשדות: הזמנת מאות אנשים על חשבון מרכז רבין לבתי מלון כשהמוזמנים שילמו רק סכום סמלי, וארגון כנסים וימי זיכרון לבעלי פוטנציאל הצבעה עבורה בפריימריס.

על פי הדיווח המתפרסם באתר החדשות "מחלקה ראשונה", תמיר הזמינה מאות אנשים להתארח לסופי שבוע במלונות שורש, טל ובאכסניה בירושלים. לדברי יואב יצחק, היקף ההוצאות למשימת האירוח הגיע לכ-100 אלף ש"ח לפחות.

על פי הדיווח, האנשים שהוזמנו לאירוח במלונות היו למעשה קהל היעד הפוטנציאלי לתמיכה בתמיר לפריימריס.

"מחלקה ראשונה" מוסיף ומדווח כי פרופ' תמיר פעלה באמצעות יועצים בשכר, שמימנה מכספי מרכז רבין, ובהם ציון אבו, איליה חלאק (מהישוב פסוטה, יועץ לענייני ערבים), וצ'צנוי נאדה (יועץ לענייני המגזר הרוסי). יועצים אלה, שקיבלו עשרות אלפי ש"ח, הופעלו על-ידי תמיר, כבר בתקופה שמועמדי העבודה, ובהם תמיר עצמה, החלו להתרוצץ ולעשות נפשות בקרב מתפקדי העבודה.

יש לציין כי הפרופ' תמיר הגיעה למקום מספר 9 ,ברשימת העבודה לכנסת ה-16.

יואב יצחק מדווח באתר שלו כי אריה ברוש, ששימש עוזרו האישי של יצחק רבין. כתב לפרופ' תמיר מכתב נוקב, שבו האשים אותה בניצול כספי המרכז לצרכים פוליטיים כאשר בכך היא גורמת למעשה לפוליטיזציה של "מרכז רבין".

יצחק מביא את מכתבו של ברוש בו נכתב: "האם יודעים חברי מפלגת העבודה שמרכז רבין שיש עליו קונצנזוס מקיר לקיר, ודאי בקרב חברי המפלגה שלנו, האם ידעו שעשית בו שימוש ציני כל-כך לצורך מסע הבחירות האישי שלך - ותחת המטריה של מרכז ומשפחת רבין, רצת במסע הזה שנה וחצי ?".

"בערכים שאותי לימדו, צריך שיהיו ניקיון ויושר גם בפוליטיקה. אבל את ואני כנראה לא באנו מאותו מקום, בוודאי לא מאותו בית מדרש. ואת, הפרופסור, שוחרת השלום משלום עכשיו, יכולה להתהדר כמובן בחתירתך לשלום. אבל אני יכול להבטיח לך. שמה שלא היה עושה עבורך לעולם יצחק רבין בחייו, לקחת ממנו (ולא ביושר) במותו".

על פי הדיווח ב"מחלקה ראשונה", הגיש אריה ברוש את המכתב לפרופ' תמיר בעת פגישה שהתקיימה בבית ברל. לטענת ברוש, קראה תמיר את המכתב ומיד אח"כ גם קרעה אותו ועל כן היא יכולה לטעון היום שלא קיבלה אותו מעולם.

ברוש אמר עוד ליואב יצחק כי נמנע עד כה מפרסום המכתב כדי לא לפגוע במפלגת העבודה ובמרכז רבין לפני הפריימריס.

יואב יצחק טוען בכתבתו כי דליה רבין-פילוסוף, ומ"מ יושב-ראש הוועד המנהל של מרכז רבין , עו"ד יעקב נאמן פועלים בימים אלה כדי לגלות מה באמת נעשה בכספי המרכז. לדבריו, העלה עו"ד נאמן את הסוגיה הזו בישיבת הנהלת המרכז לפני כמה שבועות, ונוכח הצעתו הוחלט: לבדוק אי סדרים, טובות הנאה שקיבלה לכאורה פרופ' תמיר, ושימוש בכספי המרכז באופן בעייתי.

לטענתו נערכים במרכז רבין לקראת חקירה משטרתית בענין

הפרופ' תמיר אומרת כי העובדה שהעיתון מעריב שבו עובד יואב יצחק בחר שלא לפרסם את הדברים מוכיחה את טענתה כי מדובר בשקרים."לא ראוי בכלל לפרסם דברים כאלה" אמרה תמיר בראיון לקול ישראל הבוקר.

ח"כ יובל שטייניץ שהתראיין אף הוא באותו משדר אמר כי "אני באמת מתפלא מדוע הענין לא נמצא בכותרות הראשיות של העיתונים ומדוע במקרים הללו אנחנו לא שומעים על חקירות משטרה".

יו"ר צעירי הליכוד עו"ד גלעד ארדן, הגיש הבוקר תלונה במשטרת הירקון בת"א נגד הפרופ' תמיר בחשד כי "מימנה מכספי המרכז למורשת רבין כנסים ואירוח בבתי מלון עבור פעילי עבודה במסגרת הבחירות המקדימות"

ארדן אומר כי "אם החשדות נגד תמיר יתאמתו הרי שהדבר חמור במיוחד שכן מדובר בשימוש בכספי מדינה המיועדים להנצחתו של יצחק רבין ז"ל, ולא לצורכי קניית קולות בפריימריס".

קראו את הכתבה במלואה באתר NFC
