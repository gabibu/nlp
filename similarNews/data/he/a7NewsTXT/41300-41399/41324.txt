

השבוע נערך "ניסוי מבצעי" בהפעלת חלקה הראשון של גדר ההפרדה. מדובר בארבעה קילומטרים של גדר, הפרושה מכפר סאלם שממערב לג'נין ועד למבואות אום אל פחם.

אתר החדשות ynet מדווח כי אבטחת הגדר, הופקדה בידי חיילי גדוד התותחנים הפועלים באזור, ואלה כבר מאיישים את המרכזייה האלקטרונית של הגדר.

סגן אלוף שי מג"ד האחראי על הגזרה מסר ל-ynet שכדי להתגבר על המצוק הגבוה אירעו כבר מספר ניסיונות לעבור את החומה בעזרת חבלים."באחת מפתיחות הציר בבוקר מצאנו שני חבלי טיפוס שניתלו מראש הסוללה כלפי מטה. הפלסטינים ניסו לטפס על הסוללה ולעבור לצד הישראלי". סגן אלוף שי הוסיף: "על פי הערכתנו מדובר בפלסטינים שניסו להגיע לישראל כדי לעבוד. אדם יעשה הכל כדי להביא פרנסה למשפחתו".

בניגוד לתכנית המקורית, ולפיה חיילינו ישמרו על הגדר מעברה המערבי, הרי שבמציאות נוצר צורך להציבם משני צדי הגדר. עוד מצוין בכתבה כי הפעלתה של הגדר דורשת "התאמות" משפטיות, שכן מאחר שהגדר אינה גבול מדיני אי אפשר למנוע באמצעותה את מעברם של ערבים או של מחבלים.

כמו כן גם בשעה שיש התרעה על חדירה מסוכנת קרבת הגדר לאזורים מיושבים בערבים או ביהודים מונעת את חיילי צה"ל מלבצע תצפיות ומרדפים. לפיכך תנועת הערבים כמו גם זו של יהודים נמשכת ללא הפרעה. כדי לפתור את הבעיה דורש פיקוד המרכז להעניק לאזור מעמד של 'אזור ביטחוני מיוחד', בדומה לאזורים הסמוכים לגדר המערכת ברצועת עזה. ברצועת עזה נאסר על הפלשתינים להתקרב לגדר המערכת, ומי שמתקרב אליה בשעות הלילה נורה מיד בידי טנקים או בידי צלפים של צה"ל הפרושים לאורכה.

קצין בכיר אמר כי סיום בניית גדר ההפרדה תביא את ארגוני הטרור לבצע פיגועים מתוך חברון ולמקד ניסיונות פיגוע ביישובים הישראליים ביש"ע.
ארגוני החבלה, אומר הקצין, יעשו מאמץ לבצע פיגועים במקומות שאליהם יוכלו להגיע בקלות יחסית, ויעדי הפיגועים יהיו יישובי יש"ע, בקעת הירדן, ירושלים והשפלה, שאליהם אפשר להגיע מאזור חברון.

כדי להתמודד עם סכנת הפיגועים ביישובים, החל כבר צה"ל בגיבוש כיתות כוננות בכל היישובים ביש"ע. נוסף על כך החל צה"ל לבחון מיזם הנקרא "מבצר", לגיבוש כיתות כוננות מיוחדות ביישובים. כיתות כוננות אלה יהיו מורכבות מהתושבים המקומיים, אך יפעלו בכוננות של 24 שעות ביממה ומערכת הביטחון היא שתעסיק אותם, בחוזה מיוחד. כיתות כוננות אלה יהיו כפופות למפקדים הצבאיים בכל גזרה.

בפיקוד המרכז הוחלט גם על הקמת "אזורי ביטחון מיוחדים" מסביב ליישובים בעלי סיכון גבוה לפיגועים. היישובים יוקפו בגדר ובאמצעים אחרים נוסף על הגדר המקיפה אותם כיום, וזאת כדי להקשות על מחבלים להגיע בזמן קצר לבתי היישובים כאשר הם עוברים את הגדר.

בצה"ל כבר גובשה התוכנית והיועץ המשפטי לממשלה אישר אותה, אחרי שצה"ל הבטיח כי מיסוד אזורי הביטחון מסביב ליישובים לא יגרור עקירת מטעי זיתים של פלשתינים ולא יאפשר הרחבת היישובים הישראלים, דבר המעורר בדרך כלל את זעמה של ארה"ב.
