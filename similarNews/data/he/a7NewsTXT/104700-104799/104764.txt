

השבוע מסיים העולם היהודי את המחזור ה-11 של לימוד ש"ס בבלי במסגרת הדף היומי וברחבי הארץ מתקיימים "סיומים" רבים.

אמש התקיים מעמד סיום הש"ס של בית המדרש "זכרון משה" באולמי "היכל השמחה" ברחוב ירמיהו. במעמד השתתפו רבנים חשובים בציבור החרדי, ביניהם הרב אויירבעך, ראש ישיבת מעלות התורה, האדמו"ר מקאליב שליט"א, ורבנים נוספים.

לכבוד המעמד הודפס חלק ב' של מסכת ברכות בפורמט כיס, והוא חולק למשתתפי האירוע יחד עם ערכת שי נוספת.

אמש במוצש"ק התקיים גם בקהילת נחלת יצחק בתל אביב, בבית הכנסת של הפועל המזרחי, ע"ש הרב דורף ז"ל.

כתבתנו רותי אברהם מוסרת כי בסיום השתתפו מאות אנשים וכי את הערב הנחה עו"ד שמואל כהן שהדגיש את חשיבות קביעות העיתים לתורה וציין את חבורת הלומדים, 26 במספר, ובעיקר את נשותיהם שלדבריו "מוותרות על סיוע בעליהן בשעות הלחץ, בבוקרו של יום".

הרב ישראל מאיר לאו סקר את רעיון הדף היומי מימיו של המהר"ם מלובלין ועד ימינו, ואף ציין כי ביום חמישי יטול חלק בסיום הש"ס בגוש קטיף. שם, בנווה דקלים לבדה יש 120 לומדים, אמר הרב לאו.

הרב חיים דוד קובלסקי, מי שעומד מאחורי מפעל
"מאורות הדף היומי", קרא לציבור להצטרף "לצבירת מיליוני זכויות הנקנים ע"י לימוד דף גמרא בכל יום.
אתם מיליארדרים", הדגיש, כשהוא פונה אל לומדי הדף היומי.

