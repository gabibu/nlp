

המועצה הארצית לתכנון ולבנייה, תדון בנוסח תיקון לתכנית המתאר הארצית אשר יחייב את יידוע הציבור ויאפשר שיקול דעת של הועדות המקומיות טרם מתן היתרים להקמת אנטנות סלולריות.

לראשונה יזכו הוועדות המקומיות המקומיות לתכנון ולבנייה ברשויות המקומיות בשיקול דעת רחב בכל הנוגע לאישור הקמתן של האנטנות. במצב הקיים כיום אין בסמכותן למנוע הקמת אנטנות, אלא במקרים חריגים. לאחר אישור התיקון, תהיה הועדה המקומית רשאית לדרוש שיוצגו בפניה חלופות למיקום או להציע בעצמה חלופות אשר מתאימות לדעתה יותר בראייה עירונית כוללת וכן כדי לספק את השרות שנועד לתת המתקן המבוקש.

לשם יידוע הציבור, שמירה על מעמדו ועל מנת לאפשר את מעורבותו, מציעה ועדת העורכים כי כל בקשה להיתר באזור מגורים או על מוסדות ציבור ובחצרותיהם (גם אם אינם באזור מגורים) תפורסם, והרואים עצמם נפגעים יוכלו להתנגד לה. במסגרת זו כלולים כל המתקנים שמוקמים על עמודי תשתית, כגון עמודי תאורה, טלפון, רמזורים וכו' באזורי מגורים.

החלטה זו משלימה החלטה קודמת של המועצה הארצית לתכנון ובניה מיום 1.2.05, בה נקבע כי לא יינתן היתר בנייה, אלא אם תפקיד החברה הסלולארית המבקשת כתב שיפוי בגין מלוא תביעות הפיצוי בגין ירידת ערך הנכסים, על פי ס' 197 לחוק התכנון והבנייה. בעקבות השינוי המוצע בסמכות הועדות המקומיות, קבעה וועדת העורכים כי היקף השיפוי שיוטל על החברה הסלולארית מבקשת ההיתר, יעמוד על 80% לעומת 20% שיישארו על הוועדה המקומית.

מרכז השלטון המקומי מברך על התיקון שאישר משרד הפנים בנושא פריסת האנטנות הסלולריות. יו"ר מרכז השלטון המקומי, עדי אלדר, אמר כי זהו צעד נוסף בדרך להסדרת הענף. "החלטת המשרד מחזירה את השקיפות שהציבור ראוי לה, מבטאת רגישות לצרכי הציבור ומחזירה לרשויות המקומיות את היכולת להגן על האינטרסים של ציבור בדרך הראויה", אמר אלדר.
