

שרת המשפטים ציפי לבני הודיעה לבני שיחה הפלשתינים כי לפי שעה לא תתכנס הוועדה המשותפת לנושא שחרור 400 מחבלים נוספים. שרון שוחח עם רייס, ואמר לה כי על אבו מאזן לפעול נגד הטרור.

הוועדה המשותפת עתידה הייתה לדון בשחרור 400 אסירים נוספים מתוך ה-900 שעל שחרורם סוכם בין ישראל לרשות במסגרת הבנות פיסגת שארם א-שייח'.

לבני החליטה על כך בעקבות הפיגוע בליל שבת. היא הודיעה כי מדובר בעיכוב זמני עד הקשור בתביעת ישראל מהפלשתינים להיאבק באופן ממשי בתשתיות הטרור.

אתמול (א') אחר הצהריים ערכה שרת החוץ האמריקנית, קונדוליסה רייס, שיחת תנחומים עם ראש הממשלה בעקבות הפיגוע בתל אביב. היא הביעה תנחומים גם בשם הנשיא ג'ורג' בוש.
ראש הממשלה אמר לרייס כי כל עוד אבו מאזן לא ינקוט צעדים אפקטיביים למאבק בתשתיות הטרור לא יהיה מעבר ליישום שלב א' של מפת הדרכים. עוד אמר שרון כי כל עוד אבו מאזן ינסה להיגע להבנות עם ארגוני הטרור ולא יפעל לפירוקם הטרור יימשך ו"ישראל לא תוכל לקבל זאת".
עד עתה, הוסיף שרון, אבו-מאזן לא נקט כל צעדים מעשיים נגד הטרור.
