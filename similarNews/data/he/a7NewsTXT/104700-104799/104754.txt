

ארגון הבריאות העולמי השיק היום (א') אמנה בינלאומית למניעת נזקי עישון. 57 מדינות שכבר אישררו את "הסכם המסגרת לפיקוח על הטבק", התחייבו להחמיר את חוקי הגבלת העישון שלהן.
יצויין כי רוב מדינות האיחוד האירופי וארצות הברית לא חתמו על האמנה.

נציין כי לא מכבר הגיבה המועצה הישראלית למניעת עישון על סקר של חברת "טלסקר", שפורסם ב"מעריב", ולפיו שיעור העישון בישראל ירד עד כדי 23% בלבד בקרב האוכלוסייה הבוגרת בארץ.

עו"ד עמוס האוזנר, יו"ר המועצה הישראלית למניעת עישון אמר כי "שיעור העישון היה 42% בשנות ה-70, 37% בשנות ה-80 המוקדמות, 29% בראשית שנות ה-90, וכיום כאמור עומד על 23% בלבד".

המועצה ציינה עוד את העלייה בשיעור האנשים שמעירים למי שמעשן במקומות ציבוריים בניגוד לחוק: לפי הסקר, 47% מן הלא מעשנים נוהגים להעיר למי שמעשן במקומות ציבוריים (לעומת כ-20% בלבד בסקרים קודמים).

