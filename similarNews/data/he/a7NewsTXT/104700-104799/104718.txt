

יו"ר חברת מקורות, בוקי אורן, ומנכ"ל קרן בירד, הקרן הדו-לאומית למחקר ופיתוח תעשייתי ישראל ארה"ב, דב הרשברג, החליטו על שיתוף פעולה אסטרטגי לקידום טכנולוגיות המים.

"קרן בירד" תבחן מיזמי פיתוח בתחומי טכנולוגיית המים בהם מוכנה "מקורות" להשקיע משאבים וכוח אדם בשיתוף עם חברות אמריקאיות.

דב הרשברג ציין כי "קרן בירד" תפנה תשומת לב מיוחדת לתחומי האנרגיה וטכנולוגיית המים. יישומים בתחום המים הקשורים ל-Homeland Security, ולננוטכנולוגיה, ויישומים אחרים מתחום המים - הפקתם, ניצולם, מיחזורם, הובלתם והשמירה על איכותם - הינם במרכז העניין העולמי. "קרן בירד" תפעל להפגיש חברות אמריקאיות עם חברת "מקורות", לקידום פרויקטים של פיתוח, תוך ניצול התשתית, הידע וכוח האדם של "מקורות". הקרן תשתתף, עם החברות ועם "מקורות", במימון פרויקטים שייבחרו.

"מקורות" הקימה את המרכז ליזמות טכנולוגית-WaTech , שבו מעודדת החברה יזמים להיכנס לפיתוח טכנולוגי בתחומי המים. עתה החליטה "קרן בירד" להצטרף ליוזמה זו ולהעמיד מימון לפרויקטים בתחומי המים בישראל.

"קרן בירד", הקרן הדו-לאומית למחקר ולפיתוח תעשייתי ישראל-ארה"ב, מימנה ב-27 שנותיה כ-700 פרויקטים משותפים לחברות אמריקאיות וישראליות בלמעלה מ-220 מליון דולר. פרויקטים אלה הניבו מכירות של למעלה מ-8 מיליארד דולר לאורך השנים. הקרן פועלת לעידוד שיתופי פעולה בין חברות ישראליות ואמריקאיות בתחומי הטכנולוגיה השונים ומסייעת, ללא תמורה, באיתור שותפים אסטרטגיים משתי המדינות, לצורך פיתוח מוצר משותף (30% מהחברות הישראליות הנסחרות בנאסד"ק היו מעורבות בפרויקטים של הקרן). "קרן בירד" עובדת בשיתוף פעולה מלא עם לשכת המדען הראשי של משרד התמ"ת ועם המכון הלאומי לטכנולוגיה ותקנים של ארה"ב (NIST).

לדברי אורן, "הניסיון המצטבר של חברת "מקורות" בהתמודדות עם אתגרי משק המים הישראלי, הידע והמקצועיות של ההון האנושי וההערכה המקצועית לה היא זוכה בתעשיית המים העולמית, הם הבסיס להצלחת מיזם WaTech והחברה". אורן ציין כי פרויקטים שייווצרו כתוצאה משיתוף הפעולה עם "קרן בירד" עשויים להגיע למכירות של עשרות מיליוני דולרים.
