

מקורות במשק החלב מעריכים, כי צפויה שוב התייקרות במחיר החלב לצרכן החל בחודש ניסן (אפריל), כלומר ערב חג הפסח. המחיר צפוי לעלות לפחות בכ   1%, ב- 2 אגורות לליטר.

מחיר החלב צפוי לעלות לפחות בכ   1%, ב- 2 אגורות לליטר. עצם העלאת המחיר פעם שנייה בתוך חודשיים ימים היא שערורייה, אך לבצע זאת גם בערב חג הפסח הוא מעשה הראוי לגינוי, והוא מוכיח אטימות לב למצוקת הציבור בכלל והשכבות החלשות בפר, כך כותב ח"כ מאיר פרוש לשר האוצר, בנימין נתניהו, ולשר החקלאות ישראל כץ.

ח"כ פרוש מוסיף, כי כידוע מחיר החלב לצרכן נקבע במשותף במשרדי האוצר והחקלאות, באמצעות מנגנון שנקבע לפני מספר שנים. מנגנוני הפיקוח על מחירי החלב ומוצריו אמורים לעדכן את מחיר החלב לצרכן רק פעם בשנה. אין, לכן, הצדקה לבצע התייקרות אחת לחודשיים.

במכתבו מתייחס גם ח"כ פרוש להדלפות מדיוני הועדה הציבורית לבחינת הפיקוח על מחירי החלב ומוצריו, שמהן משתמעת המלצה לממשלה להסיר בכלל את הפיקוח על מחירים אלה. "הטכניקה של הדלפות מדיוני ועדות ציבוריות ידועה, והיא נועדה להכשיר את דעת הקהל בעיקר להמלצות בלתי פופולריות. אך ברור גם מעל לכל ספק, שההמלצות הנדונות מייצגות את העמדה המוכרת של האוצר, התומכת בביטול התכנון במשק החלב על מנת לתת לכוחות השוק לפעול ללא רסן".

"המדיניות הכלכלית של האוצר מנסה לאמץ לכאורה את דפוסי הפעילות של המשק האמריקני, ולכן תמוהה הפעם עמדת האוצר. דווקא בתחום ייצור החלב מנסים משום מה להתעלם מן העובדה שהתכנון קיים וממוסד, הן בכלכלה האמריקנית והן בכלכלה האירופית" כתב פרוש.

ח"כ פרוש מדגיש, כי הפיקוח על מוצרי החלב בישראל נובע מהגדרתם כ"מוצרי יסוד חיוניים". עם זאת, ניתן גם במקביל להגדיל את היבוא, באורח הדרגתי, במטרה להגביר את התחרותיות הנדרשת בענף.
