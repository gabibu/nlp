

תנועת "קולה של אמא" פנתה אל השר לבטחון פנים גדעון עזרא והביעה מחאה ותביעה להתנצלותו על התנהגותו כלפי נציגת התנועה נעמי גרינוולט.

אמש (מוצ"ש) הגיעה נעמי גרינוולט, נציגת תנועת "קולה של אמא" אל כנס של חברי מרכז הליכוד. בואה של גרינוולט שאינה נמנית עם חברי המרכז, תואם מראש והיא קיבלה אישור לחלק למשתתפים בכנס מנשרים: "נגד קרע בעם". כשנכנס לאולם השר גדעון עזרא, ניגשה אליו גרינוולט (בת 60+) וביקשה למסור לידיו את המנשר.

גרינוולט מספרת לכתבתנו רותי אברהם: "מסרתי לו את המנשר והוא שאל אותי : 'מי את?'. אמרתי לו שאני 'אזרחית ישראלית איכפתניקית' והוא השיב: 'אם את לא חברת ליכוד תלכי מכאן'. אמרתי לשר שאני מבקשת ממנו למנוע מלחמת אחים, ואז אמר לי: 'ובנוסף לכל את גם חצופה'".

"שבתי אל כסאי ללא מילה, מספרת גרינוולט, "אך הייתי המומה וחשתי עלבון מיחסו של השר לבטחון פנים אל אזרחית, מהשחצנות ומהזלזול בי. אסור לאיש מהשרים להשתלח באזרחים. יכול להיות שהוא חושב אחרת, אבל אנחנו עדיין במדינה דמוקרטית".

בעקבות האירוע שיגרה תנועת "קולה של אמא" מכתב אל השר ובו דרישה להתנצלות.

במכתבן נכתב:
"אתמול מוצ"ש בכנס חברי מרכז הליכוד, פנתה אליך חברתנו נציגת-קולה של אמא- ובקשה למסור לך מנשר כפי שחילקה לשאר באי הכנס.
לתדהמתה זכתה ממך להתבטאות מילולית אלימה הורית לה להסתלק מהמקום תוך שאתה מכנה אותה חצופה.
אנו מביעות בזה את מחאתנו בשם כל אלפי האמהות אותן ייצגה חברתנו נעמי גרינוולט. קולה של אמא קוראת למנוע קרע בעם קוראת למשאל עם ולהידברות .
אנו מצפות ממך כנבחר ציבור להתיחסות מכובדת לכל אזרח מהשורה גם אם אינך מסכים עם דבריו. עליך לשמש דוגמא לאדיבות והתחשבות. במיוחד מהעומד בראש המשרד הממונה על ביטחון הפנים שבו רבים מעשי האלימות בין אזרחים. האם זו הדוגמא האישית של נבחר ציבור? אנו קוראות לך להתנצל על הארוע" .

טרם התקבלה תגובת השר.
