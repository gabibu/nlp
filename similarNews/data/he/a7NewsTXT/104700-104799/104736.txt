

עמדות אבו מאזן אינן שונות מאלו של ערפאת, אלא שהוא מנסה לעשות 'קיצור דרך' לעבר הסדר הקבע ללא השלב המקדמי שבו יש הריסת תשתיות טרור בצורה מוחלטת, כך אומר לערוץ 7, זלמן שובל, לשעבר שגריר ישראל בארה"ב.

(צילום: לע"מ)

עמדות אבו מאזן אינן שונות מאלו של ערפאת, אלא שהוא מנסה לעשות 'קיצור דרך' לעבר הסדר הקבע ללא השלב המקדמי שבו יש הריסת תשתיות טרור בצורה מוחלטת ומסירת הנשק הבלתי חוקי שבידי ארגוני הטרור. בנסיונו של אבו מאזן לדלג מעל שלבי מפת הדרכים ולהגיע ישירות להסדר הקבע הוא מנסה גם להתחמק מדרישות האמריקנים והישראלים וגם להציב את ישראל שוב "על כס הנאשמים", במיגננה. כך אומר זלמן שובל מי שהיה שגריר ישראל בארה"ב, בראיון לאריאל כהנא בערוץ 7 .

ישראל לדברי שובל צריכה לומר בצורה ברורה "ובניגוד למגמות של השמאל הישראלי הפלשתינים והאירופים", כי על הפרק עומדים כעת רק: הפסקת הטרור, ניתוץ מנגנוני הטרור ותשתיתו.
עליה להבהיר שרק "אם הכל יסתדר, ולא תהיה אלימות, יעברו לשלב השני של מפת הדרכים שבו מדובר על מדינה פלשתינית עם גבולות זמניים".

ייתכן, אומר שובל כי אבו מאזן מאמין שבשכנוע וב"דרכי נועם" הוא יביא להפסקת הטרור, אך אם ארגון טרור מסכים להודנה, הוא גם יכול למחרת להפסיק להסכים להודנה, ולכן התשתית היא זו שצריכה להיהרס ולא דברים שנאמרים מ"הפה אל החוץ".

שובל אומר עוד כי בניגוד לתקופת נשיאותו של קלינטון, לישראל יש כעת גיבוי אמריקני ובמסגרתו הם דורשים מאבו מאזן לבצע את המוטל עליו שאם לא כן, לא תהיה התקדמות והוא לא יזכה לתמיכה אמריקנית. ישראל צריכה לדעתו לפעול בתיאום עם ארה"ב כדי למנוע מצב שבו אבו מאזן יחוש כי יש דרכים שונות כמו ועידת לונדון שיאפשרו דילוג מעל התחייבויות קודמות.

"אמנם נאומו של בוש בבריסל לא גרם לי לאושר", אומר שובל, אבל, אם מדינת ישראל תגיד באופן ברור למה היא מסכימה ולא מסכימה, האמריקנים לא יעמדו נגדה ו"אני מקווה שיעמדו בהתחייבויות שלהם שניתנו בכתב ובאישור שני בתי הקונגרס".

שובל מתייחס לטענה כי ישראל משלמת את מחיר ההתקרבות בין האמריקנים לאירופאים ואומר כי בפני נסיונות התקרבות אלו ניצבות משוכות רבות ולא כולן קשורות לישראל. לדבריו במאמר שהתפרסם לאחרונה בעתון ה"אקונומיסט" הבריטי "עתון לא אוהד לישראל", נאמר, כי קל לומר שכל הבעיות של ארה"ב והמערב בעולם הערבי הן תוצאה של הסכסוך הישראלי ערבי.
"לאט לאט הם מבינים שאין זה כך", הוא אומר.

"כשישראל עומדת על עמדותיה הבסיסיות היא אינה מוצאת את עצמה במקום שאינה רוצה להמצא ובסופו של דבר הכל תלוי בירושלים ולא בוושינגטון", אומר שובל.

הפיגוע בתל אביב בוצע לדעתו כדי למנוע מהלכים של ממשלת ישראל. מבצעיו הוא מוסיף, מהג'האד האיסלמי, אינם 'תומכי התנתקות', אינם רוצים להגיע למצב שיש הסדר או פתח של הסדר והם מעונינים בהמשכו של העימות, משום שהם רואים גם בתל אביב אדמה שלהם וכל עוד תל אביב לא בידיהם "הכיבוש" נמשך וכך גם העימות.

