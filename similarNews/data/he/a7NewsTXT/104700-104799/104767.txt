

מינהלת ההתנתקות שלחה היום למתיישבי גוש קטיף המיועדים לפינוי אגרות בהן נכתב: "תהליך ההתנתקות הוא קשה, אך יש לקיימו מתוך שיתוף פעולה". דובר חוף עזה: "בזבוז כספי ציבור".


במכתב ששלח למתיישבים, כתב בשיא: "תהליך ההתנתקות הינו תהליך אנושי קשה, מעורר מחלוקות וכעסים. לאחר שנקבע על-ידי מוסדות המדינה, שואפת מנהלת סל"ע (סיוע למתיישבי חבל עזה וצפון השומרון) לקיים אותו מתוך שיתוף פעולה מלא והדברות עם התושבים והמנהיגות המקומית על כל רבדיה ומגוון אמונותיה".

מועצת חוף עזה המליצה היום לתושבים להתעלם "מפרובקציית מכתבי בשיא המהווים במקרה הטוב בזבוז כספי ציבור". דובר המועצה, ערן שטרנברג, אומר כי זכותו של בשיא להמשיך ולשחק ב"נדמה לי" כאוות נפשו, אך לא על חשבון משלם המיסים.

שטרנברג ממשיך ומדגיש כי "הרוב המוחלט של התושבים עומד כחומה בצורה ולא מתרגש ממניפולציות מסוג זה החסרות תוקף חוקי ומטרתו היחידה של בשיא היא פסיכולוגיה בגרוש שאמורה להכשיר את הזוועה".
