

שרת החוץ האמריקנית, קונדוליסה רייס, ערכה אחר הצהרים שיחת תנחומים עם ראש הממשלה בעקבות הפיגוע בתל אביב. היא הביעה תנחומים גם בשם נשיא ארה"ב ג'ורג' בוש.


ראש הממשלה אמר לרייס, כי כל עוד אבו מאזן לא ינקוט צעדים אפקטיביים למאבק בתשתיות הטרור לא יהיה מעבר ליישום שלב א' של מפת הדרכים. עוד אמר שרון כי כל עוד אבו מאזן ינסה להיגע להבנות עם ארגוני הטרור ולא יפעל לפירוקם- הטרור יימשך ו"ישראל לא תוכל לקבל זאת".
עד עתה, הוסיף שרון, אבו-מאזן לא נקט כל צעדים מעשיים נגד הטרור.

רייס אמרה לאחר הפיגוע כי הכרחי שהרשות הפלשתינית תנקוט בצעדים "מידיים ואמינים", למציאת האחראי להתקפה.

רה"מ שרון, אמר הערב בישיבת מזכירות הליכוד: "הבהרנו לרשות הפלסטינית ולעולם כולו כי ישראל לא תסכים לשום התקדמות עם הרשות אם יימשכו הפיגועים". עוד הוסיף: "אנחנו רוצים להתקדם בהסדר. על הנהגת הרשות לנקוט בפעולות נגד אירגוני הטרור. וזהו מבחנם".

שרון הינחה נציגי המשרדים העוסקים בהתנתקות להגיע לסיכומים עד סוף השבוע

בתוך כך, שרון הינחה את כל ראשי המשרדים הממשלתיים העוסקים בתוכנית ההתנתקות, להגיע להסכמות ולסיכומים בכל הנושאים עד סוף השבוע.
