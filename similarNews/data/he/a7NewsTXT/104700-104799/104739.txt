

במושב כפר בילו יתקיים ביום רביעי הבא כנס תמיכה בחלוצי גוש קטיף וצפון השומרון. לכנס הוזמנו חברים תומכים ומזדהים עם המאבק מכל הארץ, בקריאה כי "זוהי שעה גורלית ,אל ייפקד מקומכם".

"אנו חברי ההתיישבות העובדת שיצאנו נגד תכנית חורבן ההתישבות בכנס נהלל לפני שבוע מתכנסים שנית במרכז הארץ במושב כפר בילו (בילו ב') בבית התרבות ונרים קול קורא לעם ונקרא את הקריאה שטבע דוד בן גוריון -'בוז לממשלת המנדט, בוז לספר הלבן'", נכתב בהודעה שפירסמו.

עוד נמסר בהודעתם: "כאז כך היום, ב1939 אחרי ארבע שנים של "מאורעות" ורציחות נגד יהודים ואחרי נצחון ממשלת המנדט על הטרור הערבי היא הגישה לפורעים והרוצחים את הפרס הגדול,
את הספר הלבן שאסר עליה,התיישבות ורכישת קרקעות בארץ ע"י יהודים, כך גם היום, אחרי 4 שנות מלחמה נגד טרור ערבי, ממשלה אנטי ציונית מגישה לפורעים והרוצחים את הפרס הגדול ומגרשת ועוקרת את חלוצי האומה בגוש קטיף וצפון השומרון שעמדו בגבורה במערכה הקשה ולא נכנעו".

"אנו אנשי ההתישבות העובדת שעיצבה את גבולות הארץ בתלם המחרשה קוראים למערכת הפוליטית קריאת כוון :
עם במלחמה לא עוקר את חלוציו שעומדים בחזית והורס את בתיהם, עם במלחמה נלחם באויביו ולא במגיניו,
עם במלחמה עוצר רוצחים, לא משחררם, עם במלחמה חייב להיות מאוחד וחזק, המעשה המטורף, הלא הגיוני, האנטי ציוני, יפלג את העם לנצח ויהפוך את צה"ל ואת ישראל למדינה אחרת, מדינה של קלגסים, של מכלאות מעצר המוניים, של שנאה נוראה בין אחים, וכל זאת כאשר מאות מליוני מוסלמים ברחבי העולם מכינים את כלי הנפש והמלחמה להשמידנו.

"הפקודה לצה"ל להחריב יישובים ולעקור בכוח הזרוע את תושביהם הנה פקודה בלתי חוקית בעליל. צה"ל הנו צבא הגנה לישראל ולא צבא מלחמה בישראל.. הקרב על גוש קטיף הוא הקרב על הבקעה,הגולן,יהודה,שומרון וירושלים. הקרב הוא על צדקת הדרך הציונית !".
