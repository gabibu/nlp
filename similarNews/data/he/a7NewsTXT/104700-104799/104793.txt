

בעקבות הפרת חוזה שביצעה הכנסייה היוונית אורתודוקסית, תוך ניסיון למנוע בנייתם של מלון ודירות יוקרה הצופות אל הר הבית, עוקלו כספים ואדמות של הכנסיה בערך של למעלה משלושים מיליון שקלים.

בהכרעת בוררות אותה ביצע נשיא בית המשפט העליון לשעבר השופט מאיר שמגר, הוחלט כי הכנסייה היוונית אורתודוקסית תפצה חברת נדל"ן גדולה בסכום של שלושים ושניים מיליון שקלים בשל הפרת חוזה שנחתם בין הפטריארכיה לבין החברה, 'סדרון פרופרטיס לימיטד'.

ראשיתו של האירוע בימי הפטריארך היווני הקודם, שחתם על הסכם ולפיו על אדמה בכפר אבו טור, הצופות לעבר הר הבית, תבנה החברה מלון יוקרתי ודירות יוקרתיות לתיירות ומגורים. מרגע החתימה השקיעה החברה כספים רבים וקידו, תכנון ושיווק התכניות לבניית המלון והדירות. משהוגשו התכניות לאישור הפטריארך הקודם, תיאודורוס, החליט זה שלמרות הסיכום אין בכוונתו לחתום על תכניות הבנייה ולאשר את המייזם היוקרתי.

כתבנו שמעון כהן מדווח כי באמצעות עורכי הדין גד ויסקינד ומיכל כהן תבעה חברת הבנייה את הפטריארכיה על הפרת חוזה שעשויה לגרור הפסדים מפליגים הן בפרוייקט הנוכחי ואבדן רווחים מביטולו, והן בשל פגיעה במוניטין החברה בעסקאות בעתיד.

כבורר בתביעה זו הוצב נשיא בית המשפט העליון בדימוס, השופט מאיר שמגר. לאחר בירור כתבי התביעה וההגנה, קבע השופט שמגר כי אכן הכנסייה "הכשילה את ביצוע ההסכם, לצערי, על ידי תמרוניה הפסולים שעלו עד כדי הפרת חוזה". בעקבות הכרעתו שהתפרסמה כבר לפני כשנה החליט שמגר להורות לכנסייה לפצות את החברה בכמעט עשרים ותישעה מיליון שקלים בתפחו מאז הכרעתו לכשלושים ושניים מיליוני שקלים, תוך הוספת ריביות הצמדה ושכר הוצאה לפועל. על מנת ליישם את החלטת השופט הוטל עיקול על כל חשבונות הבנק של הפטריארכיה וכן על אדמות בירושלים וביפו. כתבנו מדווח כי האדמות שעוקלו הינן אדמות במתחם מנזר מר אליאס ואדמות במתחם אנדרומדה היוקרתי ביפו.

עוד מציין כתבנו כי המידע אודות הכרעת השופט שמגר התקבלה באכזבה קשה בקרב בכירי הכנסייה. זאת כיוון שלאחרונה כינס הפטריארך הנוכחי אירינאוס את ראשי הכנסייה ודיווח להם כי פרשת הבוררות עם חברת הנדל"ן עומדת לקראת סיום על הצד הטוב ביותר מבחינת הכנסייה.
(ש)
