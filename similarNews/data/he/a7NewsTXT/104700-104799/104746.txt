

בחור ישיבה בן 15 נהרג אחר הצהריים (א') מפגיעת אוטובוס בשכונת קרית בעלז בירושלים. הנער שרץ ככל הנראה אחר אוטובוס, נפצע אנושות ולאחר מאמצי החייאה ארוכים נקבע מותו.

לקראת השעה 13:50 התקבלה קריאה במוקד מד"א על תאונת דרכים קשה. על פי הדיווח אוטובוס פגע בהולך רגל שנפגע קשות. חובשי מד"א "הצלה ישראל" שהגיעו למקום, מצאו את הולך הרגל מחוסר הכרה ולא נושם. הם החלו לבצע בו ניסיונות החייאה בשטח עם הציוד הרפואי שהיה ברשותם. לאחר זמן קצר הגיע למקום ניידת לטיפול נמרץ אשר ביצעה בו החייאה מתקדמת אך למרות מאמצי ההחייאה הרבים והארוכים נקבע מותו של הצעיר.
