

לקראת ועידת לונדון שאמורה להתכנס מחר נשלחו מישראל צוותי פרקליטים ומומחים שיוכיחו את מעורבותה של סוריה בטרור נגד ישראל בפרט ונגד המערב בכלל.

הצוותים יפעלו במקביל בארצות הברית, צרפת ובלונדון עצמה.

לבד מצוותי המומחים שיגיעו ללונדון יקבלו השגרירים הזרים בישראל חומרי הסברה המבהירים את עמדותיה של ישראל מול האיום הסורי. השגרירים יתבקשו להעביר את עיקרי הנתונים לממשלותיהם.

כמו כן התקיימה שיחה בין האלוף עמוס גלעד לבין בכיר במערכת הבטחון המצרית. האלוף גלעד פרס בפני הבכיר את הנתונים המצביעים על סוריה כעומדת מאחורי הפיגוע בליל שבת.

יצויין כי המאבק ההסברתי בו פותחת ישראל נגד סוריה מהווה מעין תחליף נקודתי לתגובה צבאית, שכן שר הבטחון שאול מופז קבע כי ישראל לא תגיב באופן ישיר לפיגוע האחרון.

בתגובה לאצבע הישראלית המאשימה אומרים בדמשק כי אין לסוריה כל מעורבות בפיגוע. סוריה תומכת בהמשך השיחות בין ישראל להנהגת הרש"פ, אומרים בדמשק.
(ש)
