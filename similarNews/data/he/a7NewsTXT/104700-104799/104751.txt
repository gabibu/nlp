

הממשלה אישרה פה אחד הקמתה של יחידה שתילחם במסיתים ובמפירי הסדר. מועצת יש"ע אומרת בתגובה: זכות המחאה והדמוקרטיה נעלמים מול קדושת ההתנתקות.

הממשלה אישרה בישיבתה השבועית הקמת יחידה מיוחדת במשרד המשפטים שייעודה המעשי יהיה מעקב וטיפול משפטי אינטנסטיבי במתנגדי ההתנתקות. בסיוע השב"כ והמשטרה תעקוב היחידה ותנקוט הליכים משפטים כנגד כל פעולה שינקטו מתנגדי ההתנתקות. כך מדווח כתבנו אריאל כהנא.

בהחלטת הממשלה נאמר כי היחידה תהיה אחראית על "טיפול משפטי בתופעות של הסתה לאלימות, המרדה וגילויי אלימות לסוגיהם, לרבות חסימות דרכים, הפגנות בלתי חוקיות, וגילויי אלימות נגד עובדי ציבור, במסגרת המאבק נגד תכנית ההתנתקות". בראשות היחידה יעמוד שי ניצן, המשנה לפרקליט המדינה.

ההצדקה להקמת היחידה המיוחדת היא "ההתנגדות לתכנית גם בתופעות חמורות ומדאיגות של הסתה לאלימות ולסרבנות, וגילויי אלימות שונים, לרבות איומים ופעולות הטרדה של עובדי ציבור, ובכלל זה אנשי כוחות הביטחון   חיילים, שוטרים ואנשי שב"כ" וכי "צפויה החרפה של תופעות ההסתה לאלימות, וגילויי אלימות אחרים, וקיים חשש ממשי לתופעות של הפגנות בלתי חוקיות, חסימות דרכים, ואף פעולות המרדה, וכן התגברות קריאות ההסתה" - כך נאמר בהחלטה הרשמית של הממשלה.

ראש השב"כ, אבי דיכטר, הציג היום בפני השרים מכתבי איום שהתקבלו על אישים בכירים. דיכטר הבהיר כי השב"כ לא ישתמש בשלב זה במעצרים מינהליים נגד פעילי ימין.

המטה למען ארץ ישראל מסר בצהריים בתגובה: "ציטוטי ראש השב"כ בנוגע להסתה של הימין מקורו בפרובוקטורים של השב"כ והמשטרה". יו"ר המטה, אביעד ויסולי, שב וקרא ליועץ המשפטי להעמיד לדין את ראשי כל ארגוני הימין בגין הסתה. לדבריו, יש לתת לבית המשפט לקבוע את גבולות חופש הביטוי.

במועצת יש"ע אמרו בתגובה כי "משטרת המחשבות אוסרת לחשוב אחרת מהמשטר".
בהודעת המועצה נאמר כי "מטרת האגף החדש הוא סתימת פיות המתנגדים לשרון בהכללתם 'כמסיתים'. זכות המחאה והדמוקרטיה נאלמים ונעלמים מול קדושת ההתנתקות".

איש הימין ברוך מרזל, קרא בתגובה לצוות החדש לדרוש עונש מוות או מאסר עולם על מי שמטיח ביקורת בראש הממשלה: "בדיקטטורה כמו בדיקטטורה: אם יש מקום לחקור אדם שכינה את שרון דיקטטור הרי שבאותה מידה ניתן להטיל עליו עונשים כאלה".
