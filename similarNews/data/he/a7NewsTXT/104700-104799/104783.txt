

אבי פרחן, מוותיקי מתיישבי חבל עזה, מגורש ימית בעברו, פונה למנהיגי העולם בבקשה יצירתית. לאבי נמאס להיות פליט נצחי, בבחינת היהודי הנודד במדינתו שלו, והוא זועק: "השאירו אותי בביתי! גם תחת שלטון ערבי!"

"תנו לי להישאר בביתי, אהיה כפוף לכל שלטון מקומי", כך פונה אבי פרחן, תושב אלי סיני שבגוש קטיף במכתב שכתב למנהיגי העולם כולו.

המכתב שהופנה בין השאר גם לראש ממשלת אנגליה טוני בלייר, שיזם את הוועידה הבינלאומית הצפויה להתכנס ביום שלישי: "אהיה מוכן להישאר פה תחת ריבונות ערבית או בינלאומית".

פרחן מבקש מבלייר להעלות בפני באי הוועידה את בקשת התושבים להישאר בבתיהם, במסגרת ההבנות וההסכמים המתגבשים עם הפלסטינים, ומוסיף, כי הבסיס לזכויות האדם הוא זכות הקניין והחופש הטבעי של האדם בהיותו אדם להתגורר בביתו, בנחלתו וברכושו הפרטי. לדבריו, זכויות אלו מקנות לתושבים את הזכות הבסיסית להישאר בבתים אותם בנו.

פרחן טוען שאין סיבה לעקור יהודים מבתיהם בגוש קטיף תמורת שלום עם הערבים "זכויות האדם הבסיסיות הוא הקניין והחופש הטבעי והתגורר בביתי", כך אומר פרחן בראיון ליומן 'סוגרים יום' בערוץ 7והוסיף: "מוטב לי להיות גולה בארצי, ולהישאר בביתי- מלהיות פליט בארצי- ולהיעקר".

פרחן, שפונה לפני שני עשורים מימית שבחבל סיני, מספר שגם לימית הגיע כפליט ממדינות ערב, יחד עם פליטים רבים שהשאירו שם רכוש רב, ואינו מוכן לחזור על כך.

לשאלת המראיין לגבי תגובות להצעתו הוסיף פרחן כי אמנם היו תגובות סקפטיות, אבל ישנם 5 משפחות נוספות שמצטרפות לתביעה להישאר באלי סיני גם אחרי ההתנתקות.

דובר מועצת חוף עזה מעדכן כי בגוש מביטים בסקרנות ביוזמה זו, לאו דווקא בגלל שמתכוונים לאמץ אותה. לדידם של מתיישבים רבים הסוגיה הזו כלל אינה קיימת לא רק במישור המוסרי עקרוני, אלא אינה אפשרית מעשית ולכן, מאחר והיא היפוטתית, אין טעם לדון בה. אולם יש בה כדי לומר אמירה עקרונית משמעותית על טוהר כוונותיה (או יותר נכון, טומאת כוונותיה) של ממשלת ישראל, האומנם התנתקות או גזענות? לנו התשובה הברורה!", קןבע דובר המועצה.
