

הפסקת מעצרי המחבלים כהוראה שניתנה ע"י שרון היא זו שאיפשרה את הפיגוע בליל שבת, כך סבור כתב ערוץ 7 חגי הוברמן.

כהוראה מפורשת וחד משמעית של ראש הממשלה, ומתוך מחווה לאבו-מאזן, עוצר היום צה"ל רק כשלושים אחוז מכלל המחבלים, שמבקשים לבצע פיגועים. לדברי הוברמן, עד היום היו כמאה עצורים בשבוע ואילו בשבועות האחרונים, יש רק כשלושים עצורים מדי שבוע.

קצינים בכירים בפיקוד מרכז הודו בפני הוברמן, כי בביצוע הוראה זו של הפחתת המעצרים, יש פגיעה משמעותית באיסוף המידע המודיעיני. לדבריו, הרמטכ"ל ואלופי הפיקוד היו בלתי מרוצים בעליל מהוראה זו.

הוברמן, שהתראיין ביומן הצהריים "לפי שעה" של ערוץ 7, ציין כי אף דובר צה"ל עצמו הודה בכך לפני כחודש, ובהודעתו לפני כחודש נאמר כי "לאור התהליך המתקיים עם הפלשתינאים, הנחה הרמטכ"ל, על שינוי בדפוס הפעילות המבצעית של צה"ל. בין השאר הנחה הרמטכ"ל, על צמצום הפעילות ההתקפית".

הוברמן הדגיש כי לאור הפסקת המעצרים, ובנוסף להסרת המחסומים והקלת תנועת הפלשתינאים בכבישים, עלולים להתרחש פיגועים רצחניים נוספים.

הוברמן הבהיר כי גם הפסקת המעצרים לפני כחודש לא נעשתה בשום פנים, על רקע רגיעה בטחונית או ירידה ברמת הההתרעות, אלא משיקולים מדיניים לחלוטין, כמחווה לשלטונו החדש של אבו מאזן.
