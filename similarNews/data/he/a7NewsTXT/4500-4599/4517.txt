

הלילה התפוצץ מטען חבלה ליד סיור מג"ב בשדה התעופה עטרות שבצפון ירושלים. שוטר מג"ב נפצע קל וטופל במקום. המטען התפוצץ ליד אחד השערים הצדדיים של השדה. לג'יפ מג"ב נגרם נזק.

הפלשתינים ירו אל כוח צה"ל ליד הר גריזים שמדרום לשכם. איש לא נפגע.

כתבנו חגי הוברמן מדווח כי בצומת רמין, בין שבי שומרון לעינב, התגלה ופוצץ אתמול בבוקר בעוד מועד מטען חבלה שהניחו מחבלים. כתוצאה מהפיצוץ המבוקר התלקחה במקום דליקה גדולה. כבאיות מהיישוב קרני שומרון הצליחו להשתלט עליה רק לאחר שעה ארוכה.

קודם לכן אותר והתפוצץ בלא פגע מטען נפץ ליד ג'יפ של מג"ב סמוך לאום אל פאחם.

אתמול בבוקר התפוצץ מטען חבלה ליד כוח צה"ל סמוך לטול כרם. אין נפגעים.

שוטר נפגע פגיעה קלה בכתפו אתמול בשעות הבוקר במהלך עימות עם פלשתינים בשכונת ראס אל עמוד במזרח ירושלים. התקרית אירעה בעת שעיריית ירושלים הרסה מבנה בלתי חוקי בשכונה. עם סיום ההריסה, החלו פלשתינים להתגודד במקום, וליידות אבנים לעבר כוחות משטרה ומג"ב שאבטחו את פקחי העירייה במהלך עבודתם. עקב כך נפצע השוטר באורח קל.

שוטרים שהיו במקום ירו גז מדמיע לעבר מיידי האבנים ועזבו את המקום.

אתמול ירו הפלשתינים אל אזור התעשייה בנווה-דקלים. צה"ל נמנע מלהשיב אש.

מטען הופעל הלילה לעבר כוח צה"ל בגבול ישראל מצרים ליד רפיח.

הפלשתינים ירו שני רימונים נגד טנקים לעבר מוצב צה"ל בנווה דקלים ולעבר משרד התיאום והקישור במקום. איש לא נפגע. צה"ל השיב אש.


