

פרופ' משה קוה נבחר אמש לקדנציה שלישית , כנשיא אוניברסיטת בר-אילן עד לסתיו 2005. חבר הנאמנים של האוניברסיטה, המקיים השבוע את דיוניו השנתיים, בחר בו פה אחד.

קוה מכהן כנשיא אוניברסיטת בר-אילן מאז 1996, ושימש כיו"ר ועד ראשי האוניברסיטאות בשנים 1999-2000. בחמש שנות כהונתו כנשיא, הכפילה אוניברסיטת בר-אילן את גיוס הכספים שלה, והיא כיום בתנופת בנייה והתרחבות שלא היתה כדוגמתה.

בעבר כיהן פרופ' קוה כראש המחלקה לפיזיקה, כדיקן הפקולטה למדעי הטבע וכרקטור האוניברסיטה. הוא עמד מאחורי רפורמות כמעט בכל תחומי הלימודים והמחקר באוניברסיטה, כולל פתיחת מסלולי לימוד ישירים לתארים המתקדמים, מלגות גיוס עבור דוקטורנטים, הקמת מרכזי מצויינות ומסלולי לימוד בין-תחומיים, והרחבת חמש המכללות האזוריות של אוניברסיטת בר-אילן. ב-1996 יסד גם את המרכז הבינלאומי לזהות יהודית, שמטרתו לקשר בין טכנולוגיות מודרניות לבין מורשת ישראל.

בשנים האחרונות התבלט קוה גם כאחד המנהיגים הדתיים הנועזים בישראל. הוא לוחם בעקביות בגילויים של רדיקליזם דתי ופוליטי כציבור הדתי, מבקר את חוסר הפתיחות של מערכת בתי הספר הדתיים, ומטיף לסובלנות ואחדות יהודית.

פרופ' קוה נולד ב-1943 בטשקנט, שאליה נמלטה משפחתו ב-1939 מעיירה קטנה ליד ורשה. אביו, הרב דוד קוה, מתלמידי הרב מאיר שפירא בלובלין, היה ניצול השואה היחיד מבין עשרה אחים. משפחת קוה עלתה לישראל ב-1950. משה קוה שרת בחטיבת הנח"ל בשילוב עם עבודה חקלאית בקיבוץ. את שלושת תאריו האקדמיים הוא רכש באוניברסיטת בר-אילן.

בנאום שנשא מייד לאחר ההצבעה, הודה פרופ' קוה לחבר הנאמנים ולראשי האוניברסיטה בישראל ובעולם, על "ההזדמנות הנוספת שניתנה לי להצעיד את האוניברסיטה להישגים גדולים עוד יותר בעתיד". קוה הודה במיוחד ליו"ר הועד המנהל, פרופ' יעקב נאמן, על תרומתו לפיתוח האוניברסיטה.

עם התחלת הקדנציה השלישית שלו כנשיא, הודיע קוה על מבצע גיוס כספים חסר תקדים בהיקפו, שמטרתו לגייס 200 מיליון דולר עבור הפיתוח האקדמי והפיזי של אוניברסיטת בר-אילן עד לשנת היובל של האוניברסיטה בשנת 2005.

חבר הנאמנים של האוניברסיטה בחר גם באהרון דהאן מבלטימור, ארה"ב, כיו"ר חבר הנאמנים לשנתיים נוספות. אהרון דהאן הוא מחשובי היהודים והתורמים של האוניברסיטה. הוא עומד מאחורי פרוייקטים רבים בבר-אילן, כגון: המרכז העולמי לזהות יהודית, המרכז לחברה, תרבות וחינוך במורשת יהדות ספרד ע"ש דהאן, ופארק האחדות ע"ש דהאן, שבנייתו תחל השבוע.


