

יאסר עבד רבו, הממונה על ההסברה ברשות הפלשתינית, אישר היום בבוקר בראיון ל"קול פלשתין" כי הצד הפלשתיני קיבל את טיוטת טנט, הקשורה בהמשך הפסקת האש בשטחים, אך עם שלוש הסתייגויות, ששתים מהן חייבות להיות מבוצעת לאלתר.

עבד רבו אמר, שישראל תמנע מהקמת איזורי חיץ , תסיר מיידית את הסגר וכן לא מדובר כעת על מעצר מבוקשים, לאלתר.

הדבר העיקרי, לטענת הפלשתינים, שחל בו שינוי בעקבות המגעים והפגישה השניה, שהיתה בין טנט לבין ערפאת ברמאללה, הוא שינוי הסעיף השלישי, המדבר על מעצר מבוקשים. הרשות לא פסלה את מעצר המבוקשים לחלוטין, אלא שכעת השאירה הרשות הפלשתינית את האופציה פתוחה בפניה, לעצור או לא לעצור, על פי ההתפתחויות בשטח. אם ישראל לא תעמוד בהתחייבויות שלה, ותמשיך, במה שמכונה, "התקפות נגד העם הפלשתיני", אזי תמשיך הרשות לאחוז בסיסמה הזו, שישראל לא מלאה את התחייבויותיה ולכן אין לדבר על מילוי סעיפים והתחייבויות על ידי הרשות הפלשתינית.

עבד רבו אמר, שקבלת מסמך טנט בא בעקבות מגעים רבים מאוד בין ערפאת לבין מנהיגים רבים בעולם. זאת, למען הנסיון לשמור את תהליך השלום ולתת לו הזדמנות נוספת, שעשויה להצליח אם ישראל תפסיק את צעדיה נגד הפלשתינים. עבד רבו הוסיף, שכל הסכם אשר יחתם, יהיה במעמד כל המדינות שהיו מעורבות בתהליך השלום, בדגם של הסכם שארם א-שייח האחרון.

