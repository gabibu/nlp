

היום נפגש שר החוץ שמעון פרס עם נאביל שעת', האחראי על ענייני החוץ ברשות הפלשתינית. המפגש היה בעת כינוס מועצת שרי החוץ של האיחוד האירופי בלוקסמבורג.

שר החוץ אמר לשעת', כי הפסקת אש מוחלטת, לרבות הפסקת ההסתה, היא תנאי הכרחי לכל התקדמות מדינית, והכדור מצוי בידי הפלשתינים. פרס ציין כי הנייר שהגיש ראש הסי-איי-אי ג'ורג' טנט צריך להתקבל על ידיהם, ואז ניתן יהיה להכריז על הפסקת אש ולאחריה להתחיל ביישום דו"ח מיטשל.

במענה לתלונת שעת' על המצב הכלכלי הקשה השורר בשטחי יש"ע השיב פרס כי ישראל שואפת לאפשר לפלשתינים לנהל חיים נורמליים ככל האפשר ולהימנע ממדיניות של ענישה קולקטיבית. פרס הציע להפעיל "תכנית מיטשל כלכלית", באמצעות קבוצה אמריקנית-אירופית. מטרת תכנית זו לסייע לרשות הפלשתינית בתחום פיתוח התשתיות. פרס הוסיף כי ישראל תהיה מוכנה להשתתף ביוזמה זו.

לשאלת שרת החוץ של שוודיה אנה לינד, בעניין הקפאת הבנייה בהתיישבות אמר פרס, כי על פי דו"ח מיטשל יישום הסעיף העוסק בהתיישבות יתחיל רק בשלב של אמצעים בוני אמון, דהיינו לאחר תקופת הצינון. "בפועל כבר עתה אין בנייה חדשה בהתנחלויות", אמר פרס.

בתשובה לשאלת שר החוץ של בלגיה לואי מישל, בנוגע לשיגור כוח משקיפים בינלאומי לשטחים, השיב פרס, "האם משקיפי יוניפי"ל מנעו מהחיזבאללה לתקוף את ישראל? האם המשקיפים יוכלו לבקר במיפקדות הג'יהאד והחמאס ולהשקיף על הכנת מכוניות תופת?"
