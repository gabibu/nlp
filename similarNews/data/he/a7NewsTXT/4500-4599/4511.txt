

מקור בטחוני ישראלי אמר כי הרשות הפלשתינית מנסה להפעיל לחצים נוספים על ישראל ולזכות בהישגים מדיניים וזאת על ידי תקריות הירי ושיגור 9 פצצות מרגמה לעבר ישובים בגוש קטיף ביום א' .

המקור אף מסר כי ממידע מודיעיני הזורם למערכת הבטחון עולה החשש כי אנשי התנזים, ינסו לעורר מחדש את גזרת בית לחם ובית ג'אלה, שם מתגורר רוב נוצרי, וזאת כדי לגרור לחץ נוצרי מאירופה, בעטיו יזכו הפלשתינים להישגים מדיניים.

המקור הבטחוני הוסיף, כי רבים הסיכויים שסבב השיחות הבטחוניות המשותפות יסתיים ביום ב' בערב, ברמאללה, בהצהרה משותפת שתיקרא על ידי ראש הסי.איי.אי. ג'ורג' טנט, וזאת למרות הקשיים והתהום הפעורה בין העמדות הישראלית והפלשתינית. זאת מאחר שארה"ב אינה מעוניינת שהמפגשים הבטחוניים יסתיימו בתחושה שמאמציהם הסתיימו בכשלון.

המקור הבטחוני אמר כי בימים הקרובים ניתן יהיה לעמוד על כוונתם האמיתית של הפלשתינים. על תנועות החמאס והג'יהאד האיסלאמי אמר, כי ברור כי האלם בו הם נוקטים בינתיים הוא זמני בלבד.
