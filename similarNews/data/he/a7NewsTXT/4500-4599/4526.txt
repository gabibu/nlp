

משרד החינוך הודיע כי החליט להאריך בחודש את שנת הלימודים בעבור תלמידי יש"ע. לדברי מנחם צברי, מנהל מחלקת החינוך במועצה אזורית מטה בנימין, ביומן הצהריים של ערוץ 7, החלטה זו אינה מלווה בהקצאת תקציב בהיקף גדול מספיק לצורך העניין.

"קיבלנו הודעה על הארכת פעילותן של מסגרות החינוך באזורנו, אולם איננו יכולים לנהוג לפיה, מפני שלא הוקצו המשאבים הנדרשים ליישומה", אמר. "ביישובים אין מרכזי העשרה, ואין די ספריות ומוזיאונים, ולכן הילדים צריכים להסתובב חודשיים בין הגדרות".

ההחלטה להאריך את שנת הלימודים הייתה אומנם פועל יוצא טבעי לגמרי למצב, לדבריו, אך התשובה התקציבית שנתן משרד החינוך כדי לסייע במתן המענה עבור חודש הפעילות הנוסף מסתכמת בכשליש ממה שנחוץ לשם כך.

הוא סיפר שהייתה בקשה להשוות את התנאים של מערכות החינוך ביישובי יש"ע לאלה של יישובי הצפון, אך מה שהתקבל הוא רק חלק קטן, שעונה אך במעט על הצרכים.

בהמשך דבריו הגיב צברי על סקר שהתפרסם בתקשורת, ובו דווח כי שליש מילדי יש"ע חיים בחרדה. לדבריו הוא לא בדק את הנושא בדיקה מקצועית, אבל, להערכתו, כמצוי בשטח, הנתונים רחוקים מהמציאות. לדבריו, המערכת הבית ספרית מתפקדת באופן נורמלי לגמרי, ובכלליות אפשר לומר, לדעתו, כי "האוכלוסייה מקיימת את אורח החיים הרגיל".

הוא אף סיפר שרכזי הנוער ביישובים דיווחו לו כי נוער שבעבר נטה לנשור מהלימודים מסיבות שונות, והיה מבלה את זמנו בכיכר ציון, התגייס מרצונו להקמת מאחזים נוספים, ועוסק בפעילויות, שלולא עזרתו לא היו מתקיימות. כך, מציין צברי, בזכות עשייה בשטח בעיות מן העבר, של אלימות ומתחים בקרב הנוער, דווקא צומצמו.


