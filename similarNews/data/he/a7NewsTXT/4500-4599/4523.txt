

מגמתו של ראש הממשלה למנות את אהוד יתום לתפקיד ראש המטה למלחמה בטרור עוררה תגובות.
יתום, שהיה מעורב בזמנו בפרשת קו 300, וקיבל חנינה, עתיד להחליף את תת אלוף במילואים יחיעם ששון.

מנחם לנדאו, בכיר לשעבר בשב"כ , וסגנו של אהוד יתום למעלה משש שנים, אמר ביומן הצהריים של ערוץ 7 כי אין מי שמתאים לתפקיד יותר מיתום. לדבריו, הוא מומחה בכל הקשור ללוחמה בטרור ולמניעתו, והוא בעל רעיונות מקוריים.

לנדאו ציין כי אף על פי שלכל גוף ולכל מגזר יש מערכת אבטחה נפרדת ועצמאית מפני טרור יש צורך במישהו שמתווה מדיניות כוללת.

לנדאו מתנגד לפסילת יתום לתפקיד בגלל מה שאירע בקו 300 לפני 17 שנים. לדבריו כשפעל יתום את פעולותיו בזמנו טובת המדינה הייתה לנגד עיניו, והוא כבר "שילם על זה די והותר", כלשונו של לנדאו. "הגיע הזמן", אמר לנדאו, "שהמדינה תעריך אנשים מסוגו, ותיתן להם את הכבוד הראוי להם".


