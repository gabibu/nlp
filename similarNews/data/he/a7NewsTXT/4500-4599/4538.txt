

אוניברסיטת בר-אילן תעניק הערב 12.6 בשעה 19:00 באמפיתיאטרון ע"ש שאפל בקמפוס האוניברסיטה ברמת גן ,תוארי דוקטור לשם כבוד לשבעה אישים, וביניהם הסופר א"ב יהושע והיועץ המשפטי לממשלה אליקים רובינשטיין.

א"ב יהושע ינאם בטקס בשם מקבלי התואר. ניתן לסקר את הטקס על ידי צלמים וכתבים, בתיאום עם לשכת דובר האוניברסיטה.

האוניברסיטה מעניקה תואר דוקטור לפילוסופיה לשם כבוד לא"ב יהושע לאות הוקרה על "היותו אחד הסופרים הבולטים במדינת ישראל". אליקים רובינשטיין יקבל את תואר הכבוד "על תרומותיו הייחודיות לפיתוח מערכת המשפט ואכיפת החוק במדינת ישראל, וכן על תרומותיו לביטחון מדינת ישראל בעיצוב הסכמי השלום עם שכנותיה".

בין מקבלי התואר האחרים: הרב ד"ר יצחק גרינברג, יו"ר מוזיאון השואה בוושינגטון, פרופ' פרידריך הירצבוך מגרמניה, חתן פרס וולף במתימטיקה, מייסד מדרשיית נוער בפרדס חנה הרב יהושע יגל, הנדבן הנודע מוריס והאל מלונדון, וידיד האוניברסיטה ד"ר דוד יסלזון משוויץ. כמו כן יוענק אות הוקרה לברוך ורות רפפורט משווייץ לרגל הקמת מרכז לחקר ההתבוללות שייקרא על שמם.

שגרירי ארה"ב וגרמניה בישראל ישתתפו בטקס.

אוניברסיטת בר-אילן היא כיום האוניברסיטה הגדולה בישראל, עם קרוב ל-30 אלף סטודנטים. האוניברסיטה נמצאת בתנופת פיתוח ובנייה מסיבית. בחודש הקרוב היא מתכוונת לגייס 200 מיליון דולר, לבניית 11 בניינים חדשים. פרופ' משה קוה נבחר אתמול לקדנציה שלישית כנשיא האוניברסיטה.


