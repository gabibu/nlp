

מרכז יפה למחקרים אסטרטגיים פרסם בימים אלה דוח, ובו הוא קובע כי ישראל היא עדיין המדינה החזקה ביותר באזור מבחינה צבאית. תא"ל במילואים שלמה ברום, חבר מרכז יפה, הסביר לערוץ 7: "מספרים אינם הכל. אנחנו מביאים בחשבון גם גורמים כמו איכות אמצעי הלחימה, מספר פעולות האימונים, איכותן וכדומה".

האם גם בעיני הערבים יש לנו עדיין הצבא החזק ביותר? "אין צל של ספק בכך", משיב ברום. "נכון שיש לנו בעיה במלחמה בעצמה נמוכה, כמו זו שמנהלים נגדנו הפלשתינים או החיזבאללה. במלחמה כזו אין לישראל יכולת להביא לידי ביטוי את מלוא עצמתה הצבאית, וזו בדיוק הסיבה לכך שהערבים בוחרים בסוג זה של מלחמה. בתחום הזה תמיד הייתה בעיה של הרתעה. עם זאת, אין לכך כל השלכה על הרתעה בתחומים אחרים".


