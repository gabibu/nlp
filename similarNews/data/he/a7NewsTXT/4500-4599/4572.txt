

היועץ המשפטי לממשלה, אליקים רובינשטיין, החליט לפתוח בחקירה פלילית נגד ח"כ עזמי בשארה בחשד לביצוע עבירות על חוק העונשין ועל הפקודה למניעת טרור.

בתום התיעצות שנערכה בלשכת היועץ המשפטי לממשלה, שבה נטלו חלק גם פרקליטת המדינה עדנה ארבל, בכירים בפרקליטות וגורמי בטחון הוחלט לפתוח בחקירה נגד ח"כ בשארה בחשד להסתה, המרדה ומגע עם סוכן זר.

הודעה על ההחלטה בדבר הפתיחה בחקירה נמסרה לראש הממשלה אריאל שרון, לשר המשפטים מאיר שטרית ולראש אגף החקירות במשטרה ניצב משה מזרחי.

ההחלטה התקבלה בעקבות נאום שנשא ח"כ עזמי בשארה בסוריה ביום א', בעת האזכרה לנשיא אסד. לאחר ששיבח את 'התנגדות הלבנונית' (החיזבאללה), קרא בשארה "להגביר את ההתנגדות נגד ישראל", והדגיש כי לא ניתן יהיה להשיג זאת ללא לכידות כלל-ערבית.


