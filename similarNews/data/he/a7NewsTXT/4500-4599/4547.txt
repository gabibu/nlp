

שרת החינוך לימור לבנת, תשתתף מחר 13.6.01, בשעה 18.30, יחד עם ראש עיריית רמת-גן, צבי בר, בקונצרט מיוחד בביצועם של 23 ילדים (גילאי 7-20) הסובלים מתסמונת דאון, ומנגנים בצוותא עם ילדים רגילים במסגרת "המרכז החדש למוסיקה רמת-גן", בניהולו של המוסיקאי דוד קריבושי.

הקונצרט יתקיים באולם המרכז החדש למוסיקה, רח' רש"י 5 (מגדלי גרונר, קומה 3), רמת גן.

פרוייקט ייחודי זה, "צלילים שמנסים לגעת", ששיאו מתבטא בקונצרט, פועל מזה כשנתיים. הפרוייקט מבטא שילוב חברתי של ילדם עם צרכים מיוחדים וילדים רגילים, באמצעות נגינה משותפת.

נגינה זו, בצוותא, מאפשרת לילדים הסובלים מתסמונת דאון ללמוד מיומנויות חברתיות ולפתח את הפוטנציאל הגלום בהם באמצעות קיסמה המיוחד של שפת המוסיקה.

בד בבד תורמת הנגינה המשותפת גם לילדים הרגילים, ובאמצעות הדיאלוג המוסיקלי מתחזקים בקירבם נושאים כמו קבלת השונה, כבוד הדדי והרגלי אמון ופתיחות.

יש לציין, כי במהלך הפעילות המשותפת אכן נרקמו בין הילדים יחסי חברות הדוקים, שסייעו רבות גם בקידומם המוסיקלי.

הנך מוזמן/ת (יש אישור לצלם את כל הילדים, כולל ילדי תסמונת דאון).



