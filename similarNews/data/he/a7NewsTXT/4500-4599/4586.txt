

במסיבת עיתונאים בירושלים ,הודיע שר התחבורה אפרים סנה על הקמתו של קו רכבת מהירה בין ירושלים לתל אביב, קו אשר יעבור דרך נמל התעופה בן גוריון, ודרך העיר מודיעין. מדובר בקו רכבת חדש לירושלים, באורך 56 קילומטרים. הנתיב יכלול תשע מנהרות, באורך כולל של 14 קילומטרים, ובחלק מן התוואי תעבור הרכבת בעומק של 70 מטרים מתחת לאדמה.

עלות הקמת הקו החדש נאמדת ב 2.5 מיליארד שקלים. הרכבת אמורה להסיע שישה מיליון נוסעים בשנה. חלקו הראשון של הקו, מתל אביב לנמל התעופה בן גוריון, כבר נמצא בבנייה, והשלמתו מתוכננת לסוף שנת 2002. עלות הקמת הקטע הזה היא 320 מיליון ש"ח.

במקביל להקמת הקו החדש החליט שר התחבורה סנה לשפר את איכות מסילת הרכבת הישנה בין ירושלים לתל אביב, בתוואי נחל שורק - בית שמש - רמלה ולוד, וזאת בעלות של 85 מיליון ש"ח.


