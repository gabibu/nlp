

לאחר הפיגוע בדולפינריום והכרזתו של ערפאת על הפסקת אש, עצרה הרשות הפלשתינית מספר מחבלים במטרה למנוע פיגועים שעמדו לצאת לפועל. הדבר נועד למטרות יחסי ציבור ולא כחלק ממדיניות סיכול. כך אמר קצין בכיר באמ"ן במהלך סקירה לחברי ועדת החוץ והבטחון של הכנסת שבה השתתף ראש הממשלה שרון.

באמ"ן רואים במעצרים שעשה ערפאת לאחר הפיגוע ובירידה במספר תקריות הירי את ההוכחה לכך שערפאת נהנה משליטה איסטרטגית בשטח. להערכת אמ"ן, ערפאת לא שינה את דרישותיו האיסטרטגיות להקמת מדינה פלשתינית בגבולות 67, שבירתה ירושלים, ועם זכות שיבה לפליטים, והוא ממשיך להשתמש בטרור באמצעות ארגונים הסרים למרותו, כמו כוח 17 והפתח', וגם ע"י הארגונים האיסלאמים הקיצונים החמאס, הג'יהאד האיסלאמי, והחיזבאללה, שמרחיב את אחיזתו בשטחי יש"ע.

עוד הוסיף קצין אמ"ן בסקירתו, כי ערפאת מנצל את המעורבות הבינלאומית הנמרצת של ארה"ב ואירופה, כאופציה לחזור לתהליך מדיני, בשילוב טרור. "ערפאת רוצה בהנעת התהליך המדיני, אך בליווי טרור". לדברי הקצין מאמ"ן, ערפאת מודאג מהקו האחיד של ממשלת האחדות והוא שואף לפרק אותה. ערפאת עושה מאמצים להבקיע את החזית המאוחדת של ישראל, ולהכניס את המימד הבינלאומי לסיכסוך.

ראש הממשלה אריאל שרון אמר בדיון, כי איננו רואה עדיין מאמץ אמיתי מצד הרשות הפלשתינית לסיכול הטרור ע"י מעצר של מחבלים ולדבריו, כל רבי המרצחים עדיין פעילים בשטח. שרון פירט את השלבים של דו"ח מיטשל והדגיש, כי ישראל עומדת על כך שתהיה הפסקת אש מוחלטת ובלתי מותנית, ורק לאחר כמה ימים של הפסקת אש כזו, תתחיל תקופת הצינון.
