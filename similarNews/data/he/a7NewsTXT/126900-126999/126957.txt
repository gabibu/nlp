

שר הפנים, אופיר פז-פינס סייר בחופי הכינרת והבטיח לדאוג לכך שמחירי הכניסה לחופים יהיו סבירים ויותירו את החופים "נגישים לכל אזרח בישראל".



סוגיית התשלום על הכניסה לחופי הכינרת עמדה במרכז סיורו אתמול של שר הפנים אתמול בחופי היקרים הללו. השר הבהיר כי אמנם ימשיכו אזרחי ישראל לשלם עבור הכניסה לחופים, אולם משרדו ידאג לכך שהתשלום יהיה סביר ומותאם לכל נפש.

על מנת להבטיח את כוונת השר הוחל להקים צוות משותף של משרד הפנים, מינהל מקרקעי ישראל, ומשרד המשפטים להסדרת נושאי ההתקשרויות של מנהלי החופים שהיו עד כה ללא כל חוזה מוסדר.

השר, שפגש בסיורו ראשי הרשויות -מפעילי החופים ונציגי החברה להגנת הטבע, החליט לזמן לשימוע את חמשת ראשי הרשויות הגובלות בכנרת. החמישה אמורים להציג את עמדותיהם בסוגיה בתוך שבוע ימים.

כמו כן מונה פקח לחופי הכנרת שיפעל מכוח משרד הפנים ומינהל מקרקעי ישראל.

כאמור, שר הפנים אמר שהוא סבור כי יש לגבות דמי כניסה עבור השירותים הניתנים בחופים אך יחד עם זאת יש לדאוג כי המחיר יהיה סביר לכל נפש על מנת שהחופים יהיו נגישים לכל אזרח בישראל.
(ש)
