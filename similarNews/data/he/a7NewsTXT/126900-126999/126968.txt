

מבוכה במפלגת העבודה עם הודעתו של מזכ"ל המפלגה חבר הכנסת איתן כבל כי יתכן והבחירות הפנימיות תידחנה שוב. וילנאי: הדחיה היא מזוכיזם.

הכרזתו של חבר הכנסת כבל באה כתגובה להחלטת המוסד לבירור עתירות במפלגה שהחליט לקבל את דרישתו של המועמד לראשות המפלגה, שר התשתיות בנימין בן אליעזר להתיר לכתשעת אלפים מתפקדים שקולותיהם נפסלו לערער על פסילה זו.

בעקבות החלטת המוסד לבירור עתירות נדחתה סגירת ספר הבוחרים עד ל-28 באוקטובר ובכך לאפשר את הערעור על פסילת הקולות. חבר הכנסת איתן כבל אומר כי קיים ספק רב אם ניתן יהיה לקיים בחירות פנימיות אחד עשר ימים לאחר סגירת ספר הבוחרים. ספר הבוחרים אמור היה להיסגר ולהתפרסם כבר בעוד יומיים.

כאמור, שר המדע מתן וילנאי הגדיר את האפשרות לדחיית הפריימריז כמזוכיזם מפלגתי. לטעמו של וילנאי עתירתו של בן אליעזר פוגעת בטובת המפלגה למען טובתו שלו.

יושב ראש 'שינוי' חבר הכנסת יוסף לפיד ניצל את דבריו של כבל למתקפה נוספת על מפלגת העבודה ואמר שבמפלגה זו אין מי שינהיג ואין את מה להנהיג.
(ש)
