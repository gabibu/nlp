

רב החובל של אוניית 'צים אסיה' הציג אתמול את גרסתו באשר לתאונה בה נהרגו שבעה דייגים. לדבריו לא ידע ולא יכול היה לדעת על ההתנגשות, ולו ידע היה עוצר את האוניה ומגיש סיוע לנפגעים.

משה בן דוד, רב החובל של אוניית 'צים-אסיה' הציג אתמול את גרסתו לאירועי התאונה בה נהרגו שבעה דייגים יפנים.

בן דוד סיפר כי בשעה בה אירעה, ככל הנראה, התאונה הטראגית, לא היה על הסיפון אלא ישן בתאו. בן דוד שלל כל אפשרות שאי מי מצוות האונייה ידע על התאונה וביקש להעלים את המידע. לדבריו לו היה יודע על האירוע היה עוצר את האוניה ומגיש סיוע לדייגים הנפגעים.

בן דוד קבע נחרצות כי ממרומי האוניה לא חשו אנשי צוותה כלל בהתנגשות.

בראש צוות החקירה שקיבל אתמול את עדותו של בן דוד עומד רב החובל אלכס גרסון. את הצוות גיבש שר התחבורה מאיר שטרית וכפי שהובטח לממשלת יפן החקירה תלווה על ידי צוות מקביל מיפן.


כאן המקום להזכיר את דבריו של שגריר ישראל ביפן, אלי כהן, שקבע כי בניגוד לרושם שהתקבל בישראל הרי שביפן דווקא התרשמו לטובה מהתגובה הישראלית המהירה לאירועי 'צים'. בני משפחות הדייגים היפנים שנהרגו אמנם קיבלו את מנכ"ל 'צים' בכעס, אולם הממשל היפני ראה בהתנהלות החברה שהחליטה לקחת על עצמה את האחריות המלאה לאירוע, התנהלות ראויה ומכובדת. כמו כן אומר השגריר כהן כי יפן מכבדת את האופן בו חוקרת ישראל את האירועים ואת המעורבות היפנית שהיא מאפשרת בחקירה.
(ש)
