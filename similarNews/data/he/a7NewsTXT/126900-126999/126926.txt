

מבדיקת מרכז המידע למודיעין וטרור עולה כי רוב אתרי האינטרנט של החמאס פועלים באמצעות שרתים הנמצאים במזרח אירופה ובדרום מזרח אסיה. באתרים הללו מפיצים המחבלים את צילומי ומסרי התעמולה הלוחמניים שלהם.

רוב אתרי האינטרנט המובילים של תנועת החמאס ממשיכים להסתייע בספקיות שירותים ממזרח אירופה (רוסיה ואוקראינה) ודרום מזרח אסיה (מלזיה ואינדונזיה) . אתר מוביל נוסף מסתייע בספקית שירותים מדובאי. כך עולה מבדיקה של מרכז המידע למודיעין ולטרור (מל"מ).

המל"מ מציין כי בחלק מהמדינות הללו מצויים אנשי קשר הפועלים מטעם החמאס הקשורים למפעיל תשתית האינטרנט של הארגון בבירות. התשתית כולה מאוכוונת ע"י ניזאר חסין הפועל במסגרת לשכתו של נציג החמאס בלבנון אסאמה חמדאן, והמופעל, להערכתם, ע"י לשכת ההסברה של הארגון בדמשק.

באמצעות הרשת ממשיכים להפיץ המחבלים צילומי ילדים נושאי נשק, אבנים, אוחזים בספר הקוראן, עוטי סרטי מצח ועליהם סיסמאות.

אתר האינטרנט palestine-info הינו קבוצת האתרים המובילה (אתר ראשי ואתרי משנה) של תנועת החמאס, הפועל תחת הכותרת "המרכז הפלסטיני להסברה" . האתר הינו תשתיתי וחדשותי וכולל בעיקרו מידע על התנוועה, האידיאולוגיה וההיסטוריה שלה, הודעות רשמיות וראיונות עם בכירי התנועה, חומרי הסתה נגד ישראל ולעיתים נגד "הרשות הפלסטינית", עידוד הטרור נגד ישראל ודברי שבח למחבלים מבצעי פיגועים, סקרי דעת קהל ומחקרים וחומר הסברתי-תעמולתי הכולל פוסטרים ותמונות.
