

היום הקדוש ביותר בשנה, יום הכיפורים חלף עבר. אלפי בתי הכנסת ברחבי הארץ התמלאו אתמול במתפללים בכניסת יום הכיפורים, ובתפילת הנעילה, התפילה החותמת את יום הכיפורים. עם סיום הצום נערכים לחג הבא, לסוכות.

מייד בצאת יום כיפור, יצאו עשרות מתנדבי אגודת "רפואה וחיים" של חסידי ויזניץ' לבתי החולים באזור המרכז, כשהם מצוידים באלפי שקיות שוקו ומיני מזונות והגישו לחולים ובני משפחותיהם את הטעימה הראשונה לאחר הצום.

מתנדבי האגודה מחלקים מידי ערב סנדויצים בבתי החולים באזור המרכז. מנכ"ל "שפע שוק", יהודה פורת, וצבי כהן ממאפיית "הצבי" נענו לפנייה של האגודה והחליטו לתרום כשלושת אלפים שקיות שוקו ודברי מאפה.

במהלך יום הכיפורים טופלו 1999 בני אדם ע"י צוותי מד"א. בתחנות ובמוקדי מד"א טופלו עשרה אנשים, שחשו ברע או נפצעו. 83 התעלפו עקב הצום ו-16 נזקקו להחייאה. צוותי מד"א הוזעקו גם להעביר 99 יולדות לבתי החולים. צוות מד"א יילד אישה שכרעה ללדת בישוב יבנה.

במד"א מציינים כי גם השנה היו מקרים רבים של פציעת ילדים, עקב רכיבה על אופניים והחלקה על גלגליות. 187 ילדים נפגעו ונזקקו לעזרה ראשונה.

לקראת חג הסוכות החלו בני ישיבות ואנשי הגרעינים התורניים להתארגן למבצע "לולב". ביום חמישי, יום שני של חול המועד, יקימו הבחורים דוכנים בעשרות ואולי במאות מוקדים בכל רחבי הארץ. הם יצטיידו בארבעת המינים ובכלי נגינה וינסו למשוך אליהם קהל תוך השפעה של אווירת החג והשמחה.על מבצע "לולב"
סוכה על סירה באיטליה- לחץ להגדלה שליחי חב"ד מכל רחבי העולם נערכים לקראת חג הסוכות הממשמש ובא בהילוך גבוה. כך למשל החל בית חב"ד מוונציה בהתקנת סוכה על סירה שתשוט בתעלה המקומית בין מאות הגונדולות, ותזכה אלפי תיירים יהודים במצוות החג.

גם בית חב"ד שבנפאל מתאים את עצמו לסביבה שבה הוא נמצא, וכך יוכלו התיירים היהודים בימי החג הקרובים ליהנות מסוכה כשרה למהדרין המורכבת על ריקשה מקומית (מעין תלת אופן עם באגז').

בניו-יורק נוכל למצוא סוכות כמעט בכל פינת רחוב מרכזית, ודי עם נזכיר את רחוב שלושים וארבע המפורסם או את רחוב וואל סטריט הפיננסי. גם מול בניין האומות המאוחדות תוקם סוכה, אשר תשרת דיפלומטים יהודים מכל רחבי העולם. אפילו מי שיגיע ליבשת השחורה יוכל לחוג חג כהלכתו, וזאת הודות לחבדניקים מקינשסה שבקונגו, אשר ירכזו את הפעילות בכל מדינות מרכז אפריקה.

סוכה תוצב גם בפאריס למרגלות מגדל אייפל המפורסם, ובשטרסבורג מול בניין הפרלמנט האירופי. צעירי אגודת חב"ד בראשות הרב יוסף-יצחק אהרונוב, יקיימו בימים הקרובים פעילות רחבת היקף לכל אורכה ורוחבה של ישראל.

הפעילות תכלול, בין היתר, הפעלת עשרות סוכות ניידות. הם יגיעו למחנות צבא, שכונות ברחבי הערים, ואף אתרי נופש בחיק הטבע. בכל סוכה יש מספר סטים של ארבעת המינים, בקבוק וודקה לאמירת 'לחיים', מזונות וחומר הסברה על חג הסוכות.

מלבד זאת מקימים השליחים "סוכות אחווה" במרכזי הערים, שיאפשרו לציבור הרחב לקיים את מצוות נטילת לולב. גם בתי רפואה, בתי אבות, מרכזי עולים ובתי כלא יזכו בביקורים דומים.
מלבד זאת יתקיימו בלמעלה ממאתיים ושלושים בתי חב"ד שבארץ, עצרות המוניות של שמחת בית השואבה, וגם "הקפות שניות" המוניות אשר המרכזיות שבהן ייתקימו בכפר חב"ד, ובמערת המכפלה בחברון.
סוכה בקטמנדו
