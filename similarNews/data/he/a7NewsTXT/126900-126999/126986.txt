

בשבועיים האחרונים של חודש אוקטובר, במקביל לחג הסוכות ולשמחת תורה, תושבי חבל יהודה יהיו עדים להגעתם של מאות מתנדבים מחו"ל שיגיעו כדי לחזק את אש"ף, במסגרת "המסע העולמי למען מסיק הזיתים בפלשתין".

זו השנה הרביעית שארגון הסולידאריות הבינלאומית P.A. Monitor משתף פעולה עם "גוש שלום", ימק"א מזרח ירושלים, וארגון "שומרי משפט   הרבנים למען זכויות האדם", כדי לייבא ולפזר מאות מתנדבים בקרב חקלאים פלשתינים באזורי בית לחם, חברון ודרום הר חברון.

העיתונאי דוד בדין מדווח במקומון "על המקום" כי מטרת 'המתנדבים' היא לעבוד בשיתוף פעולה עם פעילים פלשתיניים העוסקים בקטיף הזיתים בעונה, ולהפגין נגד המשך הנוכחות הישראלית באזור יהודה. בדין מבהיר כל המתנדבים לומדים שמתנחלים אכן שורפים ושודדים את הזיתים מאת הפלשתינים. על פי התכנון המפורסם על ידי הארגון, המתנדבים מחו"ל יגיעו בהתחלה לירושלים, ויתאכסנו בשתי אכסניות נוער בקרבת שער שכם, אכסניות "פייסל" ו"שער הזהב".

מר הישאם ג'ם-ג'ון, שמציג את עצמו כפעיל ותיק של 'החזית העממית לשחרור פלשתין' מטעם ג'ורג' חבש, אמור גם השנה לתדרך את כל המתנדבים בשבוע הראשון שלהם בארץ, לקחת אותם להיפגש עם הנהגת אש"ף ברמאללה ולהעביר להם "סמינר" בנושא "הכיבוש".

לפי דיווחו של בדין, עיתונאים שהסתננו לתדרוכים של הישאם בשנים האחרונות יודעים לספר כי כל המתנדבים שעוברים בקורס שלו זוכים לקבל הסברים מפורטים ביותר לגבי המחסומים של צה"ל, לגבי האוטובוסים "של המתנחלים", ולגבי דרכים שונות להסוות עצמם כתיירים תמימים עד להגעתם למרכז הפעילות בבית סחור.

תקופת עבודתם האינטנסיבית בשטח תחל בתאריך 21.10.05 ותימשך עד לתאריך 31.10.05. המתנדבים יחולקו לשלושים בתים של חקלאים פלשתינים והם אמורים לחלק את זמנם בין עבודה פיזית במטעי הזיתים לבין הפגנות נגד התנחלויות. ביום האחרון שלהם, כל המתנדבים ישתתפו בהפגנה בחברון, נגד הקהילה היהודית במקום.

פורמאלית, מערכת הביטחון מגדירה את הארגון הנקרא "התנועה לסולידאריות בינלאומית" כארגון טרור לכל דבר, מאז הפיצוץ במסעדת Mike's Place בתל-אביב בחודש מאי 2003, כאשר התברר שמבצעי הפיגוע היו שני מחבלים מן 'החזית העממית' שהיו בעלי אזרחות בריטית הגיעו ארצה במסגרת של התנועה לסולידאריות בינלאומית. אך בעוד כל המתנדבים של אותה תנועה בחרו להגיע ארצה במסגרת עמותות ישראליות כגון ימק"א, שקנה לעצמו סטאטוס בינלאומי כארגון לא פוליטי, קשה מאוד למערכת הביטחון לפעול   אלא אם כן מישהו מחליט להגיש תלונה במשרד הביטחון ובמשטרה כנגד ימק"א, הממוקמת ליד הקונסוליה האמריקאית, ברחוב דרך שכם.

עוד עמותה שמשתפת פעולה עם המתנדבים שמגיעים למסיק הזיתים נקראת "שומרי משפט   הרבנים למען זכויות האדם". העמותה לוקחת על עצמה את משימת שיווק "שמן זית פלשתיני" לציבור בארץ, מהמשרדים שלהם ברחוב עזה 42 בירושלים. מי שמעוניין לפעול כנגד עמותה זו יוכל לנצל את העובדה שאין לעמותה כל אישור משלטונות ישראל לקיים את המכירה הזו, הם אינם רשומים במשרד החקלאות או במשרד המסחר והתעשייה ואין כל פיקוח עליהם ממשרד הבריאות. אכן, האזרח הפשוט מוזמן להגיש תלונה לכל הרשויות הללו, בגין מסחר פסול שאינו הולם את התנאים המינימאליים של משרד הבריאות.

