

אוניברסיטת חיפה העניקה ד"ר לפילוסופיה לשם כבוד לדיויד בלנקט, שר התעסוקה של בריטניה. זאת כהוקרה על ידידותו לישראל, מאבקו בטרור ועל המהפיכה החינוכית שחולל בארצו.


לדברי נשיא אוניברסיטת חיפה, פרופ' אהרון בן זאב, התואר הוענק לדיויד בלנקט בהוקרה על דבקותו בערכים של אחריות חברתית. על עשייתו רבת-השנים לקידום החינוך, מאבקו בטרור ובפשיעה ועל ידידותו למדינת ישראל ולאוניברסיטת חיפה.

בטקס שהתקיים אתמול בלונדון השתתפו ידידי האוניברסיטה בלונדון אשר לקחו חלק במאבק נגד החרם הבריטי ביניהם עו"ד אנתוני יוליוס ; לורד אנתוני ג'ייקובס; סר מוריס האטר; הרב ג'ונתן זק"ש - הרב הראשי של אנגליה; לורד קלמס מהמפלגה הקונסרווטיבית; צבי רב   נר, סגן שגריר ישראל בלונדון; נשיא האוניברסיטה פרופסור אהרון בן זאב, רקטור פרופסור יוסי בן ארצי, סגן הנשיא פרופסור עדה שפיצר, ועוד.

בארוחת ערב חגיגית לציון האירוע השתתפו ידידי האוניברסיטה בבריטניה ואורחים רבים אחרים מבכירי העשייה הפוליטית, הכלכלית והחברתית בבריטניה.


דיוויד בלנקט - יליד (1947) שפילד ובוגר אוניברסיטת שפילד. כנגד כל הסיכויים הגיע להישגים פוליטיים מרשימים בעשייתו המקצועית לרווחת הקהילה. הוא החל את הקריירה הפוליטית בגיל 22 כחבר מועצת עיריית שפילד בה שירת במשך 18 שנה מהן שבע כראש המועצה.

ב-1987 נבחר לפרלמנט הבריטי כנציג שפילד-ברייטסייד. כדובר האופוזיציה בממשל המקומי הוביל בפרלמנט את המאבק כנגד מס הגולגולת. בממשלת הצללים של הלייבור היה אחראי מ-1992 על תחומי הבריאות והחינוך ואחר כך &#8722; חינוך ותעסוקה.

עם נצחון מפלגת הלייבור בבחירות ב-1997 מונה לשר החינוך והתעסוקה בממשלתו של טוני בלייר. הוא הנהיג שיפורים ניכרים ברמת האוריינות, הביא להקטנת גודל כיתות הלימוד בבתי הספר ולהנהגת שכר לימוד באוניברסיטאות הציבוריות.

בשנים 2004-2001 שימש בלנקט כשר הפנים ונודע במאבקו בטרור בפשיעה ובסחר בסמים וכן בפעילות שנועדה לרסן הגירה בלתי חוקית ומתן מקלט מדיני נטול בסיס. התפטר ממשרתו ב-2004 וחזר לממשלה ב-2005 כשר התעסוקה.
