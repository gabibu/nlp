

מבקר המדינה מספר כי בימים הקרובים יקבלו גורמים שונים מכתבי זימון להשיב לאי סדרים וליקויים שאותרו בעבודת יישום תכנית ההתנתקות. לעקורים זה יהיה כבר מאוחר מדי.

מבקר המדינה, השופט בדימוס מיכה לינדנשטראוס, אמנם הבטיח כי יזרז את החקירות סביב אירועי ההתנתקות והעקירה, זאת על מנת למנוע מצב בו רק לאחר שיישום התכנית יושלם יחל הטיפול בליקויים, אולם, למרות הבטחה זו רק אתמול קבע המבקר כי בהתנתקות חלו ליקויים שיטופלו והאחראים להם יצטרכו לתת תשובות.

המבקר לינדנשטראוס אומר כי במהלך הימים הקרובים יקבלו גורמים שונים שניהלו את אירועי העקירה וההתנתקות מכתבים בהם יזומנו להציג את תשובותיהם לליקויים ואי סדרים שהתגלו בעבודתם במהלך יישום התכנית. כך אמר לינדנשטראוס ל'ידיעות אחרונות'.

המבקר לא פירט מי הם האחראים שיקבלו את מכתבי השאילתות והזימונים, אולם סיפר שלקראת פרסום הדו"ח הראשוני אודות ליקויי ההתנתקות שוחח עם גורמים במשרד ראש הממשלה, עם אנשי מנהלת ההתנתקות של יונתן בשיא ואף עם העקורים עצמם.

על מנת לגבש את פרטי הדו"ח השוו אנשי משרדו של המבקר בין פרוטוקולים של ישיבות הממשלה לבין מסמכים ונתונים שנאספו במהלך העקירה עצמה ולאחריה.

"המבוקרים יתבקשו להגיב על הפניות הללו בתוך שבועיים", אמר המבקר והעריך כי הדו"ח המסכם שיכלול גם את תגובות הגורמים הנשאלים יפורסם ב-5 בינואר.
(ש)
