

בפעולת מסתערבים נלכד הלילה בכפר בית צוריף המבוקש הבכיר איברהים ראנימאט, הנחשב כאחרון חברי חוליית צוריף שרצחה 11 ישראלים בסדרת פיגועים.

אל המבנה בו השתכן המחבל המבוקש התגנבו המסתערבים ברכב מרצדס המסווה כרבם של ירקנים. הלוחמים המחופשים התקרבו למבנה, פרצו אליו, ולכדו בתוכו את השריד האחרון של חוליית צוריף.

החולייה הטילה חיתתה במשך כעשור שנים והייתה אחראית לרצח של אחד עשר ישראליים בסדרת פיגועים, בהם הפיגוע ב'אפרופו'.

כתבנו קובי פינקלר מפרט את הפיגועים שבוצעו על ידי החולייה:

9 בדצמבר 1995 - פיגוע ירי בנווה דניאל בו נפצעו 2 אזרחים ישראליים.
16 בינואר 1996 - פיגוע ירי בחלחול, צפונית לחברון, בו נרצחו 2 אזרחים ישראליים.
9 בינואר 1996- פיגוע ירי בגפן, צפונית מערבית לבית לחם בו נרצחו שני אזרחים ישראלים.
27 ביולי 1996 - פיגוע ירי בתירוש, צפונית מערבית לבית לחם בו נרצחו 3 אזרחים ישראליים.
9 בספטמבר 1996 - חטיפתו ורציחתו של החייל שרון אדרי הי"ד.
21 במרץ 1997 - פיגוע התאבדות בבית הקפה "אפרופו" בתל אביב , בו נרצחו 3 אזרחים ישראלים.

כתבנו קובי פינקלר מוסר שראנימאט שימש כמנהיג הרוחני של ארגון הטרור "חמאס" בצוריף, במסגרת מעמדו בחולייה הועברה לרשותו מפה אשר מתארת את מקום קבורת החייל שרון אדרי ז"ל.
נוכח עברו המפורט לעיל של איברהים בפעילות החמאס ביתיר, ולנוכח חידוש פעילותו במסגרת המפקדה של החמאס, היווה סיכון לביטחון האזור.

ראנימאט היה מבוקש מזה תשע שנים. כאמור, במהלך הלילה לכדו אותו המסתערבים. ראנימאט הועבר לחקירת שירות הבטחון הכללי.


הבוקר לכד כוח צנחנים ליד אריאל מחבל מהתנזים. הוא אחראי לכמה פיגועי ירי באזור אריאל.

המחבל התגלה ב"סליק", בתוך בית שכותר על ידי חיילי הכוח. המחבל הועבר להמשך החקירה לכוחות הביטחון.


37 התרעות לפיגועים:

במערכת הביטחון הוכרזה הבוקר כוננות גבוהה עקב התרעות לביצוע פיגועים דווקא ביום כיפור. 37 התרעות על כוונה של ארגוני טרור לבצע פיגועים מצויות בידי מערכת הביטחון.

כתבנו קובי פינקלר מוסר שבירושלים יאבטחו כוחות משטרה את הכותל והדרכים המובילות אליו. היום לא תתאפשר כניסה של כלי רכב פלסטיניים לתוך העיר. כבר מאמש פרוסים בבירה אלפי שוטרים, שוטרי מג"ב ומתנדבי המשמר האזרחי ברחבי העיר ובעוטף ירושלים.

החל משעות הבוקר מאבטחים אנשי כוחות הביטחון את השווקים ומקומות הומי אדם, תחנות האוטובוסים והרכבות. במקביל נמשך הסגר שהוטל על יהודה ושומרון כשבוע לפני ראש השנה בעקבות מבצע "גשם ראשון". הסגר יימשך עד לאחר חג הסוכות.


(ש)
