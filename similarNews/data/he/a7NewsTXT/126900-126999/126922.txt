

ראש מועצת גוש עציון, שאול גולדשטיין התייחס לסוגיית גדר ההפרדה אשר עתידה לחתוך את יישובי גוש עציון ואומר כי משרד הביטחון פועל בשטח לקידום הגדר עוד לפני שמשיב על השגות התושבים על התוואי.

"גדר ההפרדה עוברת כעת מזרחית לאפרת ודרומית ליישובי בת עין, התוואי לא נכנס כרגע ליישובים אבל הוא חותך אדמות עתידיות שלנו, כרגע הדיבורים על חיתוך הגוש בצורה ברוטאלית לא התממשו", כך אומר היום שאול גולדשטיין ראש המועצה האזורית גוש עציון.

בראיון ליומן הצהרים של ערוץ 7 תיאר מר גולדשטיין את התכניות המיועדות בעניין הגדר, "כבר היום ברור שהגדר איננה ביטחונית אלא אמורה להיות מדינית, ונגד זה אנו נלחמים כעת כשהמטרה היא לשמור על כל יישובי המועצה האזורית, ובנוסף אנו רוצים למנוע הפיכת הגדר שמוגדרת כרגע כביטחונית למדינית", "המטרה של כולנו היא שהגדר תהיה מכשול ביטחוני, אבל בפועל אינה יכולה להגן מפני קאסמים ומרגמות, כפי שנוכחנו לראות ברצועת עזה".

בתשובה לשאלת כתבנו עוזי ברוך מה הפעולות שבהם נוקטים ראשי המועצות כדי למנוע פגיעה של הגדר ביישובים, וכן למנוע הפיכתה לגדר מדינית, השיב גולדשטיין כי הוא מאמין בהידברות, "היו לי מגעים רבים בנושא הגדר, אך הגענו למצב שמשרד הביטחון פועל בשטח לפני שמשיב להשגותינו", "אנו דורשים להתאפק עוד קצת להחלטת התוואי הסופי של הגדר, אך אם יכשלו כל הניסיונות שלנו להידברות ייתכן ונגיע גם להפגנות כנגד הגדר".

בתשובה לשאלה מדוע אין הם פונים לבג"ץ השיב גולדשטיין שתשובת שופטי בג"ץ לעתירות אלו ידועה מראש, "לאחר פסק בג"ץ בעניין אלפי מנשה יש הכרזה בין השיטין שלישראלים יש בקושי זכות לנשום ביהודה ושומרון וראוי להקיף אותם בגדר צמודה, לעומת זאת לערבים יש זכות לגור בריווח בכל המקומות, אנו לא מצפים מבג"ץ לשום סעד".

להאזנה לראיון
