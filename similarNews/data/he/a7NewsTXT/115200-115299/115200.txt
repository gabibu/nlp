

התשובה ל"ייבוש" השומרון על ידי גורמי ממשלה היא הקמת שכונות חדשות ללא סיוע ממשלתי.
כתבנו חגי הוברמן מוסר כי העיתון "מראש ההר", בטאון המועצה האזורית שומרון, מדווח בגליונו האחרון כי בימים אלה שוקדים באגף הנדסה על הכנת תוכנית בניה לישובים המתאימים (זמינות וסטטוס קרקע ותשלום מקדמה), פועלים מול הגורמים המיישבים והמבצעים להכנת תוכניות, ומכינים
תוכניות לתשתיות ופיתוח. בשלב האחרון ייבחרו הקבלנים לביצוע הבנייה.

מסתבר כי למרות הצהרות ראש הממשלה כי בהבנות שסוכמו עם הממשל האמריקאי, גושי ההתיישבות הנמצאים בקונסנזוס יזכו לפיתוח ולביסוס, הרי שפרוגרמת משרד השיכון לשנת הכספים
הנוכחית, על פי מדיניות השר יצחק הרצוג, אינה מביאה לידי ביטוי הצהרות אלה. גם יישובים השוכנים כים ממערב לגדר אינם זוכים במשרד השיכון לאגורה. עד שירווח, החליטה מועצה, בסיוע הגורמים
המיישבים והביצועיים להקים שכונות חדשות בישובים, בעבודה עצמית ובעלויות נמוכות יחסית.

כתבנו חגי הוברמן מוסיף כי מאז התפרסם דו"ח המאחזים, פרי עטה של עו"ד טליה ששון, שותקה כליל מערכת התכנון בשומרון.

פירסום הדו"ח שיתק למעשה את כל הרשויות העוסקות במתן אישור לתוכניות ביהודה ושומרון, ובכך נמנע קידום סטטוסטורי של תוכניות מתאר. בין הרשויות שפסקו כלל ממתן אישורים: ממשרד
הביטחון אשר אמור לאשר דיון ופרסום תוכניות להפקדה ולמתן תוקף, המנהל האזרחי אשר אמור לדון ולאשר (או לתקן) קו כחול, צירופים מוניצפאלים, חידוש חוזי חכירה, אישורים מיוחדים לבניה
וכד'.

"שיתוק" אישורי תוכניות המתאר יוצר אבסורד שאינו ניתן לפתרון: מצד אחד מונעים מהמועצה להמשיך ולבנות ללא היתרים - ומצד שני, לא מאפשרים לקבל היתר כחוק. זאת ועוד: בניגוד לנעשה בתחומי המדינה (ישראל "הקטנה"), אין לוועדה המחוזית ביו"ש התחייבות כל שהיא לדון או להשיב לפניות הוועדות המקומיות בלוח זמנים ברור. הרשויות מקבלות מהמועצה תוכניות לאישור ולא ניתן לקבל לוח זמנים או תשובה מספקת לטיפול בפניה - פגיעה ברורה בזכותו היסודית של אזרח או רשות מקומית הפועלת מול רשות ממשלתית זכאית לקבל תשובה בלוח זמנים סביר וברור.

כתבנו מוסיף כי בראיון שהעניק מזכ"ל "אמנה" זאב חבר (זמביש) לבטאון תנועתו, הוא אומר כי בממשלת שרון אין שום דבר חיובי בנושא ההתיישבות. "לצערי, אם יש נקודת אור בנוגע להתיישבות,
קשה מאד למצוא אותה" - אומר זמביש - "ממשלת שרון הפסיקה את ההנחות במס להתיישבות ביש"ע, דבר שלא עשתה אף ממשלה אחרת, והיא הפסיקה את המענקים לבניה ואת כל ההטבות. וגם
אישורי בניה לא ניתנים. במקומות יוצאים מהכלל יש אישורי בניה מדי פעם. המינהל האזרחי מעכב הבאת קראוונים חדשים. גם במקומות שבהם כל הליכי התכנון הסתיימו עד הסוף, לוקח הרבה זמן, הרבה מאד זמן, עד שמקבלים אישורים להעביר קראוונים למבני ציבור. הסירבול איננו רק טכני, יותר מזה".

חבר סירב להגדיר את המעשים הללו כרשעות, אלא אמר כי אפשר להגדיר זאת כ"כוונות לא טובות של חלק מהאנשים כלפי ההתיישבות, שאינן מזרזות אלא מעכבות".

בהתייחסו להבטחות שרון כי הוא ישמור על גושי התיישבות אומר זאב חבר: "בשנה האחרונה שמענו משרון אמירות שנטו יותר לאמירות השמאל בשלושים השנים האחרונות. בפועל, במעלה אדומים יש המשך בניה, בלי תנופה גדולה. המשך פיתוח ולא יותר. בגוש עציון לצערי הרב אני לא רואה תוכניות חדשות ותנופה חדשה. אריאל נמצאת בתוך גושי ההתיישבות? לא ברור. לא ברור לי מהם גושי ההתיישבות. אני בוחן את הדברים במעשים. הממשלה הזאת, לצערי הרב, התחייבה לאמריקנים שהיא לא מקצה שטח חדש להתיישבות, שהיא לא מרחיבה יישובים, וזה נכון לגבי כל היישובים, ולא נותנת סיוע לבניה בהתיישבות. זה מה שהיא עשתה".



