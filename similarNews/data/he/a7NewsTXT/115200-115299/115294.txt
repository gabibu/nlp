

הבוקר ב-11:00 החל דיון נוסף במעצר שבע הקטינות, אשר חמש מהן כלואות מזה 37 ימים בכלא מעשיהו. הדיון יתקיים בבית משפט השלום בראשון-לציון.



הקטינות המיוצגות ע"י פרקליטי 'האיחוד הלאומי', עורכי הדין עמיקם הדר וחדוה שפירא, מזוהות כולן מזה כשבועיים, וביום שלישי האחרון אף נחשפו משפחותיהם בתוכניתו של רינו צרור בערוץ 10.

עמותת "חננו", המעניקה סעד משפטי לעצורים מזכירה כי באגף ההתנתקות בכלא מעשיהו, עצורות מזה למעלה מחודש מספר קטינות, אחת מהן בת 12.

הקטינות, נעצרו ע"י המשטרה בחסימות הכבישים, וביהמ"ש לנוער בפתח תקווה דרש כי בתמורה לשחרורן, הן יעצרו במעצר בית עד תום ההליכים נגדן. זאת, בשונה מבתי המשפט האחרים ברחבי הארץ, שהסתפקו בהרחקה לתקופה מוגבלת ממקום ההפגנה, ולא דרשו מעצר-בית עד תום ההליכים.

במחאה על דרישה זו שהיא "דרקונית, מפלה ולא שוויונית" כדבריהן, מסרבות שבע הקטינות להשתחרר בתנאים אלו. הן דורשות כי יושוו תנאי שחרורן   לאלו של חבריהם.

כדי להכריחן להזדהות, הן הושמו מספר ימים בתאי בידוד וצינוק.

כאלף איש הגיעו אמש לשערי כלא מעשיהו והשתתפו בעצרת תמיכה וחיזוק בעצורי ההתנתקות. חבר ועד רבני יש"ע ורב היישוב אלון מורה, הרב אליקים לבנון, נשא דברים לחיזוק העצורים ובני משפחותיהם. במקום הופיע גם הזמר אהרון רזאל ולהקתו. העצורים מסרו לבני משפחותיהם בשיחת טלפון כי אירוע זה מחזק אותם מאוד וכי הם שואבים ממנו כוח להמשך המאבק.
