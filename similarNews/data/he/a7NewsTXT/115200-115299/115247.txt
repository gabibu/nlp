

מאות מתנדבי יד שרה השתתפו בשבוע שעבר בכינוס שנתי שנערך בבנייני האומה. במהלך הכינוס חולקו תעודות הוקרה לחמישה מתנדבים מצטיינים ולשמונה נשים המתנדבות ביד שרה 20 שנה.

1,900 המתנדבים ב- 13 סניפי יד שרה בירושלים תורמים לתושבי העיר יותר מ- 30,000 שעות בחודש. יותר מ-50% מן המתנדבים הם מבוגרים מגיל 60 ומעלה. הנשים מהוות כ- 70% מהמתנדבים הבאים מכל תחומי הפעילות: בעלי מקצועות חופשיים (כלכלנים, עורכי דין, רופאי שיניים, אנשי מחשבים ועוד), בעלי מקצועות טכנולוגיים, עובדי סיעוד ושיקום, אנשי משק ואחזקה, אנשי חינוך, עובדי כפיים ועוד.

מייסד יד שרה, אורי לופוליאנסקי, בירך את המתנדבים וקישר בין תכונות האופי של מתנדבי יד שרה לאלו שבמגילת רות: חמלה, דאגה ועזרה לזולת ואכפתיות. פרופ' יהונתן מן, חבר המועצה הציבורית, רואה ביד שרה את החוליה המקשרת בין בית החולים לבית. "אתם המתנדבים מאפשרים לכל אדם להשתחרר מבית החולים ולהמשיך את ההחלמה בבית", הוא אמר.

מיכל יגל, מנהלת יחידת ההתנדבות ביד שרה, מדגישה שהמתנדבים הם לב ליבה של יד שרה. "המתנדבים ביד שרה ממלאים תפקידים בכל דרגות הניהול והם שותפים בתהליך קבלת ההחלטות בארגון. המתנדבים מהווים משאב לפעילות, ליצירתיות ולהעלאת רעיונות לפיתוח שירותים. הפעילות ביד שרה מאוד מגוונת, כך שאנו יכולים להתאים את סוג הפעילות לפי כישוריו ורצונו של המתנדב", היא הוסיפה.

תעודות ההוקרה ניתנו ע"ש פרופ' קלמן מן, מייסד יד שרה ורעייתו סילביה ז"ל, ומקרן אידה קבקוף.
בסיום האירוע נהנו המתנדבים מהופעתו של המוסיקאי שלמה גרוניך.
