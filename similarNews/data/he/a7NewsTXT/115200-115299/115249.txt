

דיירים משכונת "מעוז הים" הותקפו בשבת בצהריים ע"י עשרות מערביי המואסי בעת שטיילו בחוף. כך דיווח דובר מועצת חוף עזה, ערן שטרנברג.

איתמר בן גביר המתגורר במקום סיפר לערוץ 7 כי הערבים ביקשו לתקוף את הקבוצה בברזלים ובאבנים. "קבוצת היהודים התגוננה על נפשה ועכשיו הופכים את היהודים לאשמים", אמר בן גביר וציין כי מדובר לדעתו בניסיון ציני של המשטרה והצבא לגרש את פעילי הימין מהמלון.

דובר מועצת חוף עזה, ערן שטרנברג, הטיח ביקורת על התקשורת שתיארה את מתתקפת המרגמות על נווה דקלים כ"תגובה" לאירוע ליד שכונת "מעוז הים". "הניסיון הוא פתאטי ומגוחך, כמו שאפשר לתאר את התקפת מדינות ערב על ישראל ב-1948 כתגובה ל"כיבוש" של 1967. הדבר עוד יותר מגוחך לאור העובדה שאחת הפצצות נפלה במואסי עצמו", מבהיר דובר המועצה.

"החגיגה סביב 'אדם נשך כלב' באירוע קלאסי של הגנה עצמית מעידה בעיקר על מחולליה המתעלמים מרצחנות יום יומית של ערבים כלפי יהודים ועוסקים בעיקר בייצור שנאה עצמית מהסוג החולני ביותר", דברי שטרנברג.
