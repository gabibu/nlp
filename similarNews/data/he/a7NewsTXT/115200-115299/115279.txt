

כוח צבאי מיוחד יגיע כשבוע לפני הפינוי לגוש קטיף ו'ישלוף' מספר תושבים לפי רשימה שתוכן מראש, העצורים יוחזקו עד אחרי ביצוע ההנתקות. כך מסר גורם צבאי לערוץ 7. ח"כ הנדל: לשכת שרון נמצאת ב'קריזה' עצומה.

במטרה להחליש את עוצמת ההתנגדות לפינוי מתכננים כוחות הפינוי לבצע שורת מעצרים מוקדמים בקרב דמויות מרכזיות בגוש קטיף.

מקור צבאי מסר לערוץ 7 כי שבוע לפני שיחל הגירוש ההמוני של המתיישבים יובא אל הגוש כוח צבאי מיוחד שמשימתו תהיה לאתר את אותן הדמויות ולעצור אותן. הכוח יפעל על פי רשימה מיוחדת שתוכן מראש.

בדברי ההסבר למשימה אמר אחד הקצינים כי המשימה היא "לשלוף את את האנשים מבתיהם באמצע הלילה". ההנחה בקרב מארגני הפינוי כי סילוק מוקדם של דמויות מרכזיות בגוש ישבור את כח העמידה של התושבים כנגד כוחות הפינוי.

דובר מועצת גוש קטיף, ערן שטרנברג, אומר כי "רעיונות הממשלה הזו נעשים מטורפים יותר ויותר מיום ליום, אמירתו של ח"כ מיקי איתן כי שרון גרוע מצאושסקו מקבלת משמעות נוראית נוכח הרעיון הזה שבכלל על דעת מחשבתו של מישהו. שרון מנסה להפוך את צה"ל בכל כוחו לסיקוריטאטה ואם מפקדיו, מנהיגי הציבור כולל רבנים לא יצאו חד משמעית בקריאה לחיילים שלא יכנסו למשחק הפוליטי הזה ע"י כך שחייבים לא לציית לפקודות הזוועתיות הללו אני לא יודע לאן נגיע", אמר שטרנברג.

במפלגת האיחוד הלאומי אומרים בתגובה כי "גם אם יתברר שאכן הדברים נכונים, שום דבר כבר לא יפתיע אותנו באופן ההתנהלות של כוחות הבטחון כלפי המתיישבים. חלוצי המדינה הופכים באחת, בהנחיית שרון, לאוייבי העם. אוי לנו משרון ומהתקשורת המגוייסת, שפורסת חסותה על מהלכיו הדיקטטורים בדומה למתקיים במדינות אפלות".

ח"כ צבי הנדל אמר ביומן הצהרים של ערוץ 7 כי לשכת ראש הממשלה נמצאת ב'קריזה' עצומה בגלל התנהגותם של תושבי גוש קטיף, העובדה שבגוש הכל כסדרו, התושבים משקים את הגינה, משקיעים בחממות והילדים לומדים כרגיל מטריפה את דעתם. הנדל קרא לחברי הכנסת להתעשת ע"י הצבעה בכנסת לבטל את הגזירה 'שלידתה בחטא והמשכה באסון', אמר הנדל.
