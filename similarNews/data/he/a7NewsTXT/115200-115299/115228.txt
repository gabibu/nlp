

בעקבות הספר החדש "בומרנג" של רביב דרוקר ועופר שלח אודות מניעיו המושחתים לכאורה של שרון
לביצוע תכנית ההינתקות, נערך "הפורום המשפטי למען ארץ ישראל" להגשת עתירה מחודשת לבג"ץ.

בפורום המשפטי נסמכים על פסיקתו האחרונה הקובעת ש"במקרים בהם תוכח שחיתות יתערב בג"ץ גם בסוגייה לאומית כמו תכנית ההיתנתקות".

" לנוכח שתיקתה הרועמת של התקשורת מאז חשיפת העובדותשהובאו בספר "בומרנג" והוצגו בתכניתו של ניסים משעל, זו תהיה טעות לחשוב שניתן יהיה לקבור את פרשת השחיתות של שרון", אומרים בפורום המשפטי.

במקביל לפנייה לבג"ץ הגיש האיחוד הלאומי הצעת אי אימון נוספת על רקע השחיתות והיא תידון ביום שני הקרוב.

חבר הכנסת אורי אריאל מהאיחוד הלאומי פנה ליועץ המשפטי לממשלה, מני מזוז, בדרישה לחקור עניין זה. "הדברים המזעזעים שפורסמו מוכיחים שראש הממשלה מושחת מהיסוד ושהוא מוכן להציל את עורו גם על חשבון האזרחים", אמר אריאל.
ח"כ צבי הנדל, יו"ר סיעת 'האיחוד הלאומי', אומר כי לשרון אין יותר סמכות על המשטרה ועל הצבא: "הוא רימה את כולם את הממשלה ואת הכנסת", ומדובר לדבריו ב"תחילת הסוף" של התכנית.
