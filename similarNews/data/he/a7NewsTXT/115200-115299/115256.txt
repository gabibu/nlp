

למשטרה אין תמונה ברורה מי גרם לתקרית אתמול במלון מעוז הים בנווה דקלים, הפלסטינים טוענים כי פעילי ימין התקיפו אותם, דיירי המלון: הותקפנו ע"י עשרות מערביי המואסי בעת שטיילנו בחוף, מדובר בהגנה עצמית.

תקרית אלימה אירעה אמש בין דיירי המלון "מעוז הים" בנוה-דקלים לבין פלשתינים תושבי הכפר מוואסי הסמוך.

לטענת המשטרה 15 דיירי המלון התנפלו על מספר פלשתינים שרחצו בחוף הסמוך, היכו אותם ויידו לעברם אבנים ואף ירו לעברם.

הדיירים היהודים במלון אומרים כי עשרות ערביי מוואסי תקפו אותם בשבת בצהריים בעת שטיילו בחוף.

דובר מועצת חבל עזה, ערן שטרנברג הטיח ביקורת על התקשורת שתיארה את מתתקפת המרגמות על נווה דקלים כ"תגובה" לאירוע ליד שכונת "מעוז הים". "הניסיון הוא פתאטי ומגוחך, כמו שאפשר לתאר את התקפת מדינות ערב על ישראל ב-1948 כתגובה ל"כיבוש" של 1967. הדבר עוד יותר מגוחך לאור העובדה שאחת הפצצות נפלה במואסי עצמו", מבהיר דובר המועצה.

"החגיגה סביב 'אדם נשך כלב' באירוע קלאסי של הגנה עצמית מעידה בעיקר על מחולליה המתעלמים מרצחנות יום יומית של ערבים כלפי יהודים ועוסקים בעיקר בייצור שנאה עצמית מהסוג החולני ביותר", דברי שטרנברג.

ניצב-משנה שמעון בן הרוש, מפקד משטרת הנגב אמר הבוקר כי אין תמונה ברורה כרגע מי גרם לתיגרה וכי המשטרה ממשיכה לחקור "חלק מתושבי המלון נחקרו אתמול והיום זומנו עוד מספר תושבים לחקירה, אנשי המוואסי נחקרו אתמול", לגבי התיישבותם במלון של פעילי הימין אמר בן הרוס כי "זו סוגיה משפטית, אנחנו מתייעצים עם גורמי משפט ובטחון, מדובר בקומץ פעילים פורעי חוק שהחליטו להתיישב שם".
