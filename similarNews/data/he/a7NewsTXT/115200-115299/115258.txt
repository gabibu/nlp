

רס"ל במיל' אבי קארותשי נהרג ושני חיילים נוספים נפצעו בירי מחבלים לעבר מוצב גירית. הלווייתו של רס"ל קארותשי נערכה אמש בבית העלמין הצבאי בבאר שבע במעמד מאות מאנשי העיר.

בבאר שבע נערכה אמש הלווייתו של רס"ל במילואים אבי קארותשי אשר נהרג אתמול מירי מחבלים בציר פילדלפי. מאות מאנשי עירו השתתפו בלווייה שנערכה בבית העלמין הצבאי בעיר.

בתמונה: רס"ל במילואים אבי קארותשי הי"ד

מחבלים ירו הבוקר מנשק קל ושיגרו שני טילים נגד טנקים לעבר כוח צה"ל שנע בציר "פילדלפי" סמוך לרפיח, בגבול ישראל-מצרים ועסק בעבודות הנדסיות. כתוצאה מהירי נהרג רס"ל במילואים אבי קארותשי, בן 25 מבאר שבע, אשר שירת כנגד במילואים בתנאי קבע בחיל ההנדסה.

פינוי הפצועים לאחר שנפגעו מירי המחבלים בציר פילדלפי

יחד עם רס"ל קארותשי נפצעו שני חיילים נוספים, שלושת הפצועים פונו לקבלת טיפול במרכז הרפואי "סורוקה" בבאר שבע אך רס"ל קארותשי, אשר הגיע למרכז הרפואי במצב אנוש נפטר על שלחן הניתוחים.

המסוק בו הוטס רס"ל קארותשי הי"ד למרכז הרפואי סורוקה שם מת מפצעיו

אל בית המשפחה בבאר שבע הגיעו מכרים רבים אשר סיפרו כי בעוד חודשיים אמור היה רס"ל קארותשי להתחתן. יש לציין כי רק לאחרונה שב רס"ל קארותשי לשרת כנהג משאית בחיל ההנדסה. הוא הותיר אחריו הורים, אח המשרת בחטיבת גבעתי, ושתי אחיות.

הג'יהאד האיסלאמי וגדודי אבו-ריש של הפת"ח נטלו אחריות על הירי, כך מדווחים כתבינו משה פריאל וקובי פינקלר. אחד המחבלים נהרג מירי כוחותינו אשר השיבו אש והשני נפצע אך לא ידוע מה מצבו. בסריקות שערך צה"ל באזור התקרית בציר פילדלפי נמצאו על גופת המחבל שנהרג רובה מסוג קלצ'ניקוב, שלוש מחסניות, אפוד וטלפון סלולרי עם אוזנייה.

המחבל שוחרר לאחרונה ונעצר שוב
צה"ל והשב"כ עצרו בשבת את ראמי מוחמד חסן קנדיל, בן 21, מבוקש מהגיהאד, שתכנן לבצע
פיגועי התאבדות בעורף ישראל. כתבנו חגי הוברמן מציין כי קנדיל שוחרר מהכלא הישראלי בחודש פברואר האחרון, במסגרת השלב הראשון של שחרורי מחבלים אסורים, שביצעה ישראל מיד אחרי ועידת שארם בין שרון ואבו-מאזן. קנדיל היה חבר בתשתית של הג'יהאד האיסלמי הפועלת בהנחיות ממיפקדת האירגון בדמשק.

דובר צה"ל הדגיש כי הג'יהאד האיסלמי ממשיך לחתוך נגד מאמצי הרגיעה באיזור, ולקיים פעילות טרור.

צה"ל והשב"כ חשפו בליל שבת בגנין מעבדת נפץ של הגיהאד האיסלאמי, ובה 50 ק"ג חומר נפץ. חבלני צה"ל פוצצו את המעבדה בפיצוץ מבוקר.

כתבנו מציין כי ע"פ דו"ח של מרכז המידע למודיעין ולטרור, אירגון הטרור המוביל בביצוע הפיגועים מאז ועידת שרם אלשיח' הינו הפתח', 46% מכלל הפיגועים, אחריו החמאס שביצע 36% מהפיגועים, ואחריו הג'יהאד האיסלאמי. אחריהם מצויים פת"ח/אבו ריש (3%) ו" ועדות ההתנגדות העממית" (1%).
