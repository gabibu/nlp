

אין להפלות לרעה את התעשייה במפרץ חיפה; על משרד האנרגיה בראשות השר בן אליעזר, לדאוג לכך שצינור הגז הטבעי יוקם באזור זה, במקביל לצינור בדרום הארץ. כך טוענת ליאורה בירנהק מרקוס, יו"ר התאחדות התעשיינים חיפה והצפון ומנכ"ל משותף במפעל מנעמים.

להערכתה, באם יונח צינור גז טבעי באזור מפרץ חיפה יעברו תוך 3 שנים כ-50 מפעלים מתוך 80 המפעלים הממוקמים שם   לשימוש בגז טבעי, דבר שיביא לחסכון בעלויות אנרגיה בהיקף של 40 - 60 מליוני שקלים בשנה בשנים שלאחר מכן. כן יסייע המעבר לשימוש בגז טבעי, לשיפור התחרות של מפעלים אלו מול יצרנים במדינות אחרות.

השימוש בגז הטבעי, טוענת בירנהק, יסייע גם להפחתת הזיהום הסביבתי באזור המפרץ.

הדברים נאמרו במפגש שהתקיים בחברת דור כימיקלים בהשתתפות ראש עיריית חיפה, יונה יהב; אלי קולס, חבר מועצת העיר וחברים נוספים ממועצת עיריית חיפה, נציגי קריית חיים ותעשיינים באזור התעשייה במפרץ חיפה - גיל דנקנר וחיים רוזנבאום ממפעל דור כימיקלים; ליאור לוין ממפעל יעקב לוין ובניו; יובל קצנשטיין, ממפעל פוליארטן; אברי וולפמן ממפעל "וולפמן תעשיות"; משה נחום, מנהל סניף התאחדות התעשיינים בצפון.

במפגש הביעו התעשיינים דאגה מכך שהנחת צינור הגז הארצי במקטע הצפוני במפרץ חיפה הינו בסדר עדיפות אחרון של משרד האנרגיה.

בעקבות כך, הבטיח ראש העיר חיפה, יונה יהב לעשות ככל יכולתו ולפעול במשותף עם התעשיינים באזור, אצל משרד האנרגיה והגורמים הנוספים הנוגעים בדבר, כדי שהתעשייה במפרץ חיפה לא תופלה לרעה.
