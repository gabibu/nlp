

במחקר שנערך, נמצא כי לחלבון הנמצא אצל כל אחד מאתנו ומעורב בריפוי פצעים ויצוב קרישי דם יש יכולות להמריץ ולשפר צמיחת כלי-דם חדשים וכך ליצור "מעקפים טבעיים".

מחלות לב וכלי דם הינם סיבה עיקרית לתחלואה ותמותה בעולם המערבי. למרות השיפור באמצעי האבחנה, הטיפול והמניעה, עדיין ישנם אלפי חולים שסובלים מבעיות באספקת דם ללב, למוח ולגפיים עקב מחלות כלי דם וסוכרת. גם אחרי ניתוחי מעקפים, צנתורים וטיפול תרופתי נותרים חולים רבים ללא פתרון ובסיכון גבוה למוות וסבוכים. ולפיכך יש מקום לטיפולים חדשים על מנת לרפא או להקל על חולים אלו.

פתרון אפשרי מוצע כעת ע"י פרופ' אאידה ענבל, מנהלת מכון לקרישת הדם במרכז הרפואי שיבא תל השומר וראש החוג להמטולוגיה באוניברסיטת תל אביב ופרופ' יוני ליאור, מנהל מכון לחקר הלב בשיבא ואוניברסיטת תל אביב. במחקר שביצעו, מצאו כי לחלבון הנמצא אצל כל אחד מאתנו ומעורב בריפוי פצעים ויצוב קרישי דם יש יכולות להמריץ ולשפר צמיחת כלי-דם חדשים וכך ליצור "מעקפים טבעיים".

בניסיונות שנעשו במודלים של אוטם שריר הלב, השתלת לב והפרעות בזרימת דם לגפה נמצא כי הזרקת החלבון לרקמה הביאה לצמיחת כלי דם חדשים, יצירת מעקפים טבעיים, שיפור באספקת הדם לרקמה, ושיפור בתפקוד.

מאחר ומדובר בחלבון טבעי הנמצא בגופנו ומאושר לשימוש בבני אדם, החוקרים מקווים לתרגם במהרה תוצאות אלו לטיפול בחולים הסובלים מבעיות לא פתורות באספקת דם לאברי הגוף השונים.
