

שרת החוץ של ארצות הברית נפגשה הבוקר עם ראש הממשלה שרון, עם השרים פרס ושלום, רייס קבעה אמש כי "ההתנתקות היא צעד ראשון בלבד בדרך למדינה פלסטינית שתקום ע"פ מתווה מפת הדרכים". (צילום ארכיון: לע"מ)

שרת החוץ של ארצות הברית, רייס, נפגשה הבוקר עם ראש הממשלה אריאל שרון, עם השרים שמעון פרס וסילבן שלום, עם הרמטכ"ל דן חלוץ ועם ראש השב"כ יובל דיסקין.

שרת החוץ של ארצות הברית, רייס, אמרה במסיבת עיתונאים בירושלים כי השליחים האמריקנים יסייעו לצדדים לתאם את פינוי ההריסות. רייס ציינה כי התרשמה ששני הצדדים נחושים לממש את תכנית ההינתקות, וקראה להגביר את שיתוף הפעולה בין הצדדים. עוד אמרה שרת החוץ כי ראש הממשלה, שרון, ויושב ראש הרשות, אבו מאזן, ידונו מחרתיים בכמה עניינים, ובהם ככל הנראה גם שחרורם של עוד אסירים פלסטינים. היא הבהירה שלכמה עניינים עדיין לא נמצא פתרון, ובהם הפעלת נמל התעופה והנמל הימי בעזה והמעבר הבטוח בין הרצועה ליו"ש, כך דווח בקול ישראל.

שרת החוץ רייס הגדירה את תכנית ההינתקות "צעד קשה ואמיץ" של ממשלת ישראל. היא אמרה כי מדובר בצעד חשוב לפלסטינים לקראת כינונה של מדינה עצמאית, וציינה כי שני הצדדים מסכימים שמימוש התכנית יהיה צעד לקראת החזרה לתכנית "מפת הדרכים".

אמש, בפגישתה עם שר הביטחון מופז, קראה רייס לישראל לשחרר עוד אסירים ערבים, ולהעביר עוד ערים ביהודה ושומרון לשליטת הרש"פ. מופז הציע לאיש הרש"פ, מוחמד דחלאן, שישראל תהרוס את בתי המתנחלים והרשות תפנה את ההריסות ואולי תשתמש בהן לבנות את הנמל הימי. מופז התריע בפני רייס שהחמאס מתחזק ונראה שאבו מאזן מתכוון לשלב אותו במערכת השלטונית.

קודם לכן אמרה רייס, כי "ישראל לא צריכה לסבך את המגעים עם הפלשתינים על ידי הקמת התנחלויות נוספות". לדברי רייס, תוכנית ההתנתקות היא ההזדמנות הטובה ביותר להתניע מחדש את תוכנית "מפת הדרכים". "על כולנו להתרכז כעת בהתנתקות, משום שזהו הסיכוי הטוב ביותר להשיב את מפת הדרכים למסלול", אמרה.

יושב ראש הרש"פ, אבו מאזן, אמר שהפלסטינים מחוייבים לרגיעה אך הם תובעים שישראל תסיר מחסומים, תמשיך לשחרר אסירים ותפסיק להרחיב את ישובי יש"ע.
