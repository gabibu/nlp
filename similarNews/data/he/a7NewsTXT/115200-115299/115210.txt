

מספר טפסי ההצטרפות למפלגת העבודה הנושאים שמות של אזרחים ערבים הגיע ל-25 אלף טפסים, אך לא מתפקדים, כך מתברר מתחקיר שמפרסם היום (ו') השבועון "פסל אל-מקאל", ביטאון מפלגת בל"ד.

כתבנו חגי הוברמן מוסר כי על פי השבועון הערבי, רבים מהם הופתעו לגלות שהם הפכו לחברים במפלגת העבודה. בכפר כאבול, למשל, רשומים ברשימות המתחרים בבחירות המקדימות למפלגת העבודה יותר מ-400 בני אדם, אך יותר ממאה מהם הכחישו שחתמו על טופס הצטרפות. רבים מהם חתמו על מכתב מחאה המביע זעם על השימוש בשמותיהם וביקשו להסירם מרשימת המתפקדים.
השבועון מזהיר כי מדובר בתקדים מסוכן, המזכיר את השיטות של מפא"י מימי הממשל הצבאי. זיופים אלה מצביעים על פשיטת רגל מוסרית בקרב חוגים רחבים בחברה הערבית ועל פשיטת רגל פוליטית במפלגת העבודה, כפי שאומרים מנהיגים ערבים.

מתחקיר שערך השבועון "פסל אל-מקאל" בכפר כאבול נחשפו חלק מהשיטות שבהן השתמשו במפלגת העבודה כדי להכריע בסכסוכים פנימיים שלאזרחים הערבים אין בהם כל עניין. מתברר שקבלני קולות זייפו שמות שהועתקו מספר הבוחרים. קבלן קולות מכאבול פנה לאזרחים והציע להם לקבל כסף מזומן תמורת צ'ק דחוי באותו סכום, ועל סמך הצ'ק היה מצרף את בעל הצ'ק ואת בני משפחתו למפלגת העבודה.

ח'אלד חמוד מהכפר תקף את קבלני הקולות שזייפו את שמו. הוא אמר לעיתון: "כעסתי מאוד כששמעתי על המעשה המביש שעשו כמה אנשים אבודים מהכפר שלנו. אני לא יודע איך הם הסכימו לקבל על עצמם את תפקיד המשרתים והספסרים של מפלגת העבודה, והכל תמורת סכומי כסף פעוטים או טובת הנאה. הם שכחו או אוהבים לשכוח את ההיסטוריה השחורה והפושעת של המפלגה הזאת נגד האזרחים הערבים, נגד העם הפלסטיני ונגד האומה הערבית."

גם מוסא אבדאח סאלח מהכפר כאבול, ששמו הופיע ברשימת המצטרפים למפלגת העבודה, הכחיש שחתם על טופס הצטרפות ואמר: "נדהמתי כאשר התקשרו אלי וסיפרו לי שאני, אשתי ובתי מופיעים ברשימת המתפקדים למפלגת העבודה. אף אחד לא פנה אלי להחתים אותי. מדובר בפשע כפול   גם הצטרפות למפלגת העבודה, במיוחד בתקופה הזאת, וגם זיוף שמי."

קבלני הקולות זייפו גם את שמותיהם של פעילים פוליטיים במפלגות ערביות. מוחמד יוסף חמוד סיפר לעיתון שהוא פעיל בארגון צעירי בל"ד: "גדלתי וחונכתי בחיק התנועה הלאומית. כאשר ידיד התקשר אלי וסיפר לי ששמי מופיע ברשימת המתפקדים למפלגת העבודה לא האמנתי, חשבתי שמדובר בבדיחה." חמוד אמר שאינו מעלה בדעתו להצטרף למפלגה ציונית, שהוא גאה בשייכות הלאומית הפלסטינית שלו ומכיר באופן אישי רבים מכפרו ששמותיהם הופיעו ברשימת המתפקדים, שהם פעילים ותומכים בתנועה הלאומית ועל כן בטוח ששמותיהם זויפו. "פסל אל-מקאל" מספר גם שעשרות תושבים מכאבול חתמו על מכתב מחאה ושלחו אותו למפלגת העבודה.

העיתון הערבי מציין כי זיוף שמות המתפקדים אינו ייחודי לכאבול. לדבריו, אין ספק שצריך חוצפה רבה ואולי אף אטימות מוחלטת כדי לשווק את בנימין בן אליעזר לציבור הערבי בשלטי חוצות ענקיים המוצבים בכניסות ליישובים הערבים ועליהם הסיסמה "פואד טוב לערבים". בחברה הערבית מתבדחים ומספרים כמה פואד היה טוב לערבים בזמן חיסול השבויים המצרים בסיני, הרבה אחרי המלחמה.
משמעותם של 25 אלף מתפקדים ערבים חדשים למפלגת העבודה היא שהמפלגה מעבירה את כל המערכה לחברה הערבית. האם במפלגת העבודה הבטיחה כבר את תמיכתו של רוב הציבור היהודי, וכעת לא נותרו לה בדרך לשלטון אלא קולותיהם של הערבים? ואולם יותר מכל, התופעה מצביעה על תהליך של גסיסה. כמה אזרחים יהודים יתמכו עכשיו במפלגת העבודה עם 25 אלף מתפקדים ערבים? נראה שמפלגת העבודה לא חושבת אפילו על האינטרסים שלה עצמה, ומתעניינת רק בהכרעת סכסוכים פנימיים אישיים. היא מוכנה לאבד את שארית התמיכה שהיא מקבלת מן הציבור היהודי, ומסתפקת במילוי תפקיד המציל של אריאל שרון נגד מתנגדיו בליכוד בנושא תוכנית ההתנתקות. לעבודה אין תוכנית פוליטית, וככל הנראה היא אפילו לא רוצה להוות אלטרנטיבה פוליטית לליכוד. למספר הזה של מתפקדים ערבים אין הסבר אחר מלבד מלחמת הישרדות.
