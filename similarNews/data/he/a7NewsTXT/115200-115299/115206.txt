

מספר טפסי ההצטרפות למפלגת העבודה הנושאים שמות של אזרחים ערבים הגיע ל-25 אלף טפסים, אך לא מתפקדים. כך מתברר מתחקיר שמפרסם היום השבועון "פסל אל-מקאל", ביטאון מפלגת בל"ד.
כתבנו חגי הוברמן מוסר כי על פי השבועון הערבי, רבים מהם הופתעו לגלות שהם הפכו לחברים במפלגת העבודה. בכפר כאבול, למשל, רשומים ברשימות המתחרים בבחירות המקדימות למפלגת העבודה יותר מ-400 בני אדם, אך יותר ממאה מהם הכחישו שחתמו על טופס הצטרפות. רבים מהם חתמו על מכתב מחאה המביע זעם על השימוש בשמותיהם וביקשו להסירם מרשימת המתפקדים.

השבועון מזהיר כי מדובר בתקדים מסוכן, המזכיר את השיטות של מפא"י מימי הממשל הצבאי. זיופים אלה מצביעים על פשיטת רגל מוסרית בקרב חוגים רחבים בחברה הערבית ועל פשיטת רגל פוליטית במפלגת העבודה, כפי שאומרים מנהיגים ערבים.
