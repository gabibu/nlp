

הדימויים ממבצע חומת מגן ממשיכים לשמש את המגזר הכלכלי. לאחר ששר האוצר התבטא לפני שבועיים כי על המדינה להתגייס ל"חומת מגן כלכלית" מפרסם מכון היצוא של התאחדות התעשיינים כי הוא יוזם ומארגן "מתקפת הסברה כלכלית" לאירופה, שבה ישתתפו 90 אנשי עסקים בכירים בישראל שנקראו למשימה ב"צו 8 כלכלי".

במהלך החודשיים הקרובים יצאו אנשי העסקים למדינות אחדות באירופה, וביניהן בלגיה, בריטניה, איטליה, גרמניה הולנד וצרפת, במטרה לקדם את יחסי הסחר ולהציג את איתנותה ואת אמינותה של התעשייה הישראלית, תוך הבלטת העובדה שהישראלים עמדו בכל התחייבויות העבר וההווה שלהם, ומתוך הבטחה לעתיד.

חברי המשלחת ייפגשו עם אנשי ממשל, עם ראשי ארגונים כלכליים חשובים, אנשי המדיה הכתובים והאלקטרוניים והקהילות היהודיות.

יצוין כי היצוא של ישראל למדינות אירופה ירד ברבעון הראשון של השנה האזרחית בשיעור שבין 11 ל- 32 אחוזים לעומת התקופה המקבילה אשתקד.

