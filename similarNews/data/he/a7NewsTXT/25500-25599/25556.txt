

סיעת מר"צ העבירה הערב במליאת הכנסת החלטה, הקובעת כי "המשך הכיבוש וההתנחלויות מסבים נזק רב למעמדה הבינלאומי של ישראל". ח"כ מוסי רז הקריא את הצעת ההחלטה מטעם הסיעה. בהצעה תמכו חברי מר"צ, הסיעות הערביות וחברת הכנסת יהודית נאות (שינוי).

יצויין כי ביום חמישי בלילה קיבל הסנאט ברוב מוחץ (94 בעד ו-2 נגד) החלטה המביעה תמיכה בישראל, "הנמצאת", לדברי הסנאטורים, "בחזית המלחמה בטרור". תום דאשל, מנהיג הרוב בסנאט, דמוקרט מדרום דקוטה, אמר כי חשוב שהסנאט יקבל החלטה ברורה המביעה תמיכה בישראל.

מנהיג הרוב הרפובליקני בסנאט ריצ'רד ארמי הביע באותו יום תמיכה בסיפוח יהודה שומרון ועזה לישראל, ובביצוע של טרנספר לערבים המצויים כעת בשטח.

ארמי אמר כי לישראל אסור למסור את השטח לערביי הרש"פ, וכי הוא יתמוך בסיפוחו לישראל ובביצוע טרנספר, וזאת מכיוון שהערבים, לדבריו, אינם ראויים לקבל את השטח.

לנוכח כוונת בית הנבחרים לקבל את הצעת החוק הפרו ישראלית הפעיל בוש לחץ כבד על הנציגים למתן את ההצעות, בנימוק כי המצב במזרח התיכון רגיש מדי, וכי החלטות שכאלה, עלולות לפגוע ב"יוזמות השלום" של ארה"ב.

בתגובה אמרו צירי הקונגרס כי הם ערים לדאגתו של הנשיא, אך הם מעוניינים להביע תמיכה בישראל, במיוחד לאור מלחמתה של ארה"ב בטרור, ולאחר פיגועי הטרור של 11 בספטמבר.
