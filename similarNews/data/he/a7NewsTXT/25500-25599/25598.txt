

בישראל חוששים מ"בינאום הסכסוך" ומשתדלים למנוע היווצרות מצב שבו מדינות העולם יתערבו בסכסוך באזורנו וימנו עצמן לפותר הבלעדי שלו, אולם הרמטכ"ל רב אלוף שאול מופז טוען כי תהליך מעורבותן של מדינות זרות בנעשה במדינת ישראל כבר החל. אתמול בוועדת החוץ והביטחון של הכנסת אמר מופז: "על ששת החשודים העצורים ביריחו מפקחים סוהרים אמריקנים ובריטים, ועל-פי תפיסתי והבנתי זה בהחלט סוג של 'בינאום רך'". הוא המשיך והסביר כי גם ההסדר שהושג בכנסיית המולד, ולפיו יועברו המתבצרים למדינה זרה מחזק את המגמה.

גם המחבלים מבינים, כנראה, את המגמה הזו. אתמול הותר לפרסום כי בתגובה למעורבות בריטניה בעסקת רוצחי השר זאבי הי"ד פוצצו מחבלי החזית העממית מטען במרכז התרבות הבריטי בעזה.
הדבר היה לפני כשבוע, פחות מיממה לאחר השגת ההסכם בעניין רוצחי השר זאבי הי"ד. בשכונת אל רמאל בעזה הניחו המחבלים מטען צינור סמוך לשער החיצוני של מרכז התרבות של בריטניה. המטען התפוצץ וגרם נזק לשער, אך לא לנפגעים בנפש. אנשי החזית העממית "גדודי אבו עלי מוסטפא" קיבלו עליהם את האחריות למעשה וטענו כי הפעולה היא תגובה להסגרתם של ארבעת הנאשמים ברצח השר רחבעם זאבי הי"ד.

מצה"ל נמסר כי הבחירה בנציגות אירופית כיעד לפיגוע מצביעה גם על רצונם של אנשי החזית העממית להרתיע לא רק את הרשות, אלא גם גורמים אירופים בינלאומיים המנסים לתרום חלקם להרגעת האזור.

