

ארה"ב הודיעה היום בישיבה המיוחדת של העצרת הכללית של האו"ם, כי היא תצביע נגד הצעת החלטה של הגוש הערבי, המגנה את ישראל בלבד, ולא את "פיגועי הטרור הפלשתינים" נגד המדינה היהודית.

השגריר האמריקני, ג'ון נגרופונטה, אמר לנציגים של הגוש הערבי והמדינות הבלתי מזדהות, התומכים בהצעת ההחלטה, שיוזמתם מנוגדת למאמצים הבינלאומיים לשים קץ לסכסוך בין ישראל לערביי הרש"פ.

"ארה"ב תצביע נגד ההחלטה, כי היא לא מועילה למאמצי הקהילה הבינלאומית להפציר בשני הצדדים, לקבל את ההחלטות הדרושות כדי להביא לסיומם את מעשי האלימות, ולחזור למו"מ", אמר נגרופונטה.

נגרופונטה היה אחד מבין 38 הנואמים במושב המיוחד של העצרת. נגרופונטה גילה שמועצת הביטחון התכנסה 32 פעמים בחודש אפריל כדי לדון בסכסוך המזרח תיכוני, ורק ארה"ב הצליחה דרך מו"מ לשים קץ למצור ברמאללה, ולשחרר את ערפאת. הוא הוסיף שהשיחות לסיום המשבר בכנסיית המולד נמשכות.

רוב הדוברים שהיו מהגוש הערבי-איסלמי ומהמדינות הבלתי מזדהותניצלו את הכינוס כדי לגנות את ישראל ואת מועצת הביטחון, שלטענתם נכשלה בהפסקת מה שהם כינו "פעולות הזוועה של ישראל נגד הפלשתינים".

שגריר ישראל באו"ם, יהודה לנקרי, אמר בנאומו שלא היה טבח בג'נין, ודחה את האשמותיהם של הדוברים האחרים, לפיהם ישראל מתנגדת לתהליך השלום.


