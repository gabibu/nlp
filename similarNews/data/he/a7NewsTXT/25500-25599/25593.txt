

לאחרונה מתחזק מאוד הקשר בין הערבים תושבי הרש"פ לערבים תושבי ישראל הקטנה, ויש למהלכים אלה יד מכוונת. אתמול דיווח הרמטכ"ל רב אלוף שאול מופז לחברי ועדת החוץ והביטחון של הכנסת כי בלשכת ערפאת ברמאללה נתפסו מסמכים רבים, ביניהם אחד הנושא את סמל לשכת "הנשיא" וחתום בידי ערפאת, ובו נכתב: "מולדת אחת לפלשתינים ולערביי ישראל". מופז הוסיף שבלשכתו של ערפאת הוקמה ועדת קישור בין ערביי הרש"פ לערביי ישראל הקטנה, והיא שהנפיקה את המסמך.

בוועדה אחרת של הכנסת, ועדת העובדים הזרים, נחשפו אתמול נתונים על 15% מערביי ישראל הקטנה הנשואים לבן זוג או לבת זוג מקרב ערביי הרש"פ.

כמו כן נמסר לחברי הוועדה כי לרוב מדובר בגברים משטחי יש"ע הנישאים לנשים בעלות אזרחות ישראלית, אולם כמעט רוב הזוגות האלה חיים בנפרד, בעוד הגברים נשארים ברש"פ, והנשים, ביחד עם ילדיהן, חוזרות להתגורר עם הוריהן.

נציין כי נישואין אלו מקנים לערביי הרש"פ אזרחות ישראלית וזכויות כספיות נרחבות מהביטוח הלאומי. לדברי ח"כ מיכאל קליינר מ"חרות" על ידי נישואין אלו מצליחים הערבים להגדיל את האוכלוסייה הערבית בתוך ישראל הקטנה ובכך לפגוע במאזן הדמוגרפי בין יהודים לערבים.

