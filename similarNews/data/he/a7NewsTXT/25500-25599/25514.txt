

בעקבות הדו"ח של השר דני נווה, ובו מסמכים רבים המוכיחים כי ערפאת לקח את כספי הקרנות האירופאיות שנועדו לרווחת האוכלוסייה הערבית ברש"פ, והשתמש בהם למטרות טרור, הודיע האיחוד האירופי באמצעות דובר המועצה האירופית בבריסל, כי הוא מתייחס ברצינות מרבית להאשמות המופיעות בדו"ח.

"הטיעונים של ממשלת ישראל רציניים, ואנו מתייחסים אליהם בהתאם. ברגע שממשלת ישראל תעביר לידיה את המסמכים הנדרשים תבחן המועצה האירופית את כל הראיות האפשריות", אמר דוברו של כריס פאטן, הנציב האירופי ליחסי חוץ.

"חשוב ביותר להביא הוכחות ברורות לכך שבאופן כללי עודד ערפאת פעולות טרור, ונוסף על כך יש לקבוע אם קרנות של האיחוד האירופי שימשו לביצוע פעולות אלה", אמר הדובר.
עם זאת הדגיש הדובר כי המועצה האירופית אינה מחזיקה בשלב זה כל הוכחה לטענות הישראליות בדבר מעשי ערפאת, וכי האיחוד טוען כי הציב תנאי פיקוח מחמירים ביותר על הכספים שהועברו לפלשתינים.

ביום ראשון פרסמה ממשלת ישראל דו"ח בן 100 עמודים, ובו מסמכים המעידים על כך שערפאת הוא המקור (והאחראי למימון) של גל הפיגועים הקטלני שפקד באחרונה את ישראל.

על-פי המסמך, שיוגש היום לנשיא ארה"ב ג'ורג' וו. בוש, עשתה הרש"פ שימוש בקרנות ובכספים של האיחוד האירופי למימון פעולותיהם של כ-500 מחבלים האחראים לפיגועים נגד אזרחי ישראל.

מאז יוני 2001 מעביר האיחוד האירופי בכל חודש סיוע תקציבי ישיר בן 10 מיליון אירו לרש"פ כדי לפצותה על הפסקת תשלומי המע"מ והמכס מממשלת ישראל.

אולם סיוע זה, לדברי פאטן, נתון בכל חודש וחודש לאישורו של נציג קרן המטבע הבינלאומית, האמור לאמת כי הכסף אכן מנוצל למטרות ההולמות.
