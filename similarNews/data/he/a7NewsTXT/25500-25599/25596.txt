

ממשלת ישראל אישרה את השינויים שעומדת לערוך בזק בתעריפי השיחות והשירות. לפי התכנית תהפוך בזק את כל הארץ לאזור חיוג אחד, ובכך יתייקרו מחירי השיחות המקומיות ויוזלו מחירי השיחות הבינעירוניות. עם זאת החברה מתעתדת להוזיל את שירותי התא הקולי והשיחה המזוהה.

בתכניתנו "בוקר בשבע" אמר אביעד ויסולי, יו"ר עמותת "קו לצרכן" שהמטלפן הפרטי משתמש בטלפון בעיקר בתחום אזור החיוג שלו, ומי שמטלפן מחוץ לאזור החיוג הם בעלי העסקים, ולכן האזרחים הפרטיים הם שייפגעו מהשינויים בדרך חישוב התעריפים. ויסולי טוען עוד כי הכרזה על הוזלת שירותי התא הקולי והשיחה המזוהה והצגתה כהטבה לצרכן היא רמאות, ולדבריו: "התא הקולי הוא מחלבת מזומנים ל"בזק", במיוחד מאלה המתקשרים אל התא הקולי, שרובם מחויבים במלוא עלות השיחה אף על פי שאינם משאירים כל הודעה. אנו מתנגדים גם לגביית כספים עבור "שירות" השיחה המזוהה, מאחר ומספר הטלפון של המתקשר הוא תכונה של הקו, ואי מתן שירות בנושא זה מתבטא בסך הכל בחסימת התכונה ע"י "בזק" לכל אלה אשר אינם מוכנים לשלם בעבורה".

עוד טוען ויסולי כי חברי ועדת הכספים שאישרו את ההחלטה עשו זאת בלי שיהיו מודעים להשלכות, וכי את המידע קיבלו רק מחברת "בזק": "לחברי ועדת הכספים אין ידע, ניסיון, ואפשרות לקבל נתונים אובייקטיביים או לנתח אותם. הם חיים מהפה של בזק".בתוך כך תקפה אתמול שרת התעשייה והמסחר דליה איציק את הכוונה להעלות את מחירי החשמל לתעשייה: "כל אחד במשק עושה כראות עיניו, כאילו אין מלך בישראל - כל גוף ממשלתי ורשות חוקתית עושה 'מה שבא לה' בתחום הצר שעליו היא מופקדת, ואינה רואה את צורכי המשק בראייה כוללת ומקיפה. לצערי, האוצר ומשרד ראש הממשלה איבדו מזמן את השליטה על הנעשה במשק. העלאת מחירי החשמל לתעשייה ב 5.34%, הצפויה ביום ה' הקרוב, היא רק קצה הקרחון של מצעד האיוולת המשקי". השרה הוסיפה ואמרה כי "המגזר העסקי, ובייחוד התעשייה, הפכו להיות שק החבטות של האוצר, והם הסופגים את הגזרות ואת השינויים המבניים, האמורים, כביכול, להיות טובים למשק הישראלי. בתחילת השנה החליטה ועדת הכספים להעלות את תעריפי הארנונה ב 2.5% מעל למדד, וזאת נוסף על עשרות אחוזים כפועל יוצא מ'שינויי תעריפים גיאוגרפיים' שנקטו מספר לא מבוטל של רשויות מקומיות". השרה הזכירה שגם מחירי המים לתעשייה אמורים לעלות ב 15%, ומחירי הסולר שהתייקרו מקשים עד מאוד על התעשייה, הנמצאת כבר ממילא בקשיים בעקבות המיתון העמוק: "אני מקווה ששר האוצר וראש הממשלה יתעשתו סוף סוף ויפסיקו לשחוט את התרנגולות האחרונות המסוגלות להטיל ביצי צמיחה במשק הישראלי".



