

העיתון האמריקני "וושינגטון טיימס" פרסם אתמול פרטים על הסיכול שביצעו חיילי צה"ל בקלקיליה לפני כעשרה ימים.
לפי הפרסום תכננה החזית העממית פיגוע בשיעור שכמוהו לא היה עדיין בישראל. המחבלים תכננו להחדיר משאית תופת, ובה כטון חומרי נפץ, לחנייה התת קרקעית במגדלי עזריאלי.

בעקבות מידע מודיעיני על התוכנית, פשט צה"ל על קלקיליה ותפס את המשאית. גורם צבאי ישראלי אמר כי מדובר בכמות חומרי נפץ שהייתה מספיקה כדי לפוצץ את המגדלים. מדובר בתכנית הדומה לפיגוע שבוצע במרכז הסחר העולמי בניו יורק ב ב-1993.

במהלך פעולת הסיכול של צה"ל נהרג מתכנן הפיגוע ראאד נאזל בן 33 מהחזית העממית. מפקד נוסף בחוליה נעצר.
לאחר חשיפת התכנון תוגברה האבטחה במגדלים.

גורמים רשמיים אף מסרו כי בזמנו ניסו המחבלים לבחון את האפשרות לרסק מטוס מעל המגדלים. הם שיגרו מטוס קל מלבנון לישראל ומסוקי צה"ל הפילו אותו מעל חופי מכמורת. הטייס נהרג.

הלילה נכנסו כוחות צה"ל לעיר טול כרם. כתבנו קובי פינקלר מוסר כי במהלך הפעולה נעצרו מבוקשים וכן נחשפו מעבדות חבלה. מצה"ל נמסר כי הכוחות יפעלו בעיר במשך זמן קצוב.

אתמול ירה החיזבאללה אש נ"מ על מטוסי חיל האוויר שחגו בקרבת הגבול בסמוך לשלומי. כתבנו קובי פינקלר מסר כי חלק מרסיסי הפגזים שנורו לעבר המטוסים נפלו בתוך תחומי העיירה שלומי, אך איש לא נפגע מהירי, ולא נגרם נזק.

למרות הודעתו של שר הביטחון אתמול בישיבה הסיעה בכנסת כי "לקראת השעות הקרובות 'הכל ייסגר' בבית לחם", גם הבוקר לא הגיעו הצדדים להסכמות.
מקור בטחוני ערבי אמר אתמול כי סלע המחלוקת בין ישראל לערבים נסב על זהות המגורשים לאיטליה. ישראל דורשת לכלול בין ששת המבוקשים המגורשים את מפקד המודיעין הכללי הפלשתיני בבית לחם עבדאללה דאוד, בעוד שערביי הרש"פ מתנגדים לגירושו, בטענה כי דאוד הוא אחד ממפקדי הביטחון של הרש"פ, וכי אין לו קשר לפיגועים נגד ישראל.

נקודת המחלוקת השנייה היא בעניין זהותם של 25 מערביי הרש"פ האמורים להיות מורחקים לחבל עזה.

לפני כשבוע עצרו זרועות הביטחון בחברון מחבל מארגון הפת"ח שהודה בתכנון פיגוע ההתאבדות בכניסה לשוק מחנה יהודה בירושלים בחודש הקודם. העצור הודה כי סיפק למתאבדת את מטען החבלה שנשאה על גופה.

בשב"כ הדגישו כי ארגוני המחבלים ביקשו לנצל את חזותן התמימה של נשים ואת יכולתן להיטמע בקהל לביצוע פעולת טרור.

הלילה לכדו כוחות משטרה ומג"ב את האסיר הנמלט, מחמוד אבו ג'מוס, בבית נטוש בפאתי הכפר פרדיס, הסמוך לזכרון יעקב.
במהלך היומיים האחרונים עסקו כוחות משטרה גדולים בחיפושים אחר אבו ג'מוס שנמלט שלשום מרכב ליווי של השב"ס. אתמול הגיע דיווח על איתורו בבפנימיית מאיר שפיה ליד זכרון יעקב. זאב טוויטו, מנהל בית הספר שלשטחו, עפ"י החשד, הגיע האסיר הנמלט, אמר כי הערבי שחום העור נראה כמו התלמידים האתיופיים בבית הספר, ולכן רק התנהגותו המוזרה ובקשתו למים עוררה את חשדם של אנשי הצוות. כשהם ניסו, לדבריו, לדבר אתו בערבית הוא ניתק מגע ונעלם.

השר לביטחון הפנים עוזי לנדאו אמר אתמול כי הוא רואה בחומרה את בריחתו של האסיר הבטחוני. השר אמר כי לאחר קבלת ממצאי ועדת הבדיקה שהוקמה בשירות בתי הסוהר, תישקל גם הדחת בכירים במערכת.
