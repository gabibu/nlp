

בבית לחם עדיין נמשך המו"מ בין צה"ל למתבצרים בכנסיית המולד. על פי ההסכם המתגבש 13 מהמבוקשים הבכירים בכנסייה יצאו לאיטליה, ויתר המבוקשים יועברו לעזה.

כתבנו קובי פינקלר מדווח כי המבוקשים שאמורים לצאת לאיטליה היו שותפים בפיגועים קשים במיוחד. בין היתר מדובר במחמד חמדאן, רוצחם של סגן-אלוף יהודה אדרי, שרית עמרני מהיישוב תקוע ואבי בועז משכונת גילה.

המועצה האזורית חוף עזה ומועצת שדרות פנו לשר הבטחון בבקשה שלא להסכים למעבר מקצת המבוקשים בכנסיית הקבר לתחומי עזה. בפנייתם נאמר שהדבר יביא להסלמה נוספת במצב הבטחוני באזור.

החמאס דחה היום את ההסכם המתגבש בבית לחם. "ההסכם חמור מאוד, הוא אסון גדול", אמר עבדל עזיז ראנטיסי, מראשי החמאס, בראיון לתחנת הטלוויזיה בלוויינים "אל-ג'אזירה".

"האויב הישראלי עומד לשלול מאתנו את הלגיטימיות, הלגיטימיות של נוכחותנו בפלשתין, והרשות הפלשתינית עומדת ליישם את המדיניות הזו", אמר ראנטיסי.
