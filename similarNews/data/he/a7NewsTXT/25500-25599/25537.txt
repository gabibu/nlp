

ועדת פרס נובל הנורווגית הודיעה היום כי שר החוץ שמעון פרס רשאי להחזיק בפרס נובל לשלום שהוענק לו ב-1994, זאת למרות שאחדים מחבריה גינו באחרונה את "מיתקפת ישראל נגד הפלשתינים".

"על פי הנוהלים, אין אפשרות לבטל את הענקת הפרס", נאמר בהודעת "מכון נובל" הנורווגי, שפורסמה מטעם חמשת חברי הוועדה. "משום כך הועברה הסוגייה לדיון במסגרת וועדת פרס נובל הנורווגית", נאמר בהמשך ההודעה.

האנה קוואנמו, אחת מחברי הוועדה, אמרה בחודש שעבר כי היא מתחרטת על הענקת הפרס לפרס, והיתה מייחלת לביטולו, זאת לאחר מבצע "חומת מגן". הבישוף הלותרני הנורווגי גונאר סטאאלסט, גם הוא מחברי הוועדה, השתתף אישית במצעדי מחאה נגד ישראל, שהתקיימו בנורווגיה.

בהתייחסות לתגובות השניים, פרסם מכון נובל הודעה בה נאמר כי, "ההצהרות שהושמעו באחרונה על שמעון פרס ופרס נובל, הגיעו מטעמם של חברי ועדה, שהתבטאו באופן פרטי".

לעומת זאת, חבר וועדת פרס נובל לשלום לשעבר, קארה קריסטיאנסן , שפרש מן הוועדה בעקבות הענקת הפרס לנובל לעראפת, קרא לפני כשנה לועדה להביע חרטה פומבית על המהלך.

קריסטיאנסן אומר כי האלימות הנוכחית במזרח התיכון, שערפאת הוא האחראי לה, מוכיחה שזו הייתה שגיאה להעניק לעראפת פרס נובל, וכי הוא, קריסטיאנסן, צדק כשהתפטר מהוועדה.


