

ראש הממשלה, אריאל שרון, יכנס עם שובו לישראל היום בערב את ראשי הסיעות בקואליציה להתייעצות על השלכות הפיגוע בראשון לציון. ראש הממשלה לא שלל את האפשרות, שבדיון תועלה הצעה לגרש את ערפאת מהאיזור.

ראש הממשלה סיפר כי הנשיא בוש הביע זעזוע מהטבח הנורא בראשון לציון, של ילדים, וצעירים שכל חטאם הוא היותם יהודים וישראלים.

"באתי לארה"ב כדי לדבר על סיכויי השלום והיציבות באיזור, באתי לכאן לדבר על אפשרות לרפורמות ברשות הפלשתינית, שהם תנאי הכרחי לקידום התהליך המדיני, אך לא ניתן להתקדם בתהליך מדיני עם יישות טרוריסטית ומושחתת", אמר שרון. הוא הוסיף, כי מול כל המאמצים האלה קיבלה ישראל הוכחה נוספת לכוונות האמיתיות של מי שעומד בראש הרשות הפלשתינית. "מי שקורא למיליוני שאהידים - אשם, מי שמסית ללא הרף - אשם, מי שמממן טרור - אשם, מי שמשלח טרור - אשם", אמר שרון והלם באגרופו על הדוכן.

ראש הממשלה הוסיף, כי כל מי שמנסה לסחוט את ישראל לוותר ויתורים, קטנים כגדולים, באמצעות טרור וזריעת פחד לא יצליח. "אני אומר היום, מדינת ישראל לא תכנע לסחיטה". ראש הממשלה הוסיף, שלא יהיה מקום מסתור למחבלים, לעוזריהם, לשולחיהם, לכל מי שמטרתו טרור. הוא אמר כי ישראל תנהג כפי שנוהגות כל הדמוקרטיות בעולם והיא תגן על עצמה ותמשיך לעקור את הטרור מן השורש.

את הידיע העביר יורם לוי, שליח עתי"ם בפמליית ראש הממשלה לוושינגטון.
