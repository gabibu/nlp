

עד עתה הותרו לפרסום חלק משמות הנרצחים:

פנינה היקרי, בת 60 מתל אביב. רסאן שרוק, בן 60 מחולון. שושנה מגורי, בת 51 מתל אביב.
ענת טרמופורוש, בת 36 מאשדוד. חיים רפאל, בן 64 מתל אביב. דליה מסה, בת 56 מראשון לציון.
ניר לובטון, בן 28 מראשון לציון. אבי בייז, בן 26 מנס ציונה. עדנה כהן, בת 60 מחולון.
ישראל שיקאר, 49 מראשון לציון. רמי קמחי, בן 57 מראשון לציון.

רסן שרוק, שושנה מגמרי ופנינה היקרי הובאו בצהריים למנוחות. ענת טרמפורוש תובא מחר למנוחות בבית-העלמין בחולון.

15 בני אדם נרצחו ו-55 נפצעו, בהם באורח קשה, בפיגוע תופת שבוצע אמש במועדון הסנוקר "שפיל קלאב", ברחוב סחרוב 1 פינת לישנסקי בראשון לציון.

מחבל ערבי שהגיע למועדון הסנוקר דקות אחדות לאחר השעה 11 בלילה פוצץ עצמו, וכתוצאה מההדף קרסה תקרת הקומה השלישית של הבניין.

במשטרה מעריכים כי המחבל הכיר היטב את המועדון וידע את שעות הפעילות. ייתכן כי המחבל לא פעל לבדו, אולם עד-כה לא הוכח הדבר.

בבית החולים בתל-השומר מאושפזים 14 פצועים, מתוכם שישה במצב קשה, שישה במצב בינוני ושניים במצב בינוני עד קשה. בבית החולים "איכילוב" מאושפזים ארבעה פצועים במצב קל. בבית החולים "וולפסון" נשארו 12 פצועים, מתוכם שלושה במצב קשה ותשעה במצב בינוני עד קל.

בבית החולים "אסף הרופא" נותרו שבעה פצועים, מתוכם שניים במצב קשה מאוד וחמישה במצב קשה.

עדי ראיה סיפרו כי המועדון לא היה מאובטח וכי המחבל הגיע ובידיו מזוודת נפץ.כוחות מוגברים של משטרה, כיבוי אש ועשרות אמבולנסים של מד"א הגיעו למקום ופינו את הנפגעים לבתי החולים באזור. אנשי כיבוי אש נאלצו לעלות על סולמות כדי לחלץ את הנפגעים ואת ההרוגים.

עדי ראיה סיפרו כי סמוך לשעה 11 בלילה נשמע פיצוץ עז בקומה השלישית בה היה המועדון, שככל הנראה לא היה בו מאבטח, נהרס כליל.

אחד מהאנשים הנוהגים לבקר במקום מידי ערב סיפר כי מדובר במועדון שבו משחקי מזל ובערבים ישנה תכונה רבה במקום. האיש סיפר כי הוא עצמו שהה במקום דקות אחדות לפני שאירע הפיגוע. לדבריו הוא הרוויח את כספו באחד ממשחקי המזל, ניגש לקופאי, לקח את הכסף ואחר כך יצא את המועדון ונסע. כעבור שתי דקות נשמע פיצוץ עז. "חזרתי למקום ולא האמנתי למראה עיני. כל הקומה השלישית שבה הייתי עד לפני דקות אחדות נהרסה כליל".

אדם אחר הנוהג לפקוד את המקום סיפר כי למועדון מגיעים מידי ערב גם גברים ונשים מבוגרות. על פי אחת העדויות למקום נכנס מחבל נמוך קומה כשבידו מזוודה ופוצץ עצמו.

עשרות סקרנים הגיעו למקום הפיגוע עם היוודע עליו. המשטרה נאלצה להרחיק מן המקום את הסקרנים הרבים, מחשש שמא ישנם מטעני חבלה נוספים וכדי לאפשר את פינויים המהיר של הנפגעים.
עדות להרס הגדול מהפיצוץ, אפשר ללמוד מזירת האירוע: משברי הזכוכיות וחלקי הריהוט שהתפזרו למרחק מאות מטרים מהמבנה שבו אירע הפיגוע.

הזרוע הצבאית של החמאס "גדודי עז א-דין אל קאסם" קיבל עליו את האחריות לפיגוע, בשיחת טלפון לסוכנות הידיעות הצרפתית.

שרון, שהחליט לקצר את מסעו בארה"ב ולשוב לישראל, כינס, טרם המראתו חזרה לארץ, מסיבת עיתונאים רבת משתתפים, בה אמר כי הפעילות נגד הטרור תימשך.

ראש הממשלה סיפר כי הנשיא בוש הביע זעזוע מהטבח הנורא בראשון לציון, של ילדים, וצעירים שכל חטאם הוא היותם יהודים וישראלים.

"באתי לדבר על סיכויי השלום והיציבות באזור. באתי לכאן לדבר על אפשרות לרפורמות ברשות הפלשתינית, שהם תנאי הכרחי לקידום התהליך המדיני, לא ניתן להתקדם בתהליך מדיני עם יישות טרוריסטית ומושחתת", אמר שרון. "מי שקורא למיליוני שאהידים - אשם, מי שמסית ללא הרף - אשם, מי שמממן טרור - אשם, מי שמשלח טרור - אשם", אמר שרון והלם באגרופו על הדוכן.

ראש הממשלה הוסיף, כי כל מי שמנסה לסחוט את ישראל לוותר ויתורים, קטנים כגדולים, באמצעות טרור וזריעת פחד לא יצליח. "אני אומר היום, מדינת ישראל לא תיכנע לסחיטה". ראש הממשלה הוסיף, שלא יהיה מקום מסתור למחבלים, לעוזריהם, לשולחיהם, לכל מי שמטרתו טרור. הוא אמר כי ישראל תנהג כפי שנוהגות כל הדמוקרטיות בעולם והיא תגן על עצמה ותמשיך לעקור את הטרור מן השורש.

ראש הממשלה, אריאל שרון, יכנס עם שובו לישראל היום בערב את ראשי הסיעות בקואליציה להתייעצות על השלכות הפיגוע בראשון לציון.
ראש הממשלה לא שלל את האפשרות, שבדיון תועלה הצעה לגרש את ערפאת מהאזור.
