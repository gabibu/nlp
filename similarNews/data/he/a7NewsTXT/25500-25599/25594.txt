

יום ירושלים הרשמי יחול מחר, אך בני הנוער והמועצות האזוריות ממהרים להצדיע לעיר הבירה כבר היום:

הבוקר יעלו לעיר אלפי בני נוער מכל רחבי הארץ ליום פעילות חינוכית חברתית. התלמידים ישתתפו בסיורים ובטיולים בשכונות העיר ויבקרו באתריה. עם סיום הסיורים יתכנסו התלמידים לכנס חינוכי- ערכי בגבעת התחמושת לציון ל"ה שנים לאיחוד ירושלים. הכנס יעמוד בסימן "הלב אומר תודה - מערכת החינוך מצדיעה לכוחות הביטחון, ההצלה והסיוע". הכנס, כך מוסר משרד החינוך, נועד לחזק את הקשר של בני הנוער עם ירושלים, בירת הנצח של עם ישראל, להרחיב ולהעמיק את ידיעותיהם בתולדות ירושלים והמערכות שהתחוללו בה במלחמות ישראל ולעמוד על חשיבות העיר ועל מורכבותה.

בשעה 18:00 תחל לנוע ברחובות העיר תהלוכה ססגונית של התנובה החקלאית שיביאו עמן המועצות האזוריות. מיצגי הענק, ובהם כלים חקלאיים, להקות מחול וכלי נגינה, יזכירו את השמחה ששרתה בעת הבאת הביכורים בזמן שבית המקדש עמד במרכזה של ירושלים. התהלוכה תעבור ברחוב יפו ותחלוף על פני בימת הכבוד בכיכר ספרא, שם ישבו נשיא המדינה, שרים, חברי כנסת ואישי ציבור. בתום התהלוכה יתכנסו הצועדים בגן סאקר, שם יתקיים מופע חגיגי תחת הכותרת: "המועצות האזוריות מצדיעות לירושלים".

מחר בשעה 18:00 תתקיים באתר ההנצחה בגבעת התחמושת העצרת הממלכתית לציון 35 שנים לאיחוד ירושלים וזכרון לנופלים במלחמת ששת הימים. העצרת תיערך במעמד נשיא המדינה משה קצב וראש הממשלה אריאל שרון, ובהשתתפות ראש העיר, שרים, חברי כנסת, מפקדי צה"ל, משפחות הלוחמים, תלמידים ובני נוער.

ישאו דברים, ראש העיר אהוד אולמרט, אלוף (מיל) עמוס ירון בשם הלוחמים, ראש הממשלה אריאל שרון ונשיא המדינה משה קצב.



