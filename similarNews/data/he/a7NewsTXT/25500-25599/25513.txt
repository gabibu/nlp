

ביום רביעי יניח ח"כ הנדל להצבעה בקריאה טרומית הצעת חוק לתיקון פקודת המכס (החזר תשלום מכס בשל טובין שיוצאו לארצות קהילת אירופה).

על פי הצעת החוק תפצה הממשלה את המפעלים ביש"ע שעל תוצרתם מטילה הקהילה האירופית מכסים. המדינה תפצה את המפעלים בגובה ה"קנס", וזאת כדי שלא ייגרמו להם הפסדים, וכדי להסיר את האפליה בין מפעלים ישראלים שונים, שהשוני היחיד ביניהם הוא מיקומם הגיאוגרפי בישראל.

הממשלה הביעה התנגדות להצעת החוק, ובתגובה אמר הנדל כי התנגדותה של הממשלה מעידה על כך שהיא "מפנה עורף להתיישבות ביש"ע בשעתה הקשה ביותר, ושותפה להסתה הפרועה של השמאל הקיצוני בעידוד הקהילה האירופית להוסיף ולהתערב בגסות בכלכלת ישראל, כדי להשיג מטרות פוליטיות פרו ערביות".

הנדל הוסיף: "אין לי ספק כי ביום הבוחר יבואו תושבי יש"ע ומאות אלפי תומכיהם חשבון עם מפלגות "הימין" המרכיבות ממשלה השותפה להרס מפעלי התעשייה ביש"ע".

אתמול התברר כי הממשלה אינה פוגעת רק במפעלי יש"ע אלא גם במגזר העסקי בארץ כולה. כך טען אתמול נשיא התאחדות התעשיינים ויו"ר ועדת התיאום של הארגונים הכלכליים עודד טירה. אתמול אמר טירה לערוץ 7 כי "התוכנית הכלכלית של האוצר אינה זוכה לאמון המגזר העסקי".

במסיבת עיתונאים הציג טירה תוכנית חלופית, שעיקרה קיצוץ של תשעה מיליארד שקל בתקציב המדינה, הטלת מסים נוספים בחמישה מיליארד שקל, כולל מיסוי מיידי של שוק ההון, וביצוע הפרטה בהיקף של שישה מיליארד שקל, כך מסר כתבנו בני טוקר.

טירה תקף בחריפות את הממשלה, ואמר כי בהעלאת המסים ניכר כי החליטה לפגוע במגזר העסקי.

אנחנו אלו שיכולים לחלץ את המשק מהמשבר ביצירת מקומות עבודה חדשים, אמר טירה, ובמקום לעודד אותנו לוחצים אותנו. הממשלה, לדבריו, השתגעה, כי לפי התכנית הכלכלית החדשה 70 אחוז מעלות העבודה יהיו מסים. הבעיה העיקרית, לדבריו, היא שהתכנית אינה מכוונת ליציאה מהמיתון אלא לאיזון גירעון, ומדובר בעיקר על השתת מסים.

המגזר העסקי, לדבריו, הוא כ"קטר שאמור לסחוב את הרכבת", והתכנית הכלכלית תגרום לכך ש"הרכבת תגדל והקטר יקטן, ובסופו של דבר לא יעלה בידו לסחוב את הרכבת". כשהחלק הקיצוצי בתקציב קטן והשתת המסים גדלה המשק אינו יוצא מהמיתון, אומר טירה.
לדבריו, ההצעה החלופית שהם הציעו היא להטיל מס אחד זמני ופרוגרסיבי למשך שנה, ופירושו הוא שמי שמשתכר יותר משלם יותר. כמו כן יש לדבריו למסות מיד את שוק ההון.

עם זאת יש, לדבריו, להיזהר מפגיעה בחברות העסקיות, במפעלי התעשייה, בקבלנים ובמלונאים, שבמקום לפרוח וליצור מקומות עבודה הם קורסים.

טירה התייחס להצעה לבטל את שיפוי המעסיקים ואמר: "הפופוליזם בנושא 'חוגג'". שיפוי מעסיקים, לדבריו, היה מהלך של הפחתת מס על עבודה, והוא בוצע בשנת 85, עכשיו רוצים לחזור ולהטיל מסים על השכר מעבודה, ובכך לגרום אבטלה ומצוקה, אמר.
לדבריו, מס זה לא ימסה עשירים אלא ייצור עניים.
