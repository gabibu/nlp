

בשבוע שעבר דיווח ערוץ 7 כי שני בתי הקונגרס בארצות הברית הביעו תמיכה גורפת בישראל וגינו את ערפאת כאחראי על הטרור.

לאחרונה הגיעו שני חברי הקונגרס ג'וזף הופל וג'יימס פקסטון, עם עוד שני חברי קונגרס, לסיור תמיכה בישראל, ואתמול הם הגיעו למשרד לבטחון הפנים כדי להעניק למשטרה פרס הוקרה מטעם הקונגרס. הפרס הוענק למשטרה על עמידתה האיתנה במלחמה בטרור.

ג'יימס פקסטון, יו"ר הוועדה לנושא לחימה בטרור, קיבל בקיץ האחרון פנייה מהשר לנדאו להירתם לסיוע כספי לרכישת רובוטים בעבור יחידת הימ"מ, לנטרול מטעני חבלה וכן לרכישת משקפיים לבדיקת סחורות.

הקונגרס נעתר לבקשה, והמשטרה אכן קיבלה סיוע כספי בסך 28 מיליון דולר. הסיוע הכספי התקבל במלואו, והוא נוסף על כספי הסיוע שמשרד הביטחון מקבל באופן שוטף מהאמריקנים.

השר לנדאו אמר לשני חברי הקונגרס שהגיעו ללשכתו כי "ה'בין לאדן' שפגע בהם בפינה זו של העולם הוא ערפאת", והוא ביקש להעביר מסר חד-משמעי בקונגרס, כי אין מנהלים משא ומתן עם טרוריסטים. חברי הקונגרס אמרו ללנדאו כי הגיעו לישראל להביע סולידריות, וכי מדובר במטרה משותפת לישראל ולארצות הברית, והיא ניצחון על הטרור ועל התומכים בו .

ועוד בענייני כספים ומשטרה. לאחרונה אישר האוצר תוספת של 20 מיליון ש"ח לתשלום שעות נוספות לשוטרים. מדובר רק בשוטרים שיעבדו 6 משמרות "שלדיות", והם יקבלו תגמול בעבור עבודה במשך שעות ארוכות בשבתות ובחגים בסך 1000  .
