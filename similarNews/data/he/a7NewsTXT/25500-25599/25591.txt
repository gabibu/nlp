

סמוך לשעה 11:30 הבוקר ניסה מחבל מתאבד להפעיל מטען נפץ שהיה על גופו בצומת מגידו. המטען שהוא נשא היה בין 8-10 ק"ג. כך מסר מפקד המחוז הצפוני של המשטרה ניצב יעקב בורובסקי.

מהתחקיר שערכה המשטרה עולה כי המחבל המתין בתחנת האוטובוס יחד עם חייל וחיילת. לאחר מספר דקות הגיע האוטובוס והחיילת עלתה עליו. המחבל לא עלה ונשאר בתחנה עם החייל. כאשר התקרב למקום חייל שני, החליט המחבל להפעיל את המטען. בשל תקלה טכנית רק חלק מהמטען התפוצץ, והחיילים לא נפגעו.

מיד לאחר הפיצוץ הגיע רב פקד יהודה פרץ ממשטרת מרחב חוף במכוניתו, וירה שתי יריות אזהרה באוויר כדי להפחיד את המחבל.

חבלנים שהוזעקו למקום ניטרלו את שאריותיו של המטען. מפקד המחוז הצפוני אמר כי מחקירה ראשונית עולה שהמחבל שהגיע מג'נין התכוון לעלות על אוטובוס, כפי הנראה לכיוון עפולה. "היום לשמחתנו נמנע אסון גדול מאד, כי גם העוצמה גם המטען וגם הרסיסים במקום סגור בתוך אוטובוס היו גורמים נזק כבד מאד", אמר ניצב בורובסקי. המחבל נפצע באורח בינוני עד קשה ואושפז בבית החולים העמק.
