

משטרת בריסל ביקשה מרבנים המשתתפים בוועידת הרבנים בבריסל שלא להלך ברחבי העיר בלבוש יהודי, וכמו כן ביקשו מהרבנים להצניע בכלל את היותם יהודים, כך סיפר הרב אבא דונר, מזכ"ל הקהילות היהודיות באירופה, בראיון לערוץ 7.

דונר אמר את הדברים בדווחו על התכנסותה של הוועידה, שבה משתתפים למעלה מ-250 רבנים מכל רחבי אירופה, לרבות חבר המדינות, ועידה הנערכת בבריסל. לדבריו, הוא ושאר משתתפי הוועידה מתנגדים להוראותיה של משטרת בלגיה, והם ילכו ברחובות בריסל כאוות נפשם.

דונר אמר כי יהודים באנגליה סיפרו לו שהאווירה ברחובות הערים באנגליה מזכירה את זו שלפני מלחמת העולם השנייה, וכי הם שוקלים לעלות לארץ.

לדבריו, לפני כשישה חודשים, כשתוכננה התכנסותה של הוועידה, הוחלט שהנושא המרכזי בה יהיה המשפחה היהודית באירופה, אך בינתיים חלו שינויים באווירה, והוועידה תדון בנושא הבוער העומד על הפרק, באנטישמיות.

בפתיחת הכנס אמר הרב הראשי לישראל הרב ישראל מאיר לאו כי "האנטישמיות היא מחלת נפש בינלאומית, שיש לה שורשים עמוקים באירופה. זאת מחלה שהתפרצותה, עיתוייה והיקפה הם בלתי צפויים, ועל כן היא גם מסוכנת יותר".

בפולין, אמר הרב לאו, היינו, כיהודים, שונים מבני העם הפולני בלבוש, בהופעה ובמנטליות ועל כן שנאו אותנו. בגרמניה, לעומת זאת, כבר היו היהודים יותר מדי דומים לתושבים הגויים, אך גם זאת הייתה סיבה לשנוא אותם. באירופה היינו חסרי בית, דיירי משנה, וגם זאת הייתה סיבה לשנוא אותנו, ואילו במזרח התיכון כבר יש לנו בית משלנו, וגם זאת בדיוק העילה למאבק נגדנו.

יחסם זה של הגויים אלינו הוא בגדר מחלת נפש, משום שהוא כולל בתוכו דבר והיפוכו. אין בו שום היגיון, ואין לו כל הסבר המניח את הדעת, אמר.

"היום הזה, בתפקידכם כרבנים בקהילות וכמנהיגים רוחניים, מוטלת עליכם המשימה לעודד את העלייה ארצה, בדיוק כפי שפעל בזמנו הרב הראשי של רומניה, הרב רוזן, שהצהיר כי הגם שהוא מנהיג קהילה בתפוצות, משימתו היא להקטין את גודלה של קהילה זו. זאת התשובה המיידית והישירה לאנטישמים: גם משום שזהו חזון נביאי ישראל, גם משום הפחד והסכנה המתפשטת בעולם וגם משום שאנו זקוקים לכולם במדינת היהודים שלנו", סיכם הרב לאו את דבריו.
