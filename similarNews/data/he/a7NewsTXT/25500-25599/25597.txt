

חתונה היא עניין שמח מאוד: בית חדש הולך ונבנה בישראל. עם זאת היא גם עניין יקר מאוד. על כך יעידו זוגות צעירים רבים המבקשים להינשא, ונדהמים מגודל ההוצאה הכלכלית שנדרשת מהם כדי להתחתן באולם "ממוצע". לפני שנים אחדות החליט ראש ישיבת קריית שמונה הרב צפניה דרורי לעשות מעשה והורה לתלמידיו שלא לעבור סכום מסוים בהוצאות החתונה, וזאת כדי לא לבייש תלמידים מעוטי יכולת. בעקבות יוזמה זו הקים ערוץ 7 את מחלקת "אולם ומלואו", המסייעת לבני ישיבות, לסטודנטים, לחיילים ולבנות אולפנא להפחית את עלויות החתונה כדי שהזוג יוכל להקדיש את סכומי הכסף שחסך או שקיבל כמתנת חתונה לעתידו ולא לערב חד פעמי.

גם בארגון גמילות החסדים "חסדי נעמי" החליטו לסייע למעוטי יכולת. הארגון בונה בניין של אולמות שמחה שבו יוכלו להינשא יתומים ואלמנות בלי לשלם בעבור השימוש באולם. ב"חסדי נעמי" מבטיחים שגם חברות הקייטרינג, שלהם יידרשו בני הזוג לשלם, התחייבו לספק מנות ברמה גבוהה ובעלות מינימלית.

בתאריכים שייוותרו פנויים, מסבירים בארגון, יוכלו גם אברכים ובעלי משפחות ברוכות ילדים לחגוג את האירוע שלהם באולם.

