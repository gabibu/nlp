

מטה מותקפי הטרור עתר היום לבג"ץ נגד רה"מ, שר הבטחון והיועץ המשפטי, בדרישה למנוע את יציאתם של המחבלים הנמצאים במתחם כנסיית המולד בבית לחם למדינה זרה ולהעמידם לדין בישראל.

בעתירה, שהוגשה באמצעות עורכי הדין דוד קירשנבום וזאב דסברג, נטען כי העותרים פנו לבג"צ לאחר ששיגרו מכתב למשיבים בעניין טענותיהם, אך עד עתה לא נתקבלה כל תגובה.

בין מגישי העתירה, בני משפחה של נרצחים ופצועים מפיגועים במהלך מלחמת אוסלו בישראל וביש"ע, ובהם אלמנתו של חיים סמדר ז"ל שנרצח בפיגוע בקרית יובל בירושלים ושי עמרני שאיבד את אשתו, שרית, בפיגוע ירי ליד הישוב תקוע.

העותרים מוחים על הכוונה להתיר לחלק מהמחבלים לצאת למדינה זרה, לחלקם לצאת לרצועת עזה וחלקם עומד להשתחרר.

בעתירה מבקשים העותרים מבית המשפט להגן על שלטון החוק בישראל ולא לתת למבצעי פעולות טרור, אשר פגעו באזרחי ישראל, להפטר בלא דין ובלא עונש.
"מדינה הנלחמת בשם החוק ולשם שמירתו, אינה יכולה להרשות לעצמה לשחרר מרצחים בלא דין ובלי משפט", כותבים העותרים ומוסיפים כי בעבר הוכח שמחבלים משוחררים חזרו להשליט טרור ורצח ופגעו באזרחי ישראל.

עוד מציינים העותרים, כי היות והמשיבים ובית המשפט אינם יכולים לערוב לאזרחי ישראל במידה סבירה, כי אם המחבלים שישוחררו ממתחם הכנסיה לא יסכנו את שלומם, הרי שבשחרורם יש כדי לסכן את אוכלוסיית המדינה אשר המשיבים אמונים על הגנתם.

העותרים מבקשים מבית המשפט להוציא צו ביניים שבו יורה למשיבים שלא לסגת ממתחם כנסיית המולד על מנת שלא לפגוע בדיון בעתירה.
