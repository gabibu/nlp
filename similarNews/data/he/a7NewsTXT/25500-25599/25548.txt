

בבית המשפט בהמבורג נפתח היום משפטו של קצין אס.אס לשעבר, פרידריך אנגל, שכונה באיטליה "התליין מגנואה". אנגל בן ה-93 נאשם במתן הוראה לירות למוות ב-59 עצירים בבית הכלא בגנואה, בשנת 1944. זאת בתגובה על פיגוע שבוצע באולם קולנוע גרמני, בו נהרגו 5 חיילים גרמנים ו-15 נוספים נפצעו.

לטענת בית המשפט, אנגל היה נוכח בעת ההוצאה להורג. הקרבנות, אנשי קומנדו של הצי האיטלקי, נקשרו בזוגות זה לזה ונורו בגבם, כשהם נופלים לקבר אחים שנחפר קודם לכן על ידי אסירים יהודים.

אנגל, שהתגורר מאז תום מלחמת העולם השניה בהמבורג כשהוא נושא שם בדוי, נדון בנובמבר 1999שלא בפניו למאסר עולם בבית המשפט בטורינו, לאחר שנמצא אשם בפשעי מלחמה שביצע בצפון איטליה בשנים 1944-1945.

