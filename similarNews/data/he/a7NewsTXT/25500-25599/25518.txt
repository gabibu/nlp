

פמליית ראש הממשלה מביאה עמה לביקור הנוכחי בארצות הברית מסמך חשוב, נוסף על "תיק ערפאת". מסמך זה הוא חוברת שחיבר משרד החינוך, המגוללת את סיפורם של 70 ילדים ובני נוער שנרצחו בשנה וחצי האחרונות בפיגועי טרור. בחוברת מובאים בין היתר סיפורם של הנערים שנרצחו בפיגוע בדולפינריום, במדרחוב בירושלים ובישיבה בעצמונה.

שרת החינוך לימור ליבנת, המתלווה אל ראש הממשלה במסעו, אמרה אתמול: "אינני מכירה הרבה שרי חינוך בעולם שהיו צריכים ללכת להלוויות ולבקר בבתי ספר בכיתות של ילדים שנרצחו. לא זה אמור להיות תפקידו של שר החינוך בעולם נורמלי".

אל מול רצח הילדים הישראליים ניצבת תופעת גיוס נוער וילדים לפיגועי התאבדות ברש"פ.
במאמר ביומון הרש"פ "אל איאם" דן בעל הטור אשרף אל עג'רמי בתופעת הילדים המתאבדים ובסיבות להיווצרותה, תוך הפניית תביעה כלפי הרש"פ להפסיק את התופעה.
קטעים מהמאמר הובאו על ידי מכון "ממרי". בין היתר נכתב במאמר:

"תופעת מסירת הנפש [התאבדות] הולכת וגוברת במיוחד בקרב בני הנוער והקטינים. אין ספק שהכבוד וההערכה שרוחש העם הפלשתיני ל'שאהידים' השפיעו השפעה מכרעת בהתהוות התופעה. כמו כן, הלוויות ה'שהידים' והחגיגות שנערכו לכבודם היו מלוות תמיד בדיון על חיי הנצח והשלווה התמידית המובטחים להם בגן העדן, והן גרמו לאנשים לחשוב: מדוע לחכות ולהמשיך לחיות חיים אומללים כאשר אפשר להגיע לגן העדן רק בלחיצת כפתור או בהימצאות בטווח הירי של כוחות הביטחון הישראליים...

חלק מן הילדים בעזה נתונים להשפעת בתי הספר, המסגדים או הכינוסים שבהם הם משתתפים, ואשר בהם משמיעים דברי שבח להקרבה ולמסירת הנפש, כלומר להתאבדות. יש מי שמוכן לצייד אותם בנשק תמורת כסף, והדבר כולל אקדחים, רימוני יד ומטעני צינור המצויים לרוב ושמחירם הוא שקלים אחדים בלבד.

לאחר התרחבות התופעה הובחן כי הילדים מאיימים על הוריהם כי ילכו למסור את נפשם אם הם לא ייענו לדרישותיהם או אם לא יעלימו עין מהתנהגות בלתי נאותה שלהם. יתירה מזאת: במהלך ויכוחים ביניהם לבין עצמם השתמשו חלק מהילדים במטעני הצינור, כפי שקרה ביותר ממקום אחד.
ראוי לעשות מאמצים קולקטיביים לאתר את התופעה ולהפסיקה. הדבר צריך להתחיל בבית, שם צריך להשגיח על הילדים, לטפל בהם, לדאוג להם ולצרכיהם המוראליים במיוחד ולעקוב אחר פעילויותיהם ותנועותיהם. אח"כ יש לדאוג לחינוכם התקין גם בבית הספר ובמסגד, וזוהי אחריותה של הרש"פ.
חשוב גם להרחיק את המסגדים מן הפעילות הפוליטית המוגזמת שבה הם עוסקים, ואשר היא מהווה קרקע פורייה לכל מי שרוצה להתעלל במוחות של הקטינים והנערים.

לאמצעי התקשורת הפלשתינים תפקיד חשוב בכך שיימנעו מלשדר תמונות המשפיעות על המצב הנפשי של הילדים ויימנעו מלהגזים בפרסום ידיעות טרגיות, המעוררות בקרב הילדים רגשות תסכול וייאוש. כמו כן לתוכניות הילדים צריך להיות חלק יחסי הגיוני מכלל השידורים ויש להרבות בהן בשעות חירום..."
