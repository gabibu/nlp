

אלוף פיקוד הצפון הנכנס, האלוף בני גנץ, ביקר היום, ביקור ראשון כאלוף הפיקוד, בקרית שמונה.
הוא החל את ביקורו בעירייה, בפגישה עם ראש העיר חיים ברביבאי, סגנו וחברי מועצת העיר. במהלך הפגישה, שהיתה סגורה לעיתונאים, סקר האלוף גנץ נושאים בטחוניים בצפון.

לאחר מכן השתתף האלוף גנץ בקבלת-פנים שנתית לוותיקי מלחמת העולם השניה מקרב העולים החדשים מרוסיה ומאוחר יותר הוזמן לצפות בהופעתה של התזמורת האנדולוסית.

האלוף גנץ נפגש עם משלחת של אנשי צד"ל, המפגינים מזה שלושה שבועות סמוך לעיריית קריית שמונה בעקבות האי וודאות לעתידם. הוא הזמין את נציגיהם לביקור בלשכתו.

סגנית שר הבטחון ח"כ דליה רבין-פילוסוף התייחסה היום למצב השורר בגבול הלבנון באומרה כי "החשש להתלקחות בגבול לבנון עדיין קיים".
את הדברים אמרה במהלך ביקור בכפר הבדואי טובא-זנגריה.

רבין פילוסוף הוסיפה כי "בתקופה האחרונה ישנן התרעות על התארגנות של החיזבאללה, ומה שהיה נראה כמעט הידרדרות למלחמה לפני כשבועיים ירד, לאחר שהופעלו לחצים דיפלומטים כבדים על-ידי האמריקנים על-ידי סוריה ולבנון".

לדבריה, נראה כי ההשפעה הסורית על החיזבאללה אכן פעלה. "אני מקווה שנזכה ליותר שקט באיזור. אנחנו מפעילים כל אמצעי שיש בידינו על-מנת להימנע מהידרדרות באיזור הצפון".


