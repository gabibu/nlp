

למעלה מחודש ימים מתבצרים מחבלים במתחם הכנסייה בבית לחם, תוך כדי כך שהם משחיתים את רכוש הכנסייה ומתאנים לנערים ולאנשי הנזירות והכמורה השוהים במקום יחד עמם. ימים לא מעטים ניסה צה"ל להגיע להסדר עם נציגי הרש"פ באשר לגורלם של המתבצרים, ואתמול בבוקר הצליחו הצוותים להגיע להסכמה: 13 הרוצחים ה"בכירים" ביותר יגורשו למצרים ומשם לאיטליה ו-26 אחרים יועברו לרצועת עזה.

צוותי המשא ומתן היו מרוצים מההסדר, אך נראה שאיש פרט להם אינו שבע רצון ממנו.

משפחות ישראליות אחדות, שאת רצח יקיריהן תכנן אחד מבכירי המבוקשים שאמורים לצאת לגלות באירופה, איברהים עבאיית, עתרו אתמול לבג"ץ בבקשה לאסור על העברתו לחו"ל. אורי ברוך, אביה של שרית עמרני הי"ד, הביע את דעתו באוזני כתבתנו עפרה לקס כי אין סיבה שלא ישפטו את רוצחי ביתו בארץ: "למדינת ישראל יש חוקים, והיא אינה יכולה להתעלם מהם ולתת לרוצחים עם דם על הידיים להתהלך חופשי". ככל הנראה ידון בג"ץ הבוקר בעתירת המשפחות, ועד שיפסוק בסוגיה, לא תתאפשר יציאת המחבלים.

איטליה, שאליה אמורים להגיע המחבלים גם היא אינה מרוצה מהתפקיד שייעדו לה, והיא מסרבת לקבל את המבוקשים לתחומי מדינתה. משרד החוץ האיטלקי הודיע כי: "סוגיית אירוח אזרחים פלשתינים באיטליה לא נידונה מעולם, ולכן היא איננה נושא להתייחסות". סגן ראש ממשלת איטליה ז'יאנפרנקו פיני אמר ביום שני: "עד כמה שאני יודע, ממשלת איטליה לא נתנה את הסכמתה לארח את הפלשתינים המואשמים במעשי טרור".

גם נציגי המועצה האזורית חוף עזה ומועצת שדרות, שלאזורם עשויים לעבור 26 המחבלים ה"פחות כבדים", פנו אתמול לשר הביטחון בבקשה שלא להסכים למעבר המחבלים לתחומי עזה. בפנייתם נאמר שהדבר יביא להסלמה נוספת במצב הבטחוני באזור.

מועצת יש"ע מתנגדת גם היא להסכם, והיא מסרה הודעה בזו הלשון: "בכך פטרה עצמה הממשלה מהחלטתה לפרק את תשתית הטרור". בהודעת מועצת יש"ע נאמר עוד כי "העברת המחבלים לעזה ולאיטליה היא פרס למחבלים, שניצלו בצורה שפלה מקום קדוש לנצרות, והכל כדי להימלט מהדין ומהמשפט".

הודעת המועצה קראה לממשלה "לנצל את העובדה ששום מדינה אינה מוכנה לקלוט את המחבלים כדי להשתחרר מהסכם החנינה ולהעבירם לכלא הישראלי".

נציין כי גם ארגוני המחבלים מביעים מורת רוח מן ההסכם. בכירי החמאס הגדירו את ההסכם כ"צעד ראשון של הסכמת הרשות למדיניות הטרנספר שישראל מעוניינת לבצע בקרב הפלשתינים".



