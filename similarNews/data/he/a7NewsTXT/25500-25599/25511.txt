

כחמישים אלף בני אדם גדשו את כיכר טרפלגר בלונדון בהפגנת תמיכה גדולה בישראל, שכותרתה: סולידריות עם ישראל.

ראש הממשלה לשעבר בנימין נתניהו נאם בפני באי הכיכר וזכה לתשואות רמות ולהתלהבותו של הקהל.
"ההיסטוריה הציבה היום את העם הישראלי בקו החזית במלחמה נגד הטרור, במלחמה נגד רשע פתולוגי המאיים על כל העולם שלנו", אמר נתניהו למפגינים.

התשואות הרמות ביותר נשמעו כאשר נתניהו אמר כי "לא תהיה מדינה פלשתינית עם יאסר ערפאת בתוכה".

רבים מהמפגינים נופפו בדגלי ישראל ובשלטים בהם נכתב "כן לשלום, לא לטרור", "פיגועי ההתאבדות הורגים את האנשים ואת השלום", ו"ישראל אנחנו איתך".

כ-1,000 שוטרים גויסו כדי להפריד בין המפגינים ובין הפגנת נגד שארגנו קבוצות מוסלמיות.
כ-350 אוטובוסים הוקצו להבאת אלפי יהודים מכל רחבי בריטניה, וביניהם אלפי תלמידים, סטודנטים וחברי תנועות נוער.
במקביל גויסו מאות אלפי ליש"ט למימון המבצע המנהלתי של העצרת, וזאת מתקציבי המגבית, הסוכנות היהודית, קרן קיימת בריטניה ותרומות פרטיות.

תמיכה נוספת "תוצרת אנגליה" הגיעה מהעיר לידס. מדובר במשלחת של כ 25 יהודים שבאו לסיור הזדהות עם יישובי קו העימות בצפון. המשלחת תשהה במהלך השבוע בצפת, וחבריה יצאו לסיורים ביישובי קו העימות, שם ייפגשו עם התושבים.

ראש המשלחת הרב דניאל לוי אמר כי המשלחת הגיעה בשעה זו בעקבות המצב הקשה בארץ. "לידס שוכנת בצפון אנגליה, וביקשנו לבקר דווקא בצפון ישראל ולהיפגש עם התושבים באזור. אנחנו רוצים להזדהות עם אחינו ואחיותינו. ביום א' ביקרנו בשלומי, ובכך רצינו להראות לתושבים, הסובלים מירי מלבנון, שאנחנו אתם במאבק".
