

הוועד המנהל של רשות השידור, שהתכנס אתמול, החליט לפרסם מכרזים לבחירת מנהלי מדיה ברשות. זאת, לאחר שהחלטה כזו התקבלה ב 4.10, אך המנכ"ל הזמני הקודם רן גלינקא לא הוציא אותה הפועל, כך מדווחת כתבתנו חני לוז.

ההחלטה קובעת כי במשך החודשיים הקרובים יתפרסמו מכרזים בכל שבועיים לתפקידים אלה, ובסדר הזה: מנהל הרדיו בערבית, מנהל הרדיו בעברית (קול ישראל), מנהל טלוויזיה בערבית ומנהל ערוץ 33.

יצוין כי בתפקידים אלו מכהנים עכשיו מנהלים שתקופת כהונתם הוארכה באופן זמני: מנהל קול-ישראל אמנון נדב, מנכ"ל רשות השידור הזמני יוסף בראל, שייסד את ערוץ 33 והמכהן כמנהלו מאז היווסדו, אדמונד סחייאק מנהל הרדיו בערבית ויוסף ביניה, מנהל הטלוויזיה בערבית. המכרזים שיוצאו יהיו פנימיים, ויוכלו לגשת אליהם עובדי רשות השידור.
ועדת המכרזים עשויה להחליט על פתיחת המכרז למועמדים חיצוניים לאחר שידונו במועמדים שייגשו למכרז הפנימי. כל המועמדים יידרשו לעמוד במבחני התאמה חיצוניים.

בישיבה של ועדת המכרזים הוחלט אתמול עוד כי יוצא מכרז חיצוני ופנימי לתפקיד מנהל טלוויזיה (ערוץ 1).
כתבתנו מציינת כי לפני כשנה הוחלט לחייב את המועמדים לגשת למבחני התאמה חיצוניים, ועד העיתונאים ברשות החליט להתנגד לצעד זה ופנה לערכאות. הדיונים הגיעו עד לבית הדין הארצי לעבודה, וזה פסק נגד הוועדים, וקבע שיש לוועדת המכרזים סמכות לחייב את המועמדים לגשת למבחנים.
יצוין כי אחד המועמדים ניגש למבחנים, והלה עבר ראיון אתמול בוועדת המכרזים.

בין המועמדים לניהול הטלויזיה הוא רפיק חלבי, מנהל חטיבת החדשות, שבעקבות חקירה והעמדה לדין משמעתי נגדו הוקפאו מהלכי בחירת מנהל הטלוויזיה במשך יותר משנה. כאמור, כעת הוחלט לפתוח את המכרז גם למועמדים מחוץ לעובדי רשות השידור, כפי שנקבע לפני הקפאת ההליכים לפני כשנתיים.

אתמול נמסר כי בשיחה עם יו"ר מפלגת העבודה בנימין בן אליעזר תבע שר המדע התרבות והספורט מתן וילנאי כי רשות השידור תעבור למשרד המדע התרבות והספורט.

וילנאי אמר כי "מקומה הטבעי של רשות השידור הוא במשרד התרבות, וכי אין להמשיך להפכה למעין פרס הניתן לשר זה או אחר, כפי שהיה בשנים האחרונות".

המשרד היחיד שיכול להבטיח את קיומה של הזיקה בין השידור הציבורי לתרבות הישראלית הוא משרד התרבות, המופקד על התרבות הישראלית, אמר וילנאי, והוסיף כי גם בעבר, במשך למעלה משלושים שנה, היו רשות השידור והטלוויזיה החינוכית באחריותו של משרד החינוך והתרבות. רק בימי בנימין נתניהו הועברה רשות השידור לאחריות משרד ראש הממשלה.
