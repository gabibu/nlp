

הבית הלבן הודיע כי פקידים אמריקניים קיבלו היום את המסמכים שתפסה ישראל במבצע "חומת מגן" המוכיחים כי סעודיה העניקה סיוע כספי למשפחות מחבלים מתאבדים. הבית הלבן הבטיח כי אם האשמות אלו יתבררו כנכונות הוא יפעל בהתאם.

דובר הבית הלבן ארי פליישר אמר היום כי למרות שהנשיא בוש עוד לא עיין במסמכים הם כבר הגיעו לידיהם של הפקידים המתאימים.
"עדיין מוקדם מאוד כדי להסיק מסקנות", הוסיף פליישר, וציין שבוש יבחן את המיסמכים כאשר יקבלם. "אם יהיו בעיות, המסמכים האלה יועברו" במסגרת השיחות עם ריאד, אמר.

"ארה"ב תעיין בכל המידע שתקבל, תעריך אותו, ואם יהיה צורך תעלה את הנושא בפני הממשלה הסעודית", המשיך הדובר, שעות ספורות לפני פגישתו של הנשיא בוש עם ראש הממשלה אריאל שרון.

