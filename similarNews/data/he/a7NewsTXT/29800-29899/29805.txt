

חבר הכנסת אביגדור ליברמן, יו"ר סיעת האיחוד הלאומי ישראל ביתנו, מתעתד להציג היום בפני מליאת הכנסת את הצעתו בדבר הקמת ועדת חקירה ממלכתית שתחקור את התהליך המדיני המכונה 'תהליך אוסלו'.

במשאל טלפוני שנערך אמש בין שרי הממשלה ע"י מזכיר הממשלה גדעון סער, החליטו שרי הממשלה להתנגד להצעתו של ח"כ ליברמן. השרים קבעו עוד כי בהתנגדותם הם קובעים גם כי יש להתנגד לקיום כל חקירה פרלמנטארית בכל עניין פוליטי. "לא יתכן לתת לאנשים פוליטיים לחקור אנשים פוליטיים אחרים", קבעו השרים והוסיפו כי מגמתו של ליברמן היא לתקוע טריז בין הליכוד לעבודה, ולערער את המרקם העדין של הממשלה. על כן בימים בהם יש קונצנזוס רחב בממשלה אין כל סיבה להעלות את העניין.

בתגובה להחלטת הממשלה מסר לכתב ערוץ 7 דוברו של חבר הכנסת ליברמן כי עצם התגובה הממשלתית של סבב טלפונים מוכיחה עד כמה מצויה הממשלה בלחץ, כיון שהצעה זו היא בסך הכול שלב מוקדם לפני דיון בועדת הכנסת או בוועדה אחרת. דוברו של ליברמן הוסיף ואמר כי "אנחנו איתנים בדעתנו להשיג את היעד של ועדת חקירה להסכם אוסלו שגבה קורבנות רבים של אזרחים וחיילים. רק בדיקה או ועדת חקירה יוכיחו את הדברים ויעמידו באור נכון את אותם אנשים שבחתימתם גרמו לאבידות כל כך קשות. יידע הציבור במדויק מי האחראי גם לכול ההשלכות הנוספות של הסכמים אלו גם באפיקים המדיניים והכלכליים.
