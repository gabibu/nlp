

"תיקון פקודת הטלגרף האלחוטי, איסור פרסום באמצעי תקשורת בלתי חוקיים והשמעה במוסדות ציבוריים" כך כונתה הצעת החוק של ח"כ פריצקי. בהצבעה על החוק חברו אל אנשי השמאל הקיצוני והח"כים הערבים גם ראש הממשלה אריאל שרון והשרים שטרית, מרידור ומילוא. שאר חברי הכנסת של הליכוד, ח"כי ש"ס, האיחוד הלאומי וישראל ביתנו התנגדו להצעה. שלושה מבין חברי הכנסת של המפד"ל נכחו במליאה מתוכם התנגדו שנים, הרב דרוקמן וח"כ יגאל ביבי, ח"כ נחום לנגנטל נמנע בהצבעה.

דוברו של ח"כ זבולון אורלב מוסר בתגובה כי ח"כ אורלב התנגד להצעת החוק אך בעיקבות עיסוקים ציבוריים וביודעו שאין רוב להצעת החוק, לא נכח במליאה בשעת ההצבעה.

במסגרת ניסיונותיו של חבר הכנסת פריצקי לגרוף תמיכה בהצעתו ניסה לומר כי אין בכוונתו לפגוע בערוץ 7 אלא רק בתחנות הרדיו של ש"ס והתחנות המכונות 'ערוצי הקודש', אולם גורמים בימין קובעים כי מטרת ההצעה הייתה פגיעה בשידורי ערוץ 7.

ח"כ עופר חוגי מש"ס אמר בראיון לערץ 7 כי ממשלת ישראל נפלה קורבן לשמאל הקיצוני ותנועת שינוי במסווה של חוק וסדר. אי אפשר להעלות על הדעת כי ממשלה אשר לא מסדירה בחוק את ערוץ 7 ושאר ערוצי הקודש תצפה לתמיכת ש"ס בחוק זה. "לאחר שבג"צ ביטל ברגל גסה את החוק שהסדיר את פעולת ערוץ 7 ושאר ערוצי הקודש ציפינו מהממשלה שתתעשת ותסדיר את פעילות הערוצים השונים. משלא נעשה כדבר הזה הבענו היום בהצבעתנו בכנסת את דעתינו על כך", סיכם חוגי.

ח"כ אורי אריאל אמר בתגובה כי פריצקי ניסה לפגוע בערוץ 7 בכוונה תחילה. "הוא למד את הלקח ולא יוכל להעלות הצעה זו במשך חצי שנה", הוסיף אריאל.

