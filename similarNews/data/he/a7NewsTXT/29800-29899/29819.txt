

צוות ההגנה של הסוכן הפרובוקאטור של השב"כ אבישי רביב ביקש אתמול מבית משפט השלום בירושלים לבטל את כתב האישום נגד רביב בטענת "ההגנה מן צדק".
סעיף זה של "ההגנה מן הצדק" קובע כי אם מניעים פוליטיים, ציבוריים או ארגוניים הם הגורמים להעמדת אדם לדין ואין מדובר בטעמים הגונים, הרי שיש לבטל את כתב האישום.

בשיחה עם כתב ערוץ 7 אמר סנגורו של אבישי רביב עו"ד משה הכהן כי העובדה שרביב שימש סוכן שב"כ אינה רלוונטית לדיון המשפטי, וזאת מכיוון שהחוק דורש מכל אדם לדווח על פשע, בלי קשר להיותו איש שב"כ. לטענת עו"ד הכהן, קיימים לפחות עוד חמישה אנשים שידעו על איומי יגאל עמיר ותכנוניו, בדיוק כפי שידע זאת אבישי רביב. "משום מה", אומר הכהן, "הוחלט להגיש כתב אישום נגד רביב בלבד. ההיטפלות המשפטית המיוחדת דווקא לרביב נובעת ממניעים ארגוניים זרים. על כן מן
הראוי לבטל את כתב האישום נגדו מתוקף סעיף 'ההגנה מן הצדק' ".

שופטי בית המשפט, בראשותו של השופט אמנון כהן, החליטו לדחות את הטענות המקדמיות, ואולם עו"ד הכהן ציין כי הטענה לא נדחתה בכללותה ומטעמי יעילות החליטו השופטים לדחות את הכרעתם בעניין סעיף "ההגנה מן הצדק" למועד שמיעת עדויות התביעה.

השופטים קיבלו את הבהרת המדינה כי החובה המוטלת על רביב אינה שונה מחובתו של כל אזרח אחר, וכי על סמך הנחה זו עותרת המדינה לבית המשפט. בדברי הכרעתם הוסיפו השופטים כי "באשר לאזכורו של הנאשם כסוכן שב"כ, לא מצאנו פגם כלשהו בכך שעובדה זו הובאה בכתב האישום. גם אם אין מדובר באחד מיסודות העבירה, זוהי עובדת רקע רלוונטית אשר איננה שנויה במחלוקת, וממילא אזכורה בכתב האישום אינו יכול להזיק לנאשם".

העיתונאי אדיר זיק, שנכח באולם בית המשפט, דיווח כי לקראת חידוש המשפט בעוד כשבועיים הודיעה התביעה כי עד לתאריך המבוקש היא לא תצליח להביא את כל העדים. זאת בשל עיסוקיהם השונים של אנשי שב"כ שאינם נוכחים בישראל כעת. בית המשפט הבהיר כי יהיה מוכן לקבל את עדות אנשי השב"כ המדוברים גם באיחור של שבוע, וזאת אף על פי שבית המשפט נמצא בפגרה באותם ימים. תגובת התביעה הייתה כי לא יוכלו להגיע בשל אילוצי זמן.

להערכתו של אדיר זיק, מי שחשף את פרשת אבישי רביב בהרחבה, בימיו הראשונים של הדיון שייפתח ביום א' י"ב באב תישמענה עדויות אחדות, ואולם המשכה של השמעת העדויות תידחה למועד מאוחר יותר אחרי פגרת בתי המשפט, בסביבות יום השנה השביעי לרצח רבין.

זה המקום לציין כי בעוד חודשים אחדים ימלאו שבע שנים לפרשת רצח רבין, ואז כבר יחול חוק ההתיישנות באשר למעורבות אישים אחרים בה, וביניהם גם בכירי שב"כ לשעבר. החשש הוא כי עדויות וממצאים שיתגלו במהלך המשפט יאבדו את תוקפם המשפטי, מה שימנע פתיחת כתבי אישום נגד מעורבים נוספים.
