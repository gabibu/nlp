

"ראייה היסטורית פשוטה תוכיח שהמאבק בינינו לערבים הגיע לנקודות קריטיות דווקא על רקע מקום המקדש שלנו, וזאת בעידוד מתלהם של ערביי ישראל, ובראשם חברי הכנסת הערבים", כך נכתב במכתב שנשלח לידי ראש הממשלה אריאל שרון מבני משפחתה של שרה לישה, שנרצחה בחבל בנימין.

במכתב שהגיע לידי ערוץ 7 פירט בקצרה רפאל פישר, אביה של שרה, את ההיסטוריה של עימותי "הר הבית" בשנים האחרונות:
"1991- ממשלת שמיר   אירועי הר הבית בחוה"מ סוכות. 1996- ממשלת נתניהו   פתיחת מנהרות הכותל. 2001   ממשלת ברק- אהוד ברק נתן להם כמעט את כל הקדוש לנו, ולהם זה לא הספיק. עוד בימי ממשלת ברק אתה, שרון, עלית לביקור בהר והערבים פתחו במלחמת "אל אקצה", כהגדרתם".

במכתב ביקשו משפחת המנוחה שרה לישה הי"ד לכתוב ספר תורה לזכרה, ולהכניסו לבית הכנסת בהר הבית שיבנה במקום המותר על פי ההלכה ובאישור ממשלת ישראל. בסוף המכתב קרא פישר לרה"מ: "בידך להשלים, בשיא כהונתך, את האחיזה בהר הבית. העם שלנו חזק, ראה "חומת מגן", האמן בכוחו, והוא יבוא אחריך. מכל בחינה חוקית וגם על פי חוקים בינלאומיים היהודים רשאים לעלות להר".

במכתב קרא רבה של חיפה הרב שאר יישוב הכהן לחברי מועצת הרבנות הראשית לאשר כניסת היהודים להר הבית, לאחר שיסמנו את המקומות המותרים על פי ההלכה להימצאות בשטח. "בזכות מצוות כתיבת ספר התורה בעבור בית הכנסת של הר-הבית ובהדרכת גדולי התורה והרבנות הראשית, יתאפשר להתקרב למקום הקודש עד לגבול המותר ונזכה לביאת משיח צדקנו ולבניין בית מקדשנו ותפארתנו", כותב הרב שאר יישוב.

גם רב העיר קריית ארבע-חברון הרב דב ליאור קרא לאפשר עליית יהודים להר-הבית, ומסר כי בינתיים הספר מיועד להיות בעזרת השם בקרבת מקום להר הבית, עד שיתאפשר להעלותו למתחם ההר ממש.

אמש ערכו למעלה מאלף יהודים את סיבוב השערים המסורתי כמדי חודש סביב הר הבית והתפללו ליד כל שער. דובר תנועת "אל הר המור" מסר כי המתפללים הביעו את ייחולם לבניין בית המקדש ולסילוק האויב מהר הבית. במהלך סיבוב השערים נחסמה התנועה בדרך העופל.
