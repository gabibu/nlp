

לקראת ט' באב, יום חורבן בית המקדש בדק ערוץ 7 בדק את המתרחש במתחם ההר בימים אלו. כזכור,הביאו אנשי הוואקף בשנה שעברה למתחם ההר מכונה לחיתוך אבנים, וזו הסבה להר נזקים בלא תקנה. אנשי הוועד למניעת הרס עתיקות הר הבית יצאו למאבק. הם נאבקו בשיירת המשאיות שהוציאה את העתיקות מהמתחם והשליכה אותם החוצה. אנשי רוח ואישי ציבור אף שיגרו מכתב לרה"מ שרון וביקשו ממנו להתערב כדי למנוע את הרס אתר הר הבית.

לדברי הארכיאולוגית מזר, אין אפשרות לדעת מה מעולל הוואקף למקום. בחללים התת קרקעיים שמתחת להר הבית, המשתרעים על פני שטח גדול מאד, פעל הווקף כדי להכינם לבינוי ולשינוי יעדים, וזאת ללא כל פיקוח. נוסף על כך, אומרת מזר, המתחם מוזנח, ועקב כך נגרמים נזקים. לדוגמא, הוואקף עושה "הזזת מילוי", ועקב כך ניזוקו כותלי הר הבית. עדות לכך היא התנפחותו של הכותל הדרומי. "הדבר מוליך לאסון", אומרת מזר.

מזר הוסיפה שכל הרשויות הממונות על פי החוק לפקח על הנעשה במתחם, כמו רשות העתיקות ומהנדס עיריית ירושלים, אינם עושים את עבודתם, וזאת מפני שהמתחם סגור ומסוגר גם בפני אלו שהחוק מחייבם להיכנס אליו. רה"מ שרון וממשלתו היו חייבים לממש את החוק, הקובע שיש לשמר את המקום החשוב הזה, אך הם טומנים את ראשם בחול, ואת ידם בצלחת, ואינם עושים דבר, וכל זאת תוך כדי התעלמות מהדחיפות והחשיבות של הפיקוח על המקום, אמרה מזר, והמתחם הולך לקראת אסון ארכיאולוגי כתוצאה מהרס והזנחה.

לדבריה, הוואקף מעמיד פנים כאילו הוא מבצע תיקונים. "הם הצליחו", אמרה מזר, "להוציא את הפיגומים אל מחוץ לכותל, והם 'מתקנים' אותו מבחוץ כבר חודשים. כך אלו שמהרסים הם אלו ש'כאילו מתקנים'", אמרה.

לדבריה, המוסלמים טוענים שהמסגד בהר הבית עומד שם עוד מימי אדם וחווה. האמת על תיארוך מדויק, הידוע לכולם, בדבר הופעתו של מוחמד אינו רלוונטי בעבור האיסלאם הפונדמנטליסטי, אומרת מזר. לדבריה, הם החליטו להפוך את כל 144 הדונמים של הר הבית למסגד פעיל, ובשנים האחרונות הם בנו על גבי דונמים שלמים בהר הבית מסגדים חדשים שכיום הם הגדולים ביותר הקיימים בארץ, ואיש אינו עוצר אותם.

מזר אמרה כי לאור נסיונה העשיר בחפירות קודמות, כמו אלו שהיו בעיר דוד בירושלים, היא בטוחה כי שרידי המקדש הראשון והשני מצויים בתוך המתחם.

מכיוון שאי אפשר לבצע חפירות ארכיאולוגיות בהר פועל הוועד למניעת הרס העתיקות בהר הבית לאפשר לפחות למנוע את הרס העתיקות בהר. "צריך לעצור את זה", אמרה מזר, ולשמר את המקום כאתר בעל חשיבות היסטורית בינלאומית.

