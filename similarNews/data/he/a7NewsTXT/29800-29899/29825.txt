

נשיא ארה"ב ג'ורג' וו. בוש הודיע רשמית אתמול בניו יורק על הקמת ועדה פדראלית מיוחדת, שתטפל במנכ"לים שסרחו, ועל הקשחת הסנקציות הפליליות נגד עברייני הצווארון הלבן, וזאת במטרה לשקם את אמונם של המשקיעים בארה"ב.

"ממשלי יעשה את כל מה שבסמכותו כדי לשים קץ לעידן זיוף ספרי החשבונות, 'שיפוץ' האמת, ועבירות על החוק", הודיע הנשיא בפני פורום של אנשי עסקים, כמה עשרות מטרים בלבד מבורסת ניו יורק .הוועדה הפדראלית המיוחדת, המוקמת בצו נשיאותי, אמורה "לתת את הטון" בחקירות ובהגשת כתבי אישום נגד מנהלי תאגידים הנאשמים בזיופים, ולאפשר למשרד המשפטים לשפר את התיאום בין רשויות הממשל השונות.

נוסף על כך הודיע הנשיא שיוכפלו עונשי המאסר הנגזרים על סוגים מסוימים של מעשי הונאה שמבצעים מנהלי חברות, ויעמדו על 10 שנים. עונשים אחרים, הקשורים לפשיעה אצל הצווארון הלבן, יוחמרו.

הנשיא מתכוון גם להוסיף סמכויות אכיפה ל"שומר" הבורסה האמריקנית, "ועדת שוק ההון והרשות לניירות ערך" (SEC) . הנשיא מתכוון לשכנע את הקונגרס להפשיר מיד 20 מיליון דולרים לגיוס 100 סוכנים חדשים, ולהעלות את תקציב הרשות ב-20% לשנת 2003.
