

ארגון אמריקני העוסק בחקירת פרשות שחיתות של בכירים בממשל ובחברות ממשלתיות, הודיע על פתיחת הליכים משפטיים נגד סגן הנשיא דיק צ'ייני בעוון הונאה לכאורה שביצע בתקופה בה כיהן כנשיא תאגיד טקסני.

על פי הודעת הארגון "ג'ודיסיאל ווץ'", התאגיד "האליברטון" הקשור לתעשיית הנפט, ופועל מטקסס, נחשד בהונאות חשבונאיות בתקופה בה כיהן צ'ייני כנשיא החברה בין 1995 ל-2000.

הארגון הודיע על כוונתו לפתוח בהליכים נגד צ'ייני ונגד מנהלים אחרים של "האליברטון", הנחשדים בניהול חשבונות כוזב שהביא, כתוצאה, להערכה גבוהה מידי של שווי החברה, והונה את המשקיעים בה.
