

ביום ראשון בבוקר נפתח קייטנות "החוויה הקיצית". השנה נרשמו כ-350,000 תלמידים לקייטנות שברשיון משרד החינוך, וזאת לעומת כ-150,000 תלמידים שנרשמו בשנה הקודמת.

"החוויה הקיצית" היא מפעל קיץ משותף למשרד החינוך, ג'וינט ישראל, איחוד הקהילות היהודיות ומרכז השלטון המקומי. מימון המפעל הוא מהקהילות היהודיות בארה"ב, שתרמו 25 מיליון דולרים למפעל זה.

שרת החינוך לימור לבנת ביקרה אתמול בקייטנות "החוויה הקיצית" בקריית מלאכי ואמרה כי היא שמחה לדעת שכל-כך הרבה משפחות שלא יכלו להרשות לעצמן בשנים האחרונות לשלם בעבור שירותי הקיטנות יכלו השנה לעשות זאת וילדיהם ייהנו מפעילויות חינוכיות מהנות ומאתגרים.

"אני מברכת את כל עם ישראל, המתלכד בימים קשים אלה. כפי שבמשך אלפי שנות גלות התגברנו, גם היום נמשיך ונתגבר על כל הקשיים. ניצחנו ונמשיך לנצח. ולכם, הילדים: המשיכו ליהנות מהפעילויות החינוכיות הברוכות האלה ותחזרו ללימודים עם כוחות מחודשים", אמרה לבנת.

במסגרת הביקור ביקשה השרה ממנכ"ל ג'וינט ישראל אמנון מנדבר לבדוק אפשרות להמשיך את הפעילויות של "החוויה הקיצית" גם בשנה הבאה, וזה נענה לבדוק אפשרות זו.
