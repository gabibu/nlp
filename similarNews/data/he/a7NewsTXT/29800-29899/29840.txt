

בעקבות פרסום עצומה המופצת ע"י אנשים אחדים באינטרנט ומבוססת על דברי שקר ובלע שכאילו העיתון שמקים ערוץ 7 יתחרה במקור ראשון אבקש לפרסם הבהרה קצרה:

העלילה כאילו השבועון "בשבע" יפגע במקור ראשון מזכירה טענת אנשים מסוימים בשעה שיצא מקור ראשון בתחילת דרכו. באותה תקופה נטען כי העיתון החדש (מקור ראשון) יפגע בעיתון "הצופה" הוותיק. לימים התברר כי שני העיתונים רק גדלו והתעצמו וקוראיהם יצאו אך נשכרים. כך יהיה בעז"ה גם במקרה דנן, "מקור ראשון", "הצופה" ו"בשבע" ילכו כולם מחיל אל חיל.

הטענה המושמעת כעת בעצומה זו דומה לטענה של אנשי שמאל קיצוניים הרואים בכל בנייה חדשה כבאה על חשבון האחר הקיים. לאורך כל הדרך, מאז תחילת שיבת עם ישראל לארצו, טענו אנשים אלו שההתיישבות היהודית מתבססת על חשבון הערבים. שנים לאחר מכן כשהחלה ההתיישבות הגדולה ביש"ע טענו אותם גורמים שעיירות הפיתוח ייפגעו מתנופת התבססות היישובים החדשים הללו. וראה זה פלא - ההתיישבות ביש"ע פורחת והיא כיום המזינה, המחיה והתורמת היותר גדולה לחיזוק רוח ההתיישבותית המחזקת גם את עיירות הפיתוח.

הטענה הלא מבוססת שמשתמשים בכספי התרומות שתורמים לערוץ 7 להקמת העיתון החדש היא בעצם גיבוב דברי לשון הרע והוצאת דיבה.

אני תקווה שהגורמים המשפטיים של ערוץ 7 יגיבו בהתאם נגד מפיצי עצומה זו.

לידיעת הציבור, את הסיוע הכלכלי להקמת העיתון "בשבע" לקחו על עצמם אנשים אידיאליסטים שרואים ביוזמת ערוץ 7 ברכה ואתגר אמוני. עובדה זו מבהירה באופן ברור וחד משמעי כי אין כל קשר בין התרומות הנתרמות להחזקת אונית ארץ הצבי לבין הקמת העיתון. לצערנו הקף תרומות אלה גם אם היה מוכפל לא היה בו די לכסות את הוצאות החזקת האוניה.

איננו רוצים לתאר מצב שבו ערוץ 7 יפרסם עצומה, שעליה חתומים תלמידי חכמים ומנהיגים מצבור אוהדי ערוץ 7, ובה קריאה להפסקת המנויים למקור ראשון עד אשר תופסק בו הוצאת הדיבה וההשמצות.

אבקש להעביר מכתב תגובה זה לכל נאמני ארץ ישראל תומכי ערוץ 7, ולנזהרים בשפתם מהוצאת שם רע ושמיעת לשון הרע.

בכבוד,
צבי ברש
מנהל אתר ערוץ 7
ערוץ 7

