

שופט בית משפט השלום יואל צור זיכה היום מכל אשמה נערה יהודיה תושבת העיר חברון שהשיבה מכות לתוקף ערבי.

לפני כשלוש שנים טיילה הנערה עם אחותה ועם שני תינוקות ברחוב דוד המלך. לפתע שמעה גידופים בוטים המוטחים לעברה מבחור ערבי. הנערה הסתובבה אליו ושאלה "מה אמרת?". בתגובה היכה אותה הבחור. הנערה הכתה אותו בחזרה. בתוך זמן קצר הגיעו חיילי צה"ל והפרידו בין השניים. הנערה התלוננה במשטרת חברון נגד התוקף, ונפתחה נגדו חקירה שהובילה להרשעתו גם בעבירות ביטחוניות. במקביל לפתיחת החקירה הזו, האשימה משטרת חברון את הנערה בתוקפנות ובתגרה.

בהחלטתו קבע היום השופט צור כי מכיוון שהנערה הכתה את הערבי בתגובה להתקפתו ומכותיו, ההגדרה "התגוננות אגב התמודדות" הקבועה בחוק מתירה את מכות התגובה שלה.

עורך דינה של הנערה עו"ד נפתלי ורצברגר אמר בשיחה עם כתב ערוץ 7 כי עד כה בהחלטותיו והכרעותיו של בית המשפט הובע העיקרון כי על המותקף לסגת. במקרים אחדים בעבר הורשעו יהודים שהותקפו כיוון ש"הייתה להם דרך נסיגה והעדיפו פתרונות לוחמניים."

דוברת ועד יהודי חברון אורית סטרוק ציינה כי לאור פסק דינו של השופט צור צל כבד מאפיל על עשרות מעצרים, חקירות וכתבי אישום שהפעילה משטרת חברון נגד יהודי העיר שהותקפו בידי ערבים. לדבריה, גם תגובתם של אותם יהודים נכללת תחת ההגדרה של "התגוננות אגב התמודדות". ועד יהודי חברון קורא למשטרה לחדול מרדיפת יהודי העיר ולפעול בהתאם לפסק הדין שפורסם היום.

