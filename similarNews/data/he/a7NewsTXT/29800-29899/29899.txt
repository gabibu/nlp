

דובר "אמנסטי" בישראל אילן פלדמן אומר כי "בעבר היו דו"חות שכללו הפרת זכויות אדם על ידי ישראל, כולל הריגות בלתי חוקיות, מאסרים המוניים והפרות מסיביות של זכויות האדם, אבל זוהי הפעם הראשונה שהדו"ח עוסק בפשעים נגד ישראלים".

בדו"ח אמנסטי השביעי במספר מאז תחילת האינתיפאדה הנוכחית נקבע כי מאז פרוץ מהומות ספטמבר 00' נרצחו מאות אזרחים ישראלים, וביניהם 60 ילדים שהצעיר בהם בן 5 חודשים בלבד.

ביחס לערפאת נאמר בדו"ח כי הוא אמנם גינה את ההתקפות על אזרחים ישראליים במספר אירועי טרור "אולם לא ברור אם הצהרותיו מתייחסות להתקפות נגד אזרחים בכל שטחי ישראל והשטחים הכבושים או רק לאזרחים בתוך ישראל".

מחברי הדו"ח קוראים להפסיק את ההתקפות על אזרחים ישראלים, הן בתחומי הקו הירוק והן נגד אזרחים ישראלים החיים ביש"ע.

"בלי כל קשר למטרת המאבק, לא יכולה להיות הצדקה בחוק הבינלאומי להתקפות ישירות נגד אזרחים", נאמר בדו"ח, "אנו קוראים לרשות הפלשתינית לאסור ולהביא לדין את אלה המבצעים התקפות אלה".

מחברי הדו"ח קראו לרשות הפלשתינית להתחיל במסע ציבורי כולל באמצעי התקשורת במטרה ליצור התנגדות בחברה הערבית ביש"ע להתקפות טרור.

אנשי "אמנסטי" לא קראו לממשלת ישראל להפסיק את פעילותה נגד ארגוני הטרור אך הטילו סייגים לישראל וקראו לממשלה לדאוג לכך שכל פעולותיה נגד קבוצות ויחידים חמושים החשודים במעורבות בתקיפות אזרחים יהיו בהתאם לאמות המידה המשפטיות הבינלאומיות.

הדו"ח יוגש היום אחר הצהריים לנשיא משה קצב בידי יו"ר הוועד המנהל של "אמנסטי" בישראל מיה הנסנסון.

