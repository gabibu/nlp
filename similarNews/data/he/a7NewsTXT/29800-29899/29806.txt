

השר לבטחון הפנים עוזי לנדאו הורה אתמול על סגירת משרדי הנשיא וההנהלה הראשית של אוניברסיטת "אל-קודס", ליד מוזיאון רוקפלר בירושלים.

מזה זמן-מה מנהלים בלשי מפלג המיעוטים של יחידת מרחב ירושלים מעקב אחר הפעילות המתרחשת במשרדי האוניברסיטה. בידי המשטרה ממצאים רבים המעידים על פעילות המתבצעת בידי הרשות הפלשתינית. מאז כניסתו של השר לבטחון פנים לתפקיד העלה לסדר היום את חיסול פעילותה של הרשות הפלשתינית במזרח ירושלים, ולאחר שהחומר הוצג לפניו החליט השר להוציא צו-סגירה מיידי למשרדי הנשיא ולההנהלה הראשית של אוניברסיטת "אל-קודס".

בצו שנמסר לידי ההנהלה מורה השר לד"ר סרי נוסייבה ולמפעילי המקום לסגור את הנציגות של הרשות הפלשתינית ולא לאפשר את המשך פעילותה. בידי ההנהלה הראשית ניתנת אפשרות לערער על צו הסגירה ולהגיש את טענותיהם ללשכת היועצת המשפטית במשרד לבטחון פנים, לא יאוחר משבעה ימים ממועד מתן הצו.

השר לנדאו אמר כי על הדברים להיעשות על-פי החוק, תוך כדי שמירה על ריבונותה של ישראל בירושלים, וכי משטרת ישראל מקבלת את מלוא הגיבוי כדי לבצע את כל הדרוש לשמור על החוקים, וכאשר יש באוניברסיטה אנשים העוברים על החוק צריך "לשים אותם על המקום". "בל נטעה בנחמדות פניו של סרי נוסייבה. יש לזכור כי בזמן מלחמת המיפרץ הוא הושם במעצר-בית משום שמסר אינפורמציה לסדאם חוסיין בדבר מטרות שאפשר לפגוע בהן", אמר לנדאו. עוד אמר השר כי נוסייבה היה מעורב בפעילות הסתה יוצאת דופן, ולכן עלינו להישמר מפניו כמפני סוס טרויאני. "טרויה נפלה בגלל סוס כזה", הזהיר לנדאו.
