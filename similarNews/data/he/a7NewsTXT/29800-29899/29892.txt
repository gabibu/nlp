

בסיסי צבא ירדנים יוכלו לשמש למתקפות אמריקניות נגד עיראק, כך פורסם אתמול ב"ניו יורק טיימס", בציטוט בכירים בצבא האמריקני.

ירדן, המתנגדת לפעולה צבאית כלשהי נגד עיראק, טרם נשאלה לדעתה באשר לתוכניות. יצוין כי נוסף על כך יאפשרו תוכניות אלו לכוחות האמריקנים לתקוף את עירק מצפון, דרך טורקיה, ומדרום דרך מדינות המפרץ.

לפי תוכניות אלו יוכלו הכוחות האמריקנים להתמקם, ולנוע בין עירק לישראל, וזאת כדי להדוף פעולות תגמול אפשריות של עיראק נגד ישראל, כפי שהיה במלחמת המפרץ ב-1991, הוסיפו המקורות.
הפיקוד העליון של צבא ארה"ב רואה כעדיפות ראשונה במעלה את הענקת הסיוע לירדן במקרה של פעולת תגמול צבאית. סיוע זה יוכל בעיקר לשמש לשדרוג מסלולי ההמראה בשני בסיסי צבא ירדנים, נאמר ביומון.

ממשל בוש ביקש מהקונגרס להפשיר 25 מיליון דולרים במטרה לספק לירדן ציוד צבאי ולאפשר לה הגן על גבולותיה, כך מסר לכתב היומון מקור בבית הנבחרים.

על פי האסטרטגיות הצבאיות האמריקניות תוכל ירדן להיות בסיס במקרה של מתקפה על עירק, כפי שהייתה פקיסטן במערכה שהתנהלה נגד אפגניסטן, ציין כותב המאמר.
כעמיתיהם הפקיסטנים, גם המנהיגים הירדניים מעוניינים לשמור על יחסים טובים עם ארה"ב, אולם נוכח היות האוכלוסייה בארצם פרו עירקית ברובה הם עלולים להיתקל בקשיים.

ביום ראשון שב שר ההסברה הירדני מוחמד עדוואן והביע את סירובה של ארצו "לשמש קרש קפיצה לכל פעולה נגד 'מדינה אחות', בעיקר עירק".

