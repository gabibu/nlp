

משרד הפנים הצ'כי בוחן תוכנית להדק בימים הקרובים את אמצעי האבטחה על אתרים יהודים בפראג, כך דיווח אתמול היומון "לידובה נוביני" בציטוט מקורות ביטחוניים.

בין אמצעי האבטחה נימנו הגדלת מספר השוטרים המסיירים ברחובות, התקנת מצלמות וסגירה אפשרית של רחובות אחדים לתנועת כלי רכב.

היומון מדווח כי על פי המקורות במשרד הפנים הצעדים יינקטו כאמצעי מניעה נגד פיגועים אפשריים, אולם הוא מציין כי אין לכוחות הביטחון הצ'כים כל מידע מוקדם על מתקפת טרור אפשרית.

"לאור הידרדרות המצב במזרח התיכון אסור לשלול את הסיכונים של מתקפה נגד הקהילה היהודית או נגד המוזיאון היהודי", אמר לכתב היומון ראש לשכת העיתונות של משרד הפנים הצ'כי. גם המשטרה פיתחה תוכנית אבטחה, והודיעה על הפעלת רשת קישור בין כל המוסדות היהודיים ברפובליקה הצ'כית.
הרובע היהודי של פראג, עם ששת בתי הכנסת שבו, שאחד מהם נבנה ב-1270, עם בניין העירייה ובית הקברות, נחשב אחד מהאתרים המתוירים ביותר בבירת צ'כיה.



