

אתמול החליטה הכנסת שלא להקים ועדת חקירה פרלמנטרית בנושא הסכמי אוסלו. ההצבעה לוותה בגיוס כללי של חברי הקואליציה במטרה למנוע את העברת הצעת החוק של ח"כ אביגדור ליברמן. 59 ח"כים התנגדו להצעה, ו 20 תמכו בה. ח"כ אורי אריאל מסיעת "האיחוד הלאומי ישראל ביתנו" אמר שגם כשלון הצבעה זה, כמו הקודם, מלפני חודש, לא ימנע את המשך הבאת הנושא לכנסת, עד שההצעה תתקבל.

לדבריו, תקנון הכנסת קובע כי יש להמתין חודש ימים עד להעלאת ההצעה להצבעה שוב, ואכן בכוונתו להציע אותה שוב להצבעה משום שמדובר בדרישה צודקת. אריאל ציין כי גם לנוכח האיומים כי הדבר יביא לקרע ולנפילת הממשלה אין בדעת סיעתו לוותר על העניין. "גם שרון וגם פרס לימדו אותנו שהם יודעים לאחות קרעים במהירות", אמר אריאל. הוא הוסיף כי מי שדוחה את הדרישה מעיד על כך שיש לו מה להסתיר.

ח"כ אריאל אמר כי דברי רה"מ, שהתנגד להקמת ועדה זו מהנימוק שאין זה ראוי שפוליטיקאים יחקרו פוליטיקאים אחרים הם "קשקוש". לדבריו, ועדת חקירה פרלמנטרית אינה "המצאה" חדשה, אלא אופציה המעוגנת בהוראות הכנסת במשך שנים, והיא גם מופעלת, כמו למשל הוועדה הפרלמנטרית שמונתה לעסוק בנושא משק המים. אריאל הוסיף כי חקירת הסכמי אוסלו אינה עיסוק בנושא תיאורטי אידיאולוגי אלא במהלך שגרם לרציחתם של כ 1000 אנשים, וזה, לדבריו, ראוי לחקירה.

אריאל הוסיף כי רה"מ מנסה להימלט מהנושא בדלת האחורית, אך הוא מצדו אינו מתכוון להיכנע או להרפות מהעיסוק בנושא. "לא יטיילו פה אנשים עם פרסי נובל בכיס בזמן שאנחנו כולנו משלמים את המחיר הנוראי, וזאת מבלי לנהל חקירה", אמר אריאל. לדבריו, אם ממשלת ישראל ראתה לנכון להקים ועדת חקירה ממלכתית על מותם של 13 מתפרעים ערבים, בוודאי ש כ 1000 נרצחים ישראלים ראויים לכך שתקום ועדת חקירה בעניין הגורמים למותם. מטרתה של הקמת ועדת החקירה, אמר אריאל, היא לחקור את כל התהליכים שהוליכו לחתימה על הסכמי אוסלו באמצעות מה שקרוי "מחתרת אוסלו". יש חשיבות לכך כדי למנוע המשך פעילותם של פוליטיקאים, הפועלים גם כיום בניגוד להוראות הממשלה והכנסת.

אמש התכנסו ראשי "ארגון מטות ערים" בעיר דוד בירושלים כדי לדון בנושא ועדת החקירה וקידומה. את הכינוס יזם ח"כ אורי אריאל. במהלך הכנס הוחלט על דרכים להניע את הציבור לדרוש הקמתה של ועדת חקירה שתחקור את המהלכים שהביאו לחתימה על הסכמי אוסלו.


