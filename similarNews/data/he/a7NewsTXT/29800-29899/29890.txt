

עובדי חברת החשמל הכריזו סכסוך עבודה שבעקבותיו הם יוכלו לפתוח בשביתה תוך שבועיים, כך מדווח אתר NFC.
מועצת העובדים, המונה 310 אנשים, קיבלה החלטה על סכסוך עבודה. מועצה זו היא הגוף הנבחר של עובדי חברת החשמל. הכינוס התקיים בתחנת הכוח רידינג בתל אביב, בהשתתפות חברי המזכירות הארצית של עובדי החברה, ובראשם היו"ר יורם אוברקוביץ.

הסכסוך פרץ על רקע הצעת החוק של ח"כ אברהם פורז המציע להגביל בחוק את צריכת החשמל, הניתן חינם, לעובדי חברת החשמל. "מדובר בפגיעה בזכויות המעוגנות בהסכמי עבודה שנקבעו ושאושרו כחוק. הצעת החוק של ח"כ פורז להגבלה ניכרת בהיקף צריכת החשמל תגרום גם את ביטול זכותם של עובדים חדשים ליהנות מהטבת החשמל הנהוגה בחברה, על-פי הסכמי העבודה הקיימים מזה כ-80 שנה". נוסף על כך טוענים העובדים כי יש עיכוב בחתימה על הסכמי השכר לשנים 2001-2000. נציגי האוצר, אומרים עובדי חברת חשמל, מסרבים להעניק לעובדי החברה את תוספות השכר שניתנו לכל עובדי המדינה, ובכך גורם האוצר את שחיקת שכרם של עובדי החברה.


