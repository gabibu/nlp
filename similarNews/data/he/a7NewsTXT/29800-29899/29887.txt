

הרבנים הראשיים לישראל הרב ישראל מאיר לאו והרב אליהו בקשי דורון סבורים כי בכל הסדר עתידי עם הערבים, קבר רחל חייב להישאר בשליטת ישראל. הרבנים סיירו אתמול בקבר רחל בלוויית שר הדתות אשר אוחנה ורב המקומות הקדושים שמואל רבינוביץ'. הרב לאו סיפר כי לפני שמונה שנים, בזמן הדיונים על נסיגת צה"ל בעקבות הסכמי אוסלו, הוא הצליח לשכנע את ראש הממשלה המנוח יצחק רבין להשאיר את קבר רחל בשליטה ישראלית: "אמרתי לרבין כי 'מאמא אין נפרדים', והוא קיבל את עמדתי", אמר הרב לאו.

שר הדתות אשר אוחנה, אשר נלווה לרבנים הראשיים בביקורם במקום, הציע לחפור מנהרה ממחסום 300 עד לקבר רחל, מרחק של 461 מטר, כדי לאפשר נסיעה בטוחה לכל המתפללים שרוצים להגיע לקבר.

מפקד החטיבה המרחבית, שליווה את הסיור, סיפר כי קבר רחל שוקק פעילות, וכי צה"ל מאפשר לכל רכב ממוגן ירי להגיע למקום בכל שעות היממה.
במקביל נתגלעה מחלוקת בין ראש עיריית ירושלים אהוד אולמרט לבין נציגי צה"ל באשר לגדר הדרומית ב"עוטף ירושלים". ראש העיר דורש כי הגדר שתוקם תכלול בתוכה את קבר רחל.
לעומתו טענו נציגי הצבא כי פעולה שכזו דורשת הריסת מבנים רבים, וכי היא תגרום לסיבוכים מיותרים.

ראש עיריית ירושלים הופתע מדברים אלה ואמר כי הפתרון שמציע הצבא לא יחזיק מעמד. מספר הבתים שיצטרך צה"ל להרוס הוא מצומצם, ובכל מקרה יש הצדקה להכליל מראש את קבר רחל בתחומי הגדר המפרידה מצד ישראל. מדובר במקום יהודי, ובמהלך כזה גדול יש לספק הבטחת מקומות חנייה. "אין צורך להשאיר מקום שמזמין צרות לא בשליטתנו, ובשום מקרה אסור שגדר ההפרדה תהיה בתוך שטח ירושלים", סיכם אולמרט.

אולמרט ציין כי אין שום עימות בינו לבין נציגי הצבא אלא מדובר במחלוקת באשר לסדרי עדיפויות ברמה הלאומית.

