

אמש נכשלה במליאת הכנסת הצעת החוק של ח"כ פריצקי משינוי הנקראת "תיקון פקודת הטלגרף האלחוטי, איסור פרסום באמצעי תקשורת בלתי חוקיים והשמעתו במוסדות ציבוריים", ולפיה ינקטו סנקציות נגד חברות שיפרסמו בערוצי רדיו שאינם מוסדרים.

אנשי שמאל קיצוני וח"כים ערביים הצביעו בעד החוק, ואליהם הצטרפו גם רה"מ שרון והשרים שטרית, מרידור ומילוא.

שאר חברי הכנסת של הליכוד, של ש"ס ושל האיחוד הלאומי ישראל ביתנו התנגדו להצעה. הרב דרוקמן וח"כ יגאל ביבי הם השניים היחידים מבין חברי הכנסת של המפד"ל שנכחו במליאה והצביעו נגד החוק. שאר חברי המפד"ל נמנעו או שלא נכחו באולם.

ח"כ פריצקי ניסה לשכנע חברי כנסת לתמוך בחוק בנמקו כי אין בכוונת החוק לפגוע בערוץ 7 אלא רק בתחנות הרדיו של ש"ס והתחנות המכונות "ערוצי הקודש", אולם גורמים בימין קובעים כי לאמתו של דבר מטרת ההצעה הייתה פגיעה בשידורי ערוץ 7.

בראיון לערוץ 7 אמר ח"כ עופר חוגי מש"ס כי השמאל הקיצוני ותנועת שינוי הטעו את ממשלת ישראל, ובמסווה של דאגה לחוק וסדר הם החליטו לפגוע בערוץ 7. אי אפשר להעלות על הדעת כי ממשלה אשר לא מסדירה בחוק את ערוץ 7 ושאר ערוצי הקודש תצפה לתמיכת ש"ס בחוק זה. "לאחר שבג"צ ביטל ברגל גסה את החוק שהסדיר את פעולת ערוץ 7 ושאר ערוצי הקודש ציפינו מהממשלה שתתעשת ותסדיר את פעילות הערוצים השונים. משלא נעשה כדבר הזה הבענו היום בהצבעתנו בכנסת את דעתנו על כך", סיכם חוגי.

ח"כ אורי אריאל אמר בתגובה כי פריצקי ניסה לפגוע בערוץ 7 בכוונה תחילה. "עכשיו הוא למד את הלקח, ולא יוכל להעלות הצעה זו במשך חצי שנה", הוסיף אריאל.

