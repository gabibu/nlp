

יו"ר תנועת שינוי ח"כ יוסף טומי לפיד אמר על החרדים בישראל: "הם צצים כמו פטריות לאחר הגשם, והיינו יכולים להסתדר בלעדיהם". הדברים נאמרו בראיון לעיתון האמריקאי "סאן סנטינאל" בפלורידה. עוד אמר לפיד כי די לה לישראל בתמיכה שהיא מקבלת מיהודי ארה"ב הקונסרבטיביים.

כדי להוכיח את אמיתות טענתו ציין לפיד את העיר בית שמש, שם לטענתו בולטת הבעייתיות שהציבור החרדי מסב לישראל. "הם תוקפים עולים מרוסיה בגלל אכילת חזיר, או מפני שחלק מבני משפחותיהם אינם יהודים. כמו כן הם מתקוממים על כך שסניפי מקדונלדס פתוחים בשבת".

בראיון שהעניק הבוקר ל"קול ישראל" ניסה ח"כ לפיד להבהיר את דבריו: "אמרתי שרוב העולים מארצות הברית הם, למרבה הצער, חרדים שאינם תורמים לצבא, לא לכלכלה, ולא לשאר תחומי החיים במדינה, ואפשר לוותר עליהם". לפיד הדגיש שלא התכוון לכל העולים מאמריקה, "אלא רק לחרדים".

בתגובה לדבריו אלה של לפיד אמר לכתבנו יו"ר ועדת הקליטה של הכנסת ח"כ צבי הנדל: "לפיד הוא איש טיפש. השנאה שלו ליהדות הדתית מעבירה אותו על דעתו עד כדי כך שאת הוויכוח הפנים-ישראלי הוא חושף בפני יהדות ארה"ב. סגנון התבטאותו של לפיד ירוד עד כדי כך שהוא מבטא את הנכונות לוותר על עלייה ברוכה, שבה רוב של שישים או שבעים אחוזים הם מקרב הציבור הדתי. הציבור החרדי והדתי תורם למדינת ישראל אלף מונים מאשר לפיד. תרומתו שלו היא רק רעל השנאה שהוא זורה בעם ישראל".
