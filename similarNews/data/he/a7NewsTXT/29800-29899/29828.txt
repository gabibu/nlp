

מועצת עיריית ניו יורק החלה אתמול לדון בהצעת החלטה הקוראת לממשלת ארה"ב לסגור את משרדיה של נציגות הרש"פ במרכז האו"ם. "אנו קוראים לנשיא, המבקר היום בניו יורק, לנקוט צעדים שיובילו להכרזה לפיה אש"ף הוא ארגון טרור ולסגור את משרדיו", אמר חבר המועצה אוליבר קופל, במסיבת עיתונאים שנערכה לפני תחילת הדיון בהצעת ההחלטה שהעלה.

קופל, שהגיש את ההצעה בחודש ינואר, אמר כי עתה, לאחר ששמע את נאומו של הנשיא בוש בעניין מדיניות המזרח התיכון, בו הודגש הצורך להחליף את ההנהגה הפלשתינית, הוא משוכנע יותר מתמיד בצורך לפעול. "ההצעה דורשת ממשלת ארה"ב להודיע כי אש"ף הוא ארגון טרור, וזאת למען בטחונם של תושבי העיר", אמר קופל.

הרבנים אבי וייס ושמואל הרצפלד מהמכון העברי היו לצד קופל, כאשר אמר כי הרשאה לפעולת משרדי הרש"פ בניו יורק דומה להרשאה לפתיחת משרדים מטעם ארגון הטרור אל קאעידה בעיר.

נאצר אל קידווה, נציג הרש"פ באו"ם העומד גם בראש משלחת "משקיפים פלשתינים" באו"ם, התנגד לדברי קופל, לפיהם משרדיו מהווים סכנה פוטנציאלית לניו יורק.

החלטה סופית בדבר סגירת משרדי המשלחת יכולה להתקבל רק על ידי ממשל ארה"ב. צויין עוד כי החלטה על סגירת משלחת מאומנת על ידי האו"ם נדירה.
