

מאות משתתפים נטלו היום חלק בכנס בנצרים שהתקיים במדרשת נצרים. זו השנה השלישית בה מקיימת המדרשה בנצרים יום עיון בענייני עם ישראל וארצו- "מבט אמוני ואתגרים מתחדשים בנסיון לדון ולברר ענייני האמונה ורוח בהתקדמות לתהליכים, תמורות ואתגרים הפוקדים אותנו בעת הזאת".

הכנס השנה עמד בסימן 30 שנה לנצרים ונסב סביב סוגיית "מוסריות בצל המלחמה". הרב דב ליאור פסק כי "תושבי ההתנחלויות כמוהם כחיילים וממילא לא קיימת שאלה של סיכון מול מצוות ישוב הארץ".

בכנס השתתפו הרב הראשי לצה"ל - תא"ל הרב ישראל וייס, הרב הראשי לתל אביב - הרב עמאר, הרב של קרית ארבע - הרב דב ליאור, ראש ישיבת חורב בירושלים - הרב מוטי אלון. הסעות ממוגנות יצאו בשעות הבוקר מקיבוץ סעד ומחסום קרני.

דובר גוש קטיף ערן שטרנברג סיפר כי נצרים החלה כהאחזות הנח"ל נצרים, שימשה כמקום ראשוני למתיישבי המושב גן-אור שבגוש קטיף, עברה בדרך לחיי קיבוץ של הקיבוץ הדתי, וממשיכה עד היום כישוב קהילתי פורח, עם עשרות משפחות המתגוררות בישוב.

במדרשת נצרים מאמינים כי כינוס זה שהפך למסורת יילך ויתפוס מקום מרכזי בקרב ציבור שוחרי התורה בארץ.
