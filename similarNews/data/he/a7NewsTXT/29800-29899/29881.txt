

אתמול חשפה משטרת יהודה ושומרון מעבדת חבלה שיוצרו בה כ 70 מטעני צינור ופותחו טילים המגיעים למרחק של כ-150 מטרים. המידע נחשף במהלך חקירתו של נאעל מוחמד חוראני, תושב ירדן, ששירת כקצין בכוח הימי ברש"פ.

את החקירה ניהלו חוקרי מחוז ש"י במתקן עופר, וממנה עלה כי חוראני, מהנדס מכונות, הקים מעבדת חבלה בבניין העימארה בחברון, הבניין שצה"ל הרס לפני למעלה משבוע. הוא סייע בייצור של כ 70 מטעני צינור, שחולקו למחבלים מהפתח' באזור חברון. מטעני הצינור הופעלו נגד אזרחים ישראלים וכוחות הביטחון.

בחקירתו סיפר החשוד, כי טרם מעצרו, ב 25 ביוני, החלו לייצר במעבדה טילים, ואף הספיקו לבצע ניסויים אחדים בדרום הר חברון. לטענתו, הפעלתם הצליחה, וכוונתם הייתה לשגר את הטילים לעבר יישובים ישראליים.

רפ"ק יוסי מור, מפקד משטרת ש"י, אמר כי את אופן ייצור הטילים למדו מחבלי הרש"פ באמצעות תוכנית טלוויזיה ודרך האינטרנט, שם נראה רעול פנים מלמד בשלבים את אופן ההכנה. חומרי הגלם כמו אבק שריפה, סודיום, גופרית ועוד היו בידיהם, לדבריו, ולכן הם הצליחו להרכיב טילים. הם חיקו את טילי הקאסם, הארוכים יותר. מור הוסיף כי יישובים שנמצאים במרחק מטרים אחדים מיישובים ערביים כדוגמת חברון, היו בסכנת ממשית של פגיעה מטילים. להערכתו, ישנם טילים נוספים, שיוצרו ביו"ש, שעדיין נמצאים בשטח, והמאיימים על יישובים יהודיים.

מהמשטרה נמסר כי עצם פיענוח החקירה וחשיפת החוליה מנעה פגיעה קשה באזרחים, וכי צפויים מעצרים נוספים.

