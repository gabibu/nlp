

שר האוצר סילבן שלום וראשי משרדו הציגו אתמול בפני ראש הממשלה את הקיצוצים המתוכננים מתקציב מערכת הביטחון לשנת 2003, וזאת לקראת הדיונים הצפויים בנושא עם ראשי המערכת.
שר האוצר סילבן שלום אמר בדיון כי תקציב המדינה והמדיניות הכלכלית לשנת 2003 יושתתו על ארבעה עקרונות: רפורמה בתקציב הביטחון, רפורמה לייעול המשק הציבורי, רפורמה בשוק העבודה והגדלת ההשקעות בתשתית. בתום הפגישה נקבע כי לקראת הדיון הצפוי בממשלה על מסגרת התקציב ועל שינוי סדר העדיפויות יתקיימו דיונים נוספים.
במערכת הפוליטית עסקו אתמול גם בהפשרת כספי מסים של הרש"פ המוקפאים באוצר. רה"מ שרון הקים צוות מיוחד שיבחן אפשרות להפשיר את כספי המסים המיועדים לרש"פ כדי להקל על חיי האזרחים הערביים ביש"ע.
בראש הצוות יעמוד שר החוץ שמעון פרס, ולצדו השר דני נווה, ומתאם הפעולות בשטחי יש"ע אלוף עמוס גלעד ומנכ"ל משרד האוצר אוהד מראני. בדיון שכינס בלשכתו הבהיר שרון כי העברת הכספים מותנית בכך שהכסף לא יועבר לרשות הפלשתינית ולמוסדותיה, אלא לאוכלוסייה הפלשתינית בלבד, באמצעות ארגונים הומניטריים, ובשקיפות מלאה.
השר לאיכות הסביבה צחי הנגבי התנגד לתוכנית זו, וקרא לראש הממשלה להעביר את הכסף למשפחות נפגעי הטרור: "המלחמה גבתה מישראל עד כה עשרות מיליארדי שקלים, והכסף הזה אמור לשמש פיצוי למשפחות ההרוגים". האלוף גלעד, החבר בצוות, הביע אף הוא התנגדות להעברת הכספים לרשות הפלשתינית בתנאים הנוכחיים.



