

בראיון בערוץ 7 סיפר אתמול חבר הכנסת ד"ר יובל שטייניץ על כתבה שהתפרסמה בעיתון הארץ ובה הוא הוצג כמי שהתחזה לפעיל בשלום עכשיו לשעבר וטען כי נפצע מרסיסי הרימון שזרק אמיל גרינצוויג לפני כעשרים שנה. לדבריו, לפני שבועות אחדים פנתה אליו כתבת הארץ שרה ליבוביץ דר כדי לקבל את תגובתו על כך ששני חברי תנועת השמאל הקיצוני "שלום עכשיו" טוענים כי שטייניץ התחזה לפעיל בתנועה לשעבר וכי אין זו אמת שנפצע מרסיסי הרימון.

"ליבוביץ דר טענה כי מתפקידה לוודא את נכונות המידע", אמר שטייניץ. "אמרתי לה", סיפר, "כי אם מדובר בהתחזות הרי יש פה סיפור פיקנטי אבל אם דבריה בטעות יסודם, וישנו תיעוד שבכוחו להוכיח זאת היא צפויה לעמוד בפני תביעת דיבה". עוד סיפר שטייניץ כי מצא את מסמכיו הרפואיים המעידים על פציעתו מרסיסי הרימון, וכי בשיחה נוספת עם הכתבת, שבה יידע אותה על הימצאות האישורים הרפואיים, התברר לו כי היא מצאה את העיתון מאותה התקופה, שבו צוינה פציעתו כפעיל בתנועה.

סברתי, אמר שטייניץ כי בזאת הסתיים הסיפור, אך להפתעתי הכתבה פורסמה בעיתון הארץ. בכתבה נכתב כי אכן שטייניץ נפצע, אך לא היה פעיל התנועה. הכתבת, לדבריו, העלימה מקוראי העיתון את העובדה כי בפניה הייתה מונחת הכתבה מארכיון העיתון שהפריכה את דבריה. "היא הציגה אותי כמתחזה כפעיל בשלום עכשיו לשעבר", אמר שטייניץ.

לדבריו, מדובר בפעולה נקמנית כלפיו שנובעת משנאה כלפי מי שנטש את דרכי השמאל והלך לימין. "יש כאן מגמתיות רבה ושנאה קיצונית".

"נוסף על כך", אומר שטייניץ, מדובר בכשל חמור באתיקה עיתונאית. לדבריו עיתון הארץ נחשב עיתון איכותי כמו הניו יורק טיימס או הוושינגטון פוסט. בעיתונים כגון אלו, מעשה כזה, ולפיו כתבת מסתירה כי ברשותה מסמך מרכזי המפריך את התיזה של הכתבה, היה גורם לפיטוריה מיד. שטייניץ הוסיף כי הוא כבר פנה לעורך דין כדי לשקול הגשת תביעת דיבה נגד שרה ליבוביץ דר וכנגד עיתון הארץ.

שטייניץ הוסיף כי בימים אלה נמצא החוק שהוא יזם, למניעת מונופולים וקרטלים בתקשורת, לקראת סיום הליך החקיקה. החוק נועד, לדבריו, למנוע ריכוז כוחות בתקשורת, ויש בו כדי לשנות את מפת התקשורת בישראל, משום שיש בכוחו למנוע מ"ברוני תקשורת", כלשונו, כגון מוזס שוקן ונמרודי, להשתלט על רוב הפעילות בשוק התקשורת הפרטית בישראל. הוא סיפר כי הברונים עסוקים בשנה האחרונה, ובעיקר בשבועות האחרונים, בהפעלת לחצים, "הסברה", כלשונם, על גורמים מכל הקשת הפוליטית ממר"צ ועד ש"ס, וכל זאת כדי למנוע את קבלת החוק.

