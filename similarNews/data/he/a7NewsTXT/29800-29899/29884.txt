

צה"ל המשיך לפעול בשטחי הרש"פ ביהודה ושומרון. בכפר בית רימא, משם יצאו רוצחי השר רחבעם זאבי הי"ד, נעצרו 20 ערבים החשודים בפעילות חבלנית. כתבנו קובי פינקלר מדווח כי בין העצורים היו גם כמה מבוקשים. העצורים הועברו לחקירה.
בכפר ביר נבאללה מצפון לירושלים עצר כוח מסתערבים של משמר הגבול את ניזאר זידאן, מחבל בכיר של הפתח באזור, והוא נלקח לחקירה.

פצצות מרגמה נחתו אתמול באחד היישובים בחבל קטיף ובמוצב צה"ל הסמוך ליישוב. איש לא נפגע.
מחבלים ירו לעבר מוצב צה"ל סמוך ליישוב גדיד שבדרום חבל עזה. לא היו נפגעים.
אמש השליכו ערבים אבנים לעבר שוטרים בסמוך לכותל הדרומי שלהר הבית. לא היו נפגעים, ולא נגרם נזק.

סרן חגי (חיים) לב, בן 24, מירושלים, שנהרג אתמול במהלך פעילות יזומה בדרום חבל עזה, באזור גבול ישראל-מצרים, הובא למנוחות בבית העלמין הצבאי בהר הרצל בירושלים.

כתבנו קובי פינקלר דיווח כי כוח צה"ל פעל בשטח שנמצא בשליטה בטחונית ישראלית וערך סריקות באזור הגבול כדי לאתר מנהרות המשמשות להברחת אמצעי לחימה. במהלך הפעילות פתחו מחבלים באש לעבר החיילים. הם הסתתרו בבית סמוך. לב נפצע פצעים אנושים והועבר לקבלת טיפול במרכז הרפואי סורוקה בבאר שבע, שם מת מפצעיו. הוא שימש סגן מפקד פלוגת הסיור של חטיבת גבעתי.

