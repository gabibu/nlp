

ועדת השחרורים שליד שירות בתי הסוהר קיבלה את בקשתו של יו"ר תנועת ש"ס לשעבר אריה דרעי להשתחרר מכלאו בתום ריצוי שני שליש מתקופת מאסרו.

דרעי ישוחרר מכלאו ביום שני הקרוב, ואולם בהחלטתם ציינו השופטים מספר תנאים מגבילים, שעל פיהם ייאלץ דרעי להתנהל בתקופה שנותרה עד לתום תקופת מאסרו המלאה. בין התנאים המגבילים: מניעת יציאה מהארץ ללא בקשה קודמת מהנהלת בתי הסוהר, דיווח על מקום מגורים ושינויו. מעבר לכך, הוסיפו השופטים, בתקופה זו לא יוכל דרעי להצטרף למערכת הפוליטית. דרעי עצמו אמר כי אמנם יש בכוונתו לעסוק בפעילות ציבורית אך לא בשדה הפוליטי. "אקדיש זמני למשפחה, ללימוד תורה ולעזרה למה שמכונה שולי החברה, למענם אעשה כל שאוכל", דברי דרעי בצאתו מאולם דיוני וועדת השחרורים. בתגובה להחלטה זו נמסר בשם יו"ר תנועת שינוי ח"כ טומי לפיד כי "ההחלטה השגויה של וועדת השחרורים לאפשר לדרעי פעילות ציבורית פותחת לו דרך לפעילות פוליטית במסווה של פעילות ציבורית".

בחוות דעתה, שהוגשה בפני חברי ועדת השחרורים ציינה פרקליטות המדינה את התנהגותו הראויה של דרעי בעת שהותו בכלא. החלטה זו של הוועדה באה כחצי שנה לאחר דחיית בקשת השחרור הקודמת שהגיש דרעי בתום מחצית תקופת מאסרו. בדחיית הבקשה הקודמת טענה הוועדה כי שחרור מוקדם שכזה עשוי לשדר לציבור תחושה של נשיאת פנים כלפי אדם בעל תהודה ציבורית ומעמד בכיר. בחוות דעתו של היועץ המשפטי לממשלה, שנמסרה ע"י נציגת הפרקליטות, נקבע כי בהחלטת השחרור של דרעי כעת אין מסר של פגיעה בהרתעה המשפטית או הקרנת תחושה של חסד למי שמעמדו בכיר לאחר שמסרים אלה הועברו בדחיית הבקשה הקודמת.

יו"ר ש"ס שר הפנים אלי ישי אמר כי הוא קורא לאריה דרעי להצטרף אליו לעשייה הציבורית והפוליטית וכי "המצב הקשה במדינת ישראל לא מאפשר לנו את הלוקסוס להיות חלוקים". בדבר זהות מנהיג התנועה הבהיר השר ישי כי כל החלטה של הרב עובדיה יוסף תהיה מקובלת עליו. כמו כן, הוסיף ישי ואמר כי הוא מקווה שתינתן לאריה דרעי האפשרות להוכיח את חפותו במשפט חוזר.

מש"ס נמסר כי על פי בקשתו האישית של דרעי עצמו לא תיערך קבלת פנים בשערי בית הכלא. בראיון שהעניק העיתונאי החרדי וחברו האישי של אריה דרעי ישי ווינר לגל"צ, סיפר כי דרעי איים ואמר כי לא ידבר יותר עם מי שיחכה לו בשערי הכלא. לעומת בקשתו זו של דרעי, הודיעה תנועת ש"ס כי קבלת פנים המונית תתקיים במועד מאוחר יותר.

בדבריו בפני ועדת השחרורים אמר דרעי כי יש בכוונתו להגיע לכלא מעשיהו מדי שבוע כדי להמשיך ולקיים את השיעורים הקבועים שהוא מעביר לאסירי הכלא.



