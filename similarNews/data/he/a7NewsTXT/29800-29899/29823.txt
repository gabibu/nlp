

340 עולים מארה"ב, וביניהם 103 משפחות ו 150 ילדים, הגיעו אתמול לישראל. אחד ממאות מקבלי הפנים של העולים אמר לערוץ 7 כי במקום שררה אוירה של אחווה והתרוממות נפש.

את מבצע העלייה הגדול ביותר של עולים, שעלו מארה"ב לישראל במטוס אחד, ארגנה עמותת "נפש בנפש". העולים הגיעו במטוס "ירושלים" של חברת אל על. את העולים קיבלו בנתב"ג סגן השר יולי אדלשטיין, מנכ"ל אל-על עמוס שפירא וראש הממשלה לשעבר בנימין נתניהו, שהגיע עד לכבש המטוס כדי לקבל את פני העולים.

להאנגר מיוחד, שהוקצה בשטח האווירי של נתב"ג, הגיעו בני משפחה רבים של העולים. בני המשפחה הנרגשים נופפו בדגלי ישראל, הניפו שלטים ובהם סיסמאות "ברוכים הבאים הביתה", תמונות של בני המשפחה ועוד.

בנימין נתניהו אמר בטקס כי מה שיש כאן היום זוהי תמצית הציונות והסיבה שבגללה ושלמענה המדינה קמה. הוא אמר כי תמצית הציונות היא להביא יהודים, וזוהי התשובה הטובה ביותר למי שרוצה לסלק אותנו מפה.

נתניהו הוסיף כי העולים מארה"ב יתרמו לחופש, לדמוקרטיה, ליצירה ואולם עיקר תרומתם, לדבריו, היא בכל הקשור לאהבה למדינת ישראל. "זה מסר לכל אוהבי ישראל, לכל תומכי ישראל ולכל שונאי ישראל. אנחנו פה ונישאר פה, ואיש לא יסלק אותנו מכאן".

בין הממתינים לבני משפחה היה שלמה פס. בשיחה עם כתב עתי"ם, סיפר פס על החלטת בנו, הרב יהושע פס, להקים את עמותת "נפש בנפש" כדי לסייע לעולים מארה"ב. פס אמר לכתב עתי"ם כי ללא ספק לאירועי 11 בספטמבר הייתה השפעה רבה על העולים החדשים להגיע לארץ. "הם הבינו שבכל מקום בעולם אורבות לכל אדם אותן סכנות, ולכן החליטו לבוא", אמר.

פס הוסיף כי יש לו עוד בת בארה"ב, וכי גם היא תעלה בקרוב לישראל. ילדיו מתגוררים בגוש עציון ואילו הוא בעצמו יגור ברמת בית שמש. פס אמר כי ארגון "נפש בנפש" מסייע לעולים בקליטתם בארץ, וכי כל אחד מהם מקבל בין 5,000 ל-10,000 דולר כדי להקל עליו בתהליך הקליטה. כמו כן עוזר הארגון לעולים במציאת עבודה.

יהודה לנצקרון סיפר כי החלטת בן דודו לעלות לארץ התקבלה בעקבות הירצחו של אחיו, נפתלי בן ציון, שנהרג לפני שנה וארבעה חודשים בפיגוע בנווה ימין, ליד כפר סבא, יחד עם חבר נוסף, בדרכם ללימודים בישיבה בשומרון. "הבן דוד הרגיש בודד בארה"ב וחש צורך לעשות משהו. הוא קיבל החלטה לעלות ארצה, והנה הוא עולה לכאן עם אשתו ושלושת ילדיו".

לנצקרון אמר כי לא הם ביקשו מבני משפחתם לעלות, אלא זו הדרישה של הציבור היהודי האמריקני. "זה הזמן לחזק את העם היהודי ואולם ללא ספק אירועי 11 בפסטמבר עזרו להם להחליט", אמר.

עם ירידתם של העולים מן המטוס קיבלו את העולים אנשי צוות הקרקע של אל-על, והם לבושים בעניבה שעליה פרח גדול ובידם דגלי ישראל. העולים התקבלו בשירת "הבאנו שלום עליכם", ובתקיעת שופר. לילדים מבין העולים חילק ליצן בלונים בדמות חיות שונות.
