

"היום, כשכל העם חזית, אנו קוראים להתנדב לשירות מילואים נוסף בשמירה על יישובי יש"ע", כך נכתב בכרזה חדשה שעליו חתומים "מטות ערים" ומועצת יש"ע. בימים אלה מתחילים ב"מטות" במסע הסברה חדש באשר לצורך בגיוס המתנדבים.

נציין כי לפני כחודש סוכם בפגישה בין חבר הכנסת אורי אריאל לבין אלוף פיקוד המרכז יצחק איתן כי תושבים ביישובי יש"ע יוכלו להתנדב לשירות מילואים לצורך אבטחת יישוביהם.

קרני אלדד, הדוברת של ח"כ אריאל, אמרה לכתבנו כי הבוקר יתקיים כנס של מטות ערים ובו יחולק כרוז הסברה לנוכחים על הפרויקט. קרני סיפרה כי בימים האחרונים, אף על פי שלא פורסם רשמית נושא ההתנדבות נרשמו למבצע עשרות אזרחים, והוסיפה כי הכרזה החדשה תפורסם על גבי לוחות המודעות ובבתי הכנסת בכל רחבי הארץ.

כחלק מההיערכות הבטחונית החדשה יגודרו 40 יישובים, מרביתם ביו"ש, בגדר אלקטרונית ויצוידו במערכות תקשורת חדישות המתריעות במהירות מפני חדירת מחבלים. פעולה זו מתבצעת לאחר שבתקופה האחרונה התגבר גל של פיגועי חדירה שבמהלכו נרצחו גם רחל שבו ושלושת ילדיה בביתם שבאיתמר.

מערך המיגון החדש ביישובים כולל גדר משוכללת עם אמצעי התרעה וחדר בקרה מרכזי מאויש, והוא נעשה במימון פיקוד המרכז, פיקוד העורף ומערכת הביטחון, בשיתוף עם מועצת יש"ע.

כמו כן תועמד לרשות התושבים מערכת תקשורת ישירה המופעלת באמצעות חייגן אוטומטי שאפשר להפעילו כדי להזהיר כל תושב מפני פיגוע ביישוב. ביישובים אחדים מתבצע ניסוי במערכת חדשה המכונה "דיווחית", מערכת תקשורת אלחוטית, המפיצה הודעות ביישוב, בדומה לדרך הפעולה של הזימונית (ביפר). חלק מהיישובים יצוידו עוד השנה במערכות טלוויזיה במעגל סגור.
