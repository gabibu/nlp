

ועדת השחרורים של שירות בתי הסוהר החליטה כי אריה דרעי ישוחרר לאחר ריצוי שני שלישים ממאסרו ולפיכך הוא ישוחרר על תנאי ביום שני.

הוועדה קיבלה את החלטתה לאחר שהמדינה לא התנגדה לקיצור העונש, לאחר חוות דעת שהתקבלו משירות בתי הסוהר, לפיהן נהג האסיר בצורה נאותה.

יצויין כי לפני כחצי שנה דחתה הועדה את בקשתו של דרעי להשתחרר מהכלא בתום ריצוי מחצית מתקופת עונשו. הוועדה קבעה אז כי שחרורו של האסיר עלול לשדר לציבור בכלל ולאסירים בפרט מסר שניתן להמעיט מחומרת מעשיו, או שנעשה חסד עמו בשל מעמדו הבכיר, או "בשל קולניות מחאותיהם של חסידיו, הממשיכים לרומם אותו ולהכריז 'הוא זכאי'".

