

ועדת השחרורים של שירות בתי הסוהר אישרה אתמול את בקשתו של אריה דרעי לקצר את תקופת מאסרו לאחר סיום שני שליש מתקופת מאסרו. על פי ההחלטה ישתחרר דרעי ביום שני הקרוב. אתמול הודיעו תומכיו כי עם שחרורו מהכלא הם מתכננים עצרת תמיכה המונית. על פי התכנון, אלפים ילוו את דרעי מכלא מעשיהו לירושלים, שם תיערך תפילת הודיה מיוחדת בכותל המערבי.

כתב ידיעות אחרונות, המתמחה בנושא תנועת ש"ס, צביקה אלוש אמר בתכנית "חופש השידור" כי מי שהמתין בשערי בית הסוהר להכרעתה של ועדת השחרורים היו בעיקר נציגי התקשורת. בכך יש הוכחה, לדבריו, לעוצמת השפעתו של דרעי על תומכיו, וזאת מפני שבעבר הוא הודיע להם באופן חד משמעי כי עליהם להדיר את רגליהם מהמקום. תומכיו מילאו את בקשתו בקפדנות, אומר אלוש. את משיכתה של התקשורת למקום הסביר אלוש בכך שהיא מעריכה כי אריה דרעי עתיד להשפיע השפעה רבה על הפוליטיקה הישראלית.

על יחסיו של דרעי עם מנהיג תנועת ש"ס הרב עובדיה יוסף אמר אלוש כי הרב יוסף הביע שביעות רצון מאופן ניהולו של השר אלי ישי את ש"ס. לדבריו של אלוש, ישי נוהג בהגינות. "ישי אינו ראש תנועה שעושה מה שהוא רוצה ואחר כך אומר דרע"י   דברי רבנו עובדיה יוסף", אמר אלוש. עוד אומר אלוש כי ישי מקפיד לציית לרב, ולהתייעץ עמו על כל נושא. התנהגות זו היא, כמובן, לשביעות רצונו של הרב עובדיה יוסף, אמר אלוש. עם זאת, הוסיף, אם הרב יוסף יתרשם כי טובת התנועה דורשת את שובו של דרעי הוא יחזיר אותו מיד.

העיתונאי ישי וינר אמר לערוץ 7 כי דרעי מראה סימנים שהוא מעוניין בהנהגה רוחנית יותר מאשר בהנהגה פוליטית, אך בכך שכוונותיו לעתיד אינן ברורות יש כדי לגרום לתסיסה כלפיו. הוא נושא את עיניו למעין תפקיד של "אב רוחני ג'וניור", אמר וינר. ובכך, לדבריו, ייתכנו קשיים רבים ביחסיו עם הרב יוסף. וינר ציין כי הרב יוסף בעצמו התבטא בשבחו של השר ישי ואמר כי הוא רואה בו את מנהיגה הבלתי מעורער של התנועה. דרעי נמצא כרגע במעין פסק זמן, והמאיץ היחידי שעשוי לגרום לו להכריע הכרעות בדבר דרכו יהיה מימוש איומיו של בן אליעזר להקדים את הבחירות.

וינר הוסיף כי השר אלי ישי מודע לכך שמרגע שחרורו של דרעי הוא יצטרך להתחיל לפעול בצילו של דרעי . בכל מהלך שאלי ישי יעשה "ידפקו על דלתו של אריה דרעי", כלשונו, כדי לברר מה הוא היה עושה. וינר הוסיף כי דרעי עצמו הפך למיתוס מנהיגותי המחשמל את הציבור, אך לעומתו אלי ישי הוא מנהיג טוב ששיקם את רשת החינוך של ש"ס, סילק את חובותיה וביסס את מעמדה. לאלי ישי "יש קבלות" על מעשיו, אמר וינר.

הרב הראשי לישראל ישראל מאיר לאו בירך על החלטת ועדת השחרורים של שירות בתי הסוהר לשחרר את אריה דרעי, והביע תקווה כי בכך ייפתח דף חדש לא רק בחייו הפרטיים ובחיי משפחתו, אלא גם בחברה הישראלית. לאו הביע תקווה שההחלטה תפתח "דף של הארת פנים איש לאחיו כדי שכל אותן התבטאויות שהיו בשולי המשפט, שהצביעו על שסע חברתי על רקע דתי ועדתי, ייעלמו מן האופק וייפתח דף חדש של שיפור היחסים בין אדם לחברו".

