

קצין צה"ל סרן חגי (חיים) לב, בן 24 מאפרת שנהרג הבוקר בפעילות יזומה בדרום חבל עזה, באזור גבול ישראל-מצרים, הובא הערב למנוחות בהר הרצל בירושלים. הוא השאיר אחריו אשה, הורים ו - 5 אחים.

כתבנו קובי פינקלר מדווח כי הכח פעל בשטח שנמצא בשליטה ביטחונית ישראלית וערך סריקות באזור הגבול כדי לאתר מנהרות המשמשות להברחת אמצעי לחימה. במהלך הפעילות פתחו מחבלים שהסתתרו בבניין סמוך באש לעבר החיילים. לב נפצע באורח אנוש והועבר לקבלת טיפול במרכז הרפואי סורוקה בבאר שבע, שם מת מפצעיו. הקצין שימש כסגן מפקד פלוגת הסיור של חטיבת גבעתי.

פצצות מרגמה נחתו הבוקר באחד היישובים בחבל קטיף ובמוצב צה"ל הסמוך ליישוב. איש לא נפגע. מחבלים ירו לעבר מוצב צה"ל סמוך ליישוב גדיד שבדרום חבל עזה. לא היו נפגעים.



בשטחי הרש"פ ביהודה ושומרון נמשכת פעילות כוחותינו. בכפר בית רימא, משם יצאו רוצחי השר רחבעם זאבי הי"ד, נעצרו 20 ערבים החשודים בפעילות חבלנית. כתבנו קובי פינקלר מדווח כי בין העצורים היו גם כמה מבוקשים. העצורים הועברו לחקירה.

כוח מסתערבים של משמר הגבול עצר בכפר ביר נבאללה מצפון לירושלים, את ניזאר זידאן. זידאן שנלקח לחקירה הוא מחבל בכיר של הפתח באזור.

בחיפוי מסוקי קרב המשיכו אתמול חיילינו לבצע מעצרים בערי הרש"פ ביהודה ושומרון. בעיר טול-כרם נפצע אתמול חייל קל עד בינוני מירי. ככל הנראה החייל נפגע מאש כוחותינו. צה"ל בודק את האירוע.
