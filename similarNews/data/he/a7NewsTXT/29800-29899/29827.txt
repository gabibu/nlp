

מתרחבת הפעילות לביטול הסכמי אוסלו. בשעות אחר הצהרים יתקיים בחצר עיר דוד שבירושלים כנס של ראשי ארגון "מטות ערים".

הכנס שנערך ביוזמתו של ח"כ אורי אריאל יעסוק בדרכים להמשיך את המאבק שהחל לפני כחודש לביטול הסכמי אוסלו. כזכור לפני חודש ערכה המליאה הצבעה בהצעתו של אריאל למנות ועדת חקירה להסכמי אוסלו. ההצעה לא התקבלה אך אריאל אמר כי ימשיך במאמציו למנות ועדת כזו גם בפעילות ציבורית וגם בהמשך פעילות פרלמנטרית.

בכינוס אליו זומנו ראשי מטות ערים יחולקו גם דפי החתמה שיופצו ברחבי הארץ האומרים: "אנו החתומים מטה, דורשים שתקום ועדת חקירה להסכמי אוסלו. הסכמים אלו הביאו את העם לאסון ויש לבדוק אם ישנם אשמים לאסון זה ולמצות עימם את הדין."

בכנס ישתתפו שרים חברי כנסת ואנשי ההתיישבות.
