

בקריאה שנייה ושלישית אישרה הכנסת את החוק האוסר על חברות הכבלים והלוויין לשדר סרטי פורנו.
בהצעת החוק, שהגיש ח"כ יגאל ביבי (מפד"ל) תמכו 44 חברי כנסת. 20 התנגדו לה, ואחד נמנע.
על פי הצעת החוק ייאסר על חברות הכבלים והלוויין לשדר שידורים פורנוגרפיים בשיטת "תשלום תמורת צפייה", קידוד או שימוש ב"כרטיס חכם".

בהצעה תמכו המפלגות הדתיות ש"ס, המפד"ל ו"יהדות התורה", וכן האיחוד הלאומי-ישראל ביתנו, ממ"ד, הח"כים הערבים, וחברי הכנסת מוטי משעני, יחיאל לסרי, נחמה רונן, מרינה סולודקין ויובל שטייניץ.

כתבי Ynet דווחו כי רק חמישה חברי כנסת ממפלגת העבודה הגיעו להצבעה והתנגדו להצעה: אופיר פינס, אפי אושעיה, יעל דיין, איתן כבל ואברהם, בייגה, שוחט. חמישה ח"כים בלבד מהליכוד התנגדו להצבעה: איוב קרא, מיקי איתן, זאב בוים, גדעון עזרא ורובי ריבלין.

ח"כ יגאל ביבי מהמפד"ל, שהיה מיוזמי החוק, הביע הערכה להתגייסותם של הסיעות הדתיות ושל שדולת הנשים. ביבי אמר כי הוא מודה "לקואליציה המיוחדת הרוחנית והמוסרית", שהתגייסה לתמוך בחוק. יו"ר ועדת החינוך והתרבות ח"כ זבולון אורלב מהמפד"ל אמר כי חוק זה הוא "ניצחון מוסרי ותרבותי על התרבות הצבועה של מר"צ ושל הליכוד". "חוק זה בא לנקות מתוכנו את הפורנוגרפיה המשחיתה, המעודדת ניצול מיני, סחר בנשים, פדופילם, וכל הרעות החולות שקיימות בחברה הישראלי", אמר אורלב והוסיף: "בקבלת החוק הזה יש בשורה לשיפור החברה הישראלית, להפחתת האלימות בכלל, והאלימות נגד נשים בפרט".

יו"ר ש"ס אלי ישי הגיב על העברת החוק באומרו: "הצלנו את ילדינו מהרס ומהשחתה מוסרית. זהו שלב חשוב בפעילות למען נקיון החברה הישראלית מגילויים קשים של אלימות כלפי נשים. מצער הדבר שכל מה שנשאר מהערכים הליברליים של חוגים בשמאל הישראלי הוא הגנה על פורנוגרפיה", אמר.
הכנסת אישרה גם אתמול בקריאה ראשונה את הצעת החוק של ח"כ נחום לנגנטל מהמפד"ל, ולפיה יום ראשון יהיה יום מנוחה נוסף בישראל. 16 חברי כנסת הצביעו בעד ההצעה ו 13 נגד. הממשלה התנגדה להצעה.

לנגנטל הסביר כי בהצעתו יש פתח להפחתת המתח בין דתיים לחילוניים בכל הנוגע לאופיה של השבת, וכן היא טומנת בחובה אפשרויות לפתח את תרבות הפנאי.
