

לאחר שבועיים של שקט בעיר הבירה עוסקים שוב מפקדי ירושלים בתגבור הכוחות בעיר, וזאת בשל הפיגוע בעיר העתיקה אתמול וניסיון הפיגוע בארמון הנציב.
אתמול בצהריים הבחין שוטר בערבי חשוד והורה לו להציג תעודת זהות. בתגובה שלף המחבל אקדח וירה בשוטר מטווח קצר. השוטר נפצע פצעים בינוניים ופונה לבית חולים "הדסה עין כרם".

שוטרים הזעיקו תגבורת גדולה והחלו לרדוף אחר המחבל. לאחר זמן קצר הצליחו השוטרים לאתר המחבל ליד כיכר צה"ל ולכדו אותו. ברשותו של המחבל נמצא אקדח בקוטר 9 מילימטרים, והוא הועבר לחקירה בתחנת המשטרה. באירוע נפגע גם עובר אורח ערבי, תושב הכפר ג'בל מוכאבר, ונהרג.

מפקד המשטרה ניצב מיקי לוי מסר כי מבצע הפיגוע הוא אחמד אבו-זהרה, תושב הכפר יעטה שליד חברון, והוא מוכר למשטרה. המשטרה חושדת כי תכנן לבצע פיגוע ירי במקום מרכזי בירושלים.

נציין כי אין מדובר במקרה הראשון של ירי לעבר כוחות הביטחון בשכונות הערביות בירושלים. לפני כשנה וחצי נרצח מאש מחבל אש קודש גילמור, מאבטח במתקני הביטוח הלאומי, וחברו נפגע קשה. במקרה אחר, לפני כחודש, התקרב ערבי לשוטר ושיסף את גרונו. השוטר נפצע קשה מאוד והועבר לטיפול רפואי.

בשעות הערב אתמול ניסו שלושה מחבלים לדקור אזרח ישראלי בזמן שרכב על אופניו בטיילת ארמון הנציב בירושלים. האזרח לא נפגע. השלושה נמלטו, וכוחות משטרה פתחו בסריקות נרחבות.
בימים האחרונים, אומר מפכ"ל המשטרה רב ניצב שלמה אהרונישקי, בעקבות התרעות על כוונה לבצע פיגועים תוגברו מחוזות ירושלים והשרון. המפכ"ל הוסיף כי למרות נוכחות צה"ל בשטחי יש"ע המשטרה ממשיכה בפעילותה.

בחבל עזה ממשיכים המחבלים לתקוף בירי ובפצצות מרגמה. אמש נחתה פצצת מרגמה באחד היישובים בחבל קטיף. איש לא נפגע. מחבלים ירו לעבר מוצב צה"ל סמוך ליישוב גדיד שבדרום חבל עזה. לא היו נפגעים.

בכפר בית רימא, משם יצאו רוצחי השר רחבעם זאבי הי"ד, נעצרו 20 ערבים החשודים בפעילות חבלנית. כתבנו קובי פינקלר מדווח כי בין העצורים היו גם כמה מבוקשים. העצורים הועברו לחקירה.
בחיפוי מסוקי קרב המשיכו אתמול חיילינו לבצע מעצרים בערי הרש"פ ביהודה ושומרון. בעיר טול-כרם נפצע אתמול חייל קל עד בינוני מירי. ככל הנראה החייל נפגע מאש כוחותינו. צה"ל בודק את האירוע.
