

ארגון השמאל הקיצוני "יש גבול" שתומך בסירוב לשרת בצה"ל בשטחי יש"ע יקיים מחר אירוע התרמה בתל אביב כדי לממן סירוב של חיילים כדי שאלו לא יחששו לאובדן כלכלי בזמן שהותם בכלא והדבר לא ישפיע על שיקוליהם לסרב. יו"ר צעירי הליכוד גלעד ארדן הגיש תלונה נגד "יש גבול" למשטרת תל אביב ופנה ליועץ המשפטי לממשלה בדרישה שזה יפתח בחקירה פלילית נגד התנועה.

העיתונאית סמדר שמואלי דיווחה באתר YNET כי ראשי התנועה הפיצו עלון שמטרתו לשכנע חיילים לסרב לשרת, ובו נכתב כי הם מתכוונים להעביר כספים לכל חייל שייאסר בשל סירובו לשרת במילואים בשטחי יש"ע. בעלון נכתב כי "כדי למנוע מצב שבו ייאלץ אדם לפעול בניגוד למצפונו בשל אילוצים כלכליים... הקימה תנועת 'יש גבול' קרן עזרה המנוהלת בידי אנשי ציבור בלתי תלויים. סרבן הנכנס לכלא יכול לקבל מהקרן תמיכה כספית כפיצוי חלקי על הפסד קצבת הביטוח הלאומי. ברצוננו להדגיש שמתן העזרה אינו מותנה בהסכמה לפירסום שמך באמצעי התקשורת".

שמואלי מציינת כי על פי חישוב יומי יכול הסכום המוצע לכל סרבן להגיע לאלפי שקלים.

יו"ר צעירי הליכוד עו"ד גלעד ארדן הגיש תלונה נגד התנועה במשטרת מרחב הירקון וכן פנה ליועץ המשפטי לממשלה על מנת שזה יורה לפתוח בחקירה פלילית נגד "יש גבול".

עו"ד ארדן אמר ל-YNET כי "עד שלא יפתחו תיקים פליליים לסרבנים ולשולחיהם לא תיעקר התופעה ההרסנית הזו מהחברה הישראלית". לדבריו, "בגלל הסרבנים הנטל על הצעירים גדל מאוד והקרע מעמיק. חוק השיפוט הצבאי אינו מרתיע אותם, ולכן יש להשאיר עליהם כתם בדמות הרשעה פלילית".

התנועה הוסיפה כי הם "רואים בחומרה רבה את הנסיון להשתיק אותנו ויש להזכיר לעם היושב כאן שמדינות שבהם סותמים את פיות מבקרי השלטון והצבא עלולות להדרדר לתהום עמוקה עוד מזו שמדינת ישראל הגיעה אליה, בהנהגתו של אריק שרון".
