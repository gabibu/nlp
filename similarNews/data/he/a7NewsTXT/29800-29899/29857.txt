

הרבנים הראשיים לישראל הרב ישראל מאיר לאו והרב אליהו בקשי דורון סבורים כי בכל הסדר עתידי עם הערבים, קבר רחל חייב להישאר בשליטת ישראל. הרבנים הראשיים, שר הדתות אשר אוחנה ורב המקומות הקדושים שמואל רבינוביץ' ביקרו היום (ד') בצהרים בקבר רחל. במקביל נתגלעה מחלוקת בין ראש עיריית ירושלים אהוד אולמרט לבין נציגי צה"ל בנוגע לגדר הדרומית בעוטף ירושלים. ראש העיר דורש כי הגדר שתוקם תכלול בתוכה את קבר רחל.

בביקור שערכו היום בקבר רחל אומרים הרבנים הראשיים לישראל כי המקום חייב להישאר בשליטה ישראלית בכל הסכם עתידי. הרב לאו אמר לכתב עתי"ם, כי מסורת היא לפקוד את קברה של רחל בימי בין המצרים, ובעיקר החל מראש חודש מנחם-אב כדי להזכיר את נבואת ירמיהו "קול ברמה נשמע... רחל מבכה על בניה" ואת הבטחתו "ושבו בנים לגבולם".

הרב לאו סיפר כי לפני 8 שנים, בזמן הדיונים על נסיגת צה"ל בעקבות הסכמי אוסלו, הוא הצליח לשכנע את ראש הממשלה המנוח יצחק רבין להשאיר את קבר רחל בשליטה ישראלית: "אמרתי לרבין כי 'מאמא לא נפרדים' והוא קיבל את עמדתי", אמר הרב לאו.

שר הדתות אשר אוחנה אשר נלווה לרבנים הראשיים בביקורם במקום הציע לחפור מינהרה ממחסום 300 עד לקבר רחל, מרחק של 461 מטר, כדי לאפשר נסיעה בטוחה לכל המתפללים שרוצים להגיע לקבר.

מפקד החטיבה המרחבית שליווה את הסיור סיפר כי קבר רחל שוקק פעילות וצה"ל מאפשר לכל רכב ממוגן ירי להגיע למקום בכל שעות היממה.

בסיור נוסף שנערך היום בדרומה של ירושלים, בו השתתפו רה"מ שרון, שר הבטחון, השר לבטחון פנים וראש העיר נדונה סוגית הגדר בדרומה של העיר. ראש העיר אהוד אולמרט דרש כי כל גדר שתיבנה במסגרת "עוטף ירושלים" חייבת לכלול בתחומה את קבר רחל ואת דרך הגישה אליו. לעומתו, טענו נציגי הצבא כי פעולה שכזו דורשת הריסת מבנים רבים ותגרום לסיבוכים מיותרים.

ראש עיריית ירושלים הופתע מדברים אלה ואמר כי הפתרון שמציע הצבא הוא פתרון שלא יחזיק מעמד. מספר הבתים שיצטרך צה"ל להרוס הוא מצומצם ובכל מקרה יש הצדקה להכליל מראש את קבר רחל בתחומי הגדר המפרידה מצד ישראל. מדובר במקום יהודי, ויש לספק הבטחת מקומות חנייה במהלך כזה גדול. "אין צורך להשאיר מקום שמזמין צרות לא בשליטתינו, בשום מקרה אסור שגדר ההפרדה תהיה בתוך שטח ירושלים", סיכם אולמרט.

אולמרט ציין, כי אין שום עימות בינו לבין נציגי הצבא אלא מדובר במחלוקת לגבי סדרי עדיפויות ברמה הלאומית.
