

בישיבת ועדת החינוך והתרבות בהשתתפות יו"ר הוועדה ח"כ זבולון אורלב ויו"ר סיעת המפד"ל ח"כ שאול יהלום דנה אתמול הוועדה בנושא חילול בית העלמין היהודי העתיק בחברון. הפרשה נידונה בוועדה זאת בשל הימצאות העתיקות בבית העלמין. הטיפול בעתיקות הוא אחד מתפקידי ועדה זו בכנסת.

אורית סטרוק, תושבת היישוב היהודי בחברון, הציגה בפני הוועדה עובדות חמורות של חילול קברים והיא צירפה תמונות קשות. "לפני כשנה התכנסה לראשונה הוועדה בנושא זה. בישיבה אז גובשו מסקנות: א. תינתן הוראה לצבא להקים עמדות. ב. המשטרה צריכה לטפל בעניין ברמה החקירתית ג. להפעיל מערכות טמ"ס (טלוויזיה במעגל סגור). ד. לפרסם בעולם את הברבריות ואת שאר גילויי האנטישמיות של הפורעים הערבים.

"למעשה", אומרת אורית, "מכל אלה לא נעשה דבר חוץ מהקמת עמדה צבאית בסמוך לבית העלמין. בשנה האחרונה המשיכו ערביי חברון להתנכל לבית העלמין ולאנשים המבקרים במקום".

לפני כחודש חדרו ערבים לבית הטהרה בבית העלמין העתיק בחברון, פגעו בספרי קודש ושברו חפצים. ימים אחדים לפני כן חיללו פורעים ערבים את בית העלמין בחברון. הם ניפצו את המצבה של מרדכי ושלום לפיד הי"ד (שנרצחו בשנת תשנ"ג, לפני תשע שנים) ומצבות נוספות , וכן חיללו את מצבת ספרי התורה שהם או ערבים אחרים השחיתו עוד בעבר. בבית העלמין בחברון, אומרת אורית סטרוק, קבורים רבנים גדולים לצד נרצחי טרור. נציג המשטרה אמר בדיון כי אחרי החילול האחרון בבית העלמין הקים מפקד תחנת חברון צוות חקירה מיוחד. במהלך החקירה נעצרו שלושה ערבים חשודים. נציג המשטרה הבהיר כי החשודים שוחררו, וכי המשטרה ממשיכה בחקירה נגדם. עוד אמר כי המשטרה הקצתה כוח אדם מיוחד, וכי כל ארבע שעות בערך מסיירים שוטרים ליד בית העלמין.

אורית השיבה בוועדה ואמרה: "לצורך עצירת מתיישבים בחברון המשטרה תקצה כוחות ותסייר בתכיפות, לכך וודאי המשטרה צריכה לתגבר את הכוחות ולסייר לעיתים תכופות. זוהי חרפה למדינת ישראל, ולא ייתכן שרשויות המדינה יעמדו מנגד נוכח מצב מחפיר זה", הדגישה.

ח"כ אורלב סיכם את הדיון בצורך להקמת טלוויזיה במעגל סגור ולשיפור הגדרות והתאורה. כמו כן פונה הוועדה לשר הביטחון ולמשרדים המתאימים לרכז את כל הגופים השותפים לאחזקת בית העלמין כדי לבצע את השיפורים הנדרשים. "עלינו לשמור על בית העלמין בחברון, עיר האבות, שם טמונים השורשים שלנו", אומר ח"כ זבולון אורלב.
