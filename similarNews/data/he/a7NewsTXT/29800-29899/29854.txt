

הכנסת החליטה בצהריים שלא להקים ועדת חקירה פרלמנטרית בנושא הסכמי אוסלו. גיוס כללי נערך בקרב חברי הקואליציה כדי למנוע את העברת הצעת החוק של חבר הכנסת אביגדור ליברמן. בהצבעה במליאה התנגדו להצעה 59 חברי כנסת ו-20 תמכו.

'חוג הפרופסורים לחוסן מדיני וכלכלי' הגיב להחלטת הכנסת ואמר כי החוג "מברך על הלחץ הגובר בציבור לחקור את מחדל אוסלו שגרם לישראל קורבנות רבים, נזקים אדירים ושחיקת כושר ההרתעה שלה, ודירדר אותה למלחמה קשה על עצם קיומה".

"החוג מודע לכך שבהרכב הנוכחי של הממשלה והכנסת קשה לקדם את החקירה ואת החקיקה הדרושות, אבל קובע שדיון ציבורי-פוליטי בנושא זה, בצד שלילת הקמתה של מדינה פלשתינאית ממערב לירדן, צריכים לעמוד במרכז מערכת הבחירות 2003", נמסר בהודעת החוג.
