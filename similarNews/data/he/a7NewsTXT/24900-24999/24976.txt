

האגודה לזכויות האזרח עתרה לבג"צ בשם חייל חרדי ששירת בעבר כחובש קרבי ביחידה מבצעית בדרום הארץ.

מדובר בבחור שלמד בישיבה חרדית והחליט להתגייס לצה"ל ולשרת ביחידה קרבית. אולם, טוענת האגודה בשם החייל, האוכל שסיפק לו הצבא לא תאם את השקפתו ואת אורח חייו משום שעל פי אמונתו הוא אוכל מזון הנושא את הכשר הבד"ץ או "חוג חת"ם סופר" בלבד. החייל היה מנוע מלאכול בבסיס שבו שירת, ובכל תקופת שירותו בצה"ל נאלץ לממן מכיסו את ארוחותיו.

במהלך הטירונות הסתפק באכילת ירקות ולחם בלבד, וכשפנה למפקדיו לקבל תוספת דמי כלכלה, סירב הרב האחראי על בסיסו להנפיק לו אישור שאינו יכול לאכול את המזון שמספק לו צה"ל.
הדיון בעתירה יתקיים היום בפני השופטים אשר גרוניס, דורית בייניש וטובה שטרסברג - כהן.

