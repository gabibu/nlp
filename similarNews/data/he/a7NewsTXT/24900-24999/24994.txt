

יו"ר פורום קו העימות בצפון, שלמה בוחבוט יוזם מאבק משותף עם ראשי המתיישבים ביו"ש נגד התכנית הכלכלית של הממשלה.

בוחבוט מסר כי לפני כחודש נמסר לישובי קו העימות בצפון על ביטול יום לימודים ארוך החל משנת הלימודים הבאה. "מחזירים את ילדינו עשר שנים לאחור והדבר יגרום לפיטורי עובדים. ילדינו בקו העימות ובפריפריה לא תמיד מגיעים מוכנים כראוי למוסדות להשכלה גבוהה ולכן נתנו לנו יום לימודים ארוך. הדבר חמור וכקו עימות לא נאפשר לבצע זאת. מה גם שהתקציבים למוסדות חינוך של זרמים אחרים לא נפגעו", מסר שלמה בוחבוט .

כמו כן, קובל בוחבוט על הרצון להקטין את שיעור ההנחה במס הכנסה לו זוכים המתיישבים בקו העימות. לדבריו, זוגות צעירים רבים רכשו דירות בקו העימות תוך ידיעה שההנחה ממס הכנסה תוכל לשמשם לתשלום המשכנתאות. כמו כן, הקימו יזמים שונים מפעלי תעשיה בקו העימות מתוך ידיעה שהשכר שיוכלו לשלם לעובדיהם יוכל להיות נמוך בשל ההנחה במס המגדילה את "הנטו" לעובדים. "מדובר במכה אנושה. אנו נפסיד את כל המתיישבים החזקים בקו העימות ואני חושש שיזמים יסגרו מפעלים באזור זה", הוסיף שלמה בוחבוט.


