

בטקס חגיגי שנערך אתמול במעמד שר הביטחון, ראש המטה הכללי, סגן הרמטכ"ל היוצא, האלוף משה (בוגי) יעלון ופורום מטכ"ל נכנס אתמול האלוף גבי אשכנזי, שהיה עד השבת האחרונה אלוף פיקוד הצפון, לתפקיד סגן הרמטכ"ל.

הרמטכ"ל הודה לאלוף יעלון על שירותו כסגנו וכאלוף פיקוד המרכז, ואמר כי שירותם המשותף היה לו לברכה. לסגן הרמטכ"ל הנכנס הודה על שירותו בפיקוד הצפון וברך אותו על חזרתו למטה הכללי, מקום שבו מילא שני תפקידים בכירים בעבר וציין כי תקופה חשובה ורבת עניין צפויה לו בתפקידו החדש: "שתדע כל אם עברייה שהפקידה גורל בניה בידי המפקדים הראויים לכך", סיים הרמטכ"ל, בציטוט מדברי דוד בן-גוריון.

שר הביטחון בנימין בן-אליעזר בירך את הנוכחים ואמר כי אין לו ספק שהשילוב המעניין בין יוצאי חטיבת הצנחנים (יעלון) וחטיבת גולני (אשכנזי), בשיתוף עם פורום מטכ"ל, ימשיכו בעשייה הצבאית של הרמטכ"ל המכהן רב-אלוף שאול מופז, במיוחד בתקופה זו, שבה על צה"ל להיות ערוך ומוכן לכל מצב.
בדבריו רמז שר הביטחון על תפקידו הבא של האלוף יעלון, והתכוון לכך שהאלוף יעלון מיועד להיות הרמטכ"ל הבא של מדינת ישראל. יעלון עתיד להיכנס לתפקידו בעוד חודשים אחדים.

