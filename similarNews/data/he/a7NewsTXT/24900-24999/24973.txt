

הממשלה החליטה בלילה לבטל מחצית מהקלות המס לתושבי הנגב וקווי העימות בצפון וביש"ע. זאת על פי דרישת נציגי העבודה. שרי הליכוד והמפד"ל תמכו במהלך הביטול ואילו דוד לוי ונציגי ש"ס התנגדו. עוד החליטה בלילה הממשלה בעד קיצוץ קצבאות הילדים למי שלא שרתו בצבא. הבוקר אמורה ועדת הכספים של הכנסת להתחיל לדון בתוכנית הקיצוצים שקיבלה הממשלה, אך ספק אם דיון כזה יתקיים בקרוב, שכן יושב-ראש ועדת הכספים יעקב ליצמן כלל לא מוכן לדון בה, לפי שעה, בשל הקיצוץ בקצבאות הילדים. יושב-ראש ש"ס אלי ישי אמר הבוקר כי הרב עובדיה יוסף הנחה את נציגי ש"ס בכנסת להצביע בכנסת נגד התוכנית, ולו גם במחיר הפלת הממשלה. לעומתו משתבח יושב-ראש העבודה, בן אליעזר, בהחלטות הממשלה אמש ואומר שמפלגתו הצליחה להעביר כספים מההתנחלויות לנגב.

בתוך כך התכנסה אתמול מועצת המובילים והמסיעים כדי להחליט על צעדי החברים, וזאת בתגובה לייקור הסולר. במועצה טוענים כי הייקור הזה יביא לפיטוריהם של עובדים רבים.

בתום הדיונים החליטו החברים כי ממחר ינקטו הנהגים כמה צעדי מחאה: הם יסרבו לשלם מע"מ על פי דיווח אלא רק על בסיס מזומן, החברים יבטלו את חברותם במפלגות אשר אינן רואות צורך להגן עליהם, וכן יארגנו הפגנות וחסימות של צמתים.

יצוין כי מדובר בכ 300,000 בתי אב המתפרנסים מן הענף.

