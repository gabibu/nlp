

הערב יחול ל"ג בעומר, ורבים מאזרחי ישראל יציינו את היום בדרכים שונות. צפוי כי אלפים יגיעו למירון ולקבר רבי שמעון בר- יוחאי, שי"ח באייר הוא יום פטירתו. לשם אבטחת המבקרים הכשיר המשמר האזרחי עשרות מבני המגזר החרדי למשימות בידוק ואבטחה.

גם מי שלא יבקר במירון יציין, קרוב לודאי, את התאריך בלימוד, בהילולא או בהדלקת מדורה.
כדי למנוע התפשטות שריפות אנשי ההצלה והכבאות נערכים בכוחות מתוגברים, והם קוראים להורים ולילדים למלא אחר הנחיות "עשה" ו"אל תעשה", האלה:

ע ש ה -
יש למקם את המדורה בשטח נקי מקוצים ומעשבים, במרחק ביטחון סביר ממבנים וממתקנים, ולא מתחת לקווי חשמל וטלפון, ולגדר את שטח המדורה באבנים, כדי למנוע מילדים להתקרב אל האש.
הדלקת המדורה תיעשה בידי אדם בוגר, באמצעות לפיד מתאים, ותוך כדי שמירה על כללי הבטיחות הנדרשים. הבוגר גם ישגיח על הילדים במשך כל הזמן שבו תבער המדורה.

בכל הנוגע ללבוש, ממליצים בנציבות שירותי הכבאות לנעול נעליים שלמות, ללבוש מכנסיים ארוכים וחולצה מתאימה להגנה על הגוף מפני גיצים וגחלים וכן מעקיצות זוחלים ושרצים ארסיים הנמשכים אל חום המדורה.

בקרבת המדורה יש להחזיק שני דליי מים מלאים, למקרה של התפשטות שריפה, ומנגד, יש להרחיק כל חומר דליק מהמדורה, ואין להחזיק בקרבת האש מכלי דלק או מכלי גז.

למי שמתכונן לחגוג בחיק הטבע מזכירים בנציבות הכבאות כי הבערת מדורות בחורשות וביערות מותרת רק במקומות מסומנים כי נועדו למטרה זו.

בסיום הקומזיץ, יש לוודא כיבוי מוחלט של המדורה, בשפיכת חול או מים. עקב אי כיבוי מדורה כראוי נאלצים מדי שנה שירותי הכבאות לכבות מאות שריפות למחרת ל"ג בעומר.

אל ת ע ש ה -
אין להתיז דלק על האש הבוערת!!! פעולה זו מסוכנת מאוד, והיא עלולה לגרום לפגיעה בנפש.

גם זריקת מיכלי תרסיס, חזיזים או קליעי נשק אל המדורה הבוערת אסורים בהחלט, מכיוון שהם עלולים להתפוצץ ולפגוע ביושבים סביב המדורה.

בכל הנוגע ללינה: אין לישון בתוך שקי שינה סגורים סמוך למדורה, מחשש למלכודת אש.

במקרה של היפגעות מהאש יש לנהוג לפי הכללים האלה:

אם האש אוחזת במאן דהוא, עליו לעצור ולא לרוץ. עליו לשכב על הקרקע ולהתגלגל פעמים אחדות, או לכבות את האש במים רבים. אפשר לעטוף את הנפגע בשמיכה רטובה או במגבת גדולה ולהשאיר את ראשו חשוף.

כווייה בגוף אדם יש לקרר מייד במים (מי ברז), או להניח על האזור הפגוע רטיות קרות ולחות. אין להסיר בגדים חרוכים שנדבקו לאזור הכווייה.

אם חודר גץ לעין יש לשטוף אותה היטב בכמות רבה של מים קרים.

שירותי הכבאות וההצלה מזכירים כי נקיטת כללי זהירות עשויים למנוע אסונות, והם מבקשים מן הציבור להיות עירניים. במקרה של שריפה יש לחייג 102, ובמקרה של פגיעה בבני אדם - 101.


