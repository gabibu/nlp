

לשכת ערפאת ברמאללה מכותרת זה חודש ימים. עד אתמול היה נדמה כי ממשלת ישראל דבקה בעקרון המצור על הלשכה עד להסגרת רוצחי השר זאבי ואת מתכנן הברחת ספינת הנשק 'קארין A', פואד שובקי. שרון הדגיש את מחויבותו לדרישה זו באומרו כי הוא "מוכן ללכת עליה לבחירות".

אתמול גילה ראש הממשלה שרון כי נשיא ארה"ב ג'ורג' בוש הציע הצעה ולפיה ייאסרו רוצחי השר זאבי בבית כלא של הרש"פ, ככל הנראה בהתאם לגזר הדין שגזר עליהם "בית המשפט" של המוקטעה בשבוע שעבר, וסוהרים אמריקניים ובריטים ישמרו על הרוצחים. "בית המשפט" של המוקטעה גזר על הרוצחים עונשים הנעים בין 18 שנה למחבל שלחץ על ההדק, 17 ו- 12 שנות מאסר למחבלים שסייעו, שנת מאסר לעיהאד אבו- ר'ולמה, מפקד הזרוע הצבאית של הארגון, שפיקד ישירות על הרצח ומזכ"ל הארגון אחמד סדאת, הנמצא גם הוא במוקטעה, שהורה לבצע את הרצח לא נשפט כלל.

לאחר שייאסרו הרוצחים, יותר לערפאת לנוע בשטחי הרשות וכן לצאת לרחבי העולם באופן חפשי.
נזכיר כי שרון אמר ביום חמישי שלא יוותר על הסגרת רוצחי זאבי ועל שפיטתם בישראל. שר הביטחון כינה את המשפט: "ההצגה הגדולה בעיר" והיועץ המשפטי לממשלה, אליקים רובינשטיין כינה את המשפט: "פארסה". אחרים כינו אותו כ"תיאטרון המוקטעה".

השר רענן כהן ממפלגת העבודה התנגד להצעה האמריקנית ואמר כי מי שביצע פשע במדינת ישראל חייב להישפט על פי חוקיה. הוא הזהיר כי לוויתור היום בנושא הזה יכולות להיות השלכות על נושאים אחרים.

לעומתו אמר שר התחבורה אפרים סנה כי כדי לשמור על יחסים טובים עם האמריקנים יש לציית לבקשותיהם.

הצעתו של בוש הובאה אתמול להצבעת הממשלה, ומספר התומכים בה והמתנגדים לה היה שווה. עם זאת בעיצומו של הדיון התקשר נשיא ארה"ב לשרון כדי ללחוץ עליו, ובעקבות שיחה זו זכתה הצעת בוש בתמיכת 17 שרים מול 8 שהתנגדו. בתמורה הזמין בוש את שרון לוושינגטון.

דובר ראש הממשלה טען אתמול כי להחלטה אין קשר עם רצונה של ישראל לקבל גיבוי אמריקני לדרישותיה בעניין ועדת הבדיקה בג'נין.

עם זאת גורמים מדיניים אומרים, כי ישראל מבקשת לכרוך את הוויתור בעניין רוצחי השר זאבי עם השגת תמיכה מארה"ב בעניין דרישותיה ביחס לוועדת הבדיקה של האו"ם.

ואלה תגובות חברי סיעתו של השר רחבעם זאבי הי"ד על החלטת הממשלה: ח"כ צבי הנדל אמר כי רוצחי השר זאבי "צריכים להיות בכלא הישראלי או להיות מתים. אין דרך שלישית, ואסור להסכים לשום הצעה אחרת". הנדל דרש מראש הממשלה להתעקש ולא לוותר בסוגיה זו, "כפי שהאמריקנים לא היו מעיזים לוותר על הסגרת רוצחים של אזרחי מדינתם, וקל וחומר של איש ממשלה בכיר".

ח"כ אביגדור ליברמן: "על ראש הממשלה לקיים את הבטחתו ולהביא את הרוצחים לישראל".

בנו של השר זאבי יפתח פלמ"ח זאבי הגיב גם הוא על ההחלטה: "שום מדינה לא הייתה מתייחסת ככה לריבונותה ולסמלי הריבונות שלה. התנהגותו של ראש הממשלה היא הפרה בוטה של התחייבותו האישית".


