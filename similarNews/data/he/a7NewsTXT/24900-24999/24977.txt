

לאחר מאמצים רבים הביא הפורום לשמירת ערכי הליכוד, המורכב ברובו מחברי מרכז הליכוד תושבי יש"ע, לכינוס מרכז המפלגה. המרכז יתכנס בראש חודש סיוון, וחברי הפורום גאים בהישג הזה, ומסבירים כי זו הפעם הראשונה שמרכז המפלגה מקיים כינוס בעקבות דרישה של חברי המרכז, וזו גם הפעם הראשונה שהמרכז מתכנס בנושא אידיאולוגי.

לדברי נתן אנגלסמן, תושב שילה וחבר הפורום, מבקשים החברים להעביר בישיבה זו את ההחלטה שלא תקום מדינה פלשתינית ממערב לירדן, וכן לתת תוקף לאותה החלטה שכבר כתובה זה זמן רב גם במצע הליכוד וגם בחוקת הליכוד". אנגלסמן המשיך ואמר: "אנו באים בעצם להודיע קבל עם ועדה גם בתוך הארץ וגם כלפי העולם שהליכוד מתנגד למדינה פלשתינית". חברי הפורום מעריכים כי ראש הממשלה ויו"ר המפלגה אריאל שרון יצטרף להחלטה, וזאת אף על פי שבפורום כללי יותר הביע עמדה אחרת: "אין לו ברירה", הסביר אנגלסמן: "רוב חברי המרכז חתמו על בקשת הדיון ועל ההחלטה בנושא זה, ואנו מעריכים כי שרון לא ילך בדרך המנוגדת לדרכה של מפלגתו שלו". אנגלסמן הביע את בטחונו כי רוב אנשי מרכז הליכוד הם בעד ארץ ישראל השלמה, ולכן אף על פי שצפויים לחצים כאלה ואחרים על אנשי המרכז להצביע נגד ההחלטה היא תעבור ברוב מוחץ. הראיון עם אנגלסמן שודר ביומן הצהריים של ערוץ 7.

