

העיתון "ניו יורק טיימס" דיווח היום כי ממשל בוש החליט לגבש תכנית צבאית רחבת היקף להפלת נשיא עיראק סדאם חוסיין בשנה הבאה ,לאחר שהגיע למסקנה כי לא ניתן יהיה להפיל את סדאם חוסיין בהפיכה פנימית, וכי לא יהיה די בתמיכה בכוחות מקומיים כדי לשנות את המשטר. התוכנית תכלול פלישה יבשתית בהשתתפות בין 70,000 ל-250,000 חחיילים והפצצות מן האויר.

מקורות בכירים בממשל האמריקני, אמרו לעיתון, כי הוחלט לדחות את המבצע לתחילת שנה הבאה על מנת לאפשר יצירת תנאים צבאיים, כלכליים ודיפלומטים נוחים. כך למשל, אפשר יהיה להמנע משימוש בחליפות מגן מסורבלות, להכשיר את הקרקע להתמודדות עם זעזוע בשוק הנפט, ולהמתין להתקדמות של ממש במציאת פתרון לסכסוך הישראלי-פלשתיני.

קובעי המדיניות בארה"ב ומפקדי הצבא משרטטים כעת את קווי המתאר למבצע הצבאי. מכל מקום, ברור כי המבצע הצבאי יהיה דומה באופיו למלחמת המפרץ ולא למלחמה הבלתי שגרתית באפגניסטאן.
