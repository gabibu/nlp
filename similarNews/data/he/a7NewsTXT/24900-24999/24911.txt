

כ-70% מהאנשים הנחטפים בעולם נחטפו בקולומביה, שם דווח באפריל על 600 מקרים נוספים, כך עולה מדו"ח שפרסם בשבת ארגון פרטי, "קרן פאיס ליברה".

"המצב בקולומביה חמור מאוד", אמר דוד בואיטראגו, הממונה על ענייני המשפט ב"קרן פאיס ליברה", ארגון המסייע למשפחות החטופים. "נראה כי אין די במסע הבינלאומי ובמאמצים של ממשלת קולומביה ושל ארגונים כמו הקרן. חמור להיווכח כי מספר החטיפות בקולומביה רק בחודש אחד דומה למספר החטיפות במכסיקו ובברזיל במשך שנה", הוסיף.

האחראים לרוב החטיפות הם המורדים של הכוחות המזוינים המהפכניים של קולומביה (FARC), ובמידה פחותה, אנשי צבא השחרור הלאומי (ELN), ארגונים צבאיים למחצה ופושעים. אנשי ה-FARC מחזיקים בכ-20 אישים פוליטיים, בהם אחת מהמועמדות לנשיאות, אינגריד בטאנקור.

על פי מקורות יודעי דבר, מדי שנה נחטפים בקולומביה 3,000 בני אדם, נתינים קולומביאנים ונתינים זרים, אנשי צבא ואזרחים.


