

ראש הממשלה אריאל שרון נענה לדרישתו של נשיא ארה"ב ג'ורג בוש, ולפיה רוצחי השר רחבעם זאבי הי"ד וכן איש הכספים של ערפאת פואד שובאכי יועברו לכלא פלשתיני בהשגחתם של סוהרים אמריקנים ובריטיים, ובתמורה יאפשר שרון ליאסר ערפאת לעזוב את מתחם ה"מוקטעה".

ביוזמה תמכו 17 שרים ותשעה התנגדו. ראש הממשלה שרון הודיע כי ידון ביוזמה עם הנשיא בוש בוואשינגטון בשבוע הבא.

בתחילה דחה שרון את הההצעה, אך לאחר שיחה נוספת שערך עם נשיא ארה"ב בשעות הצהריים, נכנע והחליט לתמוך בה. זאת, למרות ששב והצהיר באחרונה כי לא יוותר על העמדת רוצחי זאבי למשפט בישראל. שרון אף אמר כי הוא מוכן ללכת על ענין זה לבחירות.

ראש הממשלה תירץ את כניעתו ואמר כי זוהי "בקשה אישית של הנשיא האמריקני" ועלינו להיענות לה.

התגובות לכניעה:

ח"כ אביגדור ליברמן (ישראל ביתנו) דרש לבטל את ההסכמות עם הנשיא האמריקני ואמר: "על ראש הממשלה לקיים את הבטחתו ולהביא את הרוצחים לישראל".

ח"כ צבי הנדל (האיחוד הלאומי) אמר בתגובה: כי רוצחי השר זאבי "צריכים להיות בכלא הישראלי או להיות מתים. אין דרך שלישית ואסור להסכים לשום הצעה אחרת".כמו כן הנדל דורש מראש הממשלה להתעקש ולא לוותר בסוגיה זו, "האמריקנים לא היו מעזים לוותר על הסגרת רוצחים של אזרחי מדינתם וקל וחומר של איש ממשלה בכיר" הוסיף הנדל.

שר הביטחון בנימין בן אליעזר (עבודה) הגיב כי " זהו פתרון שאינו אידיאלי אבל זוהי פנייה אישית של הנשיא בוש שאסור להקל בה ראש". בן אליעזר הוסיף כי "תמיכת הנשיא בוש נחוצה בסוגיית ג'נין, ולכן, חשוב לענות בחיוב לבקשתו כדי להמשיך להתדיין עם האו"ם בנושא ג'נין".

דובר ראש הממשלה, ארנון פרלמן, אמר כי למרות ההחלטה להכנע לתכתיב האמריקני, ישראל לא תחדל לדרוש את הסגרתם של רוצחי השר זאבי לידי ישראל. כמו כן הוסיף פרלמן כי להחלטת הממשלה אין כל קשר לרצונה של ישראל לקבל גיבוי אמריקני לדרישותיה בעניין ועדת הבדיקה בג'נין.

שר החקלאות, שלום שמחון אמר כי לישראל אסור לסרב להצעה האמריקנית, "אם כי ברור שעדיף לגרש את הרוצחים לחו"ל". שמחון הוסיף כי "יש להתנות את קבלת ההצעה האמריקנית בביטול ועדת הבדיקה של האו"ם לאירועי ג'נין".

