

חוג הפרופ' לחוסן מדיני וכלכלי פנה לראש הממשלה ולשר האוצר בתביעה לדחות על הסף את בקשתו של שר החוץ לתוספת תקציב למשרדו. לדברי חוג הפרופ' הנימוק "שהתוספת דרושה בגלל מצבנו המדיני והביטחוני הוא מוזר בלשון המעטה, כאשר פרס הוא שדירדר את ישראל למצב זה".

החוג גם חזר על פניות קודמות שלו לראש הממשלה, שבהן תבע לנתק את מערך ההסברה ממשרד החוץ ולהעבירו למשרד ראש הממשלה. לדעת החוג, "כל עוד פרס הוא שר החוץ, חזון אוסלו הוא מדיניותו, וערפאת הוא שותפו, וכל עוד פרס אינו מקבל את המדיניות שהועדפה על-ידי רוב מכריע בציבור הישראלי בבחירות 2001, כל תוספת תקציב למשרד החוץ משמעותה תמיכה במדיניות הכושלת של פרס ב-9 השנים האחרונות".

החוג המליץ לראש הממשלה להוסיף תקציב לרשם העמותות ולמשטרת ישראל, למימון החקירה המתבקשת לגבי פעילויות מרכז פרס לשלום, מקורותיו הכספיים והשימוש בהם.

את דברי החוג הביא יו"ר חוג הפרופ' לחוסן מדיני וכלכלי ד"ר רון בריימן.

