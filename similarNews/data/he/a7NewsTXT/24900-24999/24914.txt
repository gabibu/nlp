

יו"ר ש"ס השר אלי ישי קרא היום לראש הממשלה אריאל שרון ליזום פגישה דחופה עם נשיא ארה"ב ג'ורג' בוש או עם שר החוץ האמריקני קולין פאואל, כדי להעמידם על המשמעות החמורה שבה ישראל רואה את ההחלטה על ועדת בדיקה מטעם האו"ם בג'נין.

השר ישי אמר כי הוועדה כבר קבעה מראש את מסקנותיה ופעילותה תהיה סכנה לצה"ל ולישראל. הוא הביע תרעומת על כך שהוועדה רוצה לבדוק את פעילות ישראל ולא את הטרור הפלשתיני, ולפיכך הוא הציע לראש הממשלה להפעיל כל לחץ על האמריקנים ואפילו לצאת בדחיפות לוושינגטון לפגישה בנושא הזה.
