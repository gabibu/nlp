

צה"ל פועל מאז הלילה בתוך חברון נגד תשתיות חבלה. הפעולה באה בעקבות הפיגוע הקשה באדורה, בו נרצחו ארבעה ונפצעו שבעה.

חיילי צה"ל עצרו 17 מבוקשים, ביניהם מחבלי חמאס, ג'יהאד ותנזים. כמו כן נמצאו מזוודות נפץ, רובי קלאצ'ניקוב, ואם-16, טילי לאו ואמצעי לחימה נוספים.

כתבנו קובי פינקלר מוסר כי כוחות של צה"ל, מלווים בטנקים ומסוקים נכנסו לכל אזורי חברון המוגדרים כשטח A, וביניהם שכונות אבו סנינה וחארת א'-שייח. צה"ל פועל באזורים הללו בחיפושים מבית לבית, לאחר שהטיל עוצר על העיר. במספר מקומות בעיר חברון נשמעו פיצוצים וחילופי אש ולטענת הפלשתינים נהרגו עד כה 8 אנשים. מצה"ל נמסר ששהיית כוחות צה"ל בחברון היא לזמן קצוב בלבד וכשתגמר הפעילות, יעזבו הכוחות את העיר.

גורמים בישראל גילו אתמול כי פעולת צה"ל בקלקיליה מנעה פיגוע גדול במגדל רב קומות בת"א.
בפעולה חוסל, כזכור, מפקד מחבלי החזית העממית בקלקיליה, ראאד נאזל.

אמש נפצע אזרח ישראלי מאש מחבלים בכביש עפרה-שילה (90) בחבל בנימין. הישראלי נפצע מרסיסים ברגלו ופונה לטיפול רפואי.

