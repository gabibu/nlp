

בג"צ דחה עתירה, שהגישה עמותת רופאים לזכויות אדם, שטענה כי צה"ל יורה על אמבולנסים של הסהר האדום ופוגע בצוותים הרפואיים.

העותרים ביקשו שבית משפט ידרוש הסברים מהצבא ויורה על הפסקת הירי. עמדת המדינה היא כי צה"ל אינו יורה דרך קבע על אמבולנסים ומקפיד על המשפט הבינלאומי, אם כי בעבר נורו יריות על אמבולנס פלשתיני, בשל התנהגות עויינת של האמבולנס ועל רקע מקרים בעבר, בהם העבירו הפלשתינים חומרי נפץ באמבולנסים. המדינה התחייבה להשלים את הבירורים במקרים, שלטענת העותרים היה בהם ירי על אמבולנס.

השופטים, דליה דורנר, דורית בייניש ואדמונד לוי, כתבו בפסק הדין, כי אמנת ז'נבה קובעת שאסור לתקוף מתקנים רפואיים: "ואולם הצוות הרפואי זכאי להגנה מלאה, רק כאשר הוא מועסק באופן בלעדי במשימות של חיפוש, איסוף והובלה, טפול בפצועים ובחולים וכו'... יתר על כן, סעיף 21 באמנת ז'נבה קובע, כי ההגנה על מתקנים רפואיים תפסק, אם משתמשים בהם מחוץ לתפקידיהם ההומניטריים, בביצוע מעשים המזיקים לאוייב".


