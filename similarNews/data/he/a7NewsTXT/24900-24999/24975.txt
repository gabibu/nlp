

בתום הפגרה הארוכה ייפתח היום כנס הקיץ של הכנסת, וצופים שיהיה סוער במיוחד. בפתח המושב תועמד להצבעה התכנית הכלכלית, העשויה להביא עמה חילוקי דעות חריפים, וזאת על רקע המצב הבטחוני הקשה שנמצאת בו ישראל.

גם ישיבותיה הקודמות של הכנסת לא התנהלועל מי מנוחות, בלשון המעטה, והדברים הגיעו לשיאם בכך שבאחד ממושבי הפגרה האחרונים הצדיע ח"כ עיסאם מח'ול מסיעת חד"ש במועל יד, וקרא לעבר ראש הממשלה "הייל שרון".

שר התקשורת רובי ריבלין הביע את הערכתו כי המושב הנפתח היום יהיה סוער יותר מקודמו, גם בגלל הסיכוי שבקרוב תהיינה בחירות, ועקב כך יבקשו חברי הכנסת להתבלט, ויעשו זאת באמצעות פרובוקציות.

בתוך כך הודיע יו"ר הכנסת אברהם בורג כי "לא יהיו הרמות ידיים ואלימות במליאה", וכי "נשקלת החמרת צעדי הענישה שיינקטו נגד חברי כנסת שיתלהמו יתר על המידה, והדבר ייעשה באמצעות ועדת האתיקה".

במסגרת הרעיון לרסן את המליאה נשקלת גם האפשרות להשעות חברי כנסת "חוטאים" מעשר ישיבות מליאה. זאת כדי לתת שיניים לוועדת האתיקה, הבודקת תלונות על חברי כנסת העושים שימוש בביטויים גסים או כאלה הפוגעים בציבור ובתדמית המליאה.

בזמנו הגיש בורג תלונה לוועדת האתיקה נגד ח"כ מחול, אך היום הוא אומר: "אני בעד חופש ביטוי. המיעוט צריך לקבל פתחון פה בכנסת, כי זה המקום היחיד שבו יש לו פתחון פה. אני ירא מחברה שיש בה רק קול אחד. אני מזכיר לכם שבעבר קרה שדעות המיעוט הפכו כעבור זמן לדעת הרוב השולט".
עוד נודע כי בחודשים האחרונים דנה הכנסת עם משרד התקשורת בתוכנית להקמת "ערוץ משטרי". הערוץ אמור להחליף את ערוץ 33 ולשדר את ישיבות מליאת הכנסת, אירועים ממלכתיים שונים וכן שידורים מהרשויות המקומיות: "אנחנו מתמודדים עם בעיות טכניות", אמר בורג, והסביר כי יש להסדיר את הערוץ המתוכנן בחקיקה. טרם הוחלט אם הערוץ ישדר במסגרת שידורי הכבלים או בלווין.


