

מנכ"ל משרד התחבורה, סלמן בן ציון, הורה היום למנכ"ל מע"צ, עמי לקס, לפעול לאלתר להסרת כל השילוט הבלתי חוקי המוצב בצידי הכבישים הבינעירוניים בכל רחבי הארץ.

מדובר בעיקר במודעות פרסום בלתי חוקיות שהוצבו בחודשים האחרונים בכבישים הבינעירוניים וכן במודעות של תעמולת הבחירות להסתדרות שנתלו לאחרונה בצידי הדרכים הבינעירוניות.

מנכ"ל משרד התחבורה ציין כי הצבת פרסומות ושלטי תעמולה בצידי הדרכים מנוגדת לתקנות התעבורה ועלולה לפגוע בבטיחותם של הנהגים בכבישים.

"שלטי פרסומת בצידי כבישים בינעירוניים עלולים לגרום לתאונות דרכים קטלניות, בעיקר בעת נסיעה מהירה מאחר והם מסיטים את תשומת הלב של הנוסעים מהמתרחש בכביש לשלטים", הוסיף בן ציון.



