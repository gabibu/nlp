

ועדת הבדיקה לאירועים בג'נין נתקלה בהתנגדות נמרצת מצד אישים מן הדרג הפוליטי והצבאי בישראל, ובעקבות בקשתו של שר החוץ, שמעון פרס ביטלה את טיסתה לישראל, שנועדה לאמש.

פרס, אגב, גורס כי יש לשתף פעולה עם הוועדה וטוען כי זו ההזדמנות של ישראל להזים את השמועות על טבח שביצעה ישראל כביכול במחנה ג'נין. לעומתו מסבירים אישים פוליטיים וצבאיים כי הימצאותה של הוועדה מזיקה לישראל, וכי המסקנות שאליהן היא אמורה להגיע ידועות מראש. הרמטכ"ל רב אלוף שאול מופז אמר אתמול לשרי הממשלה כי הוא מתנגד בתוקף לבואה של המשלחת. השר לבטחון הפנים עוזי לנדאו הזהיר את חברי הממשלה כי מדובר ב"מופע חימום" לקראת הבאת כוח רב לאומי לשטחי הרש"פ, וכי יש להיזהר ממגמה זו.

גם ראש הממשלה לשעבר בנימין נתניהו אמר אתמול בשיחה עם כתבנו אפי מאיר כי הוא מתנגד לבואה של ועדת הבדיקה, המציגה מוסר כפול, וכך הוא התבטא: "טירוף, טירוף! אינני מסוגל להבין איך הסכימו לדבר שכזה". הוא הסביר כי כל השנים הדפו נציגי ישראל באו"ם משלחות כאלה, וקבע כי האו"ם אינו גוף שיכול לבדוק דברים באופן מבוקר ואחראי: "בעיקר לאחר שהוא הוכיח העדר תום לב בכך שלא ביקש לבדוק אפילו פעם אחת את מעשי הטבח הנוראים, הגלויים לעין, שהפלשתינים עשו. לכן לא צריך לשתף פעולה אתם".

אתמול דחה ראש הממשלה שרון ביממה את ההצבעה על נושא שיתוף פעולה עם צוות הבדיקה, והנושא יועלה היום להצבעה בקרב השרים. שרון נקט צעד זה כדי לאפשר לאמריקנים ללחוץ על מזכ"ל האו"ם קופי ענאן, האחראי על הוועדה, להגיע להסדר עם ישראל בנושאים הנתונים במחלוקת, כגון הרכב הוועדה והשאלה אם היא תגיש מסקנות בתום עבודתה.

אתמול דיווחנו בהרחבה על התכונה הרבה במחנה ג'נין לקראת בואה של הוועדה ועל השקעת המאמצים הרבים בטיוח העובדות. ערביי הרש"פ מתכוונים גם לעשות שימוש בדו"ח של הוועדה ולהביא את המעורבים בלחימה בג'נין למשפט בינלאומי.


