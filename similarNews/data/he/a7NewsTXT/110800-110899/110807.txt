

נאבק למען רפורמה אמיתית במשרד החינוך, שחייב לשנות יחסו למורים ולראות בהם נכס. נשתדל בכל כוחנו שרוב המורים שקיבלו את מכתבי הפיטורים יוחזרו לעבודה. דברי מזכ"ל הסתדרות המורים יוסי וסרמן לערוץ 7.

כך הזהיר יו"ר הסתדרות המורים, יוסי וסרמן, בעקבות 4500 מכתבי הפיטורים שנשלחו למורים לאחרונה, הסתדרות המורים ביקשה מכל מורה שיקבל לביתו מכתב פיטורים לשלוח אותו להסתדרות המורים שם ירוכזו כל המכתבים ויוחלט מה ייעשה בהם.

בראיון ליומן הצהריים של ערוץ 7, הסביר וסרמן את החלטת הסתדרות המורים שלא להשבית כרגע את מערכת החינוך כהחלטה שנובעת מתוך דאגה לכלל אוכלוסיית תלמידי מדינת ישראל, "למרות הצורה המכוערת שבה פוטרו המורים החלטנו כרגע שלא להשבית את מערכת החינוך, ורק אם נציגי משרד החינוך לא יסכימו לשבת עמנו לספסל הדיונים ננקוט בצעד קיצוני זה".

לשאלת המראיין, עוזי ברוך, האם חושבים בהסתדרות המורים שיש צורך בייעול מערכת החינוך כפי המלצות ועדת דברת, הפתיע וסרמן והסכים לכך, אולם בהסתדרות המורים מעוניינים שהייעול יעשה בצורה שונה לחלוטין, "יש מורים שמעוניינים לפרוש פרישה מוקדמת ממקצוע ההוראה, ויש הרבה יותר מ4500 מורים כאלו, ניצור להם תנאים מתאימים לפרישה, ובכך נייעל את מערכת החינוך".

את ההתנהגות המכוערת, כהגדרתו, של משרד החינוך, הסביר וסרמן בכך שמכתבי הפיטורים נשלחו למורים שלדברי משרד החינוך הם לא טובים או מלמדים מקצועות שלא נצרכים, ואולם ברגע שישבו עם ארגוני המורים מבטיחים במשרד החינוך שיחזרו לעבודה, "איזו מין התנהגות זו?" שואל וסרמן, "הם מורים טובים או לא?", "אני מבטיח להאבק למען רפורמה אמיתית במשרד החינוך, שחייב לשנות יחסו למורים ולראות בהם נכס ולא נטל, שהרי אין תקדים לפיטור 4500 עובדים במגזר הציבורי, אנו נשתדל בכל כוחנו שרוב המורים שקיבלו את מכתבי הפיטורים יוחזרו לעבודה" סיים וסרמן.

