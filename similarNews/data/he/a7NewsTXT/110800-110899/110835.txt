

שלושה פועלים סיניים שחטפו את מעסיקם במגמה לדרוש כופר כספי גבוה הובאו בצהריים להארכת מעצר, כתבנו בדרום משה פריאל מדווח.

אתמול התקבלה הודעה במרחב אילת של המשטרה על היעדרות תושב סין המועסק כאחראי על פועלים. הנעדר נראה לאחרונה כשהוא פודה כסף לעובדיו בבנק באילת.

מרחב אילת החל בחקירת האירוע במהלכה נמצא אופנועו של הנעדר כשהוא הפוך וקסדתו שבורה. בעקבות כך גבר החשש לגורלו. בהמשך החקירה התקבלה שיחת טלפון אצל אחיו של החטוף בה נדרש לשלם 300 אלף ש"ח באיום כי אם לא יעשה זאת יהרג אחיו.

חקירת האירוע הועברה ליחידה המרכזית דרום ובעקבות חקירה מאומצת שכללה הפעלת שיטות חקירה מתוחכמות הצליחו בלשי היחידה לעלות על עקבותיו של החטוף.

בפשיטה שביצעו השוטרים תחת פיקודו של סגן ניצב מאיר אזולאי בדירת מסתור בקיבוץ להב בדרום אותר החטוף במחיצת 3 סינים החשודים בחטיפתו.

שלושת החוטפים הובאו היום (ד') בצהריים להארכת מעצרם בבית משפט השלום בבאר שבע.
כתבנו משה פריאל מדווח כי שופט ביהמ"ש האריך את מעצרו של החשוד העיקרי ב 7 ימים ושל השניים האחרים בשלושה ימים.(ר)
