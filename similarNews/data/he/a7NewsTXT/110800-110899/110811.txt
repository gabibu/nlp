

אבי פרחן, תושב אלי סיני, תוקף בדברים חריפים את החלטת חברי הפורום המשפטי למען א"י להיפגש עם שרת המשפטים ציפי לבני.

בראיון ליומן הצהרים של ערוץ 7, הסביר פרחן את התנגדותו והתנגדותם של רוב תושבי גוש קטיף למגעים שמנהל הפורום המשפטי למען א"י בטענה, שכאשר אדם נאבק על ביתו לא מנהל מגעים להשגת ישוב חלופי, פרחן גם התייחס לטענה הנגדית, שאין מטרתם של המגעים להחליש את המאבק כנגד תכנית ההתנתקות, אלא ליצור מעין "תעודת ביטוח" למפונים, במקרה שיתבצע הפינוי: "מדינת ישראל נאבקת על קיומה מיום הקמתה, ותושביה נמצאים כל העת בסכנה מתמדת מפני אויבינו מסביב, אולי בגלל סכנה זו ניצור קשר עם מדינות כגון קנדה ארה"ב ואפילו אוגנדה, למקרה שחס וחלילה מדינת ישראל תושמד, ונצטרך למצוא מקום עבור הפליטים הרבים, ואף נכין הסכמים עם חברות שיט לשם הסעתם לארצות אלו באוניות בבוא העת, והכול רק כדי להכין תעודת ביטוח... הרי כל בר דעת מבין שבמגעים אלו בעצם קיומם ישנה פגיעה שלא תתואר במאבק!".

פרחן גם דוחה את ההשוואה למצב בימית בו הגיעו להסכם עם נציגי הממשלה לפני הפינוי, "המצב בימית היה שונה לחלוטין, ראשית העיר ימית הייתה בקושי בת שבע שנים כשפונתה בניגוד ליישובי גוש קטיף שחלקם בני למעלה מ-25 שנה, ושנית, הרבה מתושבי ימית היו אנשי צבא קבע שברגע שקיבלו פקודה לעזוב, עזבו. ואף על פי כן, המשפחות הבודדות שנותרו למרות הכול היה קשה לפנותם, החיילים לא העיזו להיכנס לתוך בית ולהוציא את תושביו החוצה. אני בטוח שאם כל תושבי גוש קטיף ידחו את כל הניסיונות למשא ומתן עמם, ויתייצבו כנגד כל הניסיונות לפנותם, לא יהיה שום כוח בעולם שיוכל עליהם" סיים פרחן.

ביומן הצהריים של ערוץ 7 התראיין גם אביעד ויסולי, איש פורום המשפטנים שהתייחס לדבריו של פרחן והודה כי "אף גוף לא הסמיך אותנו לנהג מו"מ עם הממשלה".

ויסולי הסביר מדוע בכל זאת ביקש הפורום להיפגש עם נציגי הממשלה, "הארגון שלנו הוא ארגון וולונטרי המונה עשרות עורכי דין שבא לבחון את ההצעות שמוצעות למתיישבי גוש קטיף באם יפונו, ולהמליץ להם על ההצעה הטובה ביותר, ולא לנהל משא ומתן עם הממשלה בשם המתיישבים, ואכן בפגישה הוצגה תכנית הממשלה במלוא מערומיה, בכך שהציעה להקים מועצה אזורית חדשה שתאגד את כל יישובי גוש קטיף באם יפונו, שהרי ליישום תכנית זו נדרש פרק זמן של ארבע עד חמש שנים, ובינתיים יגורו המתיישבים המפונים בכעין מחנה פליטים, ויותר מכך, לאחר פרק זמן זה, את אף אחד כבר לא יעניין המתיישבים הללו, ולא יהיה כסף ליישב אותם במגורי קבע, אני לא מצליח להבין איך מוציאים אדם מביתו ולא נותנים לו פתרון למגורי קבע?".

ובתשובה לשאלת המראיין עוזי ברוך כיצד מגיב לעמדת רוב תושבי גוש קטיף שאין לנהל שום משא ומתן עם נציגי הממשלה, השיב ויסולי שלדעתו צודקים תושבי גוש קטיף, כי אין לנהל שום משא ומתן על שלילת זכויות אזרח, "כמו שאישה לא תנהל משא ומתן לשם אינוסה בתנאים מסוימים, וכמו שילד לא ינהל משא ומתן על רציחתו בתנאים שונים, כך אסור לאנשי גוש קטיף לנהל משא ומתן על פגיעה בזכויותיהם הבסיסיות ביותר, ובמיוחד לפי ההסכמים שהציגה הממשלה אתמול" סיים ויסולי.


נזכיר כי בפגישה שנערכה בלילה שבין שני לשלישי הציעה שרת המשפטים ציפי לבני לנציגי הפורום, שבתמורה לפינוי ללא מאבק של יישובי גוש קטיף תסכים הממשלה להקמת מועצה מקומית שתקרא "ניצן" ותכלול את יישובי גוש קטיף המפונים, באם גוש הישובים שיעבור ימנה מעל 10,000 איש.

