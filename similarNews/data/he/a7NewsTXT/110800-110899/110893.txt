

פרופ' משה קווה נשיא אונ' בר אילן: הרבנים הפכו לגורם סמכות אבסלוטי בעיני הנוער הדתי לאומי וכתוצאה מכך מעמד ההורים ואנשי החינוך התערער. על החברה הדתית להגדיר מחדש את מעמד אנשי החינוך וההורים.

פרופ' משה קווה נשיא אוניברסיטת בר אילן אמר בכנס בנושא "חינוך כאתגר חברתי", שנערך באוניברסיטת בר אילן, כי על החברה הדתית להגדיר מחדש את מעמדם של אנשי החינוך וההורים כדמויות סמכותיות בעיני הנוער הדתי."אסור שהרבנים יהיו המחנכים היחידים של הנוער".

כתבתנו רותי אברהם מוסרת כי לדברי קווה "הרבנים הפכו לגורם הסמכות האבסולוטי בעיני הנוער הדתי-לאומי. כתוצאה מכך, מעמדם של ההורים ואנשי החינוך התערער. על החברה הדתית לחזק את מעמדם של ההורים ואנשי החינוך, ולהבטיח את המשך חינוך בני הנוער הדתיים לפתיחות וחשיפתם לעולם הידע המדעי, וזאת, במקביל למסורת היהודית. רק באמצעות שיח ופתיחות נוכל לגשר בין הדעות והזרמים הקיימים בחברה הישראלית ולהביא לשיפור במצבה החברתי - כלכלי של מדינת ישראל."

קווה הוסיף כי אוניברסיטת בר אילן רואה עצמה כנושאת הדגל להדברות בין חלקי העם. "דרכה של האוניברסיטה לשלב מדע, מסורת ופתיחות היא זו שתביא לקרוב הלבבות בכלל הציבור הישראלי".

הכנס התמקד באתגרים הניצבים בפני מערכת החינוך בישראל בימים אלו והשתתפו בו גם האלוף במיל' עוזי דיין ואנשי חינוך ואקדמיה בכירים.

האלוף דיין טוען כי לעמידות החברה קשר הדוק למערכת החינוך, ורק העלאת החינוך לראש סדר היום הציבורי תכשיר את החברה לקראת התמודדויות עם הסכנות האורבות לה מבחוץ ומבפנים.
