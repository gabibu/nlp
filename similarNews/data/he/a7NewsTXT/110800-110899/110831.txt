

ביום ראשון שאחרי יום העצמאות יפתחו סטודנטים חברי 'התא הכתום' בשביתת רעב נגד יישום תכנית ההתנתקות.

הסטודנטים יתבעו מראשי המדינה לפתוח בדיון מהותי ומשמעותי בציבוריות הישראלית, דיון שלטענתם טרם בוצע.

דוברת מועצת יש"ע אמילי עמרוסי מציינת בשיחה עם כתבנו שמעון כהן כי היוזמה לשביתת הרעב באה מכיוונם של הסטודנטים, ומועצת יש"ע תסייע להם בסוגיות הלוגיסטיות כהצבת המאהל וכיוצא באלה. לדברי עמרוסי מדובר בסטודנטים שרובם חילוניים, עובדה אותה היא רואה כבעלת משמעות ייחודית למהלך הנוכחי.

"שביתת הרעב הזו היא הראשונה בשביתות הרעב שעתקיימו על טהרת הסטודנטים. באירוע לא יהיו מעורבים אישי ציבור, אם כי אנחנו מקווים שיצטרפו אליהם אזרחים תומכים", אומרת עמרוסי ומציינת כי הם נכנסים למהלך מבלי לדעת כיצד ומתי יסתיים כיוון שלא הוגדר יעד מוגדר לשביתת הרעב. "בתקופה זו ייעדרו הסטודנטים מלימודיהם, השביתה והישיבה במאהל המחאה תבוצע במשך כל שעות היממה תוך קיום ההגבלות המקובלות בשביתות רעב", היא מוסיפה.

כאמור, שביתת הרעב תחל ביום ראשון שלאחר יום העצמאות ותתקיים מול משרד ראש הממשלה בירושלים.
(ש)
