

ישראל תיצא השנה לראשונה אפרסקים ונקטרינות, כך מסר מנכ"ל ארגון מגדלי הפירות בישראל, גיורא סלע. זאת בעקבות הרוויה בשני סוגי הפירות בשוק המקומי.

מגדלי האפרסקים והנקטרינות איתרו בעקבות הרוויה בשוק הישראלי שני שוקי יעד חדשים לפירות הקיץ הישראלים וייצאו אליהם חלק מהתוצרת.

היצוא יתבצע לדרום אפריקה שנמצאת בחצי הכדור הדרומי ולכן עונות השנה בה הפוכות מאשר בישראל וכן לאירופה תוך ניצול חלון הזמן עד לחודש יוני שבו מגיעים פירות קיץ רבים לשווקים באירופה.

סלע ציין שבקיץ הקודם סבלו מגדלי הפירות בישראל מעודפים גדולים, וזאת הן כתוצאה מהיבולים הגבוהים והן כתוצאה מסגירת מסוף קרני לתקופה ממושכת בתחילת העונה והפסקת הכנסת הפירות לרצועת עזה. היקף הנזק לענף הפירות בעקבות העודפים נאמד בשנה הקודמת על פי הערכת משרד החקלאות ב-200 מיליון שקל. המגדלים מבקשים השנה להמנע ממצב דומה, בין השאר בעזרת היצוא לחו"ל.

יבול האפרסקים והנקטרינות השנה צפוי להגיע לכ-50 אלף טון ויעד היצוא הוא 5000 טון, כך מוסר סלע.
(ש)
