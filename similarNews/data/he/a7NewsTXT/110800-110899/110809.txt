

"אם המשטרה והצבא יטילו מצור על גוש קטיף, ולא יתנו להיכנס לשם נפגין תחת הקריאה שלא ניתן עוד שיקימו גטו, במיוחד לא בארץ ישראל. לא ניתן שיהיה אות קין שכזה על מצחה של המדינה". דברי הרב חנן פורת לערוץ 7.

"אם המשטרה והצבא בהוראת הממשלה יטילו מצור על גוש קטיף, ולא יתנו להיכנס לשם נצעד לגוש עם עשרות ואפילו מאות אלפי מפגינים תחת הקריאה שלא ניתן עוד שיקימו גטו, במיוחד לא בארץ ישראל, ולא ניתן שיהיה אות קין שכזה על מצחה של מדינת ישראל", כך קרא הרב חנן פורת בראיון ליומן הצהרים של ערוץ 7.

אתמול, עוררו דבריו של הרב חנן פורת סערה בעקבות התבטאותו, שמוכן, הוא וחבריו, למסור את הנפש על הגנת גוש קטיף, דברים שפורשו כנכונות להתאבד כדי למנוע את ביצוע תכנית ההתנתקות, היום הסביר הרב חנן פורת, שלא זו הייתה כוונתו אלא רצה להבהיר לציבור הישראלי את חוזק הקשר לגוש קטיף, "אנשים רואים את הקשר לגוש קטיף כקשר ממוני, אנו קשורים לשם כי יש לנו שם נדל"ן ונכסים, רציתי לזעזע אנשים אלו, להסביר להם שאין להם מושג על מה מדובר, אנשים שגרים שם וסופגים פצמרי"ם ופיגועי טרור ועדיין ממשיכים לגור שם, הם מוסרים את החיים שלהם על ארץ ישראל, כמו במלחמת מצווה שבה מצווים אנו למסור את נפשנו לשם הגנה על ארץ ישראל, כוונתי לא הייתה חס וחלילה לקרוא להתבצר בגוש קטיף מחוברים לבלוני גז, אלא להבהיר באיזה מימד נפשי אנו נמצאים כאשר אנו מדברים על גוש קטיף".

לשאלת המראיין עוזי ברוך מהו הביטוי בפועל של מצוות מסירות נפש במאבק על גוש קטיף, השיב הרב פורת כי אמנם אין אנו נמצאים במלחמה מול אויב ולכן אי אפשר לבטא מסירות נפש זו כפשוטה בפועל, ואף אסור לנהוג באלימות כלפי הכוחות המפנים, אך עדיין אם המסירות לא"י תעמוד לעומת קבלת תשלום, חובה עלינו לסרב לכך, "בדברי רציתי להבהיר את עומק הקרע שיווצר בעם באם תיושם תכנית זו", "המאבק כעת חייב להיעשות בשלושה מישורים, תפילה לרבש"ע שיבטל את רוע הגזירה, פעולות שכנוע מדלת לדלת במסגרת "פנים אל פנים", והגעה לגוש ביום פקודה וקיום שביתת רעב המונית שתשנה את החלטת הממשלה הנוראה הזאת".

