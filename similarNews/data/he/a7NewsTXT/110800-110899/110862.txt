

הקבינט אימץ את המלצת שר הבטחון שלא למסור לפי שעה את הערים הערביות לרש"פ, בשל אי עמידתה בסיכום לפיו עליה לאסוף את נשקם של המבוקשים. ועדת חו"ב קבעה כי הצבת חיילים מצריים בפילדלפי מחייבת אישור הכנסת.

הקבינט החליט להקפיא לפי שעה את מסירת הערים לרש"פ. ההחלטה התקבלה בעקבות המלצתו של שר הבטחון מופז במהלך ישיבתו הבוקר של הקבינט המדיני בטחוני. מופז אמר כי הרש"פ אינה עומדת בסיכום לפיו עליה לאסוף את נשקם של המבוקשים.

הרש"פ מצידה הודיעה היום שוב כי אין לה שום כוונה לפרק את החמושים מהארגונים השונים, מנשקם. גורם בכיר ברש"פ אמר כי אין כוונה לאסוף כלי נשק המשמשים ל"התנגדות הפלשתינית". מפקד הביטחון המסכל, אבו שבאכ דחה את התנאי שהציבה ישראל לפרק את החמושים קודם להעברת הערים לרש"פ, ואמר שלא תתבצע שום פעולה כזו קודם העברת הערים לרש"פ.

למרות הקפאת מסירת הערים, הליך שחרורם של מחבלים כלואים נמשך. שרת המשפטים דיווחה לקבינט כי הועדה המשותפת ישראלית פלשתינית תקיים ביום א' ישיבה שבה ידונו בהמשך שחרור מחבלים כלואים. מדובר בשחרורם של 400 מחבלים בהתאם להבנות עם הרש"פ.

בועדת החוץ והביטחון של הכנסת התקבלה היום החלטה המחייבת הבאת כל שינוי במצבת הכוחות המצריים לאורך הגבול ישראלי מצרי לאישורה של הכנסת. הועדה קבעה כי שינוי המצבת מהווה שינוי מהותי בהסכמי השלום עם מצרים.

שר האוצר אמר בראיון לגלי צה"ל כי לא היה "נשען" על המצרים "ולא חשוב כמה התחממו היחסים". הוא הוסיף כי ההתעקשות המצרית להכניס חיילים לציר פילדלפי "מחשידה".

דבריו נסמכים גם על אזהרתה של ועדת המשנה של הכנסת לשירותים חשאיים ששיגרה מכתב שהוצג בפני הועדה, ובו התריעה מפני הכנסת כוחות מצריים חמושים לגבול עם ישראל. "ההתעקשות המצרית על הכנסת חיילים לציר פילדלפי מעלה את החשד שהם מעוניינים לשבור את הטאבו של פירוז סיני ולא להילחם בהברחות", נאמר במכתב. (ר)
