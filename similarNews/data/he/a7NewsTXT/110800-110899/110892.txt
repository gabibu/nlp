

רה"מ שרון בעצרת הזכרון לשואה: הלקח שלמדנו הוא שיהודים לא יהיו בעולם ללא בית וללא כוח מגן יהודי שידע להגן על חייהם. שרון ישתתף היום במצעד החיים בפולין ועימו: הרבנים לאו, דרוקמן, ו- 18 אלף צועדים.

בעצרת הזכרון שנערכה אמש במוזיאון 'יד ושם' ושפתחה את אירועי יום בזכרון לשואה ולגבורה אמר רה"מ כי הלקח העיקרי מהשואה הוא שלעולם לא ימצאו את ישראל לא מוכנה וכי עם ישראל יגן על עצמו באמצעות צה"ל.

"בחושך הנערם הערב הזה מסביב, על הרי ירושלים, אנחנו מתייחדים עם קורבנות הפרק החשוך ביותר בתולדות האנושות - והטראגי ביותר בתולדות העם היהודי. ליל ביעותים שנמשך שש שנים תמימות והמית כשישה מיליון יהודים, מחה מעל פני האדמה אלפי קהילות יהודיות והחריב עולם יהודי מפואר.
השנה אנו מציינים 60 שנה לשחרור מחנות ההשמדה ולסיום מלחמת העולם השנייה. אבל יום השחרור לא היה יום של שמחה לעם היהודי. לא היה יום של שמחה לניצולי השואה.

מעניהם, שגזלו מהם את קרוביהם, את שמותיהם, את בגדיהם, את נעליהם, את שערם והפכו אותם למספרים   נוצחו. אך שמחת השיבה לחיים נמחצת תחת כובד הכאב המתעורר בנפש שעד עכשיו פקדה על עצמה בגבורה, כדי לשרוד, לא להרגיש דבר: כאב הבדידות, כאב החברים המתים, כאב הנעורים האבודים, כאב האדמה שהפכה לבית הקברות הגדול ביותר של העם היהודי.

אנטק צוקרמן וצביה לובטקין, מגיבורי המרד בגטו ורשה, סיפרו איך עמדו ביום השחרור בודדים ומיותמים בתוך המון החוגגים הפולנים שסביבם, אבלים בתוך גל האושר הכללי, בין הטנקיסטים המתנשקים והפרחים שעפו באוויר. הם מצאו עצמם על פרשת דרכים ועמדו בה תועים ואבודים. הם יכלו סוף סוף ללכת הביתה, אבל הבית נחרב מזמן. קצין רוסי יהודי אותו שאלו לאן כדאי ללכת, אמר להם   "אל תלכו למזרח ואל תלכו למערב. בשום מקום אין אוהבים אותנו".

כמו רבים מניצולי השואה, הם בחרו לעלות ארצה ובנו כאן   במדינת ישראל, מדינת היהודים, את ביתם החדש".

שרון הוסיף כי הוא יוצא להשתתף במצעד החיים ויחד עימו יוצאים ניצולי שואה ששרדו את התופת ובחרו אף הם לעלות לישראל ולבנות בה את ביתם. "ביקשתי מהם שייקחו איתם למצעד החיים את נכדיהם, חיילות וחיילים בצבא ההגנה לישראל. כך הם יעמדו שם מחר, בבירקנאו, מלווים שוב בלובשי מדים   אך הפעם לא יהיו אלה חיילי אויב שטופי תאוות רצח, אלא נכדיהם של הניצולים, שהם היום חיילי צה"ל, צבא ההגנה לישראל, חומת המגן של מדינת היהודים. זהו אולי הביטוי המובהק ביותר להבדל שבין הימים בהם הוצעדו יהודים בצעדות המוות להיום, כשאנו צועדים גאים במצעד החיים.

את לקח השואה לעם היהודי-למדנו. יהודים שוב לא יהיו בעולם בלא בית, בלא חוף מבטחים שאליו יוכלו למלט את נפשם ובלא כוח מגן יהודי שיידע להגן על חייהם"

במצעד החיים שבו ישתתף רה"מ שרון יטלו חלק כ-18 אלף בני נוער שיגיעו מרחבי העולם. כמו כן יסעו גם הרב ישראל מאיר-לאו, הרב חיים דרוקמן והאלוף (במיל.) חיים ארז. למשלחת של ראש הממשלה יצרטפו גם 20 ניצולי שואה יחד עם קרוביהם - בניהם ונכדיהם המשרתים כיום בצה"ל. אל האירוע צפויים להגיע משלחות מ-50 מדינות, שרים, שגרירים ומכובדים מרחבי העולם.

הסוכנות פרסמה היום כי אושרה הקצבה מיוחדת וחד פעמית בסך מיליון דולר לכיסוי הוצאות "מצעד החיים" שנערך השנה. יו"ר הסוכנות היהודית, סלי מרידור, המכהן גם כסגן הנשיא של ועידת התביעות, המנהלת את חלוקת הפיצויים שממשלת גרמניה מעניקה לעם היהודי, המליץ היום לוועידה לאשר את ההקצבה המיוחדת.

מרידור אמר כי "ההשקעה בחינוך הדור הצעיר לזיכרון השואה והנצחתה הינה יעד מרכזי לצד המשך תשלום הפיצויים לניצולים. זיכרון השואה והנצחתה היא הניצחון האמיתי וארוך הטווח של העם היהודי. דווקא היום, נוכח התופעות האנטישמיות והאנטי ציוניות המתגברות ומכחישי השואה למיניהם, ועקב ההתמעטות הטבעית של אוכלוסיית הניצולים והעדויות שבפיהם, עלינו להגביר פעילותנו בתחום החינוך לצעירים יהודיים מכל העולם. לכן אני מבקש להקצות למפעל חשוב כל כך כמו מצעד החיים ולמפעלים דומים את כל התמיכה האפשרית. זאת כדי לאפשר להם להביא אוכלוסיות גדולות ככל האפשר לחוות את הביקור במחנות, ולקיים פעילויות חינוכיות".

מול יד ושם הפגינו הערב עשרות אנשי ימין, בשלטים שאותם נשאו נאמר: "ההתנתקות תביא לשואה" ו'יהודים לא מגרשים יהודים'. הרב וולפא מרבני חב"ד וראש המטה להצלת העם והארץ שהשתתף בהפגנה, אמר כי ההתנתקות יכולה להביא שואה נוראה על עם ישראל, וסכנה למיליוני יהודים החיים בארץ הקודש. הרב וולפא הוסיף כי לא יתכן לעשות חגיגות ולציין את יום השואה, ובו זמן לא לומדים לקח מהשואה. מדינה שעוקרת אנשים מבתיהם ונותנת אותם ככפרי נופש לרוצחים, לא ראויה לציין את יום השואה".
