

מאגר שמות הנספים ביד ושם יתורגם לרוסית כדי לעודד איסוף שמות הנספים. ביד ושם מציינים כי עדיין חסרים כ 3 מיליון שמות של נספים ורבים מהם של יהודים ממדינות ברה"מ לשעבר.

קרוב ל 3 מיליון שמות של נספים בשואה עדיין חסרים במאגר יד ושם וההערכה ביד ושם היא כי רבים מהחסרים הם של יהודים ממדינות בריה"מ לשעבר. במטרה להעלות את המודעות למפעל ההנצחה ולעודד את איסוף שמות הנספים במדינות אלו, יחל יד ושם בתרגום המאגר לשפה הרוסית.

בחמשת החודשים מאז הועלה המאגר המרכזי של שמות קרבנות השואה לאתר האינטרנט של יד ושם: www.yadvashem.org, בגירסא עברית ובגירסא אנגלית, ביקרו בו כארבעה וחצי מיליון גולשים מכל מדינות העולם, במיוחד ממדינות בהן יש ריכוזים גדולים של יהודים. רק אלפים אחדים   פחות מאחוז בודד של המבקרים   הגיעו מארצות חבר העמים, למרות שבארצות אלה קיים שיעור גבוה של ניצולי שואה וצאצאיהם. יד ושם שם לו למטרה לגייס את המשאבים הדרושים להכנת גירסאות בשפות נוספות והראשונה שבהן היא השפה הרוסית.

פרוייקט התרגום לרוסית יושלם במהלך השנה הקרובה. ייעודו של הפרוייקט הוא להפוך את המאגר לנגיש לקהילות היהודיות במדינות בריה"מ לשעבר ולאוכלוסייה הדוברת רוסית בארץ, ולאפשר להם להוסיף שמות של יהודים שנרצחו בשואה באמצעות מילוי דפי עד מקוונים.

כזכור, דפי עד הם אותם דפים שאוסף יד ושם מאז שנות החמישים בהם ממלאים מכרים וקרובים של הנספים את שמותיהם ופרטיהם האישיים של הנרצחים. בסיום הפרוייקט יוכלו הקהילות דוברות הרוסית והאוקראינית להיות שותפות למהלך הכלל-יהודי של זכירת הנרצחים בשואה כאנשים אמיתיים ומזוהים שחייהם נשדדו, ולא רק כסטטיסטיקות.(ר)
