

מדריך קרב מגע סירב להדריך הגנה עצמית נגד מתנחלים והודח לשרת כאפסנאי, "לא אאמן חיילים נגד יהודים. אותי לימדו לאמן רק נגד אויב", אמר. 2 צוערים הודחו מקורס מ"כים עקב סירוב להשתתף באימון הכנה להתנתקות.

עידן, מדריך מצטיין לקרב מגע בחטיבת גבעתי, קיבל כבר לפני מספר ימים הוראה לאמן את חייליו בהתגוננות והתנהלות מול תוקפנות אגריסיווית במיוחד. הוא דרש לוודא שאין מדובר בהיערכות ליישום ההתנתקות. מפקדיו הרגיעו אותו, אולם לפני ימים אחדים התבקש לאמן את חייליו במיגננה מפני תוקפנות של מתנחל אוחז סכין. כמו כן נדרש לאמן את חייליו בפינוי מאחז.

על פי דיווח המופיע באתר ynet הודיע המדריך למפקדיו שהוא אינו מוכן לבצע את שהוטל עליו ואף יהיה נכון להישפט על סירוב זה, אולם בפני בית דין צבאי ולא בפני מפקדיו בחטיבה. "אינני מוכן לאמן חיילים נגד יהודים. אותי לימדו לאמן רק נגד אויב", אמר המדריך.

אביו של המדריך התראיין לאתר, שם סיפר כי מפקדים בכירים בחטיבה ביקשו מבנו לבצע את הפקודה למרות דבריו אלה, אולם הוא עמד בסירובו וטען כי לא יסבול מצב בו חייל יבעט במתנחל באופן ובשיטה אותה למד ממנו.

כתבנו שמעון כהן מוסר כי על פי הדיווח הודיע המדריך, עידן, למפקדיו כי יהיה מוכן לבצע את המשימה אך ורק אם יחתמו בפניו על התחייבות ברורה לפיה לא ישתמשו חייליהם באלימות כלפי יהודים, ובמידה וכן יתנהגו באופן שכזה ייכלאו. מפקדיו סירבו להיעתר לבקשתו.

"מי מבקש מחייל לאמן נגד יהודים? איך אפשר לעשות מצפונית דבר כזה? לבן שלי יש נפש יהודית, הוא לא מסוגל לאמן חיילים נגד יהודים. אני מבין לליבו ותומך בו באופן מלא", אמר האב. "אני נגד סרבנות", אומר האב, "סרבנות בצה"ל זה דבר גרוע, צריך לתת את הדם למען המולדת, אבל הבן שלי לא מסרב לבצע פקודה, מדובר כאן בעיה מצפונית. הוא לא יכול לעשות דבר כזה, תסתכלו על הנפש שלו".

ביממה האחרונה התבשר המדריך המצטיין כי הוא מודח מתפקידו וישובץ כאפסנאי.

בתגובה לאירוע אומרים בחטיבת גבעתי כי המדריך ביקש לשפר את תנאי שירותו במסווה של סרבנות אידיאולוגית מצפונית.


באירוע נוסף, עליו מדווח כתבנו חגי הוברמן, הורחקו שני צוערים מקורס מ"כים כיוון שסירבו להשתתף בקורס הכנה להתנתקות.

מפקד ביה"ס לחי"ר, אל"מ אלון פרידמן, הורה להדיח שני צוערים בקורס מ"כים, כיוון שסירבו להשתתף בשיעורי הכנה להתנתקות שהועברו לחיילי הקורס.

כתבנו מציין כי האירוע היה ביום ראשון השבוע. חניכי קורס מ"כים נכנסו לשיעור בנושא "חיזוק תשתיות הידע החינוכיות לקראת ההתנתקות". השיעורים, המבוססים על ערכח חיל החינוך, כוללים הרצאות בנושאי היסטוריה של ההתיישבות ביש"ע, צבא במדינה דמוקרטית, הסברים על התוכנית, ועוד. השיעור מסתיים בתיאורי תרחישים שונים הצפויים בהתנתקות.

שני החיילים, שאחד מהם מתגורר כיום בנוה-דקלים, הבהירו למפקדיהם כי עצם ההשתתפות בשיעורים אלו כמוהם כהסכמה לתוכנית, ולכן הם לא יוכלו להשתתף בהם. החיילים זומנו למחרת לועדת הרחקה. כלפי אחד החיילים נטען כי התבטאויותיו לא הולמות חייל במדי צה"ל. כלפי השני, תושב נוה-דקלים, נאמר כי בכל מקרה הוא לא ישתתף במעגל הפנימי של המפנים, על פי הפקודות. אולם שני החיילים סירבו לחזור בהם, ומפקד ביה"ס לחי"ר הורה כאמור על הרחקתם מקורס מ"כים, אחרי שכבר עברו שליש מתקופת הקורס.
(ש)
