

רחל ובני יפת, משפחה שכולה ממושב נצר חזני, החזירו לרה"מ שרון ספר שי שנשלח למשפחות שכולות. לא צריך ספר, אנו רוצים את הבית שלנו, כתבו במכתב שצירפו.

לקראת יום הזיכרון לחללי מערכות ישראל, ראש הממשלה אריאל שרון וסגן שר הרווחה אברהם רביץ שלחו שי: ספר, למשפחות השכול ובתוכן לרחל ובני יפת ממושב נצר חזני שבנם איתמר הי"ד נרצח ע"י מחבלים בנוסעו לכפר דרום לעזור למשפחות לאחר הפיגוע באוטובוס הילדים.

הספר שהתקבל בבית משפ' יפת היה " תבנית נוף מולדתנו - תולדות א"י על רקע סיפור חייו של יצחק רבין ז"ל". לספר צורף מכתב מאת ראש הממשלה ובו נכתב בין השאר:
"...בפנינו עומדים אתגרים רבים. בתקופה הקרובה יידרש עם ישראל לגייס את כל כוחותיו ומשאביו הנפשיים. אנו בטוחים כי כבעבר, נעמוד במבחנים שניצבים בפתחנו ונצא מהם מאוחדים ומחוזקים".

אתר קטיף נט. מדווח כי בני ורחל יפת הזדעזעו לקבל את הספר ואת המכתב ושיגרו אותם בצירוף מכתב אישי משלהם אל רה"מ. במכתבם כתבו בין השאר:
"...עצוב וכואב לראות את המתיימרים לקרוא לעצמם 'ראשי המדינה' מתנסחים במילים יפות כדי להשכיח אסונות. עצוב וכואב לחיות במדינה בה ביום הזיכרון לקורבנות פעולות האיבה שולחים למשפחה אשר בנה נרצח ע"י הנשק שמסר יצחק רבין לפלשתינים , ספר שמספר את סיפור חייו. בקשה לשנה הבאה, לא צריך חוברת, לא צריך ספר, לא צריך כלום - אנו רוצים את הבית שלנו!" לשון מכתבה של משפחת יפת. (ר)
