

מבקר המדינה, השופט בדימוס אליעזר גולדברג, הגיש אתמול את הדו"ח האחרון לכהונתו והביע אכזבה מהיחס בו מתקבלים הדו"חות. הנשיא קצב הציע שיועלו תיקוני חקיקה שיחייבו משרדי ממשלה לשנות את יחסם לדו"חות.

הנשיא קצב קיבל אתמול מידי מבקר המדינה, השופט לשעבר, אליעזר גולדברג, את הדו"ח השנתי.

הנשיא ציין את תרומת מבקר המדינה, והדוחו"ת שהוא מפרסם, לאיכות החיים הציבוריים בישראל. "היינו מצפים שהטיפול בליקויים שעליהם מצביעים הדוחו"ת יהיה יותר אפקטיבי, אבל בלי המבקר מצבנו הייה עגום", אמר הנשיא.

השופט בדימוס גולדברג אמר כי אינו שבע רצון מהתייחסות מוסדות השלטון לדוחות מבקר המדינה ובעיקר מהשיהוי בתיקון הליקויים שעליהם מצביעים הדוחו"ת. "ההתייחסות לדוחות המבקר צריכה לקבל מימד שונה" אמר השופט גולדברג והדגיש כי השינוי נדרש בהתייחסות לדוחו"ת המבקר מחייב שינוי בתפישת העולם ובתרבות השלטון בישראל.

הנשיא משה קצב הציע כי מבקר המדינה, שזה לו הדו"ח האחרון שהוא מגיש, יציע תיקוני חקיקה בתקנות המנהליות שיחייבו את משרדי הממשלה לתקן במהירות את הליקויים שעליהם מצביעים הדוחו"ת. "חקיקה ותקנות מתאימים יבטיחו שהליקויים שעליהם מצביעים דוחות המבקר ייושמו מייד ולא כעבור זמן" אמר הנשיא.
