

"המצרים אינם מעוניינים במניעת הברחות אלא בשבירת הטאבו של פירוז סיני", כך נכתב במכתב אזהרה שנשלח מוועדת המשנה של השירותים החשאיים לשרי הקבינט. היום נערך דיון מיוחד בוועדת החוץ והבטחון.

במכתבם הדחוף לחברי הקבינט הבטחוני כתבו חברי ועדת המשנה לשירותים חשאיים כי על דעת רוב חברי הוועדה הם חשים צורך להזהיר את השרים מפני חשש כבד שמא אין בדעתם של המצרים להציב את חייליהם בציר פילדלפי כדי למנוע הברחות נשק לרש"פ, אלא אך ורק כדי לבטל ולשבור את הטאבו של פירוז חצי האי סיני מנשק מצרי.

היום קיימה וועדת החוץ והבטחון של הכנסת דיון מיוחד בשאלת החשש מביטול פירוזו מנשק מצרי של חצי האי סיני והצבת מאות חיילים מצריים על הגבול המצרי. מכתבם זה של חברי ועדת המשנה לשירותים החשאיים מחזק את אזהרותיו החוזרות ונשנות של יו"ר ועדת החוץ והבטחון חבר הכנסת יובל שטייניץ. הוא פרס בדיון היום את אזהרותיו וחששותיו מביטול הפירוז המצרי והאיום על בטחונה של ישראל.

חברי הכנסת עמרם מצנע ויוסף טומי לפיד, תומכי ההתנתקות, החברים גם הם בוועדת המשנה סירבו לחתום על המכתב.

יצויין כי מכתב אזהרה שכזה של וועדת המשנה ופרסומו בציבור מהווה אירוע נדיר ביותר. אירוע דומה התרחש רק כשהזהירו חברי ועדת המשנה מפני שחרורם של המחבלים בביצוע העסקה לשחרור אלחנן טננבאום.

כתבנו שמעון כהן מציין כי בימים אלה מצויה המערכת המדינית הישראלית במשא ומתן עם המערכת הבטחונית המצרית באשר להיקף הכוחות שיוצבו בציר פילדלפי. המצרים דורשים להגדיל את מספר הלוחמים להיקף של חטיבה אחת לפחות ולא להסתפק במאות אחדות של שוטרים. לעומתם בישראל מבקשים לאפשר בשלב ראשון הצבת שבע מאות לוחמים מצריים ובשלב מאוחר יותר, בהתאם למציאות הבטחונית שתיווצר בגבול הישראלי מצרי, ייגדל מספר החיילים המצריים בגבול. לפי שעה נותר נושא זה סלע מחלוקת משמעותי ביותר בין ישראל ומצרים, שכן המצרים מתעקשים שדרישתם תתקבל. להט זה להגדלת מצבת הכוחות המצריים הוא אחד הגורמים המחזקים את חשדם של חברי ועדת המשנה לשירותים חשאיים שהמגמה המצרית אינה להגן על ישראל מהאיום הפלשתיני, אלא לחזק את איומה שלה על ישראל.

שר האוצר בנימין נתניהו העלה גם הוא ספקות גדולים באשר לכנות הכוונות המצריים והנכונות הישראלית להישען על מערכת הבטחון המצרית. תמוהה בעיני נתניהו הדרישה והאמונה שהמצרים יהרגו מחבלים פלשתינים וייהרגו הם עצמם למען מדינת ישראל.

במקביל, מזכיר כתבנו, כי יו"ר הכנסת, ראובן ריבלין, הגיש בקשה שלא לפרוץ את תנאי הסכם השלום בין ישראל למצרים, הסכם המחייב את פירוזו של חצי האי סיני מנשק מצרי. הפרה שכזו תצריך הבאתו לדיון והצבעה בכנסת של ההסכם המחודש בין ישראל ומצרים.
(ש)
