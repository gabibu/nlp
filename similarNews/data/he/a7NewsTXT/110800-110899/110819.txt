

"לא האתגרים הניצבים לפתחנו מחייבים מפקדים מעולים. הישגנו בלחימה בטרור אין פירושו סוף הסכסוך. עוד שנים רבות נידרש לעוצמת צה"ל כרשת ביטחון האמיתית להבטחת קיום מדינה יהודית-עצמאית". דברי הרמטכ"ל אתמול.

(צילום: דו"צ)

את דבריו אמר הרמטכ"ל רב אלוף משה יעלון בטקס חלוקת תעודות הצטיינות לקצינים מיחידות צה"ל השונות שנערך אתמול (ג') בהיכל צה"ל בגלילות.

"איכות הפיקוד היא הקובעת יותר מכל גורם אחר את איכותו של צה"ל. אמת זו התקפה לכל צבא תקפה כפל-כפליים לצבא-עם והיא מקבלת משנה תוקף נוכח טיבם של האתגרים הניצבים לפתחנו. לא ניתן לעמוד באתגרים אלו ללא מפקדים מעולים, מפקדים בעלי רמה מקצועית גבוהה ובו בזמן גם בעלי רגישות אנושית ומוסרית היודעים לעודד ביחידותיהם תרבות של שיח פתוח, תרבות המעודדת חשיבה ביקורתית, חופש מחשבה ומשמעת פעולה. מפקדים המבינים כי טכנולוגיה, עם כל חשיבותה, אינה מחליפה אנשים ולכן יש צורך לשקוד בצד הפיתוח הטכנולוגי על טיפוח האדם", אמר הרמטכ"ל.

"בצבא המנהל לחימה רצופה בטרור, לחימה בה הגענו להישגים מרשימים ויש אומרים אף חסרי תקדים - אין זה ענין קל להצטיין". יעלון פירט בדבריו "הצטיינות נבחנת במגוון תחומי עשייה: בתחום היוזמה המבצעית, בשילוב חדשנות, יצירתיות ומקוריות בהתמודדות מול גורמי הטרור. בחתירה לשילוב מיטבי של המימד המבצעי והערכי בביצוע משימות, תוך בחינה ובקרה מתמדת של העשייה וההתנהלות לאור הרף הערכי שהצבנו לעצמנו".

בהתייחסו לקצינים הצטיינים שקיבלו את תעודות ההוקרה, אמר הרמטכ"ל: "משום כך נתכנסנו כאן להביע הוקרה והערכה לאילו אשר במהלך שירותם ובאופן פיקודם מובילים את יחידותיהם אל מחוזות ההצטיינות, העשייה והתרומה. עשייה ותרומה הנובעות מתחושת שייכות ואחריות, אחריות להמשך קיומה של מדינת העם היהודי".

"מעמד זה מתקיים ולא במקרה בין חג הפסח- חג החירות המציין את יום לידתנו כעם, לבין יום הזיכרון לשואה ולגבורה-המבטא יותר מכל את חוסר האונים של העם היהודי בימים בהם לא היתה לנו עדיין מדינה. צה"ל יותר מכל גוף אחר הוא הביטוי והסמל להחלטתנו להיות אדונים לגורלנו".

הרמטכ"ל התייחס גם לאירועי השעה הבטחוניים ואמר כי "בעת הזו רשאים אנו להביט בסיפוק על הישגיו של צה"ל בלחימה נגד הטרור הפלסטיני. להישגים אלו נודעת חשיבות מכרעת לגבי ביטחונה של מדינת ישראל ועתידה במרחב המזרח-תיכוני. יחד עם זאת ברור לנו כי הישג זה אין פירושו סוף הסכסוך. עוד שנים רבות נידרש לעוצמתו של צה"ל כ"רשת ביטחון" האמיתית להבטחת קיומה של מדינה יהודית-עצמאית".

"צה"ל נכון וערוך לקדם כל איום וכל אתגר. מוכנות המושתתת בראש ובראשונה על יתרוננו המוסרי, האנושי והטכנולוגי. יתרון שלקצינות ולקצינים המצטיינים תרומה חשובה בהשגתו".
(ש)
