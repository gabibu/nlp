

חבר הכנסת חמי דורון דורש את פיטוריו של דוקטור אילן פפה בעקבות פנייתו לארגון המרצים הבריטי ובקשתו מהם לפתוח בחרם האקדמי על אוניברסיטאות בישראל.

ח"כ דורון אומר כי לא ייתכן ש"אדם המועסק ע"י אחת האוניברסיטאות היוקרתיות ביותר בארץ יפגע ישירות במוסד המעסיק אותו, ובצורה עקיפה במדינה שמעסיקה אותו, שהרי ידוע שהאוניברסיטאות בארץ זוכות למימון מהמדינה".

את דבריו אלה כתב דורון לפרופסור אהרון בן זאב, נשיא אוניברסיטת חיפה. במכתב דורש דורון מפרופסור בן זאב להביא לפיטוריו של דוקטור פפה.

למכתבו הוסיף דורון הבהרה ש"הקריאה אינה על רקע פוליטי או אישי. ידוע לכל כי פפה הנו בעל נטיות פוליטיות שמאלניות, וכאדם חופשי במדינה דמוקרטית זכותו להחזיק בדעות אלו ואף להשמיע אותן בפומבי כל עוד הן בגבול הטעם הטוב, ואינן מערבות בין עבודתו הציבורית לבין פעילותו האישית. בקריאתו לארגון המרצים הבריטי לפתוח בחרם על מספר אוניברסיטאות בישראל, דוקטור פפה עבר את גבול הטעם הטוב וגילה התנהגות עויינת למוסד ולמדינה המעסיקה אותו. דוקטור פפה הסית למעשה כנגד אוניברסיטת חיפה שהיא המוסד המפרנס אותו ואת בני משפחתו וכנגד מדינת ישראל".

כאן המקום לציין כי יו"ר ההסתדרות, ח"כ עמיר פרץ, פתח במהלך להסרת החרם האקדמי שהכריזו האוניברסיטאות בבריטניה על אוניברסיטאות מישראל. פרץ קורא היום לנציגי איגודים מקצועיים ממדינות שונות בעולם, המשתתפים בכנס של ארגון האיגודים המקצועיים העולמי, הנערך היום בת"א, לפעול בכל האמצעים העומדים לרשותם להסרת החרם הבריטי ולמניעת הישנותם של מקרים דומים בארצותיהם.

פרץ מתכוון לומר היום לנציגי האיגודים כי השיקולים להטלת החרם על ישראל אינם עניינים ונובעים משיקולים פוליטיים. "אני נגד הקמת אוניברסיטה באריאל אולם יש בעולם האקדמי גורמים ששנאת ישראל מעבירה אותם על דעתם. הם אינם נוהגים במדינות אחרות, חלקן רודניות ואכזריות, כפי שהם נוהגים בישראל. הייתי עד לתופעה הזאת גם בביקורים שערכתי באוניברסיטאות בעולם. זו תופעה פסולה ואפעיל את הקשרים שיש לי עם האיגודים המקצועיים בעולם כדי למגר את התופעה הפסולה הזאת".

פרץ מפנה את קריאתו בעיקר לגיא ריידר, יו"ר הארגון, ממוצא בריטי, המשתתף אף הוא היום בכנס בת"א, ריידר נחשב לבעל השפעה רבה על גורמים בכירים בפוליטיקה ובאקדמיה בבריטניה ובאו"ם. ריידר הביע את דעתו לא פעם באופן נחרץ נגד חרם מכל סוג על ישראל. פרץ אמר כי "אני סמוך ובטוח שריידר יפעל בכל האמצעים העומדים לרשותו נגד התופעה.

בארגון האיגודים המקצועיים העולמי (icftu) חברים 233 איגודים, המייצגים 145 מליון עובדים, מ- 154 מדינות. בכינוס בת"א ישתתפו כ- 20 נציגים משלוחת אסיה-פסיפיק של הארגון שאליה שייכת ישראל. שניים מהנציגים הם ממלזיה ופקיסטן, מדינות שאין להם יחסים דיפלומטים עם ישראל.

(ש)
