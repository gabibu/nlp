

על מנת לעורר תשומת לב לבדידות האדם בעידן המודרני בנה אמן סיני קן מצינורות מתכת, הציב אותו בגובה עשרה מטרים ומזה למעלה משבוע הוא מתגורר בתוכו.

יה פו הוא אמן תושב בייג'ין שהחליט לבחון מקרוב את התחושות בתוך קן של ציפור. לשם כך בנה לעצמו קן ממתכת, הציב אותו בגובה של עשרה מטרים בעיר, ומזה למעלה משבוע הוא מתגורר בפנים.

את הקן בגודל ארבעה מטרים רבועים בנה לעצמו יה פו מצינורות מתכת, ובכוונתו לשכון בתוכו במשך חודש ימים.

יה פו זוכה לסיוע מאנשי המכון הסיני לאמנות המעבירים לו מדי יום שתי מנות צמחוניות ומים. הם מבארים את מגמתו של יה פו ואומרים כי בכוונתו לעורר תשומת לב מצד העוברים והשבים באשר לבדידותו של האדם בעידן המודרני.

יה פו עצמו יושב כאמור בתוך כדור צינורות המתכת, הקן שבנה לעצמו וכותב הגיגים וזכרונות אותם הוא מעביר בתשדורות סלולאריות ממכשיר הטלפון שלקח אליו. לבד מהטלפון לקח פו איתו למסע ההתבודדות בלב ההמונים גם פנס, ספל, ומצעים לשינה.
(ש)
