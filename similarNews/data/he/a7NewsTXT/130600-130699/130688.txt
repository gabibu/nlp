

ההסתדרות הורתה לכבאי איגוד ערים לשירותי כיבוי באיזור איילון ולכבאי הגליל המערבי לנטוש את תחנות המשנה במודיעין עכו וכרמיאל החל מיום רביעי בבוקר עקב אי-תשלום שכר חודש אוקטובר.

כתוצאה מכך צפויים שיבושים בשירותי הכיבוי בערים אלה שעלולים להגיע עד חצי שעה, זמן קריטי בכיבוי שריפות.

"הגיעו מים עד נפש", אומר גיל בר-טל, מנהל חטיבת הרשויות המקומיות בהסתדרות המעו"ף. בר-טל מאשים את שר הפנים אופיר פז פינס, ואמר כי "השר אינו משתמש בסמכותו ולא נותן הוראה לרשויות המקומיות האחראיות להעביר את התקציבים לאיגודי הערים לכבאות לצורך תשלומי השכר. הכבאים בגליל המערבי סובלים כבר משנתיים וחצי של הלנת שכר והכבאים באזור איילון כבר שנה וחצי. אם לא ישולם השכר עד סוף השבוע נחריף את הסכסוך וניתן הוראה לנטוש תחנות נוספות".

בר-טל אומר כי גם בבני-ברק, בית-שמש ובאשקלון לא קיבלו הכבאים את שכר חודש אוקטובר. בסך-הכל מדובר בכ- 350 כבאים ששכרם מעוכב כבר למעלה משלושה שבועות.

התחנה הראשית של איגוד ערים לשירותי כיבוי באזור איילון נמצאת ברמלה ותחנת המשנה במודיעין. ההסתדרות מדווח כי הרשויות האחראיות על העברת תקציבים לצורך תשלומי השכר הן לוד, רמלה, באר-יעקב, ושוהם והמועצות האזוריות חבל מודיעין, עמק לוד וגזר. עיריית לוד לא העבירה את התקציב השנה וחובותיה לאיגוד מגיעים ל- 2 מליון שקלים. בגליל המערבי נמצאת התחנה הראשית בנהריה ולה תחנות משנה בעכו ובכרמיאל. הרשויות האחראיות: שפרעם, כרמיאל, עכו, נהריה ומעלות מעכבות תקציבים והכבאים סובלים מאי-תשלום שכרם.

כמו-כן סובלים הכבאים מאי-העברת כספים לקרנות ולקופות הפנסיה למרות שסכומי כסף להעברה לקופות ולקרנות יורדות ממשכורתם מידי חודש. בר-טל מוסיף ואומר כי הרשויות פוגעות גם בהסכמים הקיבוציים של הכבאים כמו, למשל, אי-תשלום הוצאות רכב ונסיעות.

היום ייפגשו נציגי ההסתדרות והכבאים עם שר הפנים ומחר תדון בנושא ועדת הפנים של הכנסת.

(ש)
