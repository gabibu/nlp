

אולמרט, מילוא, מרידור, רמון, ברוורמן ודיכטר הם רק חלק מהשמות הנכללים ברשימת מועמדיו של ראש הממשלה להיכלל בצמרת מפלגתו החדשה.

בלישכתו, קיים ראש הממשלה את ישיבתה הראשונה של צמרת מפלגתו החדשה. בין הבאים לישיבה: השרים אולמרט ולבני, חברי הכנסת סולוטקין, אפללו, בויים, בראון והירשזון.


ראש הממשלה, אריאל שרון, פגש הבוקר את נשיא המדינה, משה קצב, והודיע לו על החלטתו לפרק את הממשלה ולבקש ממנו לפזר את הכנסת.

קצב הודיע כי יעתר לבקשת שרון לפזר את הכנסת, אם אף חבר כנסת אחר לא יצליח להרכיב ממשלה. "אני חושב שצריך להקדים את הבחירות ולקיימן במועד המוקדם ביותר האפשרי", אמר קצב במסיבת עיתונאים בתום פגישתו עם ראש הממשלה שרון. את הדברים יבחן קצב עם יועצים משפטיים ועם ראשי הסיעות בכנסת ולאחר מכן יכריע בסוגיה.



מהלך זה של שרון נעשה על מנת לסכל את נסיונות חברי הליכוד לדחות את הבחירות הכלליות בחודשיים, לחודש מאי, כדי לשחוק את מפלגתו החדשה של שרון אותה יקים בימים הקרובים. בימים האחרונים השקיע שרון מאמץ רב בגיוס חלק ניכר מחברי הכנסת של הליכוד ולפחות 14 מהם הבטיחו לחבור אליו למפלגה החדשה. בין חברי הליכוד שצפויים ללכת עם שרון השרים אהוד אולמרט, ציפי ליבני, אברהם הירשזון, מאיר שטרית וגדעון עזרא וחברי הכנסת רוחמה אברהם, סגן השר זאב בוים, רוני בר-און, יעקב אדרי, אלי אפללו ומגלי ווהבה.

חברת הכנסת ענבל גבריאלי הודיעה כי למרות הפרסומים אין בכוונתה לחבור לשרון והיא תישאר בליכוד.

כמו כן מתכוון ראש הממשלה להרכיב ברשימתו החדשה לכנסת אישים מחוץ למערכת הפוליטית. השמות המרכזיים שעליהם נודע הם ראש השב"כ לשעבר, אבי דיכטר ופרופסור אבישי ברוורמן.

אנשי שרון מקווים שגם מצמרת מפלגת העבודה יצטרפו חברי כנסת ושרים. השם הבולט הוא השר חיים רמון, אולם נראה כי גם השר שמעון פרס נחשב מועמד בולט "לככב" ברשימת שרון. אתמול, בישיבת הממשלה אמר ראש הממשלה לפרס כי הוא אינו רואה בימים אלה ימי סיום אלה ימי ראשיתה של דרך משותפת. השרים שנכחו במקום ראו בכך הזמנה לרשימתו החדשה של ראש הממשלה. כמו כן ראוי לציין כי אמש העדיף פרס שלא להיות נוכח בישיבת מרכז המפלגה בה נשא היו"ר החדש עמיר פרץ את דברו לראשונה. פרץ מצידו קרא לפרס לחבור אליו, אולם גם מצידו של שרון נשמעות קריאות לחבור לעבודה פוליטית משותפת.

מקורבי יו"ר העבודה, חבר הכנסת עמיר פרץ, אמרו כי ראש הממשלה לא יוכל בפרישתו מן הליכוד להתנער מפרשיות השחיתות שנקשרו בליכוד ובמשפחתו במהלך הקדנציה הנוכחית של הכנסת. "ראש הממשלה יכול לעשות מאמצים גדולים מאוד כדי להתנער מהבלומנטלים, החזנים והגורולובסקים בליכוד, אבל הוא לעולם לא יצליח להתנער מבנו, עמרי", אמרו.

תגובות על פרישת שרון מהליכוד

ח"כ איוב קרא, מנאמני הליכוד, אומר על החלטת שרון: "ברוך שפטרנו מעונשו של זה". לדברי קרא, לתנועת הליכוד יש עבר, הווה ועתיד, והיא רק תתחזק אחרי לכתו של שרון.

חברו של קרא לנאמנים, ח"כ אהוד יתום, אמר הלילה שהחלטת ראש הממשלה לפרוש מהליכוד תואמת את החלטתו לעקור יהודים מחבל עזה והשומרון. "האיש שהקים את הליכוד מבצע מהלך על מנת לפרקו, כשם שאבי ההתנחלויות מתכוון להמשיך ולעקרן גם ביהודה ושומרון", אומר יתום.

דובר מועצת חוף עזה לשעבר, ערן שטרנברג, אמר בתגובה לפרישת שרון מהליכוד כי "תושבי גוש קטיף לשעבר מאחלים לו כי יגאל את ישראל מנוכחותו הפוליטית וירד מדחי אל דחי". לדברי שטרנברג, "שרון גורש מביתו לקראווילה, ועתה הוא יגלה מהר מאוד, בדיוק כמונו, שלצעצועים, הח"כים, פשוט אין שם מקום".

ח"כ רשף חן, יו"ר סיעת שינוי, מברך את רה"מ על פירוק הליכוד. "מעניין אם מאחוריי הסיסמה "שרון לשלטון" תעמוד גם אידיאולוגיה בנושאי כלכלה, זכויות אדם, דת ומדינה ושחיתות בשלטון".

ח"כ אפי איתם מהאיחוד הלאומי אומר בתגובה על החלטת שרון כי "הליכוד שחשש להדיח את שרון בטרם הרים את ידו על יישובי גוש קטיף, משלם היום את מחיר הבגידה בערכי המחנה הלאומי והפניית העורף למתיישבים, וחוזה בקרבניטו, הנוטש את הספינה הטובעת לאחר שכבר חורר את קרקעיתו האידיאולוגית, ועובר להפיח רוח במפרסי השמאל. מי שהקריב על מזבח שלמות הליכוד את שלמות א"י, נוכח היום כי חלוקת א"י הובילה גם לחלוקת הליכוד".

ח"כ מגלי ווהבה, ששוחח אמש עם רה"מ לפני ההכרזה, אומר כי "היום אנו מתעוררים ליום חדש. כמי שמלווה את רה"מ במשך 12 שנים אמשיך להיות יד ימינו בכל הזירות האפשריות ולהביא יחד עם כל מאמיני דרכו לבחירתו הסוחפת של שרון".

יו"ר ש"ס, ח"כ אלי ישי, אמר הבוקר בתגובה להודעת ראש הממשלה, אריאל שרון, על פרישתו מהליכוד כי "הליכוד התנתק מהעם ולבסוף פשט רגל - הפך מליכוד למלכוד".

בעקבות פרישת שרון יכהן יושב ראש מרכז הליכוד, השר צחי הנגבי, כיושב-ראש זמני של הליכוד זאת כמתחייב מחוקת הליכוד. עוד קובעת החוקה כי היו"ר הזמני אמור לזמן את מוסדות הליכוד כבר בימים הקרובים, כדי לקבוע מועד לקיום הפריימריז, וכן את עמדת הליכוד לגבי מועד הבחירות. כעת, לאחר ששרון החליט על פרישתו מן הליכוד צפויים לפחות שבעה אישים בכירים להתמודד על ראשות המפלגה. מדובר בבנימין נתניהו, סילבן שלום, שאול מופז, עוזי לנדאו, ישראל כץ, משה פייגלין ולימור לבנת.
(א"ו)
