

בפגישה שנערכה בין ראש עיריית טבריה, ראשי המועצה לשימור אתרים ומזכ"ל אונסק"ו בישראל, סוכם כי העירייה תפעל לשימור המבנים והמתחמים ההיסטוריים בעיר.

עיריית טבריה תשקיע בשנים הקרובות מאמצים ומשאבים רבים, על מנת לשמר ולפתח את המבנים ההיסטוריים בתחומה, במטרה להעניק לעיר הכנרת מעמד לאומי ובינלאומי בתחום השימור והמורשת. כך סוכם בסוף השבוע האחרון בפגישה בה השתתפו ראש העיר, זוהר עובד, מנכ"ל המועצה לשימור אתרים, יוסי פלדמן, סמנכ"ל המועצה ורכז פעולותיה בצפון, עמרי שלמון, ומזכ"ל אונסק"ו-ישראל, דני בר-אלי.

כתבנו קובי פינקלר מוסר שבמהלך הפגישה הדגיש עובד את מקומה של טבריה כעיר היסטורית מהוותיקות בארץ, השנייה בחשיבותה רק לירושלים, ושבתקופות מסוימות אף היוותה את מרכז היישוב היהודי בארץ ישראל. בעיר מבנים ומתחמים היסטוריים חשובים רבים, בהם מתחם הרמב"ם, בית הסראייה, בתי הכנסת בעיר התחתית, בית אלומות, מלון גינוסר ורבים אחרים. מבחינה בינלאומית, מהווים הכנרת והירדן אתרים בעלי חשיבות עצומה למיליארדי נוצרים בכל רחבי העולם. לדברי עובד, לאור כל זאת בכוונתו לפעול לקבלת הכרה לאומית ובינלאומית על ידי שיקום ושימור מבנים ומתחמים היסטוריים בטבריה, שהוזנחה בתחום זה במשך שנים רבות, על כל המשתמע מכך: גיוס אמצעים, הכנת תכניות, עידוד יזמים וקרנות וכו'.

מזכ"ל אונסק"ו-ישראל הציג בפני ראש העיר את השלבים הרבים והשונים, המובילים למעמד הנכסף של אתר מורשת עולמי, תוך הדגשת העובדה כי בנוסף להכרה בחשיבות הנושא על העירייה להשלים את הטיפול בכל הרמות השונות, בטרם ניתן יהיה לדבר על הכרה רשמית מטעם אונסק"ו.

מנכ"ל המועצה לשימור אתרים, יוסי פלדמן אומר: "אנו רואים בברכה את נכונות ראש העיר לפעול בנושא, ואת הבנתו כי שימור האתרים והמתחמים ההיסטוריים יפתח את העיר גם מבחינה תיירותית וכלכלית. המועצה תעשה כל שביכולתה לסייע לעירייה במימוש חזון השימור הלכה למעשה, לטובת העיר טבריה ומדינת ישראל כולה".
(ש)
