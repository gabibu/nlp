

כתב וצילם: קובי פינקלר

יום שישי בצהרים. ספר המדבר. נסיעה של כרבע שעה מאפרת אשר בגוש עציון לתוככי המדבר. אט אט הולך הצבע הירוק ונעלם ותחתיו נפרסים חולות וצמחי המדבר.

אי אפשר בכלל לחשוב שמשהו הולך לפרוח כאן. המדריך שלנו גדי תושב מעלה רחבעם, מבטיח שתוך כמה דקות נוכל לראות את מרבץ החלמוניות הגדול בארץ. למעלה מעשרת אלפים צמחים נמנו כאן בחורף שעבר. עוד דקה עוברת . אנו חולפים על פני תקוע. למולנו נישא בגאון רכס ההרודיון. אליו נכנס בפעם אחרת. אנו ממהרים אל החלמוניות הפורחות שבועיים בשנה. אם לא נמהר ( לא לעבור את המהירות המותרת) הן תקמולנה.

באמצע הדרך כאשר בתי מעלה רחבעם כבר ניבטים אלינו, מורה גדי על עצירה. בדיוק על הגשרון שתחתיו עובר נחל תקוע. מחנים , יורדים מהרכב ומתחילים במסע לתוך המדבר. חלמוניות? הן כנראה לא שמעו על הבטחה להיות כאן. עוברות עוד 5 דקות ולפתע על המורד הדרום- מזרחי ( מימין לדרך בה הגענו )פרח צהוב כחלמון . כולם קופצים. זו רק התחלה מבטיחים לנו . הליכה של עוד 3 דקות במעלה הנחל היבש ולפתע מדרון שלם שכל כולו מהפרח הצהוב הזה. תחת כל סלע, מעל כל נקיק בוקעת לה עוד חלמונית.

אי אפשר שלא להתפעל מהפריחה מרהיבת העין של החלמונית. לאחר הגשמים שפקדו את דרום הארץ, החלה פריחת החלמונית הפורחת רק שלושה שבועות בשנה וזה קורה בימים אלו. החלמונית היא פרח בר מהיפים בארץ השייך למשפחת הנרקיסים והוא מהסימנים המובהקים המבשרים את בוא הסתיו. הצמח, בעל הבצל הגדול, מצמיח בסתיו פרחים צהובים גדולים, בעלי צבע חלמון עמוק ובוהק הפורחים בקרבת האדמה ללא עלים, לכן, גם בתקופה בה רוב הצמחים עדיין לא פורחים, הוא מקדים את השאר ובולט בייחודו לתקופת פריחה מרהיבה וקצרה.סיפור מעניין קשור לדרכי התפשטותה של החלמונית. שלא כצמחים אחרים המואבקים והנישאים על גבי הרוח למקומות אחרים שם הם מכים שורש, התפשטותה של החלמונית הוא בעזרת... נמלים. כמעט בכל פרח מבחינים בנמלה בודדת. זו עוברת ממקום למקום וכך מתפשט לו הפרח באמצע המדבר.מן השחלה של הפרח, מתפתח לקט בשרני הנישא על עוקץ קצר. עם ההבשלה מתבקע ההלקט ומפזר גרעינים שחורים בהם מתבלט גופיף לבן, העשוי רקמה שמנונית. גופיף זה משמש פיתיון לנמלים האוכלות אותו, וכך מפיצות הן את זרעי החלמונית.

כל ההליכה נמשכת כעשר דקות. המסלול הולך ונצבע בצבע הצהוב. מכל עבר ניבטות לפתע עוד ועוד חלמוניות. מתברר כי ברגע שהישוב מעלה רחבעם עלה על הקרקע לפני 4 שנים (עוד לפני רצח גנדי ז"ל) החלו הרועים הערבים ליטוש את המקום. העדר הרעייה הביאה עדנה לפרחים. שמורת נחל תקוע הפכה להיות לבית הצמיחה הגדול ביותר בארץ. בשבוע הקרוב יערכו בנחל ובישוב סיורים מודרכים והפניניג לכל המשפחה. סיור נוסף יצא ביום חמישי הקרוב(24.11) עם בית ספר שדה כפר עציון אבל אפשר בהחלט להגיע לבד (כמו שאנחנו הגענו) לרדת לנחל לפי ההסבר, וליהנות מפרח שבעוד שבוע- 10 ימים נצטרף לחכות שנה עד שנחזה בו מחדש.

איך מגיעים?

נוסעים עד לפתח העיר אפרת מהכניסה הראשית. לא נכנסים וממשיכים ישר לפי השילוט להרודיון ,לתקוע ולנוקדים. הכביש מתפתל. בצומת טי הראשון פונים שמאלה לעבר תקוע. ההרודיון משמאלנו. אחרי כמה דקות מתחברים לכביש החדש (4 מסלולים שיחבר בין שכונת הר חומה להרודיון ). נוסעים עד לפניה לישוב נוקדים. פונים שמאלה, חוצים את הישוב וממשיכים ישר בדרך עפר טובה לכיוון מעלה רחבעם. בנקודה הנמוכה בכביש ליד הגשרון עוצרים, חונים והולכים ימינה בתוך הנחל. תפסו את המדרון הימני. כעבור 5-7 דקות בהליכה איטית תבחינו במרבצי החלמוניות.

פרטים על הסיורים :054-4842307 או בבית ספר שדה כפר עציון 050-5238479


