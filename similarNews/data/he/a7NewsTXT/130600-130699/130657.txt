

בתשובתו לעמותת אומץ קובע היועץ המשפטי לממשלה כי חקירת פרשת סיריל קרן לא תעוכב ולא תושהה. "בניגוד לפרסומים שונים בענין, אין כל כוונה להשהות חקירות תלויות ועומדות נגד אישי ציבור בשל הבחירות הקרובות".

חקירת פרשת סירל קרן - חקירה 'מורכבת ומסועפת המשלבת עניינים בישראל ובחו"ל', עוד לא הסתיימה. "משטרת ישראל והפרקליטות עושות מאמץ לקדם את החקירה ולהביאה לידי מיצוי, ואנו מקווים כי מאמצים אלה ישאו אכן פרי", כך עולה מתשובת עוזרו של היועהמ"ש לממשלה רן נזרי לעמותת אומץ.

כתבתנו רותי אברהם מוסרת כי העמותה דרשה לדעת פרטים על חקירת תיקי שרון ועל מסקנות המשטרה בנושא. עוד כותב נזרי בתשובה כי "החקירה בענין עודנה תלויה ועומדת, ולפיכך, מטעמים מובנים, אין בידינו לפרט עוד באשר לשלבי החקירה ולפעולות המתבצעות במסגרתה".

נזרי מוסיף: "בהקשר זה נבקש לציין, כי בניגוד לפרסומים שונים בענין, אין כל כוונה להשהות חקירות תלויות ועומדות נגד אישי ציבור בשל הבחירות הקרובות".

במכתב מתייחס נזרי גם לפרשת "אננקס מחקרים" והוא כותב כי :"ביום 17.2.05 פורסמה החלטתו המפורטת של היועץ המשפטי לממשלה בענין זה, הכוללת התייחסות עובדתית ומשפטית באשר לחלקם של כל המעורבים בפרשה, ובכלל זאת חלקו של ראש הממשלה, אריאל שרון" . הוא מציין כי התביעה תבקש להטיל על עומרי שרון עונש של מאסר בפועל, וכן תבקש כי ייקבע על-ידי בית-המשפט, כי קיים קלון בעבירות שנעברו על ידי ח"כ שרון.
