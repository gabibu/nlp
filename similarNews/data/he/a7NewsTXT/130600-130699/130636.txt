

מאות פעילים השתתפו באזכרה המרכזית לרב מאיר כהנא הי"ד שהתקיימה אמש באולמי היכל דוד בירושלים.

במהלך האזכרה נשאו דברים תלמידיו הקרובים של הרב כהנא, ביניהם ברוך מרזל שהיה מזכירו האישי ועוזרו, הרב יהודה קרויזר רב הישוב מצפה יריחו ודובר תנועת כ"ך איתמר בן גביר.

הדוברים קראו למשתתפים להמשיך את דרכו של הרב כהנא, תוך דבקות ברעיון שעמד במרכז תורתו של הרב כהנא כי זה הזמן לצאת למלחמה על הארץ, כשם שיצא יהושע למלחמה כשכבש את הארץ. כמו כן ציינו הדוברים את מעשי החסד הרבים שעשה הרב כהנא ואת דאגתו הכנה לצורכי הזולת. אחד הנואמים ציין אף כי בשנים בהם כיהן כחבר כנסת היה מחלק את משכורתו לנזקקים ונהנה רק מחלק קטן ממנה.

בסיום האזכרה קרא ברוך מרזל למשתתפים שלא להירתע מהפחדות מערכת המשפט והפרקליטות, שהפכו את שמם של תלמידי כהנא לשם נרדף למאסרים ללא צדק ורדיפות. מרזל אמר כי כיום חוגגים תלמידי כהנא את הניצחון הגדול, כשסקרים רבים מראים שציבור גדול בישראל תופס את דרכו של הרב כהנא כחלק מהפיתרון לבעיה ערבית - יהודית במדינת ישראל. לדוגמא הביא מרזל את סקר אוניברסיטת חיפה מהשנה שעברה, לפיו 64 אחוז מהציבור הישראלי תופס את דעתו של כהנא כלגיטימית.

יצוין כי מלבד האזכרה המרכזית התקיימו עוד מספר אזכרות ברחבי הארץ.
