

יו"ר הכנסת ריבלין ויו"ר סיעת הליכוד ח"כ סער משוכנעים שקיומן של הבחירות מאוחר מתכניתו של שרון תביא לחיזוק הליכוד והחלשת מפלגתו החדשה של רה"מ. שניהם פותחים במהלכים מקבילים לבלימת שרון.

יו"ר הכנסת רובי רבלין ויו"ר סיעת הליכוד גדעון סער פתחו בשני מהלכים מקבילים בניסיון לבלום את מהלכי ראש הממשלה:

רבלין מקדם את החוק להקדמת הבחירות במטרה שתערכנה בסוף חודש אדר ולא בתחילתו, כפי שמתכנן שרון. סער מנסה לגבש קואליציה חלופית סביב ח"כ מטעם הליכוד שירכיב ממשלה במקום שרון.

כתבנו בכנסת אריאל כהנא מדווח כי רבלין בוחן בשעות אלה את האפשרות להעלות להצבעה במליאה כבר היום אחר הצהרים את הצעות החוק לפיזור הכנסת שיזמו, בנפרד, הח"כים זבולון אורלב ויצחק לוי. בכוונת רבלין לקדם במהירות את תהליך החקיקה כדי שהכנסת היא שתקבע את מועד הבחירות ובשלב זה מדובר על קיומן בכ"ח באדר, 28/3.

מטרת רבלין במהלך זה היא למנוע את קביעת תהליך הבחירות על ידי הנשיא, בתהליך שהכנסת אינה יכולה לשלוט ואשר לדעתו פוגע בליכוד. רבלין ובכירים נוספים בליכוד משוכנעים כי ככל שהבחירות יתקיימו במועד מאוחר יותר כך תחלש מפלגתו החדשה של שרון. מדברי הנשיא קצב היה נראה כי הוא עומד להיענות בחיוב לבקשת שרון להקדים את הבחירות, ומשמעות הדברים שיתקיימן בתחילת חודש אדר.

במקביל למהלך של רבלין מקדם סער ניסיון להרכיב ממשלה חלופית. סער אומר "נכון שרוב הסיכויים נגדנו אבל הדבר אינו בלתי אפשרי. יש מספר ח"כים שמופעלים עליהם לחצים מלשכת שרון"

כתבנו מדווח כי סער מנסה לצרף ליוזמתו חמישה או שישיה חברי הכנסת מתומכי שרון שיעבירו את תמיכתם ליוזמתו לגבש רוב של שישים ואחד חברי כנסת שיביאו להקמת ממשלת ליכוד חלופית שבראשה יעמוד חבר הכנסת בינימין נתניהו.

לקידום מהלך זה קיים סער פגישה הבוקר עם יו"ר ש"ס ח"כ אלי ישי שענה לו שלפי שעה נראה שהיוזמה רחוקה מלהתבצע שכן סער עודו רחוק מיצירת הרוב המתבקש. ישי הוסיף ואמר לסער שלפי שעה מפלגתו תומכת בהקדמת הבחירות כפי שהוכרע בין שרון לקצב.


ביומן הצהריים של ערוץ 7 התייחס יו"ר המפד"ל, חבר הכנסת זבולון אורלב ליוזמתו של חבר הכנסת סער. "לא נמליץ על שום מועמד לראש הממשלה מבלי שנדע שיש רוב של 61 חברי כנסת, אם נקבל הודעה מהליכוד שהושג רוב שכזה נדע שמגמתנו להפלת שרון עלתה יפה", אמר אורלב וקבע כי הבעיה הפוליטית לכינון ממשלה חלופית נעוצה בגיבוש פנימי בליכוד.

באשר לגיבוש סיעות הימין אומר אורלב כי חזונו שלו היה מאז ומתמיד ליצור גוש פוליטי מאוחד של הימים הדתי שיכלול בתוכו רשימה שתחזיר אליו מצביעים מהליכוד, שלטעמו העניקו לליכוד כעשרה מנדטים, כך גם מצביעי ש"ס ואף שינוי.

באשר ליוזמה לאחדות המחנה הלאומי אומר אורלב כי המחנה הדתי לאומי צריך לגבש תכנית שתמנע את הקמתה של ממשלת שרון-פרץ לאחר הבחירות. לשם כך, לדבריו, יש לשקול את התכניות כולן. "מדובר במאבק פוליטי קשה על גורלה ועתידה של מדינת ישראל, והמחנה הלאומי דתי צריך לעשות כל שביכולתו כדי להתחזק ולהגביר את כוחנו ולכן לא להסתגר סביב מדורת השבט שלנו ולפתוח את השורות גם למצביעים מסורתיים ואחרים שיביאו לחיזוקנו".

להאזנה לראיון

(ש)
