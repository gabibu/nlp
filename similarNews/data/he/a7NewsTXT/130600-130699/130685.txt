

פרקליטתו של פולארד מבקשת מביהמ"ש העליון להורות לעצור את אינג'י קילצ'ינסקי, בחשד לריגול למען ארה"ב, ולהחזיקו כקלף מיקוח לצורך שחרורו של הסוכן הישראלי יהונתן פולארד.

בעתירה שהגישה עו"ד ניצנה דרשן לייטנר הבוקר, מתבקש ביהמ"ש העליון להורות למשטרה לפתוח בחקירה נגד קילצ'ינסקי בחשד לריגול למען ארה"ב וכן להורות ליועהמ"ש לפתוח בחקירה ולהגיש נגדו כתב אישום בגין הריגול למען ארה"ב. דרשן לייטנר דורשת להורות לממשלה להחזיק בקילצ'ינסקי כקלף מיקוח לשחרורו של פולארד.

אינג'י קילצ'ינסקי (הידוע גם בשם יוסף ברק), פעיל במפלגת הליכוד (לא ח"כ), מונה ע"י שרון לועדת חוץ וביטחון של הכנסת בשנת 1985. ע"פ החשד הוא ניצל את מינויו המאפשר גישה למידע מסווג כדי לרגל לכאורה עבור ארה"ב. קילצ'ינסקי נחשף בשנת 2001 כאשר כתב העת המשפטי של ניו יורק The New York Journal דיווח על תביעה אשר הגיש נגד ה- CIA כדי לקבל פנסיה והטבות עבור שירותיו משנת 1985 ועד שנת 1991. בתביעתו טען כי סיפק ל- CIA מידע יקר ערך, ובכלל זה המידע בנוגע ליהונתן פולארד אשר הוביל למעצרו ולמאסרו. למרות הודאותיו כי ריגל עבור ארה"ב, קילצ'ינסקי לא עוכב או נחקר בידי כוחות הביטחון הישראלים כאשר חזר להתגורר בישראל בשנת 2001.

כתבתנו רות אברהם מוסרת כי מהעתירה שהוגשה היום (ב) מזכירה דרשן לייטנר את התביעה של קילצ'ינסקי נגד ה CIA . לדבריה ה CIA לא התכחש לעובדת היות קילצ'ינסקי סוכן מטעמו אך טען כי לארה"ב חסינות ריבונית מפני התביעה כיון שמעשיו של קילצ'ינסקי בוצעו מחוץ לגבולות ארה"ב. עוד טען ה CIA כי אין לחשוף את פרטי החוזה בינו לבין קילצ'ינסקי כיון שמדובר בענין סודי ולפיכך אינו שפיט. בית המשפט הפדרלי קיבל את טיעוניו של ה CIA ודחה את תביעת קילצ'ינסקי.

דרשן לייטנר כותבת בעתירה כי קילצ'ינסקי חשוד בעבירות על חוק העונשין, ולכן חובתה של משטרת ישראל לפתוח בחקירה. ליועץ המשפטי יש אמנם שיקול דעת בנוגע להעמדתו לדין של קילצ'ינסקי אבל "העדפת האינטרסים של ארה"ב תוך הקרבת זכויותיו של פולארד, מהווים פגיעה קשה ואנושה בפולארד, פגיעה אשר אינה עומדת במבחן החוקיות והסבירות".

"במקרה שלפנינו יש להעמדתו לדין של קילצ'ינסקי אינטרס רב עוד יותר מאחר והוא יכול לשמש 'קלף מיקוח' בידי ישראל להשבת פולארד, העותר, הביתה", כותבת דרשן לייטנר בעתירה. "מעצרו והעמדתו לדין של קילצ'ינסקי יתן בידי ממשלת ישראל הזדמנות חד פעמית ויקרה מפז שתאפשר לה לפעול למען פולארד ללא פגיעה נטענת ביחסיה עם ארה"ב...הימנעות מעשיית עיסקה כדבעי פוגעת קשות בפולארד, המרצה זו השנה ה 20 עונש מאסר עולם בלתי קצוב בכלא פדרלי בארה"ב כשהוא נתון לעינויים גופניים ונפשיים קשים".

דרשן לייטנר אומרת לכתבתנו כי לא יתכן שפולארד ימשיך לשבת בכלא 20 שנה בגין ריגול למען ישראל, וישראל "תעצום את עיניה ותתעלם מהזדמנות לשחררו". לדבריה יש כפי הנראה סיבה לכך שישראל לא עצרה את קילצ'ינסקי שכן "עובדת היותו סוכן אמריקני אינה שנויה במחלוקת. הסתובבות סוכן ללא חקירה אומרת דרשני", אומרת עו"ד דרשן לייטנר.

