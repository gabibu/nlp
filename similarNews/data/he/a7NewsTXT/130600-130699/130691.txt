

במע' הבטחון הוחלט להגיב באיפוק על מתקפת החיזבאללה אם ייפסק הירי. תושבי אצבע הגליל והגליל המערבי הורשו לשוב לבתיהם. במתקפה נפגעו 9 חיילים ושוטרי מג"ב. (תמונה: סיכול חטיפת חייל - דובר צה"ל)

במערכת הביטחון הוחלט להגיב באיפוק על התקפות החיזבאללה אם הארגון יורה על הפסקת הירי. הלילה הורשו תושבי אצבע הגליל והגליל המערבי שנדרשו לשהות במרחבים מוגנים , לשוב לבתיהם. מלבד תושבי הישובים ממזרח למעיין ברוך.

אלוף פיקוד צפון אודי אדם אמר בתדרוך כתבים כי הירי לעבר מוצבים היה הסחת דעת מהכוונות לבצע חטיפת חייל. הנסיון לחטוף חייל אירע בעת שירו המחבלים פצצות מרגמה וקטיושות לעבר גבול הצפון. חוליית מחבלים חדרה לכפר רג'ר באמצעות טרקטורונים ורכבי שטח. המחבלים הצליחו לחדור עד לבנין המועצה המקומית שבין שני חלקי הכפר שחציו בשטח לבנוני. המחבלים נתקלו בכוחות צה"ל ובמשך שעות התקיימו חילופי אש. במקביל, בתוך רג'ר, התנהל קרב בין חיילי צנחנים למחבלים שממנו נפגעו חיילים ואזרחים.

במשך שעות שיגרו מחבלי החיזבאללה פגזים וטילי קטיושה לעבר גבול הצפון כולל הגבול הצפוני מערבי של ישראל. התושבים ממטולה ועד הים, הונחו להכנס למרחבים מוגנים או למקלטים. בעיריית נהריה שעברה לכוננות חירום, נקראו התושבים להיכנס למקלטים או לחדרי הביטחון בעקבות התקפת החיזבאללה. תושב קריית שמונה דיווח לערוץ 7 כי התגברו קולות הירי באזור וכי "כל כמה דקות אנחנו שומעים בום ולא יודעים כלום מה שקורה. במד"א ומשטרה הכל קרס, אי אפשר היה להשיג אותם, כנראה בגלל עומס של פניות". הילדים נשארו בבתיהם ולא הלכו לחוגי ערב, בעקבות ירי החיזבאללה.

בחילופי האש שניהל צה"ל עם מחבלי החיזבאללה בגבול הצפון נפגעו 9 חיילים ושני שוטרי משמר הגבול. שני חיילים הועברו לביה"ח רמב"ם והוכנסו לחדר הניתוח במצב קשה. כך נמסר מבית החולים.

בתגובה הפציץ חיל האוויר מפקדה של החיזבאללה בדרום לבנון.

בסיכום האירועים אתמול הדגיש אלוף פיקוד הצפון את פעילותו של רב"ט דוד מרקוביץ', תלמיד ישיבה תושב גמזו, מהצנחנים. החייל הצעיר שהתגייס אך לפני שמונה חודשים לצה"ל, היה זה שזיהה את המחבלים כשהם נערכים לשיגור טיל נ"ט לעבר כוח צה"לי. מרקוביץ' ירה בהם בקור רוח מופתי וחיסל את ארבעת המחבלים בזה אחר זה. אלוף הפיקוד ובכירי מטהו מציינים את מרקוביץ' לשבח וקובעים כי אלמלא זיהה את הסכנה המתקרבת היה האירוע מסתיים אתמול באסון רב נפגעים וחמור לאין ערוך מכפי שהסתיים אתמול. "בלחיצותיו הראשונות על ההדק קבע החייל את גורל הקרב", אומרים במטה פיקוד הצפון.

יצויין כי בימים האחרונים הוכרזה בגבול הצפון כוננות מיוחדת מחשש לחטיפת חייל על ידי מחבלי החיזבאללה.
