

יצר נקמנות אמריקאית ורשלנות ישראלית הן הסיבות לכך שמזה עשרים שנה כלוא יונתן פולארד בכלא האמריקאי. לדברי בכיר לשעבר במשרד החוץ ניתן היה לשחרר את פולארד בעבר, וניתן לשחררו גם כיום אם רק יוחלט על כך.

היום לפני 20 שנה נעצר ג'ונתן פולארד סמוך לשערי השגרירות הישראלית בוושינגטון, לאחר שגורש ממנה ונמנע ממנו מקלט מדיני.

כעת, 20 שנה אחרי, מגלה פקיד ישראלי בכיר שטיפל בפרשה, יצחק אורן כי "אפשר היה לשחרר את פולארד אז, ואפשר לשרר אותו גם היום, זה פשוט עניין של החלטה". כך דווח ב"מעריב".

אורן, בכיר במשרד החוץ לשעבר, הופקד על הטיפול בפולארד על ידי ממשלת ישראל והיה הנציג הדיפלומטי הישראלי הראשון שביקר את פולארד בכלאו בשנות התשעים. כיום הוא עמית מחקר בכיר במכון 'בגין- סאדאת' באוניברסיטת בר אילן ואיש עסקים פרטי.

בשנת 2000 פרש אורן משירות החוץ והיה בתפקידו האחרון שגריר בניגריה. בשנת 97' היה אורן הקונסול לענייני קונגרס בשגרירות ישראל בוושינגטון. שנה אחת קודם החליט בנימין נתניהו להכיר בפולארד כסוכן ישראלי ולפתוח במאמצים לשחררו.

אורן לקח על עצמו את המשימה לשחרור פולארד כאשר השגריר אליהו בן אלישר ז"ל, העדיף שלא להתעסק בנושא. אורן עבר על כל "תיק פולארד" וביקר את פולארד בכלאו 7 פעמים.

לאחר שלא דיבר במשך כל השנים אודת הפרשה, אומר היום אורן כי "הסיפור של פולארד הוא דרמה מדהימה, נעשו כאן שורה אינסופית של מחדלים וטעויות". והוסיף כי "אני אומר לך בוודאות מוחלטת, כמומחה לעניין וכמי שטיפל בנושא מטעם הממשלה במשך תקופה ארוכה, אפשר היה לשחרר אותו. מילה אחת. איפא"ק".

"רק הקונגרס יכול לכפות את שחרור. הנשיא ניסה, וכולנו ראינו איך זה נגמר ל קלניטון וביבי בוואי פלנטיישן", אמר אורן והוסיף כי "אני אומר לך באחריות שאם איפא"ק היו מנידים בראש, רק רומזים, זה היה קורה. הסי - איי - איי היה מתכופף. כך עובדת המערכת האמריקאית".

לשאלת הכתב מדוע לא שוחרר פולארד אמר אורן "נתניהו נתן את ההוראה. דני נווה העביר אותה. גם אני ודני נווה הודענו לאיפא"ק שזה רצוי. בסופו של דבר, אולי בגלל התנגדותו של השגריר בן אלישר, זה לא קרה. אני זוכר אירוע של איפא"ק בו השגריר אומר, בגלוי ובנאום פומבי, וקורא לאיפא"ק לא להתערב בפרשת פולארד. הם באמת לא התערבו, וכל העסק עלה על שרטון".

לשאלת הכתב אם יש לו מושג מאיפה יצר הנקמה הבלתי מוסבר הזה של הממסד האמריקני נגד פולארד אמר אורן "זה סתום. יש כאן אולי ניסיון לדורסנות וכוחנות של הממסד מול ישראל, על הגב של פולארד. קרו כאן דברים מאוד מוזרים. הרי מסירת מידע לבעלת הברית זו עבירה קלה יחסית. והנה פתאום, מעביר ויינברגר מזכר של 46 עמודים לשופט, בעקבותיו נפסק עונש מדהים של מאסר עולם בלי שחרור מוקדם. אני חושב שגם היום לא לא מאוחר. דרך איפא"ק, אפשר לעשות את זה. יש סנטור בשם צ'אק שומר מניו יורק, שמוכן להרים את זה".

בסיום דבריו אמר אורן כי "אין סיבה שהמדינה לא תעשה את זה בשביל פולארד, בעיקר לאור כל התרגילים המלוכלכים והכוחניים שמופעלים נגדה ונגדו בפרשה הזו".


בתגובה לראיון עם אורן אומר הועד למען פולארד כי הדברים מהווים ראיה ניצחת למה שמקורבי פולארד אומרים מזה שנים, כי ראש הממשלה שרון יכול ברגע זה לתת הוראה להביא לשחרור פולארד, אך נמנע, כי זה לא 'באג'נדה' שלו.

דובר הועד עדי גינזבורג אומר לכתבתנו רותי אברהם כי העובדה שמאבק ציבורי הביא את שרת החינוך לימור לבנת לקבוע שעת מחנך שתוקדש לפולארד, "לחץ ציבורי כבד יותר יביא את רה"מ לתת דוגמא אישית לתלמידים ולהביא לשחרור פולארד".

גינזבורג מוסיף כי ביום ד' הקרוב יוכל כל אחד ליטול חלק במאבק הציבורי לשחרור פולארד על ידי השתתפות בעצרת שתתקיים באותו יום.
