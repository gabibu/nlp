

בישיבתה הראשונה של מפלגת 'אחריות לאומית', מפלגתו החדשה של ראש הממשלה, הודה שרון לחברי הכנסת שחברו אליו והגדיר את החלטתם זו כצעד אמיץ. לנדאו: פירוק הליכוד נועד למהלכים מדיניים קיצוניים של שרון.

בלישכתו שבירושלים כינס ראש הממשלה את חברי הכנסת שבחרו, יחד עמו, לעזוב את תנועת הליכוד, והודה להם על בחירתם זו אותה הגדיר כמעשה אמיץ.

בין המתכנסים היו השרים לבני, אולמרט ועזרא. כמו כן נכחו בפגישה חברי הכנסת אברהם, אפללו, בראון, ואחרים.

בדבריו אמר שרון שהוא אינו רואה בעתיד הקרוב קיומה של התנתקות נוספת. לעומת זאת טוען יריבו, חבר הכנסת עוזי לנדאו, המתמודד על ראשות הליכוד וראשות הממשלה כי צעדי שרון מוכיחים שבכוונתו לבצע מהלכים מדיניים מרחיקי לכת כדיון על יהודה שומרון ובקעת הירדן, ירידה מרמת הגולן ואף חלוקת ירושלים. אלמלא כך היה יכול להישאר בליכוד, אומר לנדאו.

בראיון ליומן הצהרים של ערוץ 7 התייחס המועמד לראשות הליכוד חבר הכנסת עוזי לנדאו ולדבריו עם פרישת שרון עזבה השחיתות את המפלגה.

"המפלגה מתחילה דרך חדשה קשה, שיש בה תקווה. הליכוד חוזר לערכי ארץ ישראל, פוליטיקה נקייה ורגישות חברתית, ערכים שהיו לליכוד למעט בתקופה בה שלט אריאל שרון", אומר לנדאו.

לנדאו מקווה כי כבר בשבוע הבא ניתן יהיה לקיים פריימריז לקביעת יו"ר הליכוד לקראת הבחירות הבראות.

לדבריו שרון עזב את הליכוד לא בגלל מעשי העבר, אלא בגלל תכניותיו לעתיד. להערכת ח"כ לנדאו שרון מתכנן מהלכים מדיניים חמורים ורחבים הרבה יותר מהצעדים אותם ביצע עד כה במסגרת תכנית ההתנתקות. לדבריו תכניתו החדשה של שרון כוללת דיונים על בקעת הירדן, יהודה ושומרון, ירידה מרמת הגולן ואף חלוקת ירושלים. "לא לשכוח שאריק יחלק את ירושלים כשאת הקואליציה העתידית הוא יקים עם עמיר פרץ", אומר לנדאו ומבהיר כי לטעמו זו הסיבה ששרון אינו תוקף את יו"ר מפלגת העבודה החדש ח"כ עמיר פרץ על אף הקווים המדיניים השמאליים ביותר אותם הוא מציג. "היחידים שאותם הוא מתקיף אלו חברי הליכוד".

לנדאו מוסיף ומבאר כי לולי הייתה זו כוונתו של ראש הממשלה שרון הרי שיכול היה להישאר בליכוד תוך שמירה על קווים מדיניים המוסכמים על חברי המפלגה, אולם ברור לו שבכוונתו לחרוג מקווים אלא ועל כן הוא נצרך לשיתוף הפעולה עם עמיר פרץ ומפלגתו.

לנדאו הוסיף וסיפר בראיון אודות המאמצים הקדחתניים שהוא מקיים על מנת להביא לקיומן של הבחירות במועדן כשלא שרון הוא העומד בראש הליכוד ובראשות הממשלה. "אי אפשר שהמדינה תתנהל על פי מה שירצו לעמיר פרץ או אריאל שרון", אמר. להערכתו אם ש"ס תצטרף ליוזמתו יוכל לקיים מהלך שכזה. זאת בתנאי שכשלושים ח"כים מהליכוד יצטרפו אליהם בנוסף לסיעות הימין והדתיים. כמו כן להערכתו גם שינוי לא תחפוץ בהקדמת הבחירות. "יש לעשות הכול כדי שהבחירות תתקיימנה בנובמבר 2006 ולהיערך לאפשרות של הקדמה".

לדבריו, יוכל הוא עצמו לעמוד בראש הליכוד לאחר פריימריז מהירים במפלגה וכך גם בראש הממשלה עד לתאריך הבחירות באם אכן לא יוקדמו.

להאזנה לראיון

יצויין כי גם לטעמו של יו"ר סיעת הליכוד, חבר הכנסת גדעון סער, מהלכו הפוליטי של שרון לא נועד אלא לבצע מהלכים מרחיקי לכת ביהודה ושומרון.
(ש)
