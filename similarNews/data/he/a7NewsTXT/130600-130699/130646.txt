

פרופ' אליעזר רובינזון, יו"ר האגודה למלחמה בסרטן, טוען שהכינוי 'super slims' לסיגריות אינו אלא הונאה שכן הוא רומז על הסיגריה כבעלת אפקט מרזה.



פרופ' רובינזון שכיהן עד לא מכבר כנשיא ארגון הסרטן הבינלאומי ה- UICC, פנה הבוקר במכתב לעו"ד יצחק קמחי הממונה על הגנת הצרכן במשרד התעשייה המסחר והתעסוקה, בבקשה לפעול לאיסור שיווק בישראל של מותג הסיגריות 'super slims' שכן יש בכך הונאה של הציבור.

לדבריו "הרושם המתקבל משימוש בשם זה הוא שמוצר זה דק יותר ולכן מסוכן פחות וכן משמעות השם רומזת על היותו בעל פעילות מרזה או בעל השפעה על משקלו של המעשן".

רובינזון מאשים את חברות הסיגריות שהן עושות מאמץ רב הכרוך לעיתי בהונאת הציבור כדי "לשכנע בני נוער וצעירים להצטרף למעגל המעשנים, כבר בשלב מוקדם של חייהם ולהפכם למשתמשים קבועים. בכך, החברה מפצה על אובדן משתמשים קבועים שנפטרו ממחלות העישון".

לאחרונה פורסמו מודעות בעיתונות היומית מטעם חברת "מ.ח אלישר הפצה", המשווקת בישראל את מותגי יצרנית הטבק פיליפ מוריס, על סיגריה חדשה בשם "super slims", השייכת למותג הסיגריות פרלמנט. "הסיגריה מתהדרת בניחוח מנטול ובמראה דק במיוחד", מציין פרופ' רובינזון הנסמך על תקנת הגנת הצרכן הקובעת איסור לציין שם או סימון שיש בו כדי לרמוז כי מוצר הטבק מזיק פחות ממוצרי טבק אחרים, (לייט) או מילים בעלות משמעות דומה למילים light, mild ultra light,.

לדברי רובינזון "השימוש בשם "super slims" מהווה לכאורה הפרה של סעיף זה, עקב המשמעות המתקבלת משימוש בשם זה, הזהה למשמעות השמות המצוינים במפורש בחוק. כמו כן, הרושם המתקבל משימוש בשם זה הוא שמוצר זה דק יותר ולכן מסוכן פחות וכן משמעות השם רומזת על היותו בעל פעילות מרזה או בעל השפעה על משקלו של המעשן".

במכתבו הוא מציין כי "מדי שנה מתים בישראל כ - 10,000 איש כתוצאה מנזקי עישון, מהם כ - 1,500 איש כתוצאה מעישון פסיבי. העישון אחראי ליותר מקרי מוות מאשר אלו הנגרמים מתאונות דרכים, פעולות איבה ואיידס גם יחד".

"אנו פונים אליך, כממונה על הגנת הצרכן, לפעול לאיסור שיווק בישראל של מותג זה, כמו איסור שיווק סיגריות לייט, המהווה הטעייה מכוונת של הצרכנים לחשוב שסיגריות יכולות להיות בטוחות או מזיקות פחות", כותב פרופ' רובינזון לעו"ד קמחי.
(ש)
