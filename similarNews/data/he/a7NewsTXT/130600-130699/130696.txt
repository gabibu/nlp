

בריטניה אומנם לא איפשרה לו לדרוך על אדמתה, אבל בעזרת קרן JNF-UK הצליח האלוף במיל. דורון אלמוג, יו"ר עלי נגב, לגייס את הכסף להקמת כפר שיקומי בדרום לנערים מוגבלים.

לפני כחודשיים, נמנעה, כזכור, כניסתו של האלוף במיל', דורון אלמוג, יו"ר "עלי נגב",לבריטניה. אלמוג אמור היה להשתתף באירועי התרמה למען פרוייקט "עלי נגב".

הפורום הישראלי של uk-JNF קיים את אירוע ההתרמה ההמוני בהיעדרו. היום, (ב' 21.11.05), הגיעה משלחת מאנגליה, לביקור ראשון ב"עלי נגב", לראות מקרוב את הפרוייקט שאימצו וגייסו עבורו 500 אלף לירות שטרלינג.

הכפר ישמש כ"בית לחיים" ובמסגרתו יוענקו ויסופקו לדיירים כל צורכיהם הפיזיים והנפשיים, אשר יסייעו להם לממש את הפוטנציאל הטמון בהם.

בראש המשלחת, המונה 40 איש, עומדת מנהלת קרן JNF-UK ג'ייל סיל , אשר מגיעה לארץ לעקוב אחר התפתחות הפרוייקט ומביאה עימה תורמים נוספים.

הפורום הישראלי של ה-JNF-UK הוקם בלונדון כרעיון ליצירת גשר בין הקהילה היהודית לקהילה הישראלית שהפך לישות הפועלת נמרצות לגיוס משאבים להקמתם של פרוייקטים חיוניים בישראל.
הפורום שהוקם לפני כ-4 שנים, החליט השנה לאמץ את פרוייקט "עלי נגב"   כפר שיקומי ייחודי אשר ייתן מענה למאות ילדים מתבגרים עם שיתוק מוחין, באזור אופקים שבנגב.

השלב הראשון של אכלוס הכפר יערך כבר בחודש הבא.

"פרוייקט עלי נגב הינו כפר טיפולי היחיד מסוגו בעולם, יספק 215 מקומות לילדים בעלי מוגבלויות שונות וטיפולים בטכנולוגיות מתקדמות, יספק מקומות עבודה לעיר אופקים" מציין דורון אלמוג.
"אני מחובר לפרוייקט הזה בצורה הכי קרובה שיכולה להיות" אומר האלוף במיל' דורון אלמוג, אב לערן בן ה-21 הסובל מפיגור שכלי ומאוטיזם.

אנשי המשלחת הביעו פליאה מהתנאים הפיזיים שיסופקו לתושבי הכפר ויתנו מענה הולם לחיות חיים איכותיים.

בנוסף, ביקרו הבוקר ב"עלי נגב" משלחת שכללה את הנהלת קרן רש"י מצרפת בראשותו של הוברט לאוון ומנכ"ל קרן רש"י בישראל אלי אלאלוף.
(ש)
