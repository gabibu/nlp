

ראש הממשלה אריאל שרון טרף את קלפי המערכת הפוליטית בישראל עם ההודעה על פרישתו מהמפלגה אותה הקים לפני 32 שנים, הליכוד.

גורמים בימין הישראלי מציעים הצעות שונות להתמודדות עם מהלכו זה של שרון. יו"ר ישראל ביתנו אביגדור ליברמן מציע איחוד גורף של מפלגות הימין, קולות במפד"ל מציעים להרהר על איחוד חלקי, אחרים סבורים שיש לרוץ בבחירות הבאות כבעבר, כל מפלגה עם דגלה הייחודי.

נסו גם אתם להיות יועצים ופרשנים: כיצד על הימין לנהוג לקראת הבחירות הבאות? האם ראוי ללכד את כל מפלגות הימין, מנאמני הליכוד וימינה, או שמא מהלך שכזה עלול לגרום למספר לא מבוטל של מצביעי ליכוד שאינם מזוהים עם הימין המובהק לערוק למפלגתו של ראש הממשלה שרון? ומה יהא על ייחודיותה של כל מפלגה?

ואם ללכד את הימין, כיצד הייתם רוצים לראות את הרשימה העתידית? ומה הקריטריון להצטרפות לרשימת מועמדי המפלגה הזו? ומה, אם בכלל, הסיכויים לכינונה של רשימת ימין שכזו בימים שלאחר הבחירות? והציבור החרדי (חוץ מש"ס), האם גם הוא יכול לטעמכם להשתלב במפלגת ימין שכזו על אף השותפות הקואליציונית עם שרון?

פרשנו והציעו...

תגובות ראויות, במלואן או בחלקן, תשולבנה כחלק בלתי נפרד מהכתבה עצמה.

לאאא (1) התשובה ברורה ומחייבת אחדות השורות: "מפלגות שלא תתאחדנה לגוש דתי ימני עלולות לגרום להפסד קולות של הגוש הימני". עידן (6) מסכים בצורך לאחדות וקובע שיש צורך "לסתום את האף ולהתאחד. זה צו השעה. חייבים לנצח את שרון. כל מי שמוכן להפיל אותו ולגמד את מפלגתו חייב לחבור ולצעוד יחד לניצחון".

שוש שילה (2) מצדיקה אחדות השורות, אבל לא בכל מחיר ולא עם כל אחד: "אין שום סיבה לתמוך ולעזור לביבי שבעיני הוא אשם לא פחות משרון להרס ולחורבן. בלתי אפשרי לשכוח ולסלוח לביבי שיכול היה להיות מנהיג הימין ויכול היה להציל את ארץ ישראל ועם ישראל. אדם שכזה לא יכול להנהיג אותנו ואין אימון בו. חשוב שיקום גוש ימיני-דתי-חרדי-שסניק גדול מול כל הצפעונים שיוצאים מהחורים ומתאחדים כו-ל-ם נגדנו".

גם רחל (8) מצדיקה אחדות: "כאשר המחנה הדתי מאוחד אף אחד לא יוכל עליו". עקיבא (10) מחרה מחזיק אחריה וכותב: "אם הערבים מסוגלים להתאחד אז חכמי הימין והדתיים גם יכולים להיתאחד. ובאמת הגיע הזמן שהימין האמיתי אוהבי ארץ ישראל ישלטו במדינה ולא יהיו הפודלים של שלטונות זדוניים".

מני (4) גם הוא אינו מוכן לאחדות עם כל גורם פוליטי בימין ואומר ש"אסור לבחור במפדל שהיתה בממשלת הגירוש . אבל צריך להיות מפלגה דתית אחד ואז אנחנו נהיה רוב בכנסת".

יוסף (7) רואה באיחוד עתידי פוטנציאל למפץ פוליטי ימני דתי חדש: "זו הזדמנות נדירה לאחד את כל הכוחות הדתיים במדינה ולקחת את ראשות הממשלה".

משה חכים (19) מודאג: "שתי המפלגות הדתית והליכוד צריכות לפעול יחד לפני ואחרי הבחירות ולא לתקוף אחת את השניה. הבעיה הגדולה שההתנתקות כנראה לא הייתה ארוע מספיק מזעזע בשביל אורלב איילון הרב עובדיה וגדולי התורה בשביל להתאחד תחת דגל אחד וזה מאד עצוב. על שולחן הניתוחים חוץ מא"י עומדת "חוקה" ואופיה היהודי של המדינה וברור שכל פירוד רק יחזק את שרון ופרץ כמו שהיה עד היום".

יוחאי (3) לעומתם, שולל את האיחודים הושונים המטשטשים דמותן האידיאולוגיות של מפלגות: "מחנה הימין שוגה שוב ושוב בטעות החמורה, והיא במחשבה כי כח רב ומספר המנדטים למפלגותיו הוא זה שיביא לחיזוקו ולהדגלת הרלוונטיות שלו", הוא אומר וקובע ש"חשוב דווקא כעת לעודד מפלגות חדשות אך אמיתיות".

מרים גל (14) גם היא אינה מצדדת באיחוד מוחלט, אולם סיבותיה עימה ובבסיסן תועלת פוליטית: "הימין צריך להתאחד אבל להשאיר את הליכוד בחוץ. יש בליכוד הרבה מצביעים שאם יראו שמפלגתם חברה לימין האמיתי הם יעברו לשרון. אז לכן חשוב להשאיר את הליכוד כמפלגת ימין לייט גם כדי להשאיר את המצביעים שם ולחבור אחרי הבחירות וגם כדי שלא יחזקו את שרון".

מיכאל (24) מצדד דווקא בהליכה נפרדת: "רק לא רשימה אחת - ראינו מה קורה כשאדם אחד לוקח תנועה שלמה ומשנה את המצע שלה. אם הימין יהיה בכמה מפלגות, יהיו לכך כמה יתרונות: 1. יהיה פחות כדאי לרמות את הבוחרים. 2. יהיה הרבה יותר קל לבחור מפלגה מתאימה, אפילו לאלה שהם יותר קרובים למרכז. 3. למפלגות הימין האמיתיות, כמו לזאת של ברוך מרזל, יהיה הרבה יותר קל לקבל מספר משמעותי של קולות, כי כל המפלגות יהיו לא גדולות".

יצחק (9) שולל את עצם הדיון על היערכות לבחירות וכותב: "על כל ציבור הימין להחרים את הבחירות כפי שעשו הערבים ב-2001 ויצאו נשכרים. להשאיר את הלכלוך לאנשי עמורה מן השמאל, ואת שדה הקרב בעתיד - לקציני סדום".

מס' 13 המגדיר עצמו דובר חב"ד כותב שכהנחיית הרבי מלובביץ' "אסור להצביע עבור מי שמוכן לנהל מו"מ על מסירת שטחים. הליכוד, מפד"ל, איחוד הלאומי, וש"ס - כולם נמצאים שמאלה להגדרה זו".

רפי עדן (15) מנסה לעבור לפסים מעשיים ואולי אף פותח דיון משני: "גם אם יאוחד הימין, מי יעמוד בראש?" ירון (21) מנסה לענות: "שרנסקי לראש הרשימה המאוחדת - כתשובה ל-15 אני מציע את שרנסקי לראשות המפלגה שתאחד את הליכוד וימינה. מדובר באדם מוכר בעולם חכם ובעיקר מפתיע".

