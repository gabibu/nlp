


בחודש אוקטובר 2005 נרשמו על ידי משטרת ישראל 1,168 תאונות דרכים עם נפגעים, מהן 38 תאונות קטלניות ו-144 תאונות עם פצועים קשה. בתאונות אלו נפגעו 2,335 איש, מהם 33 הרוגים ו-144 פצועים קשה.


בינואר-אוקטובר 2005 נרשמו 13,754 תאונות דרכים עם נפגעים (לא כולל תאונות שאירעו ביהודה ושומרון), מהן 312 תאונות קטלניות ו-1,535 תאונות עם פצועים קשה. בתאונות אלו נפגעו 28,476 איש, מהם 371 הרוגים ו-1,919 פצועים קשה. על כך נמסר מהלשכה המרכזית לסטטיסטיקה, על סמך נתונים ארעיים שנתקבלו ממשטרת ישראל וסוכמו בלשכה.

בבדיקת נתוני המגמה נמצא, כי במספר התאונות נרשמה ירידה החל בחודש פברואר 2004 ועד חודש אוקטובר 2005 בקצב של כ-0.4% בממוצע לחודש, לאחר עלייה בין החודשים יוני 2003 לדצמבר 2003 בקצב של כ-0.5% בממוצע לחודש. במספר הנפגעים, לפי נתוני המגמה, נרשמה ירידה החל בחודש ינואר 2004 ועד חודש אוקטובר 2005, בקצב של כ-0.6% בממוצע לחודש. זאת, לאחר עלייה בין החודשים יוני 2003 לדצמבר 2003 בקצב של כ-0.5% בממוצע לחודש.

בנוסף, נרשמו בחודש אוקטובר ביהודה ושומרון 29 תאונות, מהן 8 תאונות עם פצועים קשה. בתאונות אלו נפגעו 76 איש, מהם 9 פצועים קשה. כך, מגיע מספר התאונות שנרשמו ביהודה ושומרון מאז תחילת השנה ועד אוקטובר 2005 ל- 440 תאונות, מהן 17 תאונות קטלניות ו-90 תאונות עם פצועים קשה. בתאונות אלו נפגעו 1,184 איש, מהם 24 הרוגים ו-137 פצועים קשה.

יצוין, שבנוסף לכך, בחודש אוקטובר 2005 נרשמו על ידי משטרת ישראל 3,925 דיווחים על תאונות דרכים עם נפגעים קל, מהם 65 ביהודה ושומרון.

החל בינואר ועד אוקטובר 2005 נרשמו, 55,520 דיווחים על תאונות דרכים עם נפגעים קל, מהם 925 ביהודה ושומרון.


