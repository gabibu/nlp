

המועמד לראשות הליכוד משה פייגלין מגדיר את התפטרות שרון מהנהגת הליכוד כהזדמנות נדירה לציבור האמוני לקחת לידיו את המושכות ולא להיות מובל.

המועמד לראשות הליכוד משה פייגלין מגדיר ביומן הצהרים של ערוץ 7 את התפטרות שרון כביעור חמץ. "קודם מבערים את החמץ ועכשיו נשאר להכשיר את הנותר".

להערכתו של פייגלין מהלכו של שרון הציב בפני תנועת הליכוד הזדמנות נדירה למהפך אמוני מדינה כולה. אם עד היום חששו שהצבעה בעד מועמד אמוני תפגע בליכוד, החשש הזה איננו עוד", אומר פייגלין המעריך שמועמדותו יכולה להגיע לסיבוב שני, אם רק יגיעו כל מתפקדי מנהיגות יהודית להצבעה בבחירות הפנימיות לראשות הליכוד.

להערכתו של פייגלין אנשי שרון לא יעזבו את מרכז הליכוד שכן מדובר במוקד כוח שלמען שרון הם יראו כיעד להישאר בו ולפעול בו. עם זאת מעריך פייגלין כי הקו הלאומי הדתי יתבסס ויתחזק בשורות הליכוד.

באשר למועמדים האחרים התייחס פייגלין לבולטים שבהם, לנדאו ונתניהו שגם הם מבחינה מהותית, לדברי פייגלין, סובלים מאותה בעיה אידיאולוגית של דאגה לשרידות בלבד ולא למימד האידיאולוגי. אשר על כן רואה פייגלין בחטיבת מנהיגות יהודית כאופציה היחידה לשינוי מהותי בתוככי תנועת הליכוד וממנה להנהגת המדינה.

"זו ההזדמנות של הכתומים לאחוז במושכות ולא להיות רק מובלים. אם נירתם למשימה הזו אין לי ספק שננצח", אומר יו"ר מנהיגות יהודית שאינו מתרגש מאפשרות של כישלון, ומבהיר "את המהפכה האמונית ננצח אם לא בבחירות האלה אז בבחירות הבאות או באלה שלאחריהן".

לדבריו מי שביצע למעשה את ההתנתקות היה אמנם שרון, אולם הוא היה רק הכלבלב בקצה הרצועה, כהגדרתו, אותה מחזיקה האליטה השיפוטית בהנהגתו של נשיא בית המשפט העליון היוצרת עקרונות אידיאולוגיים אותם מיישם ראש הממשלה.

להאזנה לראיון


