

שר הפנים אופיר פז-פינס הכריז היום על 3 שמורות טבע נוספות: שמורת טבע נחל הקיבוצים, שמורת טבע ברכת פסוטה והרחבת שמורת טבע הר הכרמל (אשדות יגור).

שר הפנים אופיר פז-פינס: "שמורות הטבע מבטיחות את שימור שכיות החמדה של ארץ ישראל לטובת הדורות הבאים. כשר פנים נתתי חשיבות רבה להכרזתן של שמורות טבע, על מנת שפיתוח הארץ לא יבוא על חשבון יופיה ומורשתה הנופית ואני שמח שהצלחנו בתקופה קצרה יחסית להכריז על שמורות טבע כה רבות".

שמורת הטבע נחל הקיבוצים בשטח של כ-70 דונם - סמוך לקיבוץ ניר דוד:
נחל הקיבוצים ניזון ממעיינות עין חומה ועין מגדל. שיפוע הנחל המתון והזרימה האיטית בו, מצמצמים את הסחיפה והערבול של הקרקע, ומותירים מים צלולים, אשר מאפשרים חדירת אור טובה עד לקרקעית וקיומה של צמחיה. הנחל מהווה בית גידול של מים מליחים ונקיים, שמעטים כמותו נותרו בעמק בית שאן.

שמורת הטבע ברכת פסוטה, בשטח של כ-4 דונם - סמוך לכפר פסוטה בגליל העליון ברכת פסוטה היא בריכה עונתית, שמעטות כמותה שרדו ברחבי הארץ. בתי גידול של ברכות עונתיות הינם נוף מים ייחודי, בעל אפיונים ביולוגיים ברורים ודינמיקה מהירה של התפתחות חי וצומח   ומכאן חשיבותן. בברכת פסוטה מתקיימת הסלמנדרה הכתומה, שבתי הגידול שלה הולכים ומצטמצמים, ויש חשיבות לשימורה.

הרחבת שמורת הטבע הר הכרמל (אשדות יגור), בשטח של כ-313 דונם:
שטח השמורה הינו מדרון תלול של הר הכרמל לכיוון העמק, בין קיבוץ יגור לבין נחל חוסיפה. השטח הוא בית גידול מגוון ומיוחד של חורש ים תיכוני, ומהווה המשך טבעי של שמורת הטבע הקיימת.

ההכרזה על שמורות אלה מצטרפת ל- 8 שמורות וגנים נוספים עליהם הכריז לאחרונה שר הפנים.
(ש)
