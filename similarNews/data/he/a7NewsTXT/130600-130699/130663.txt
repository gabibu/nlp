

הפטריארך היווני אורתודוקסי, תיאופילקטוס השלישי, יקיים מחר טקס הכתרה רשמי. זאת על אף שעד כה לא הכירה בו המדינה. השר הנגבי לפטריארכיה: המהלך אינו חוקי. הכנסיה: ההכתרה תתקיים למרות דברי הנגבי.

מחר יתאספו במבנה הפטריארכיה היוונית אורתודוקסית במזרח ירושלים אישים רבים בהם נשיא יון לקיום טקס הכתרתו של הפטריארך היווני החדש, תיאופילקטוס השלישי.

הכתרתו הרשמית של הפטריארך החדש חייבת לקבל את אישורה הרשמי של מדינת ישראל, כמו גם הממשל הירדני והרש"פ, אולם עד כה השיג הפטריארך הנבחר את הסכמתן של ירדן והרש"פ. ישראל עודה מתמהמהת בשאלת קבלת מינויו של הפטריארך הנבחר, זאת כיוון שבבסיס המניעים להדחתו של הפטריארך הקודם, אירינאוס הראשון, עמדה מכירת מבנים לגורמים יהודיים.

כאמור, למרות החובה החוקית, החליט תיאופילקטוס לקיים טקס הכתרה בפטריארכיה שבירושלים. בתגובה לכוונה זו העביר השר לענייני ירושלים במשרד ראש הממשלה, השר צחי הנגבי, מכתב חריף המבהיר את עמדת המדינה "המתנגדת לקיומו של אירוע זה שנועד לתת תוקף למהלך ההדחה של הפטריארך אירינאוס, מהלך אשר לא זכה להכרתה של ממשלת ישראל, כנדרש על פי הדין".

השר הנגבי מבהיר לבא כוחה של הפטריארכיה היוונית, עורך הדין אחמד מוגרבי, כי בקרוב תוקם וועדת שרים שתדון בנושאי חילופי הגברי בצמרת הפטריארכיה ואליה הוא יוכל להביא את דרישתו להכיר בו כפטריארך נבחר.

כתבנו שמעון כהן מציין כי ממשלת ישראל מעכבת את ההכרה בבחירתו של הפטריארך החדש בטענה שהוא אינו מוכן להתחייב לאשר את יישום העסקאות בהן נמכרו מלונות במזרח ירושלים לגורמים יהודיים. הפטריארך מצידו עתר לבג"ץ נגד המדינה בטענה שזו מערבת שיקולים זרים בהחלטות דתיות. הפטריארך אינו מוכן להתחייב באשר לאופן בו ינהג בעסקאות הנדל"ן ולטענת אנשיו ישראל אינה יכולה לשרבב את סוגיית הנדל"ן למינויו שהוא עניין כנסייתי פנימי.

עם זאת גורמים המקורבים לרוכשי המבנים במזרח ירושלים אומרים לכתבנו כי תמוה כיצד זה פטריארך העותר למוסדות המדינה מזלזל במוסדותיה החלטותיה שלא להכיר בו לעת עתה ומנסה לעקוף אותה במהלך שאינו חוקי, היינו ההכתרה.

מזכ"ל הכנסייה אומר לכתבנו כי למרות מכתבו של השר הנגבי תתקיים ההכתרה כמתוכנן ואליה הוזמנו אישים מרחבי העולם, בהם ראשי הכנסיות האורתודוקסיות בעולם, נשיא יוון, סגן שר החוץ היווני וראשי מפלגות בפרלמנט היווני. לדברי המזכ"ל אין להכתרה כל מגמה פוליטית אלא דתית בלבד. לדבריו ההכתרה חותמת את הליך הבחירות ואמורה לאפשר לפטריארך לתפקד באופן מסודר. באשר ליחס עם רשויות המדינה, הוא אומר כי הכנסייה מקווה ומייחלת ליום בו תחזור השקיפות ויחסי הכבוד לשרור בינה לבין המדינה. המזכ"ל מציין כי הפטריארכיה הדיחה מתפקידו את הפטריארך הקודם רק משום שלא עלה בידיו לייצב יחסים שכאלה והתנהלות שכזו.
(ש)
