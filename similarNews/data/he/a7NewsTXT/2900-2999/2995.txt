

ביצהר שבשומרון הובא למנוחות אריה ארנלדו אגראניוני, אשר נרצח בלילה על משמרתו באיתמר. מסע ההלוויה יצא ממקום מגוריו בשכונת מעלה ישראל בברקן, עבר באיתמר, ומשם המשיך אל בית העלמין ביצהר. עקבות הרוצחים הוליכו אל אחד הכפרים הסמוכים. ארנלדו, בן 44, הותיר אחריו אשה ושלושה ילדים.

סמוך לחצות חדרו שני ערבים לגבעת הגדעונים שליד איתמר. השניים התקרבו אל אריה ארנלדו, אשר שמר על המאחז, ירו בו מטווח קצר, נטלו את נשקו ונמלטו. בצה"ל מעריכים כי הרוצחים מצאו מקלט בתוך שכם.

"אריה היה קבלן בניין ברוך כפיים, והוא בנה רבים מבתי היישוב, כולל את ביתי", סיפר לערוץ 7 סגן אלוף (מיל) הרב אבי רונצקי מאיתמר. "את מרבית זמנו הוא בילה בעבודה באיתמר". רונצקי סיפר על נטל השמירה במאחזים, ואמר כי ארנלדו פשוט התנדב באותו ערב לשמור במקום. "היישוב איתמר פרוס על כמה גבעות, ובהן קבוצות של משפחות". באיתמר מתגוררות כיום כתשעים משפחות. את היישוב הקים גרעין של בעלי תשובה שלמדו ב"מכון מאיר", והוא משלב חקלאות ברמה גבוהה, ומוסדות חינוך.

את הפתרון למצב רואה הרב רונצקי בפעולה כוללת, ולא ברדיפה אחר מחבלים יחידים. "לצה"ל יש תכניות מוכנות, המחכות רק לאישור מן הדרג המדיני. המקרה הקשה הזה רק יחזק אותנו", מבטיח רונצקי, "ואני מקווה שכבר בקרוב נראה את הסימנים לכך".
