

ראש הממשלה אריאל שרון קורא לציבור לגלות חוסן נוכח שעת המבחן העוברת עליו.
בנאום מדיני בפתח מושב הקיץ של הכנסת אמר שרון כי מדובר במבחן שיקבע את פני המזרח התיכון. "לפני שמדברים שלום מפסיקים לירות. כשיורים לא מוותרים", רוה"מ האשים את הרשות הפלשתינית בהפרת הסכמי אוסלו וציין כי קודמו בתפקיד, אהוד ברק, הרחיק לכת בויתוריו ובכל זאת הצעותיו נענו בטרור ובאלימות.

"גל הטרור האחרון תוכנן כהחלטה אסטרטגית של הרשות הפלשתינית. אני רוצה להבהיר,בצורה הברורה ביותר,אין פשרות במאבק בטרור. המאבק בטרור יהיה נחוש ועקבי, לא ננקוט במדיניות של תגובה, אלא במדיניות המשלבת יוזמה ותכנון", לדברי שרון, מטרתו המרכזית של ערפאת בימים אלה היא להבריח כלי נשק שאסור לו להחזיק לפי הסכמי אוסלו. רוה"מ התחייב שהממשלה לא תנקוט במדיניות תגובה לפיגועים אלא במדיניות המשלבת יוזמה ותכנון.

יושב ראש מרצ, יוסי שריד, שדיבר אחרי ראש-הממשלה, אמר כי אין שרון חדש וכי השקפת העולם שלו נותרה כוחנית. לטענת שריד, מה שקורה עכשיו הוא שהפלשתינים נלחמים למען עצמאותם בעוד שאנו נלחמים למען הכיבוש. הוא תקף בחריפות את הימין הזדוני, כלשונו, וטען כי אינו פטריוטי.
