

שופט שלום האריך את מעצרם של תושבי תפוח החשודים בביצוע מעשי נקם. כתבנו קובי סלע סיפר על השתלשלות הדברים.

לדבריו ההתחלה הייתה ביום חמישי שעבר, כשנתגלה מטען על ציר שבין היישוב תפוח לבין המאחז תפוח מערב. חבלני משמר הגבול פוצצו את המטען, והרובוט ניזוק. כשעבר במקום אחד מתושבי יצהר התפוצץ המטען, אך הוא לא נפגע. גשש שטיפל במטען גילה כי עקבות חוט התיל שלו הוליכו לכפר יאסוף.
למחרת, ביום שישי, דיווחו הפלשתינים כי מתיישבים מתפוח חיבלו ברכושם. בתגובה עצר צה"ל ארבעה מתיישבים מתפוח, אף על פי שלא הוכחה טענתם של הפלשתינים.

לדברי אחד מתושבי כפר תפוח, דוד העברי, מהלך המעצר היה בעת שהמונים מכפר יאסוף נראו יוצאים אל כפר תפוח. לדבריו אנשים בכפר תפוח נקראו להגן על היישוב והם החלו יוצאים החוצה. גם כיתת הכוננות "הוקפצה" להגנת היישוב ליד הגדרות. במהלך האירוע, סיפר העברי, נכנס הצבא לכפר תפוח, והחל לבצע מעצרים אצל... תושבי היישוב שעסקו בהגנה ושהיו סמוכים לגדרות היישוב. סמג"ד היחידה שביצעה את המעצרים טען כי ראה אותם עולים מהשדות מהכיוון של הכפר, וכי הוא קושר בין עניין זה לבין אירוע הנזק ביאסוף. בהמשך ביקשה משטרת מחוז ש"י את הארכת מעצרם של העצורים, ובית המשפט נענה לה בחיוב. בין העצורים יו"ר המזכירות וחבר כיתת הכוננות. במוצ"ש נפתחה אש אוטומטית לעבר בתי היישוב מכיוון הכפר יאסוף, שומרי תפוח הגיבו בירי ושוב "הוקפצה" גם כיתת הכוננות.

לאחר מכן שיגרו התושבים מכתב למח"ט שומרון יוסי אדירי, וטענו כי צה"ל היה צריך לפעול בנחישות נגד הירי ונגד הנחת המטען. לדבריהם אחרי התפוצצות המטען אפילו מחסום בדיקה לא הונח בפתח הכפר יאסוף. דניאל שוקרון, מזכיר הישוב, אמר כי צה"ל מראה פעלתנות מרשימה רק כאשר יש חשד נגד תושבי היישוב בפעילות נגד ערביי הכפר. הוא הוסיף שכל פעולת מחאה, ותהיה זו הפשוטה ביותר, כגון חסימת ציר לדקות אחדות, נתקלת ביחס בלתי פרופורציונלי מצד הצבא. שוררת עכשיו אווירה דומה לזו ששררה בימי רבין ושריד", אמר. לדברי כתבנו קובי סלע אמרו התושבים כי שמעו את הסמג"ד אומר שהוא הולך לטפל באירוע ביד קשה, ולעצור לפחות 4-5 תושבים. מזה חודשים אחדים לא נכנסו לובשי מדים צה"ליים לכפר יאסוף כדי לטפל בפעילות פח"ע, אבל עכשיו הם קיבלו אישור מיוחד להיכנס לכפר, וזאת כדי למצוא כמה פלשתינים שיתלוננו נגד תושבי תפוח.
