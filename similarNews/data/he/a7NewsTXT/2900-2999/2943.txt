

החל משעות הבוקר המוקדמות יורים הפלשתינים ברציפות לעבר בתי היישוב היהודי בחברון, כך מוסרת סוכנות 'קול רינה'.

אמש בחצות גילה צה"ל שני פלשתינים חמושים מתקרבים אל היישוב גני טל. החיילים ירו לעברם ופגעו באחד מהם, השני נמלט מן המקום. הפלשתינים הגיעו למקום מהכפר חאן יונס.

הלילה ירו הפלשתינים פעמים אחדות לעבר חיילי צה"ל סמוך ליישוב נווה דקלים. הם גם השליכו בקבוקי תבערה אל משרד הקישור והתיאום במקום. לא היו נפגעים וצה"ל השיב אש כבדה אל מקורות הירי.

אמש השליכו ערבים בקבוק תבערה לעבר שוטרים המוצבים בשער האריות בירושלים. הבקבוק התנפץ אך לא פגע באיש.

צה"ל הקים עמדת תצפית חדשה מעל מחסום המנהרות, בשולי העיירה בית ג'אלה. העמדה החדשה הוקמה כדי לפתור את בעיית פיגועי הירי הרבים שהיו במקום מתחילת המהומות.

ליד קבר רחל בבית לחם התחדשו אתמול בצהרים חילופי האש. הם נמשכו יותר משעה, ובמהלכם ירה צה"ל אל בתי הכפר עיידה באזור בית לחם, שממנו נורתה האש הפלשתינית לעבר עמדות צה"ל.

בעת חילופי האש היו כחמישים מתפללים יהודים בקבר רחל, אך הם לא נפגעו. לאחר זמן מה שקט האזור, אך צה"ל מנע את יציאתם של המתפללים מהמתחם כשבע שעות. לדברי צה"ל הישארותם במתחם הקבר הייתה נחוצה לשם הבטחת שלומם.

יריות נורו אתמול בשעות הבוקר לעבר ג'יפ של משמר הגבול שנסע על קו התפר דרומית-מזרחית להר חומה, בדרום ירושלים. איש לא נפגע. בג'יפ נמצאה פגיעת קליע. צוות משמר הגבול השיב באש.

על פי עדויות שוטרי משמר הגבול, מדובר ב-3 שוטרים פלשתינים לובשי מדים, שירו ברובים מסוג קלצ'ניקוב ונמלטו לכיוון הכפר בית סחור.

