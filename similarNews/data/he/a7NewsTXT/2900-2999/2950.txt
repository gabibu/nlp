

רה"מ שרון נתן הנחייה להתחיל לתכנן יישובים בחולות חלוצה. כזכור, חולות חלוצה עלו על סדר היום כשממשלת ברק רצתה להציע את האזור לערפאת כחלק מעסקה בהסכמים אתו. בשיחה עם יומן ערוץ 7 אמר שמואל ריפמן, ראש המועצה האזורית רמת הנגב, שכששרון הבטיח לפני הבחירות שעל חולות חלוצה יקומו יישובים הוא האמין שההבטחה תקוים.

ריפמן אמר כי חשיבותה של ההתיישבות בחולות חלוצה, כמו בכל מקום אחר בארץ, היא בכך שהיא מגבירה את הביטחון שהאזור יישמר בידינו, ולא יימסר.
הכוונה, לדבריו, היא להקים מערך של יישובים שכביש ארצי יעבור ביניהם, כביש שתחילתו תהיה בפתחת ניצנה וחבל שלום.

ריפמן השווה את הקמת היישובים בחלוצה להקמת תל אביב: "מתוך הדיונות היפהפיות יקומו יישובים", הוא אמר, והוסיף שתכניתו של יישוב אחד מתוכם, "באר מילכה" שמו, כבר עברה את הביקורת של הוועדה המחוזית, וכבר נמצאה קבוצה המעוניינת לבוא ולהתיישב בו.
