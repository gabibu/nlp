

בית המשפט המחוזי בתל-אביב התיר לפרסום חלקים מכתב אישום נגד תת-אלוף במילואים יצחק יעקב. מאותם חלקים עולה כי יעקב נאשם שעסק בכתיבת ספר זיכרונות הכולל ידיעות סודיות שהגיעו לידיעתו במסגרת שירותו הצבאי. עוד נאמר שם כי הנאשם הוזהר לא פעם, על-ידי נציגים מטעם מערכת הביטחון, שהמידע מסווג ואסור בפרסום.

כמו כן נטען, כי לאחר השלמת הספר מסר יעקב עותקים ממנו למספר אנשים. הוא אף נפגש עם עיתונאי אמריקני ומסר לו בהרחבה ובפרטי פרטים ידיעות סודיות. יצחק יעקב מואשם במסירת ידיעה סודית ללא סמכות, בכוונה לפגוע בביטחון המדינה.

בסופו של הדיון הוארך מעצרו של יעקב ב 12 יום.
