

שר המשפטים מאיר שטרית לא ימליץ לנשיא המדינה לחון את מרגלית הר שפי. אתמול הוא הודיע כי אימץ את המלצות אנשי משרדו, מחלקת החנינות במשרד המשפטים, להשיב בשלילה על בקשת בני משפחתה של הר-שפי לחון אותה. לדבריו, לא חל שינוי בנסיבות שהובילו להרשעתה. הר שפי מרצה בכלא נווה תרצה עונש של תשעה חודשי מאסר, שנגזרו עליה בשל אי מניעת רצח ראש הממשלה יצחק רבין ז"ל.

בדף המידע של היישוב בית אל, שבו מתגוררת מרגלית עם משפחתה, קרא השבוע רבה של בית אל, הרב שלמה אבינר, לציבור לתמוך בה. אבינר כותב כי במרגלית בוצע רצח אופי פעמיים: על ידי "הטועים למיניהם, שהאשימוה בשותפות עקיפה ברצח ראש הממשלה המנוח", ועל ידי "כל הידידים והחברים שידעו שהיא חפה מפשע, אך מילאו פיהם מים, כי דאגו שלא יוכתם שמם ברצח הנתעב". בדבריו הזכיר הרב אבינר את עמידתו של הרב קוק לצדו של סטבסקי, שהואשם אשמת שווא ברצח ארלוזורוב, והוסיף "לחרפתנו, את מרגלית זנחו רבים, כי חששו לעורם...לצערנו אנשים נתקפו בפחד. פחדו להעסיק את מרגלית, ואפילו פיטרו אותה מן העבודה. אוי לאותה בושה! אוי לאותה חרפה! ייזכר לטוב בית ספר פסגות שהעסיק אותה, וכל היישוב פסגות שנעמד להגנתה, ובמיוחד מנהלת בית הספר שם, שדבקה בעמדתה בל חת ובלי מורא". אבינר חותם את דבריו בקריאה שיש "לצעוק בקול גדול את חפותה" .

נשיא המדינה משה קצב נזף היום בשר המשפטים מאיר שטרית על שמיהר לפרסם את המלצתו לנשיא המדינה שלא לחון את מרגלית הר-שפי עוד בטרם הגיעה ההמלצה לבית הנשיא.

"אני מקווה שזו פעם אחרונה ששר המשפטים מפרסם את המלצתו עוד לפני שההמלצה הגיעה לידיי, זה ללא תקדים. שרי המשפטים לא נהגו כך בעבר ואני גם מקווה שלא ינהגו כך גם בעתיד", אמר הנשיא קצב בשיחה עם כתבים בטקס פתיחת יריד הספרים הבינלאומי בירושלים.

הנשיא ציין כי עדיין לא קיבל לידיו את ההמלצה ורק אחרי שיעיין בה ובחומר נוסף יחליט בעניין החנינה.
