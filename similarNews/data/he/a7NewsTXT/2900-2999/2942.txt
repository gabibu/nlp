

מערכת הבטחון לא הופתעה מהמידע על אמצעי הלחימה שהברחתם אל הרשות סוכלה, והיא הניחה כי ברשות הפלשתינית נמצאים אמצעים מתקדמים לרבות טילים נגד טנקים, טילי נ"ט וטילים נגד מטוסים. גם אספקת אמל"ח מהחזית העממית לרשות אינה בגדר הפתעה וסביר להניח כי סוריה לפחות ידעה, אם לא סייעה בפועל, להברחות נשק כגון זו שסוכלה ביום א' ע"י חיל הים. ייתכן כי חלק מהנשק מקורו באיראן.

הברחות נשק בדרך הים, באמצעות מסוקו של ערפאת ובמכוניותיהם של בכירים פלשתינים היו ידועים לצה"ל. נתיב הברחה נוסף הוא ההברחות משטח מצרים דרך מנהרות תת קרקעיות לרצועת עזה.

בצה"ל העריכו מאז תחילת הלחימה ביש"ע כי ייתכן מאוד שלפלשתינים גם טילי קטיושה, בהם לא נעשה שימוש עד עתה, וכי הפלשתינים הצליחו להבריח מעזה לשטחי יהודה ושומרון גם פצצות מרגמה ומשגרים, בהם ייתכן כי ייעשה שימוש כבר בתקופה הקרובה.

העובדה שכבר בתחילת הלחימה ביש"ע טסים מסוקי צה"ל תוך פיזור נורי הטעיה נגד אש נ"מ, ממש עפ"י נוהל הטיסה שהיה נהוג בלבנון, מוכיחה כי צה"ל לקח מזמן בחשבון כי יש ברשות הפלשתינים טילי נ"מ. זאת, לבד ממקלע נגד מטוסים בקוטר 30 מ"מ בשכם, שעל קיומו ידוע עוד הרבה לפני הלחימה ביש"ע.
רובו של הנשק המוברח אינו מתוחכם. אך בעזרתו הפלשתינים מסוגלים לגרום לצה"ל יותר אבידות בהשוואה למה שהיו מסוגלים, אם כלי הנשק הללו לא היו בידיהם.
