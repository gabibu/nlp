

שביל שתוכנן לצורך תאורה, בטיחות ומילוט במקרה חירום, הפך לסערה ציבורית כאשר פורסם שהוא הוכן לפי הנחיית הרב עובדיה יוסף כדי ליצור הפרדה בין נשים לגברים בדרך לקבר רבי שמעון בר יוחאי במירון. "חבל שבימים אלה, שבהם נחוצים אחדות וכבוד הדדי, שוב גורמים לסערה ציבורית על דבר שלא היה ולא נברא", אמר הרב מרדכי הלפרין ממושב מירון על ה"סערה בכוס מים", כלשון אנשים במירון. יצוין, כי העלייה בכבישים הרגליים למירון תימשך כרגיל, ובה יצעדו גברים ונשים כאחד. הכביש, או השביל, שמדובר בו הוא שביל צדדי המחבר בין כביש עכו צפת למירון, וכדי להגיע דרכו, יש להחנות את הרכב הרחק מהקבר ולצעוד ברגל כשלושה ק"מ.
