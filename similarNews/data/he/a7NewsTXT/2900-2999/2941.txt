

אתמול פורסם כי שלשום יירטה ספינה של חיל הים, ספינת נשק שיצאה מצפון לבנון לעזה.

על הספינה נמצאו טילי אר.פי.ג'י, טילים נגד מטוסים, קטיושות ומשגריהן, מוקשים ועוד. במסיבת עיתונאים שהתקיימה אתמול סיפר מפקד חיל הים כי ספינות חיל הים היו בסיור שגרתי כאשר מסוק הבחין בספינה. היא הושמה בנמל חיפה תחת מעקב כבר משבת בצהרים ויורטה שלשום.

על הספינה היו ארבעה נוסעים והם לא גילו התנגדות בעת המעצר.

נמסר כי חומרי הלחימה יועדו לרשות הפלשתינית. הכוונה הייתה להשליך את הנשק בחביות, שתיאספנה על ידי הפלשתינים מן הים. הציוד נשלח ככל הנראה על ידי "החזית העממית" בהנהגתו של אחמד ג'יבריל.

שר הביטחון בנימין בן אליעזר אמר אתמול בישיבה של סיעת העבודה בכנסת כי הוא חושש שאנחנו עלולים לעמוד בפני חזיונות הרבה יותר מסובכים   כלשונו   ממה שראינו עד כה. הוא גם אמר כי ישנה הברחת נשק לתחומי האוטונומיה בהיקף חסר תקדים, מבחינת סוג הנשק והכמויות שלו, והוסיף כי בידי ישראל יש מידע על איתות חיובי שנתן ערפאת לאנשיו לבצע פיגועים בתוך שטח מדינת ישראל.
