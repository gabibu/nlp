

7 פלשתינים הדרושים לחקירה בשב"כ נעצרו אמש בכפר כנא שליד נצרת, במהלך פעילות יזומה של שוטרי היחידה המרכזית במשטרת מרחב העמקים, שוטרי יס"מ ושוטרי יחידת אלון.

מהמשטרה נמסר לכתב עתי"ם, כי בעקבות מידע על שהיית פלשתינים בכפר כנא, פשטו השוטרים על הבתים בהם היה ידוע שהפלשתינים לנים בהם. במהלך המבצע עוכבו לחקירה 21 פלשתינים, מתוכם נעצרו 7 הדרושים לחקירה.

כתב עתי"ם מוסר, כי שוטרי משטרת מרחב העמקים עצרו אמש גם נער בן 17 מהכפר יפיע שליד נצרת, החשוד בהשלכת אבן לעבר אוטובוס שנסע מכיוון מגדל העמק לנצרת. בארוע זה איש לא נפגע ולא נגרם נזק.

כתב עתי"ם מציין, כי בתקופה האחרונה ארעו מספר מקרים של רגימת אוטובוסים באזור, והחשוד נעצר ונחקר, כדי לוודא אם הוא קשור עם אחרים לארועים אלה.
