

ראש הממשלה אריאל שרון גילה כי היאכטה הלבנונית שנתפסה ביום ראשון כבר ביצעה ארבעה נסיונות הברחה קודמים מלבנון אל חופי עזה. בשיחה עם כתבים זרים בירושלים סיפר שרון כי מזה חודש ימים עושה הרשות הפלשתינית מאמץ גדול להבריח אמצעי לחימה לתחומיה.

במערכת הביטחון אומרים כי אין ספק שלרשות הפלשתינית יש כבר אמצעי לחימה מהסוג שנתפס
שלשום בידי ספינת חיל הים. הפלשתינים מבריחים אמצעי לחימה לא רק דרך הים אלא גם, ובעיקר, באמצעות המנהרות ליד רפיח, ובמטוסו של ערפאת.

כתבנו חגי הוברמן דיווח לערוץ 7 כי מפקד בכיר מאד בצה"ל סיפר לעיתונאים כי גם הערבים ביהודה ושומרון מצוידים במרגמות ובנשק נ"ט. בשלב זה נמנעת הרש"פ מלהפעיל את הנשק הזה, אך בצה"ל מעריכים כי כאשר היא תחליט להעצים את הלחימה היא אכן תשתמש בכל מה שכבר הספיקה לצבור. המפקד הבכיר ציין כי מבצעי הפיגועים משתדלים באחרונה לתקוף בתוך היישובים, כפי שעשו באיתמר, בגנים, בשערי תקווה, בבית חגי, ובבקעה.

מסתבר כי בעבר היו הברחות נשק שיטתיות גם באמצעות מכוניות האח"מים הפלשתיניים, ואלה כלל לא נבדקו במעברי הגבול. "כמעט בכל פעם שמכונית של אח"מ פלשתיני חזרה מירדן ראינו שהיא שוקעת תחתיה בגלל משא-כבד, אך היה אסור לנו לבדוק אותה", אמר הגורם הבטחוני. כתבנו חגי הוברמן מזכיר כי היו גם נסיונות להבריח נשק דרך ים המלח.

מועצת יש"ע קוראת לצה"ל שלא להמתין לירי מרגמות על יישובי יהודה ושומרון. היא מבקשת כי צה"ל יפעל במהירות לחיסול תשתית הלחימה של הרש"פ. מנהיג המפד"ל יצחק לוי קורא לממשלה להכריז על מצב מלחמה.
