

חיל הים עצר אוניה לבנונית שאמורה היתה להבריח כמות גדולה מאוד של כלי נשק מתוחכמים לפלשתינים ברצועת עזה, כך גילו הערב מקורות בצה"ל. מפקד חיל הים כינס הערב מסיבת עתונאים בבסיס חיל הים בחיפה ופירט את הנסיבות של לכידת האוניה. מטענה של האוניה כלל טילי קטיושה, טילי קרקע-אויר, טילים נגד טנקים, מוקשים, מרגמות, נשק קל ותחמושת לנשק קל.

על פי הערכות ראשונות אמורה היתה הספינה, שיצאה מלבנון וככל הנראה הניפה דגל לבנוני, להגיע לאזור ממנו תוכל להטיל לים חביות ובהן אמצעי לחימה, שאמורות היו להגיע לחופי רצועת עזה בעזרת זרמי המים. אין זו הפעם הראשונה שדבר כזה נעשה. לפני מספר חודשים פירסמו מקורות בצה"ל ידיעה ולפיה הגיעו לרצועה אמצעי לחימה בדרך דומה. יתכן כי אז הוטלו החביות למים באזור חופי מצרים.

על פי הידיעות הראשונות כלל מטענה של האוניה טילי קרקע-אויר SA-7 "סטרלה", האמורים לפגוע במטוסי קרב. המדובר בטילים אישיים המשוגרים מכתפו של היורה ונחשבים למתקדמים מאוד מסוגם בעולם, למרות שהם בשימוש צבאות ערב מזה שנים רבות. בנוסף אמורים היו להיות מוברחים לרצועת עזה גם רובי קלצ'ניקוב ותחמושת לנשק קל. כאמור, גולת הכותרת של מטענה של הספינה הלבנונית הם משגרי קטיושות וטילי קטיושה שאמורים היו להגדיל את טווח הירי של הפלשתינים אל מעבר לקילומטרים בודדים - טווח המרגמות שירו עד עתה. ירי קטיושות אמור היה לפגוע גם בערים כאשדוד ואשקלון.
