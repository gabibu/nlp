

"סערה בכוס מים", כך מגדירים במירון את הפרסומים בדבר סלילת כביש נפרד לגברים וכביש נפרד לנשים שנסלל על פי הוראתו של הרב עובדיה יוסף.

"חבל שבימים אלה, שצריך אחדות וכבוד הדדי, שוב גורמים לסערה ציבורית על דבר שלא היה ולא נברא", אמר הרב מרדכי הלפרין ממושב מירון. "מדובר בשביל שנעשה לצורך התקנת תאורה. שביל נוסף שנועד גם לבטיחות ולמילוט במקרה חירום ולהפוך אותו לכביש נפרד לגברים ונשים, זה פשוט המצאה", אמר הלפרין.

עם זאת, גורמים במשרד הדתות הבהירו לכל הגורמים שפנו בענין, כי אחריות על האתר כמו על כל המקומות הקדושים היא של משרד הדתות ומי שסידורי הקדושה לא נוחים לו ולא הולמים את השקפת עולמו, עדיף שיימנע מלבקר במקום הקדוש.

יצויין, כי בעבר הרחוק גם לא היתה מחיצה בתוך הקבר וכי היא נעשתה לאחר שבנות ישראל הגיעו להתפלל במקום ולבקר במקום בלבוש לא צנוע.

רבה הראשי של צפת, הרב שמואל אליהו, תומך בהפרדה בין גברים ונשים בעלייה לקבר ובלבד, שהדבר ייעשה בהסברה ובסובלנות לכלל הציבור.

יצויין, כי העלייה בכבישים הרגליים למירון תימשך כרגיל ובה יצעדו גברים ונשים בצוותא. הכביש או השביל בו מדובר הוא שביל צדדי המחבר בין כביש עכו צפת למירון וכדי להגיע דרכו, יש להחנות את הרכב הרחק מהקבר ולצעוד ברגל כשלושה ק"מ.

