

בדיון שהיה אתמול בלשכת ראש הממשלה הוחלט שהר הבית ימשיך להיות סגור בפני יהודים. ראש הממשלה אריאל שרון אמר בדיון כי הוא מעוניין לפתוח את המקום הקדוש ליהודים, אך יעשה זאת רק בהסכמת הוואקף המוסלמי. השרים עוזי לנדאו ולימור לבנת תמכו ברעיון, ותבעו לחדש מיד את עליית היהודים להר הבית.

שר הביטחון בנימין בן-אליעזר,לעומתם, התנגד לכך, וקרא ללנדאו לדאוג תחילה שלא ייזרקו אבנים על יהודים בכותל. גם השר לענייני ירושלים אליהו סוויסה מש"ס הביע בדיון התנגדות לדרישה לאפשר עליית יהודים להר הבית. לאחר הדיון הביע השר לנדאו אכזבה מההחלטה לא לשנות את המצב במקום הקדוש. הוא אמר כי ההחלטה מצטרפת לשורה של דברים שהוא אינו מרוצה מהם במדיניות הממשלה. הר הבית סגור בפני יהודים זה שבעה חודשים.
