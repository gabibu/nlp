

שר הביטחון בנימין בן אליעזר אומר היום כי בידי ישראל יש מידע על איתות חיובי שנתן ערפאת לאנשיו לבצע פיגועים בתוך שטח מדינת ישראל. הוא דיבר בישיבת סיעת העבודה בכנסת. בהתייחסו לירי פצצות המרגמה בתוך שטחי המדינה, אמר בן אליעזר כי הוא חושש שאנחנו עלולים לעמוד בפני חזיונות הרבה יותר מוסבכים, כלשונו, ממה שראינו עד כה. עוד אמר, כי ישנה הברחת נשק לתחומי האוטונומיה בהיקף חסר תקדים שכולל סוגי נשק רבי עוצמה.

ראש הממשלה אריאל שרון אמר לפני שעה קלה בשיחה עם כתבים בכנסת כי הפלשתינים מתחילים לקלוט שבישראל יש ממשלה חדשה שאינה מוכנה לשאת ולתת איתם תחת אש. ביחס לדו"ח של ועדת מיטשל, אמר שרון כי יש בו חלקים טובים לישראל וחלקים שאינם מקובלים עליה. הוא הביע צער על מות הפעוטה היום בחאן יונס, כנראה מאש חיילי צה"ל, והבטיח לעשות הכל כדי שהדבר לא יישנה.
