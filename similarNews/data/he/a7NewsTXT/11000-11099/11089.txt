

כוחות גדולים של צה"ל המשיכו אתמול לסרוק אזורים נרחבים בדרום רמת הגולן כדי לוודא וידוא סופי כי שום מסתנן לא חדר לישראל דרך גדר המערכת ברמת הגולן.

החיפושים החלו לאחר שחיילי צה"ל הבחינו באדם שנכנס לשטח ישראל ליד רמת מגשימים בדרום הגולן. בבדיקה התברר כי לגדר המערכת הגיעו שלושה מסתננים.

כוננות גבוהה הוכרזה ביישובי דרום רמת הגולן, ותוגברה בהם השמירה על מוסדות החינוך באזור, אך אתמול ירדה מעט רמת הכוננות לאחר שבמערכת הביטחון הגיעו למסקנה שהמסתנן או המחבל שב על עקבותיו, וחזר כנראה לסוריה. מכל מקום, סמוך למקום החדירה נמצאו רובי קלשניקוב, רימוני-יד, רימוני נ"ט ונפצים.

שר הביטחון בן אליעזר אמר כי הוא מתייחס בחומרה רבה לחדירת המסתננים לשטח ישראל, משום שגבול ישראל-סוריה היה שקט בשנים האחרונות, וחדירת המסתנן יש בה כדי לסמן שינוי לרעה במצב שם.
