

מפיקוד העורף נמסר כי בעקבות האירועים בארה"ב חלה עלייה ניכרת במספר הפניות לתחנות לרענון ערכות מגן, ונרשם זמן המתנה ארוך מהרגיל בתחנות: "3,000 פונים לפני התקיפה ב-11 באוקטובר לעומת 20,000 פונים ביום א' השבוע".

התקיפה שארה"ב מתכננת נגד הטרור גרמה תורים ארוכים בתחנות לחלוקת ערכות מגן באזור המרכז. אישה שהגיעה אתמול בשמונה לתחנת חלוקת של ערכות מגן בבת ים, נשלחה חזרה לביתה בטענה ש"הרשימה נסגרה". לאישה נאמר כי כדי להיכנס לרשימת הזכאים להחלפת הערכות, עליה להגיע בשעה 05:00 לפנות בוקר. עד לשעה 09:00 בבוקר נרשמו בתחנה המקומית של בת ים 600 איש. אזרחים שבאו לתחנות אמרו כי אף שאינם מאמינים כי ישראל תהיה יעד להתקפות בעקבות תקיפה אמריקנית, העדיפו לבוא ולרענן את הערכות, "ליתר ביטחון" ו"לפחות בשביל הילדים". במענה לפניות תוגבר מרכז המידע הטלפוני, תוגבר כוח האדם בתחנות, הוארכו שעות הפעילות של התחנות ונוספו חמש תחנות חלוקה חדשות.

