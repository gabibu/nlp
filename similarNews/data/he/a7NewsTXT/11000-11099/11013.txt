

על אף העדר מבצע צבאי מרשים, המסע לאיתורו של אוסאמה בין לאדן ולפירוק רשתותיו החל, כך מסרו בכירים אמריקניים.

"למעשה, המבצע החל", אמרה היועצת לביטחון לאומי של הנשיא בוש קונדוליסה רייס בשידור של רשת סי.אן.אן. "הנשיא רותם למבצע את שירותי המודיעין והמשטרה ברחבי העולם", ציינה רייס, והוסיפה כי חשודים נעצרו באזורים שונים בעולם, ולא רק בארה"ב.

הנשיא בוש חתם אתמול על צו נשיאותי הנוגע לרשתות הפיננסיות, וזאת כדי לייבש את מקורות המימון של אוסאמה בין לאדן ושל רשתו, אל קאעידה. מדובר בהקפאה של 27 חשבונות בנק של יחידים ושל ארגונים שדרכם מועבר סיוע לגופי טרור ולארגונים קיצוניים. בוש ציין כי חברות וארגונים אמריקניים מנועים מלקיים קשרי מסחר עם ארגון זה וארגוני טרור אחרים.

שר החוץ קולין פאוול, שדיבר בשידור של רשת N.B.C. אמר אף הוא כי מבצע רחב היקף נגד מבצעי הפיגועים ונגד הטרור באופן כללי כבר יצא לדרך. "אין אנו ממתינים כדי לצאת למערכה. היא החלה עם התגייסות הקהילה הבינלאומית לצדנו, ובכך שהבהרנו למדינות ברחבי העולם שהגיע הזמן לבחור בין חופש לבין טרור", אמר. "במישור הצבאי, אנו מגייסים כוחות לקראת האפשרות שהנשיא יחליט כי הגיע הזמן להשתמש בכוח צבאי במבצע הזה", הוסיף פאוול.

בכירים במשרד ההגנה האמריקאי אמרו כי המפציצים האמריקניים מסוג B-52 ו-B1 נמצאים כבר במקומות הסודיים המיועדים להם, במסגרת המסע נגד הטרור המתרכז כרגע נגד אפגניסטאן. עוד הם הוסיפו כי הכוחות האמריקניים ממשיכים להתפרס מחוץ לארה"ב.

יוון הודיעה היום כי הרשתה למטוסי הקרב האמריקניים לעבור בתחום האווירי שלה בסוף השבוע, בהתאם להתחייבויותיה כחברה בנאט"ו.

גם קזחסטן מוכנה לאפשר לארה"ב להשתמש במרחב האוויר שלה במקרה של פעולה צבאית נגד אפגניסטן, כך לדברי הנשיא נורסולטן נאזרבייב, במסיבת עיתונאים באסטאנה הבירה.

אתמול נמסר כי אל תחנת הטלוויזיה של קטאר "אל ג'זירה" הגיע פקס מאוסאמה בין לאדן, ובו הודעה ראשונה מטעמו מאז הפיגועים בארה"ב. בהודעתו הוא מכנה את נשיא ארה"ב גורג' בוש "הצלבן הגדול". בין לאדן מסיים את מכתבו בקריאה לכל המוסלמים לתת את מבטחם באל, ולהמשיך בג'יהאד.


