

בעקבות ראש הממשלה, ביטל גם נשיא המדינה משה קצב פגישה עם שר החוץ הבריטי, ג'ק סטרו. ראש הממשלה והנשיא החליטו לבטל את פגישתם עם סטרו לאחר שזה השמיע בימים האחרונים דברים קשים נגד ישראל. בין היתר אמר סטרו לפני שבוע כי ישראל מנהלת "מדיניות שטנית". ביום שני אמר סטרו בטהרן כי יש הצדקה לטרור הערבי כלפי ישראל.

בתגובה אמר המזרחן יוסי אולמרט לערוץ 7 כי הוא שמח על כך שממשלת ישראל מתנהגת בזקיפות קומה לאומית. "לא כל אנטישמי המגיע לארץ יש לקבל בכבוד", דברי אולמרט.

ואולם בעקבות שיחת טלפון עם ראש ממשלת בריטניה טוני בלייר, נכנע שרון, ולשכתו הודיעה כי בכל זאת ייפגש עם סטרו.

אתמול היה עימות בין מאבטחים צרפתיים שליוו את שר החוץ הבריטי לבין כוחות בטחון ישראליים בירושלים. הדבר ארע במלון אמריקן קולני כשהשר סטרו נפגש עם נציגים רשמיים של הרש"פ בניגוד לחוק הישראלי.

הישראלים ביקשו להיכנס לחדר שבו התקיימה הפגישה אך המאבטחים הצרפתיים מנעו זאת בכוח. דובר הקונסוליה הצרפתית בירושלים, לודוויק פוי אמר, "תקריות כאלו קרו בעבר, וסביר להניח שישובו לקרות גם בעתיד, אנחנו מחזיקים בדעה שירושלים אינה שייכת לאף מדינה כרגע, עד שיוחלט אחרת".
