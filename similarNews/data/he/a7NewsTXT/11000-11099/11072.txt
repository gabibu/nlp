

היום היה יום מרובה בנסיונות פיגוע נגד אזרחים וחיילי צה"ל ביש"ע.

הערב ירו הפלשתינים אש לעבר כוח צה"ל בישוב היהודי בחברון מכיוון שכונת חרת א-שייח'. לפני כן התגלה מטען חבלה מזרחית לישוב מבוא דותן בצפון השומרון. המטען פוצץ באופן מבוקר על ידי חבלנים.

בשעות אחר הצהריים פתחו פלשתינים באש לעבר כוח צה"ל מערבית לצומת עתניאל. בשעות הבוקר הופעלו שני מטעני חבלה לעבר רכב צבאי בציר העליה לישוב גנים, ליד ג'נין. בסריקות במקום נמצאו עוד שני מטעני חבלה מוכנים להפעלה, שפוצצו על ידי חבלנים.

בשעות הבוקר גם התגלה מטען על ידי כוח צה"ל בציר העליה להר עיבל. גם מטען זה פוצץ על ידי חבלנים.

הלילה פתחו פלשתינים באש לעבר עמדת צה"ל בפסגות ולעבר בסיס משמר הגבול בבית לחם. כוחות צה"ל נטרלו עוד שני מטענים דרומית לישוב אלון מורה.

פלשתינים פתחו באש וזרקו רימונים במהלך כל היום לעבר מוצב צה"ל בגבול ישראל-מצרים, סמוך לרפיח. אש פלשתינית נפתחה בשעות אחר הצהריים לעבר מוצב צה"ל סמוך לנווה דקלים.
פלשתינים ירו פצצת מרגמה לעבר ישוב ישראלי בגוש קטיף כשקודם לכן ירו לעבר עמדת צה"ל בסמוך לנוה דקלים.


