

בתכנית "בוקר בשבע" אמר ד"ר מרדכי קידר מ"מכון בגין סאדאת" ללימודים אסטרטגיים באוניברסיטת בר אילן, כי השייח' אל אזהר, הפוסק העיקרי במצרים, ובעל השפעה רחבה בעולם הסוני איסלמי, הודיע שאסור למדינות איסלם להצטרף לקואליציה נגד אוסאמה בין לאדן עד לקבלת הוכחות חותכות שהוא אכן ביצע את הפיגועים במגדלי התואמים ובפנטגון. המשמעות לכך, אמר קידר, שיש איסור מצד האיסלם להצטרף לקואליציה. בעיני האופוזיציה במדינות ערב ובמדינות איסלמיות ההצטרפות לקואליציה פירושה הצטרפות אל הכופרים הנלחמים במוסלמים.

אוסאמה בין לאדן נתפס בעולם הערבי והאיסלמי כגיבור, כאחד שהצליח להוריד את אמריקה "על הברכיים ולגרום זעזוע בדעת הקהל הכופרנית, אמר קידר, והוסיף כי במשטרי המדינות הערביות בהן אין דמוקרטיה אין בהכרח זהות בין השלטון לבין העם. השלטון המצרי ושכבה דקה של אינטלקטואלים, מעוניינים לפעול נגד בין לאדן, אך הרוב הגדול במצרים הם איסלמיים דתיים, והם אינם רוצים שמדינתם תצא נגד מדינה שנותנת מחסה למי שמוחזק אצלם כגיבור. זוהי הסיבה לדברי קידר לריצתו של מובארק לאירופה הנמצאת איתו ב"אותה סירה" כי בתוך המדינות האירופיות חיים כ 20 מיליון מוסלמים. צרפת אינה מעוניינת בהפגנות המוניות ברחובותיה, אמר. לדברי קידר, נראה כרגע שארה"ב עומדת להילחם לבדה כשהעולם המוסלמי ימתין להתפתחויות.

לדעתו, הארצות האיסלמיות סוברות שארה"ב "תטיח" את ראשה בקיר האפגני, כפי שקרה לרוסיה בזמנו, והיא גם תישבר כפי שנשברה רוסיה.


