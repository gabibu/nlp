

גורמים בטחוניים בישראל מעריכים כי בריטניה עלולה להיות היעד הבא לפיגועים של הטרור האיסלמי הבינלאומי, ואחריה ישראל. השר הבריטי לענייני צפון-אירלנד ג'ון רייד אמר כי על בריטניה להתמודד עם העובדה שתעמוד בסכנה, משום שהבריטים הם בעלי הברית הקרובים ביותר של ארה"ב, והדבר עשוי לדרוש קורבנות, השר הוסיף כי על הבריטים להתכונן לקראת אבדות בנפש בעת הפעולות נגד הטרור .

עיתוני רוסיה דיווחו כי רוסיה מתכוננת אף היא למבצע צבאי באפגניסטן. האפשרות כי רוסיה תתערב התערבות ישירה בסכסוך הועלתה בפגישה שקיים הנשיא ולדימיר פוטין בשבת עם כמה משריו בעיר הקייט סוצ'י שבדרום רוסיה. פוטין ציין בפני חברי ההנהגה כי ברצונו לשתף אותם בטרם יודיע על כך באופן פומבי, וסירב לגלות מהי החלטתו.

