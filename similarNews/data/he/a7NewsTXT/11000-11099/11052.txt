

בצהריים אמר שר הביטחון בנימין בן-אליעזר כי פגישת יאסר ערפאת ושר החוץ שמעון פרס אכן תתקיים, וכי והיא תיערך מחר בשעה 9:30 בבוקר.

שר הביטחון לא ציין את מקום הפגישה, אולם סבורים כי היא תיערך בדהניה שבחבל עזה.

בתוך כך נמסר כי בלשכתו של השר ליברמן בירושלים יקיימו מחר, בערב יום הכיפורים, חברי "האיחוד הלאומי-ישראל ביתנו" דיון מיוחד בעניין זה.

עקב המשך הרציחות והפיגועים, והעדר התגובה מצד הממשלה לכך יתבעו חברי הכנסת של הסיעה לעזוב מיד את הממשלה.

היום בצהריים אמר חבר הכנסת הרב בני אלון מ"האיחוד הלאומי" כי אם אכן יתיר שרון את קיום פגישת פרס-ערפאת תפרוש מפלגתו מהממשלה.

בראיון ליומן ערוץ 7 הביע הרב אלון אכזבה קשה ממדיניותו של שרון, ומהעובדה שלא ניצל את הפיגוע במגדלי התאומים כדי להלום בפלשתינים.

מועצת יש"ע קוראת שוב לשרון שלא לאפשר מחר את פגישתם של פרס עם ערפאת משום שזו עלולה להביא להסלמה נוספת, ולשפיכות דמים.

עוד מסרה מועצת יש"ע כי "יש לסלק את ערפאת, התאום של בין לאדן, ולהחזיר את הביטחון לאזרחי ישראל. שרון התחייב לכך קודם בחירתו, ואנו דורשים שיעמוד בדיבורו".
