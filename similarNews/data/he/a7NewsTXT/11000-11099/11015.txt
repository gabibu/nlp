

שר האוצר סילבן שלום הודיע אתמול על החלטתו לתת פטור מלא ממס למשקיעים זרים בקרנות הון ישראליות, אשר ישקיעו בחברות טכנולוגיה ישראליות. המשקיעים ייהנו מהפטור עד 1 בינואר 2004.
שלום הסביר כי החלטתו נועדה לסייע לענף ההיי-טק הישראלי לצאת מהמצוקה שנקלע אליה בשל המשבר העולמי בענף זה ובשל המצב הבטחוני, וכך לסייע לתהליך הצמיחה של המשק.

ההחלטה היא המשך להחלטתו של שר האוצר מחודש יוני 2001 להפחית את שיעורי המס למשקיעים זרים בקרנות הון סיכון, ולהשוותו לשיעור המס בארצות המוצא שלהן.
כעת ישראל תהיה אטרקטיבית למשקיעים לא רק בשל רמת ההיי-טק הגבוהה שלה, אלא גם משום שלא ישלמו מיסים על רווחיהם. שר האוצר הביע את בטחונו שתוספת השקעות זרות בישראל תסייע גם ליצירת מקומות עבודה רבים נוספים, לטובת הציבור כולו.


