

מנכ"ל משרד התיירות, מירה אלטמן, מסרה, כי משרד התיירות יוזם הקמת צוותי חשיבה מיוחדים, המשותפים למשרד התיירות ולגורמי הענף לטיפול בשיווק התיירות לישראל במהלך המשבר הנוכחי ולאחריו.

אלטמן ציינה כי מטרות הצוותים הינן יצירת מסגרת מסודרת לעדכון גורמי הענף לגבי פעילות משרד התיירות, יצירת תהליכי חשיבה משותפים לקידום התיירות לארץ (בפרט בשעות המשבר), יצירת תוכניות עבודה ליישום בשטח וכן גיבוש תוכנית מערכתית או נושאית תוך ציון המלצות ודרך פעולה לביצוע.

אלטמן הוסיפה, כי יוקמו שלושה צוותי עבודה בסיסיים אשר יטפלו בפלחי השוק הדומיננטיים כיום: השוק היהודי, השוק הנוצרי ושוק תיירות הנופש/שכר לאילת. בצוות יהיו שותפים נציגי משרד התיירות, מלונאים, סוכני תיירות נכנסת המתמחים בפלחי השוק הספציפיים ונציגי אל-על.

שלושת הצוותים יעבדו בנפרד ויפגשו מידי פעם לפגישות משותפות בהן ידונו בהצעות ובמסקנות שהעלה כל צוות, במטרה לקבל משוב ולעדכן אחד את השני. פגישה ראשונה של הצוותים תתקיים לאחר החגים.

עוד מסרה אלטמן, כי את הצוותים ילווה צוות היגוי מרכזי שאליו ירוכזו המלצות ועבודת הצוותים להכנת פרוגרמה משותפת למשרד ולגורמי הענף.



