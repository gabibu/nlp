

בניגוד לדבריו של פרס, בחבל עזה נמשכות התקיפות, ורק בנס לא היו נפגעים בימים האחרונים. אמש ירו הפלשתינים במשך שעות לעבר חיילי צה"ל במוצב טרמית בגבול ישראל מצרים והשליכו עשרות רימוני רסס לעבר המוצב.

כאמור, הבוקר נפצעו 3 חיילים מהמוצב בהתפוצצות מטען שהניחו הערבים. אתמול בלילה ירו הערבים פצצת מרגמה אל מוצב צה"ל בגוש קטיף. איש לא נפגע.

קודם לכן ירו פצצת מרגמה שהתפוצצה בשטחם. באירוע אחר ארבו הערבים לשיירה אזרחית שעברה בלווי צבאי בציר קרני נצרים. בצומת נצרים הם פתחו לעברה באש. איש לא נפגע, וצה"ל השיב אש.

אחת מפצצות המרגמה שירו הערבים גרמה נזק לחממות באחד המושבים בנגב המערבי. פצצה אחרת נפלה קרוב מאוד לעמדה של צה"ל.

גם אל עמדות צה"ל במעבר קרני ובמורג נורתה אש. לא היו נפגעים. כוח צה"ל גילה מטען חבלה מוכן להפעלה על גדר המערכת. המטען נוטרל בלא נפגעים. אתמול בבוקר ירו הערבים על חיילינו ליד נחל עוז. לא היו נפגעים. חיילינו לא השיבו אש.

בלילה ירו ערבים מאל בירה לעבר היישוב פסגות. חיילי צה"ל השיבו אש. אש נורתה גם מגבעת חארת א'שייח לעבר היישוב היהודי בחברון. חיילי צה"ל לא השיבו אש.
בצומת עתניאל ירה ערבי אל כוח צה"ל. איש לא נפגע.
מטען חבלה נתגלה ופורק בדרך המוליכה אל הר עיבל.

בכביש הגישה ליישוב גנים הונחו בשעות הלילה ארבעה מטעני חבלה. שני מטענים התפוצצו, ושנים נוטרלו. תושבי גנים מסרו לערוץ 7 כי כל שעות הבוקר לא היה אפשר לצאת ולבוא מן היישוב ואליו.

בדרך עפר המוליכה ליריחו תפס כוח צה"ל כלי רכב, ובו אמצעי לחימה. הערבים שהיו ברכב נעצרו. במכונית נתגלה בין היתר רובה צלפים מסוג קרבין. השימוש במאוזר, שהוא נשק צלפים, מאופיין בעיקר באזור חברון ואבו סנינה. הפעוטה שלהבת פס ז"ל נרצחה מפגיעת נשק צלפים.

אתמול ירו חיילינו אל מכונית ערבית חשודה ליד יאטה באזור חברון. ארבעה מנוסעי המכונית נפצעו, אחד מהם קשה.

ישראל שוקלת לאסור על מכוניות ערביות לנוע בכביש בקעת הירדן. כך גילה שר הביטחון בנימין בן-אליעזר בביקור תנחומים בבית משפחת סלעית שטרית הי"ד בשדה אליהו. שר הביטחון אמר כי ננקטות פעולות שונות לאורך כביש הבקעה, ונבדקות פעולות דרסטיות יותר, לרבות סגירת הציר לנסיעת ערבים. בימים האחרונים תגבר צה"ל את כוחותיו בכביש בקעת הירדן, בין השאר בהצבת מחסומי פתע במקומות שהיו שקטים לחלוטין בכל תקופת האינתיפאדה.
