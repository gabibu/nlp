

כוחות מילואים של צה"ל, שעסקו לאחרונה בפעילות יזומה באזור כביש חוצה שומרון עצרו בליל 23 באוגוסט רכב חשוד, ובו חוליית פעילי טרור של שלושה תושבי הכפר ג'מאעין (צפונית לאריאל). בחיפוש מדוקדק שבוצע עם חבלן משטרתי ברכב של החוליה, נתגלו אמל"ח ותחמושת רבה, וכן חומרים המשמשים להכנת מטעני חבלה רבי עוצמה.

בחקירתם הראשונית הודו חברי החוליה כי כאשר נתפסו בידי כוחות צה"ל בליל 23 באוגוסט הם היו בדרכם לבצע פיגוע ירי ממארב, ולהניח מטענים בגזרת כביש חוצה שומרון. חברי החוליה הודו כי ביצעו פיגועי ירי לעבר רכב ישראלי שנסע בליל 7 באוגוסט מכיוון אריאל לצומת תפוח, וממנו נהרג זוהר שורגי ז"ל, ופיגועי ירי נוספים על כביש חוצה שומרון לעבר רכבים ישראלים במהלך מלחמת אוסלו. כמו כן, הודו בסחר באמצעי לחימה, בהכנת מטעני חבלה ובאימון בירי שערכו לצורך המשך ביצוע פיגועים.
תפיסת החוליה ע"י כוחות הביטחון סיכלה ומנעה שורה ארוכה של פיגועי ירי והנחת מטענים שתוכננו לביצוע ע"י מחבלים בזמן הקרוב.

