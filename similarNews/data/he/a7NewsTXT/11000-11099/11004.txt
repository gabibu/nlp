

לאחר יום הכיפורים צפויה פגישה בין שר החוץ פרס ליאסר ערפאת, וזאת למרות רציחתה של סלעית שטרית הי"ד אתמול בבוקר בכביש הבקעה, ולמרות המשך הפיגועים. כזכור, רה"מ שרון הבטיח כי הוא לא יוותר על 48 שעות של שקט מוחלט.

אמש תקפו מחבלים בכמה חזיתות. ערבים מאל בירה ירו אש כבדה לעבר פסגות. חיילי צה"ל השיבו אש, והתפתח קרב יריות שכלל ירי ממאגים.

באזור חבל עזה הערבים המשיכו לתקוף את חיילי צה"ל במוצב טרמית. ההתקפה כללה ירי מנשק קל והשלכת 11 רימוני רסס לעבר המוצב. חיילי צה"ל השיבו אש.

מחבלים שיגרו פצצת מרגמה לעבר היישוב נווה דקלים, אך היא החטיאה ונפלה בשטח בשליטת הרש"פ. סמוך למושב גדיד נפתחה אש לעבר כוח צה"ל. איש מהכוח לא נפגע.

לפני כן זיהה כוח של צה"ל מטען חבלה שהונח על הגדר ליד אחד היישובים בגוש קטיף. הכוח הזעיק למקום את החבלנים שהצליחו לנטרל את המטען ובכך מנעו אסון כבד שהיה עלול לקרות.

אתמול בצהרים ירו מחבלים על רכב ישראלי בין פסגות לכוכב יעקב. בנס לא היו נפגעים.

אמש התראיין רה"מ לשעבר בנימין נתניהו, שמבקר כעת בוושינגטון, בתכנית "שבע וחצי" בערוץ 1 ואמר כי למרות הדיווחים על לחץ אמריקאי המופעל על פרס ושרון לקיים את הפגישה עם ערפאת, פני הדברים אחרים לגמרי. לדבריו, שני בתי הקונגרס והנשיא בוש תקיפים בכוונתם להילחם בטרור מבלי להבחין בין טרור "טוב" לטרור "רע". טרור, לדעתם, אמר נתניהו, הוא רע, ויש להילחם בו. לדברי נתניהו, מנאומו של בוש לאומה עולה כי הוא יילחם בטרור ובנותני החסות והסיוע לטרור, כולל ארגונים כמו החמאס, הג'יהאד האיסלמי, החיזבאללה ועוד. נתניהו הוסיף כי גם היועצת לביטחון לאומי קונדוליסה רייס אמרה בתכנית טלוויזיה כי אין בדעתה של ארה"ב להרכיב קואליציה בסגנון מלחמת המפרץ, אלא תהיינה קואליציות קטנות, שתורכבנה ממדינות ומגורמים שירצו לסייע. לכן, אמר נתניהו, כל הדיבורים על התלות של ארה"ב בקואליציה, שתתבסס על כניסתו של ערפאת אליה, אין להם על מה להתבסס.

לנוכח הפגישה המיועדת אמר ועד היישוב היהודי בחברון: "כששרון מאפשר לפרס להמשיך למשוך אותו באף ולהוביל את ישראל להיות משת"פית של ארגון טרור הוא מהמר על עתידו הפוליטי".



