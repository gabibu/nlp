

למרות הכל: אלפי תלמידים מבתי-ספר תיכוניים (שאינם דתיים) מכל רחבי הארץ באו בימים האחרונים, בין ראש השנה ליום כיפור, ל"לילות שימורים" בשכונות ירושלים, שאורגנו על-ידי עמותת "גשר".

יו"ר העמותה ד"ר דני טרופר, אמר היום כי חרף המצב הבטחוני הקשה לא חלה השנה ירידה במספר התלמידים ובתי-הספר שהשתתפו בפרוייקט. מטרת "לילות השימורים" היא לעודד את התלמידים לערוך בימים אלה של פתיחת השנה החדשה, חשבון נפש אישי ולאומי ולהכיר את מנהגי החגים על פי המסורות השונות.

התלמידים הגיעו לירושלים בשעות אחר הצהריים ומדריכי "גשר" לקחו אותם לסיורים רגליים לתוך הלילה, בשכונות העיר, למפגשים עם אזרחים ועם אמנים ולביקור בבתי-כנסת בעת אמירת הסליחות. עם שחר חזרו התלמידים לביתם. השנה ערכה עמותת "גשר", לראשונה, "לילות שימורים" לתלמידים גם בשכונות הותיקות בתל-אביב הישנה.

במבצע "לילות השימורים" השתתפו השנה כ-8,000 תלמידי תיכון.
