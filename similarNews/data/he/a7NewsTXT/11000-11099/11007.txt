

רה"מ אריאל שרון ביטל פגישה מתוכננת עם שר החוץ הבריטי ג'ק סטרו בעקבות התקפותיו החריפות נגד ישראל.

סטרו אמר כי הוא מבין את הטרור הערבי לאור הזעם שנוצר בעקבות המתרחש ב"פלשתין". הוא ביקר השבוע באיראן ושם הוא שיבח את האיראנים על הצהרות תמיכה שהשמיעו במהלך האמריקני נגד הטרור.

יצוין כי טהרן מסרבת לסייע לארה"ב באופן פעיל במלחמתה נגד ארגוני הטרור וסירבה לאפשר למטוסים אמריקנים לעבור במרחב האווירי שלה או לנחות בתחומה. השר הבריטי לא הזכיר את תמיכת איראן בארגוני טרור כגון החיזבאללה. בישראל מציינים בציניות כי אחד היעדים של מסע סטרו לאיראן, היה לבקש את הסגרתו של עימאד מורניה, אחד מראשי הטרור העולמי, שפועל על פי החשדות במימון איראני.

רענן גיסין, יועצו של שרון, הגיב לדבריו של סטרו על הסיבות לטרור באומרו כי "מעולם לא שמעתי כזה אוסף של שקרים...אין לי ספק שסטרו התכוון למה שכתב. הייתי מצפה לדברים כאלו משרי החוץ של לוב או של איראן אבל לא משר החוץ של בריטניה שאמור להבין את המתרחש באזור".

שר התחבורה אפרים סנה אמר כי ביקורו של סטרו בטהרן "הכשיר את הקרקע לצירופה של איראן לקואליציה במקום לסמן אותה כאחת המטרות [התומכות בטרור]...ביקורו בטהרן שאורגן ע"י האמריקנים זהו תקיעת סכין בגבה של ישראל".


