

הקרן הקיימת לישראל הקדישה את הנטיעות הראשונות, לאחר שנת השמיטה שהסתיימה זה עתה, לזכר קרבנות פעולות הטרור בארצות-הברית.

ביום 23 בספטמבר ניטעו 18 עצים, המסמלים את צירוף האותיות ח"י, בטקס זיכרון שהתקיים בפארק עצמאות ארצות-הברית סמוך למושב נס הרים, בהרי ירושלים. בטקס השתתפו הרב הראשי לישראל, הרב ישראל מאיר לאו, אחד מיושבי הראש של הקרן הקיימת לישראל, שלמה גרבץ, וכשלוש מאות ילדים מבתי ספר בסביבת הפארק.

בדברים שנשא בפני באי הטקס אמר הרב לאו, כי העצים מסמלים חיים ואנושיות, תוך שהוא מצטט מן התנ"ך: "אשרי האיש אשר לא הלך בעצת רשעים ובדרך חטאים לא עמד ובמושב לצים לא ישב . . . והיה כעץ שתול על פלגי מים אשר פריו יתן בעתו ועלהו לא יבול וכל אשר יעשה יצליח" (תהלים א', 1 3).

"העם האמריקני והעם היהודים נלחמים למען החרות נגד אלה הבזים לערך החיים", אמר הרב לאו. "היום אנחנו מושיטים יד ללא הבדל דת, לאום וצבע".

את הידיעה העבירה אלינו הסוכנות היהודית.
