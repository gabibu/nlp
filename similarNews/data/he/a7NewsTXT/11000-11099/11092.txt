

16 הישראלים שבני משפחותיהם דיווחו למשרד החוץ בירושלים כי יתכן שהיו בניו יורק בעת הפיגועים טרם יצרו קשר עם המשפחה. ידוע בוודאות כי שני ישראלים היו על שתיים מטיסות ההתאבדות. גופתו של ישראלי נוסף אותרה וזוהתה, וישראלי רביעי, שי לוינהר, שהיה במגדל התאומים בזמן התרסקותו, עדיין נעדר. לגבי השאר, אין ודאות כי היו באזור האסון או בניו יורק בכלל, ומשרד החוץ נמצא בקשר עם בני המשפחות כדי לשמוע מהן אם הנעדרים יצרו אתם קשר.

מחלקת המדינה האמריקנית אסרה על תחנת "קול אמריקה" לראיין את מנהיג הטאליבאן באפגניסטן, מולה מוחמד עומר, אף כי הראיון כבר הוקלט. בהודעת מחלקת המדינה האמריקנית נאמר כי משלם המיסים האמריקני אינו צריך לממן תעמולה אנטי אמריקנית. גורמי תקשורת אמריקניים התלוננו על פסילת הראיון עם עומר.

רעידת אדמה בעוצמה 5.1 בסולם ריכטר פקדה אתמול את דרום תורכיה, אך לא דווח על נזקים או על נפגעים. המרכז למעקב אחר רעידות אדמה בקאנדילי דיווח כי מוקד הרעש היה בים, מול חופי אנטליה. "על-פי ידיעות ראשונות איש לא נפגע, ולא נגרם נזק לרכוש", ציין עלי קאזגאן, מושל מחוז גאזיפאסה, שם הורגש הרעש במלוא עוצמתו. "תחילה נתקפו האנשים פאניקה, אך עכשיו החיים שבו למסלולם", אמר המושל לכתבים.

כשמונת אלפים תלמידים מבתי ספר תיכוניים לא דתיים בכל חלקי הארץ עשו השבוע "לילות שימורים" בשכונות ירושלים, וזאת ביוזמת עמותת "גשר". התלמידים הגיעו לירושלים בשעות אחר הצהריים, ומדריכי "גשר" לקחו אותם לסיורים רגליים לתוך הלילה בשכונות העיר, למפגשים עם אזרחים ועם אמנים, ולביקור בבתי כנסת בעת אמירת הסליחות.
בתי המלון בירושלים יש התאוששות קלה במצב התפוסה, בעיקר הודות לתיירות הפנים-ישראלית.

בחודש שעבר נרשמה עלייה של כארבעה אחוזים בלינות ישראלים בבתי מלון בירושלים, וזאת בהשוואה למצב עניינים אלה בחודש המקביל אשתקד. בהתאחדות המלונות בירושלים מניחים כי מבצעי הנחות והפעלת אטרקציות חדשות בעיר, כמו הרכבת התיירותית, מרכז דווידסון ופסטיבל סין, הם שהשפיעו על הציבור, והביאו אותו אל העיר.
