

משטרת יהודה ושומרון עצרה בפעילות יזומה היום בבוקר שני פלשתינים תושבי בית לחם כשברשותם שני כלי נשק.

השניים נעצרו בפעילות יזומה של שוטרי תחנת מעלה אדומים. השוטרים הבחינו ברכב חשוד שנע בשביל עפר סמוך לעיר יריחו. שוטרי תחנת מעלה אדומים עצרו את הרכב ונוסעיו לבדיקה, ובחיפוש יסודי ברכבם נמצאו שני כלי נשק מוסתרים בתחתית הרכב. השוטרים מצאו גם מחסניות ותחמושת.

השניים נלקחו לחקירה בתחנת מעלה אדומים.

כלי הנשק יועברו לבדיקה במעבדה כדי לבדוק אם בוצעו בהם פיגועי ירי לעבר אזרחים ישראלים.

ממשטרת יהודה ושומרון נמסר , כי תפיסת החשודים נעשתה במסגרת פעילות רחבה שהחלה לפנות בוקר בכל שטחי יהודה ושומרון. בפעילות השתתפו מאות שוטרים, נפרסו מחסומים בכבישים ודרכי גישה, זאת כדי ללכוד חשודים הדרושים לחקירה ורכוש גנוב.

במסגרת הפעילות נעצרו 3 כלי רכב חשודים כגנובים ונעצרו עוד 4 חשודים בעבירות פליליות.

