

ממשל בוש יתן ככל הנראה אור ירוק לשירותי הביון של ארה"ב לחזור לשיטות הפעולה החשאיות של ה-C.I.A. בזמן המלחמה הקרה. על שיטות פעולה אלה רמז בשבוע שעבר שר ההגנה של ארה"ב דונאלד רמספלד.

בדברו על מרכיביה של "מלחמת צללים" הוא נקט מינוח מתחמק, וקרא להם "הדברים האחרים". בתדרוך לכתבים ביום רביעי סיפר רמספלד על דברים שאפשר לעשות בלי שהציבור והעיתונאים ידעו עליהם לעולם.

סוכנויות הביון האמריקניות, שנכשלו במשימת ההתראה על תקיפות 11 בספטמבר, למרות אזהרות שהגיעו אליהם מישראל ומצרפת, ייאלצו לעבור בדק בית. מבקרים חוששים מהחזרה לימים האפלים של ה-C.I.A., ובהם תמיכה במשטרו הרצחני של גנרל אוגוסטו פינושה בצ'ילה, ומעורבותו המשוערת של הארגון ברצח מנהיגה המרקסיסט של קונגו פטריס לומומבה.

הבחינה מחדש של האיסור להתנקש בחייי אדם היא האות הבולט לשינוי עמדותיה של ארה"ב כלפי קהילת המודיעין שלה. שינוי זה ניכר בנסיגה מהצגת עבודתם של שירותי המודיעין באתרי האינטרנט שלהם. במקום הישענות על טכנולוגיית אותות ואנליזות, יעבור הארגון לעסקים קשים ומסוכנים יותר, כמו גיוס סוכנים, והחדרתם לתאי הטרור, אומרים מומחים.

לדבריהם, כדי להצליח במלחמה בטרוריסטים יצטרכו סוכנויות הביון, ובכללן ה-C.I.A. וסוכנות המודיעין ההגנתי, ליצור קשרים עם טיפוסים מפוקפקים. לקהילת המודיעין האמריקנית יש בעיה קשה של מחסור במומחים בנושא אפגניסטן, ובסוכנים אמינים בשטח.

ובתוך כך, נשיא ארצות הברית בוש ממשיך בגיוס תמיכה בינלאומית לקואליציה נגד הטרור. הוא הביע שביעות רצון מהחלטת הסעודים לנתק את קשריהם עם שלטון הטאליבן באפגניסטן.
