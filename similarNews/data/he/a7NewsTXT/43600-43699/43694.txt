

ח"כ צחי הנגבי הגיב על תוצאות המדגם של הערוץ הראשון ואמר כי "העם אמר את דברו בצורה מוחלטת". עוד אמר: "העם דרש להרחיק את השמאל ממוקדי ההכרעה והביע את עמדתו חד משמעית באשר להסכמי אוסלו". יוסי שריד הודיע כי אם התוצאות אמיתיות הוא מתפטר.

שמחה פרצה במטה מרכז הליכוד בגני התערוכה בתל אביב עם היוודע תוצאות מדגמי הבחירות. במקום התהוו מעגלי רוקדים שפרצו בשירה ובקריאות הידד.

ח"כ צחי הנגבי הגיב על תוצאות המדגם של הערוץ הראשון ואמר כי "העם אמר את דברו בצורה מוחלטת".

צחי הנגבי אמר עוד כי בכך "העם דרש להרחיק את השמאל ממוקדי ההכרעה והביע את עמדתו חד משמעית באשר להסכמי אוסלו".

בבית מפלגת העבודה בשכונת התקווה השתרר הלם עם היוודע התוצאות.

מזכ"ל מפלגת העבודה אופיר פינס הגיב על תחזית המדגם הצופה מפלה למפלגה עם 18 מנדטים בלבד, באומרו כי חובת ההוכחה עתה על הימין "אנחנו לא נצטרף לממשלת שרון", אמר.

פינס בירך את ראש הממשלה שרון על נצחונו הגדול והבטיח כי מפלגת העבודה תשקם את עצמה באופוזיציה ותחזור בגדול להנהגת המדינה.

במטה מרצ הובעה אכזבה והיו ביניהם שדיברו על התרסקות "מחנה השלום".

יוסי שריד ראש מרצ הגיב על מפלת מפלגתו ואמר "אני בהחלט מאוכזב" בנאומו בפני מפלגתו אמר שריד כי אם אכן התוצאות אמיתיות הוא מתפטר.

"מרצ מחכה לתוצאות אמת", כך הגיב רן כהן, מס' 3 ברשימת מרצ, והביע ספקות באשר לאפשרות כי מדובר בתוצאות אמת. "אנחנו רגילים שמוציאים לנו את המיץ כל בחירות עם הספירה נעלה ל-8 וגם 9".
נמסר כי נשיא המדינה משה קצב יחל ביום א' בהתיעצויות עם ראשי המפלגות כדי להחליט על מי יטיל את הרכבת הממשלה.

עד סוף השבוע צפוי הנשיא קצב להיפגש עם יו"ר ועדת הבחירות המרכזית השופט מישאל חשין כדי לקבל את חוות דעתו המשפטית האם הוא יוכל להתחיל בהתיעצויות עוד לפני פרסום התוצאות הסופיות של הבחירות ברשומות הצפוי באמצע השבוע הבא.

בבית הנשיא יושלמו עד סוף השבוע כל ההכנות לסידרת ההתיעצויות שתימשך בין יומיים לשלושה ובסיומם יטיל הנשיא קצב את מלאכת הרכבת הממשלה על המועמד בעל הסיכויים הגדולים ביותר. למועמד הזה יוקצבו 28 ימים להרכבת הממשלה, אך אם הוא לא יצליח בכך, רשאי הנשיא להאריך את התקופה ב-14 יום.
