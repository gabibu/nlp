

דובר משרד החוץ האירני, חמיד רזא-אספי, אמר היום כי עבודתם של פקחי הנשק של האו"ם היא רק תחילתו של תהליך מסובך מאוד, המצריך זמן נוסף.

הייתה זו תגובתה הראשונה של אירן לדוח שמסרו ראשי הצוותים, הנס בליקס ומוחמד אל-באראדיי למועצת הביטחון.

עוד אמר הדובר, אותו ציטטה סוכנות הידיעות הרשמית אירנ"א, כי אירן מאמינה בפתרון בינלאומי למשבר העירקי, וקרא לבגדאד להימנע מהפרעות כלשהן ולשתף פעולה באופן מלא עם האו"ם.


