

במהלך סיור שערך מפכ"ל המשטרה רב ניצב שלמה אהרונישקי במרכז הדיווח של המחוז הצפוני של המשטרה אמר כי המשטרה הפעילה במהלך יום הבחירות כוחות שוטרים בהיקף חסר תקדים המונה כ-30,000 שוטרים ולוחמי מג"ב.

והוסיף "עד לשעות הערב יום הבחירות עבר בשקט גמור. אנחנו יכולים לדבר על כמה מקרים חריגים יחסית, אך זניחים בכל מה שקשור לנסיונות זיוף, הדבקת מודעות ונסיונות להפרת הסדר ומדובר באירועים זניחים".

בהקשר להתרעות לפיגועים ביום הבחירות אמר המפכ"ל "אני לא יכול לדבר על התרעות ממוקדות אבל יום כזה הוא פוטנציאל לפיגועים, וארגוני הטרור מנסים וינסו לבצע פיגועים גם ביום כזה ומטבע הדברים מרבית הפריסה המשטרתית והכוחות ששמנו בשטח היו מכוונים לנושא הביטחון, במעגלים רחבים ממרחב התפר ועד הקלפי הבודדת והפעלנו במהלך היום הזה כוחות משטרה".

"אני לא זוכר היקף כזה בשנים האחרונות, כמעט כ-30,000 שוטרים ולוחמי מג"ב ומתנדבי המשמר האזרחי וחיילים. פריסה זו צריכה היתה לתת מענה לתחום הביטחון ולמשימות הקשורות לאבטחת קיום הבחירות", אמר.
