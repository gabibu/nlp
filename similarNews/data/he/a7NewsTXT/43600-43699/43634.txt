

ארבע תלונות של מפלגת חרות. פתקי 'האיחוד הלאומי' הושחתו באריאל. פתקי "עלה ירוק" נעלמו. כתובת נאצה נגד שרון רוססה ליד קלפי. בלבול בין פתקי "עם אחד" לפתקי "רע"ם". מנהל בית אבות ניסה להצביע בשם דייריו.

מדיווחים ועדויות ממקור ראשון שהגיעו לכתבי ערוץ 7 מתברר כי במספר קלפיות לא נמצאו פתקי הצבעה למפלגת חרות. חבר הכנסת מיכאל קליינר, יו"ר המפלגה אמר לכתבנו בתגובה כי מדובר במספר קלפיות לא מבוטל בהן חסרים פתקי הצבעה למפלגתו.

בשיחה שקיים עם כתבנו אמר גיורא פורדיס, דוברו של יו"ר ועדת הבחירות המרכזית כי אין בכוונתו לשלוח צוות חוקר לכל תלונה ותלונה, בה בשעה שאינו משוכנע באמיתות התלונות.
כאן לא מצבעים חרות
- יו"ר ועדת קלפי
בשיחתו עם הדובר ציין כתבנו עדות של אזרח שעל פיה נעדרו פתקי הצבעה לחרות בקלפי מס' 600 המוצב בבית הספר בשכונת גילה א' שבירושלים. כמו כן, הזכיר כתבנו כי פתקי הצבעה למפלגת 'עלה ירוק' חסרים אף הם במספר קלפיות, אולם הדובר שב ואמר כי לא קיבל ממקורות נוספים תלונות בעניין.

כאן נספר כי בעמדת ההצבעה המדוברת בגילה, נאמר למצביע שהתלונן על העדר פתקים, ע"י יושבי וועדת הקלפי כי יצביע "לאחת המפלגות שכן נמצאות שם". בסופה של התקרית נאמר לו לרשום את אותיות המפלגה על פתק לבן בכתב ידו, כמתבקש בחוק.

לכתב ערוץ 7 חגי סרי נמסר מעורך הדין שי צוקרמן, בא כוחה של מפלגת חרות כי הגיש לממונה על התלונות בוועדת הבחירות, הגברת אדס ארבע תלונות. תלונה אחת עסקה ביו"ר הקלפי בגילה והתבטאותו כלפי המצביע המוזכר לעיל. עורך הדין צוקרמן דרש את החלפתו של האיש ש"עבר בדבריו אלה על חוקי הבחירות באופן בוטה". תלונה אחרת עסקה ביו"ר קלפי בנתניה שאמר לבוחר של חרות שלא מצא גם הוא פתקי הצבעה כי "כאן לא מצביעים חרות". כמו כן התלוננה מפלגת חרות על העלמה והשחתה של פתקי הצבעה בכ-חמש עשרה קלפיות ברחבי הארץ ביניהם בני ברק, גילה, רמות, כפר שלם, נתניה, יוקנעם ומקומות אחרים. התלונה הרביעית מסתמכת על עדות ולפיה ברחובות נתניה, פתח תקווה וירושלים נסעו כלי רכב שעליהם מערכת כריזה והודיעה את ההודעה השקרית כי "מרזל פרש מהמרוץ". מוועדת הבחירות נמסר כי קיימת בעיה לבחון אמיתות עדות זו.

דוברת חרות שרה טיקטינצקי טוענת כי פעילים של מפלגת יהדות התורה מסירים את פתקי "חרות" מהקלפיות באופן שיטתי. "בחלק מהמקרים הפעילים מעלימים את הפתקים כשהם נכנסים להצביע ויש גם חברים בוועדות קלפיות שמוציאים את הפתקים במהלך 'בדיקה' שגרתית מאחורי הפרגוד".

אנשי חרות חזרו על דרישתם ליו"ר ועדת הבחירות שיזכיר לבוחרים כי במקום שחסרים פתקים אפשר לרשום את אותיות המפלגה על פתק לבן.

בעקבות תלונה באריאל נשלחו נציגי וועדת הבחירות המרכזית לבדיקה במקום. כתב ערוץ 7 מדווח כי בקלפי אחת באריאל הושחתו פתקי מפלגת האיחוד הלאומי בבוץ ובקלפי אחרת נעלמו.

לוועדת הבחירות המרכזית הגיעה תלונה נוספת שעסקה בכתובת נאצה שרוססה על רצפת בית ספר בקרבת קלפי. בכתובת רשמו אלמונים "שרון רוצח!". כמו כן, ניסה מנהל בית אבות לקחת את תעודות הזהות של תושבי המקום בכדי להצביע במקומם.

מפלגת עם אחד, שבהנהגת יו"ר ההסתדרות עמיר פרץ, התלוננה על כך שמצביעים רבים מתבלבלים בין האות "ם" המייצגת אותם לבין האותיות "עם" המייצגות את מפלגת רע"ם של עזמי בשארה. בנוסף התלוננו על כך שפתקי שתי המפלגות ממוקמים זה ליד זה. בעניין זה נעצר על ידי המשטרה משקיף מטעם מפלגה זו שהחרים פתקים של מפלגת רע"ם בשל החשש המצוין לעיל.

עמותת השמאל "קשב" דרשה מהשופט חשין לאסור על השר אלי ישי להתראיין בערוצי הרדיו של ש"ס, זאת לאחר שקרא למאזיניו שם ללכת ולהצביע.
