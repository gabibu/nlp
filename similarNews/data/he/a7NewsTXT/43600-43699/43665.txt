

עיראק כפרה פעם נוספת בהאשמות שהוטחו בה, הכריזה על "הרצון הטוב" שהפגינה במילוי חלקה בישום פירוק הנשק, ומתחה ביקורת חריפה על השרירותיות והחד-צדדיות של תהליך הפיקוח.

באיגרת שהופנתה למזכיר האו"ם קופי אנאן, הכריז שר החוץ העיראקי נאג'י סאברי, כי ארצו ענתה על כל השאלות הנוגעות לתוכנית פיתוח הנשק הביולוגי, הכימי והגרעיני שלה, בדוח בן 12 אלף העמודים שהועבר למועצת הבטחון בתחילת חודש דצמבר שעבר.

"ההצהרה המלאה שהגישה עיראק, ושיתוף הפעולה הכנה של העיראקים עם צוותי הפיקוח, מוכיחים כי עיראק פועלת ברצון טוב, ונחושה בדעתה למלא את התחייבויותיה לפירוק הנשק בהתאם להחלטות מועצת הבטחון, למרות כל הקשיים, השרירותיות והחד-צדדיות בהם נתקלה בשטח", נאמר באיגרתו של סאברי, שנכתבה ב-24 בינואר ושתוכנה פורסם בלילה שבין יום שני לשלישי.

דבריו של סאברי מנוגדים להצהרותיו של ראש צוות הפקחים הנס בליקס, שאמר כי עיראק לא התייחסה בכנות למאמצי פירוק הנשק שנדרשו ממנה.

יוון, המכהנת כנשיאה התורנית של האיחוד האירופי, קראה היום לעיראק ולקהילה הבינלאומית לנצל את "חלון ההזדמנויות" שנפתח בפני בגדאד כדי שתתפרק מנשקה ותמנע מלחמה.

שר החוץ היווני ג'ורג' פאפאנדריאו אמר את הדברים לאחר פגישת שרי החוץ של מדינות האיחוד שהתקיימה בבריסל, ואשר בה דנו המשתתפים בדוח פקחי האו"ם שהוגש למועצת הבטחון ביום שני, ואשר לפיו לא שיתפה עיראק פעולה עם הפקחים באופן מלא "עלי להבהיר שלא יהיה זה חיובי מצדנו לשפוט באופן שרירותי בהתייחסות לתאריך היעד", אמר פאפאנדריאו במסיבת עיתונאים.

"אנו יכולים לראות את הכיוון בו אנו נעים כקהילה בינלאומית, שעה שעל עיראק לנוע לבדה, כדי שנוכל להשיג את פירוק הנשק בסיוע הפיקוח, דבר שהוא למעשה המטרה... פתרון של שלום לבעיה", ציין השר היווני.

"הייתי אומר שיש לנו חלון הזדמנויות, ושעלינו לנצלו", הוסיף פאפאנדריאו, שציין עוד, מבלי לפרט, כי שרי החוץ של ה-15 דנו ביוזמות בהן עשוי האיחוד לנקוט כדי להבטיח ישום מלא של החלטת פירוק הנשק של האו"ם.
