

עד השעה 20:00 הגיע שיעור ההצבעה בבחירות לכנסת ל 63%-64%, שהם כ-2,900,000 בוחרים. שיעור זה קטן ב-8% משיעור הבוחרים שהצביע עד לשעה זו בבחירות בשנת 99'. שיעור הצבעה נמוך עלול לפגוע במפלגות הגדולות ולשפר את מצבן של המפלגות הקטנות.

שעתיים לפני סגירת הקלפיות הגיע שיעור ההצבעה הממוצע הארצי בבחירות לכנסת ה-16 ל-63.5%.

בבחירות לכנסת הקודמת ב-99' היה שיעור ההצבעה בשעה 8 בערב 71.4 אחוז, וב-96' - 70.9% .

בוועדת הבחירות מעריכים כי שיעור ההצבעה הסופי ינוע בין 70% ל-72% .

בשעה זאת נסגרות 509 קלפיות בישובים הקטנים שבהם עד 350 בעלי זכות הצבעה.

הסטטיסטיקאי, פרופ' אברהם דיסקין מהאוניברסיטה העברית, האחראי על סקר שיעורי ההצבעה אמר, כי אומנם זהו שיעור הצבעה נמוך, אך אי-אפשר לנבא על-פי ההצבעה החלקית מה יקרה בסוף היום.

במגזר הערבי החלה עלייה מאז שעות אחר הצהריים באחוז המצביעים לכנסת בחלק מהקלפיות המרכזיות בערים ובכפרים.

בנצרת הגיע אחוז המצביעים עד שעות אחר הצהריים ל-22%, בעוד שבאום אל פאחם במשולש, הגיע ל-17%.

לעומת זאת, אחוז ההצבעה בכפרים בגליל המערבי נחשב לנמוך ולא עבר את 5 האחוזים. במגזר הדרוזי הגיע אחוז ההצבעה ל-28%. אצל הבדואים בנגב ל-22%.

בראיונות שהעניק לכלי תקשורת שונים, אמר יו"ר וועדת הבחירות השופט חשין כי אמנם לא ברורה לו סיבת הרמה הנמוכה של אחוזי ההצבעה, אולם הוא משוכנע שאין בדבר אות לאדישות הציבור ורוב המצביעים יגיעו להצבעה בהמשך היום.

לעומת זאת ההערכות הן כי סיבת האדישות, לכאורה, היא תכיפות מערכות הבחירות האחרונות אחת לשנתיים, והסקרים המוקדמים שהצביעו על תוצאות ברורות של הבחירות, בהן הליכוד היא המפלגה המנצחת. נזכיר כי סקרים אלו עוררו דאגה בקרב אנשי הליכוד מחשש שתחושת הניצחון הבטוח תותיר את המצביעים לנצל את יום השבתון לנופש ובילוי ולא להצבעה.

הקלפיות תינעלנה בשעה 22:00.

בניגוד לאדישות הכיכרת ברוב המקומות, במגזר החרדי מתנהל מאבק קשה ואף אלים נגד פעילי "חרות".

פעילי "אגודת ישראל", יחד עם חסידי גור, התנפלו אחר הצהריים על פעילי חרות בשכונת גאולה בירושלים סמוך לאחת הקלפיות. לכתבנו נמסר כי מספר פעילי חרות נפצעו. צוותי מד"א הוזעקו למקום והעניקו עזרה ראשונה.

כוחות משטרה הפרידו בין הפעילים ועצרה שני חרדים, פעילי אגודת ישראל.

גם ביפו ובנצרת נרשמו תקריות אלימות סמוך לקלפיות. ביפו הותקף פעיל ישראל בעלייה במוט ברזל. האיש פונה לבית החולים "וולפסון" בחולון.

בנצרת הותקף קצין משטרה אחר הצהריים סמוך לקלפי בשכונת הוורדים. הקצין הוזעק למקום עם כוח משטרה, בעקבות תגרה שפרצה בין פעילי שתי מפלגות יריבות. כשביקש להפריד בין הניצים, הותקף על-ידם.

שני החשודים בני 29 ו-37 נעצרו ונלקחו לתחנת המשטרה.


