

בעיתון ידיעות אחרונות פרסם אמש כי משפחות אמידות מצפון תל אביב החלו לתמוך תמיכה כלכלית במשפחות דלות אמצעים מדרום העיר.

מנהג זה החל לאחר פרסום דוח העוני האחרון. תושבים עשירים מצפון תל אביב פנו למחלקת הרווחה בעיריית תל אביב והציעו לסייע למשפחות דלות אמצעים מדרום העיר. במסייעים נכללים גם אנשי עסקים ואקדמיה.

בעקבות זאת פתחה עיריית ת"א קו טלמסר מיוחד למבקשים לאמץ משפחות במצוקה. מעיריית ת"א נמסר כי יש פניות רבות של משפחות מבוססות המבקשות לאמץ משפחות במצוקה.

גם עובדי הסוכנות נרתמים למען אוכלוסיית המצוקה. ועד העובדים של הסוכנות היהודית מעניק השנה "מעשר" למשפחות נזקקות בירושלים. בחג החנוכה חולקו מעות חנוכה בסך 44,000 ש"ח בצורת תלושי מזון לנזקקים, למובטלים, לאמהות חד הוריות ולעולים חדשים בשכונות פסגת זאב, בגילה, במזרח תלפיות ובקטמונים. לקראת חג הפסח יחולקו תלושי מזון לנזקקים בסך 125,000 ש"ח.

"עובדי הסוכנות היהודית וההסתדרות הציונית פועלים לסייע לנזקקים חרף המצב הכלכלי הקשה השורר היום. תשורה זו מעידה על הדאגה הכנה של עובדי הסוכנות היהודית לנזקקים בקהילה בירושלים", אמר יונה בצלאלי, יו"ר הוועד המייצג את 1,250 עובדי הסוכנות היהודית.
