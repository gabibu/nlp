

לפחות עשרה בני-אדם נספו אמש בברזיל, כשהאוטובוס שנסעו בו צנח מצלע הר אל תוך הג'ונגל, מסר דובר של המשטרה.

המקור ציין כי התאונה אירעה במקום נידח בצפון מדינת המחוז מינאס ג'ראיס, כ-1,000 ק"מ מריו דה ז'ניירו. הגישה למקום שהאוטובוס צנח אליו קשה, והדבר פוגע במאמצי החילוץ.

תחנת טלוויזיה מקומית שידרה תמונות, ונראו בהן כבאים משתמשים בחבלים כדי לרדת במורד ההר למקום שמונחים בו שרידי האוטובוס, כ-160 מטר מתחת לכביש שהאוטובוס נפל ממנו.

המשטרה מסרה כי היא משתמשת במסוק כדי להעלות נפגעים, אולם ביום שני אחר הצהריים לא הייתה עדיין שום הערכה רשמית של מספר הנוסעים או הפצועים, וגם לא מידע כלשהו על סיבת התאונה.
