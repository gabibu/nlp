

לפחות 15 בני אדם נהרגו בהתנגשויות בין-גזעיות שפרצו בחוף השנהב, כך דיווחה היום הטלוויזיה הצרפתית.

מפגינים נוצרים ומוסלמים לחמו אלה באלה. אלפי צעירים יצאו לרחובות העיר אביג'אן, ומהומות אתניות ודתיות התחוללו גם בעיר אגבוויל, השוכנת במרחק של כ-80 קילומטר מאביג'אן.

שוק רחוב הוצת והמתפרעים שרפו כנסיות ומסגדים. תושבים מקומיים אמרו כי המהומות באו בתגובה לנוצרים, שבאו מהדרום והמתנגדים להסכם, ופגעו אתמול במהגרים מוסלמים ובבני שבט דיולא המקומיים.

"הם שרפו מסגד, ולכן הבחורים שלנו הלכו לנקום ושרפו כנסיה. היום הם שרפו את השוק ובזזו הכל", אמרה אחת מבנות דיולא, שבניה ואחיינה נפגעו מרסיסי כדורים.

מהומות אלה היו הקשות ביותר מאז תחילת מלחמת האזרחים, שפרצה בעקבות ניסיון ההפיכה של ה-19 בספטמבר.

קבוצות של צעירים תומכי הממשלה נאספו שוב היום לפני השגרירות הצרפתית באביג'אן וקראו סיסמאות נגד צרפת ובעד ארה"ב.

מפגינים רבים התכנסו גם לפני השגרירות האמריקנית והניפו שלטים, בהם דרשו התערבות אמריקנית במשבר.
