

הרוחות, מזג-האוויר הקריר ואולי אף החשש מפני פיגועים, השפיעו, כנראה, על סדרי העדיפויות של הציבור ביום הבחירות, כאשר רבים העדיפו את מרכזי הקניות הגדולים על פני רחובות תל-אביב.

החל משעות הבוקר החלו הורים בלוויית ילדיהם לנצל את יום השבתון לקניות והעברת הזמן בקניונים השונים. השיא היה בחנות הרהיטים "איקאה" בנתניה, מאז שעות הבוקר הגיעו לחנות כ-15,000 בני-אדם, כמות ששברה את השיא לפרק-זמן כה קצר מאז פתיחת החנות.

גם לקניונים עזריאלי, רמת-אביב ומגדלי תל-אביב הגיע קהל רב של אזרחים. "הלכנו ביחד עם כל המשפחה להצביע בבית-ספר ליד הבית ומיד לאחר-מכן ברחנו מהרוחות אל הקניון", אמרה דנה כרמל בת 32 שהגיעה עם בעלה ושני ילדיה למגדלי תל-אביב. היא הוסיפה: "מהפיגועים אנחנו לא כל-כך חוששים, אולם הקור והרוחות הם פשוט בלתי נסבלים וכאן אפשר להעסיק קצת את הילדים".

מי שבכל זאת ניסו להוציא אנשים החוצה, היו אנשי תנועת המחאה "כיכר הלחם" השוהים למעלה מחצי שנה במתחם כיכר המדינה בתל-אביב. ישראל טויטו, המנהיג "הרוחני" של התנועה, הקים במקום מספר תחנות לנוחות הקהל - פינת תספורת, קבוצות דיון שיציעו רעיונות לשיפור המצב, קלפי שבה כל אחד רושם את שמו ואת הצעותיו, בית-קפה מאולתר ולחובבי המוסיקה, חבורה של נגני כלי הקשה המנעימה את זמנם של הבאים למתחם. "אני לא מתכוון ללכת לבחור, ואני גם קורא לאנשים לא להצביע", אמר ישראל טויטו. הוא הוסיף כי, אולי אריק שרון יזכה בבחירות, אבל העם הוא זה שיפסיד וזה נכון לגבי כל מועמד. שמעתי שכבר לאחר הבחירות מתכננים גזירות כלכליות חדשות והמצב במדינה, רק הולך ומחמיר. לפחות כאן, האנשים שמגיעים למקום מגלים את טוב ליבם, כאשר מביאים לנו סנדוויצים, כיבוד קל ובגדים. בימים הקרובים אנחנו נביא למקום גנרטור, לאחר שעיריית תל-אביב סגרה לנו את החשמל".
