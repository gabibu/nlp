

במפלגת העבודה מודאגים מאחוז ההצבעה הנמוך וחוששים, כי יפגע במפלגה, למרות שבאופן מסורתי, אחוז הצבעה נמוך פוגע דווקא במובילים בסקרים במערכת הבחירות.

עד השעה 1 בצהריים הצביעו 24% מבעלי זכות ההצבעה, שיעור נמוך יחסית בהשוואה לבחירות קודמות לכנסת. בעקבות זאת החליט ראש מטה יום הבחירות של מפלגת העבודה, מתן וילנאי, לשנות את סדר יומו ולהגיע בצהריים לסניף מפלגת העבודה בגבעתיים ולאחר-מכן לבית-קפה סמוך, על מנת לשכנע מצביעים להגיע לקלפיות ולהצביע בעד מפלגת העבודה.

אחר הצהריים הגיעו יו"ר מפלגת העבודה, עמרם מצנע ווילנאי למטה ההמרצה המרכזי של מפלגת העבודה ברמת-גן, שם יקיימו שיחות טלפוניות למצביעים פוטנציאליים שטרם הגיעו לקלפיות.

עמרם מצנע ביקר בשעות הבוקר את יצחק בן-אהרון, מוותיקי מפלגה העבודה, בן ה-96, בקיבוצו גבעת-חיים מאוחד. לדברי דובר מפלגת העבודה, בן- אהרון אמר למצנע, כי הוא האיש היחיד המשלב אתיקה ופוליטיקה ומנהיג שליבו ופיו שווים.

עמרם מצנע הצביע בשעות הבוקר המוקדמות בבית הספר העירוני ה' בעירו חיפה. מתן וילנאי הצביע בקלפי במבשרת ירושלים. בנימין בן-אליעזר הצביע ליד ביתו בראשון-לציון ושמעון פרס הצביע סמוך לביתו בשכונת רמת-אביב בצפון תל-אביב.

שר הבטחון שאול מופז הצביע בשעות הבוקר המוקדמות ביישובו כוכב יאיר. במהלך היום סייר שר הבטחון במטות הליכוד בהרצליה ובכפר-סבא ובקניון באיזור.

נשיא המדינה, משה קצב, הביע חשש שאם אחוזי ההצבעה בבחירות לכנסת יהיו נמוכים, זה עלול להטעות את הביטוי של רצון העם ולכן חשוב מאד שהנבחרים יקבלו מנדט שמשקף רוב גדול של רצון העם.

הנשיא קצב אמר את הדברים לאחר שהוא ורעייתו, גילה קצב, הצביעו בקלפי 137 בבית ספר התיכון לאמנויות, לא הרחק מבית הנשיא.

הנשיא קצב קרא לציבור לממש את זכותו ולהצביע בבחירות.
