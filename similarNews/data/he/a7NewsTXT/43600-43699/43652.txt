

אישה בת 30 מקצרין, שפרצה לדירה בעיר אמש בשעות הערב, נמצאה הבוקר כשהיא נמה את שנתה בחדר הביטחון בדירה.

המשטרה הוזעקה למקום לאחר שתושב קצרין התלונן בתחנה המקומית כי דירתו נפרצה. השוטרים שהגיעו למקום, לשם איתור ממצאים האמורים להביא לזיהוי הפורץ, גילו במהלך הבדיקות בדירה את הפורצת הנמה בשלווה בחדר הביטחון.

לדברי המשטרה, האישה שפרצה לדירה בשעות הערב ולאחר שגנבה כסף מזומן וטלפון נייד, חשה, ככל הנראה בעייפות, נכנסה לחדר הביטחון בדירה ונרדמה. השוטרים העירו את האישה משנתה והובילוה לתחנת המשטרה, לחקירה.
