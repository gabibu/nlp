

ראש ממשלת אוסטרליה ג'ון האוורד אמר היום , כי דוח פקחי הנשק מראה שעיראק מפרה באופן בוטה את החלטות מועצת הביטחון של האו"ם.

האוורד הזהיר, שסדאם חוסיין עלול לחמש טרוריסטים אם לא יפורק מנשקו. "אנו מאמינים כי לעיראק יש נשק כימי וביולוגי, וזו דעתן של ארה"ב ובריטניה", הטעים. "האיום הנוכחי הוא בכך שנשק כימי, ביולוגי ואף גרעיני יגיע לידי מדינות חריגות, ובכך תגבר הסכנה שייפול לידי טרוריסטים", הוסיף.

עוד אמר האוורד, כי לאפשר למדינה כמו עיראק להחזיק בנשק כימי וביולוגי או לפתח נשק גרעיני רק יעודד משטרים רודנים אחרים לעשות כן. "אין לדעתי ספק שאחת הסיבות בגללן התנהגה צפון קוריאה כפי שהיא עשתה באחרונה היא מפני שהבחינה בהססנותו של העולם בנוגע לעיראק", כך אמר.

"ההנחה שאדם עם עבר כמו זה של סדאם חוסיין יתחשב בפיסת נייר, יכבד החלטה או יגמול לסבלנות העולם בשינוי דרכיו, אינה מציאותית", הוסיף האוורד.

