

ספירת קולות חיילי צה"ל בבחירות לכנסת תסתיים רק חמישי לקראת השעה 22:00 בלילה, כך מסר הערב לכתב עתי"ם קצין הבחירות של צה"ל, אל"מ שאול מגנזי.

בצה"ל החלו את ההצבעה כבר ביום ראשון בבוקר ביחידות המרוחקות. ההצבעה תסתיים בצה"ל בשעה 22:00 בלילה בדומה להצבעה במגזר האזרחי. שלא כמו בהצבעה האזרחית, יספרו הקלפיות בצה"ל בוועדת הבחירות המרכזית בכנסת ולא בוועדות ספירה אזוריות.

ספירת קולות החיילים תבוצע במספר שלבים. בתחילה יוקלדו ההצבעות למחשב. אחר כך תעשה השוואה בין הרישומים על ההצבעות בצה"ל ובין הרישומים בקלפיות האזרחיות כדי לוודא שאין חיילים שהצביעו פעמיים, דבר המהווה עבירה פלילית על חוק הבחירות. רק אח"כ יספרו הקולות של החיילים בפועל.

בשל סופות שלג בחרמון נאלץ צה"ל לשלוח את "חתול השלג" עם קלפי לפסגת החרמון, כדי לאפשר למספר חיילים לקיים את חובתם הדמוקרטית.

1,200 הקלפיות הצבאיות אמורות להגיע עד יום רביעי בבוקר מאתרי ההצבעה השונים לכנסת.
