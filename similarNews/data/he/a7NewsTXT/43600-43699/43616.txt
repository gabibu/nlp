

עיריית תל אביב-יפו נערכת למבצע רחב היקף לאיסוף אשפת תעמולת הבחירות בתום יום הבחירות. העבודה תתבצע בשני שלבים:

בשלב א', בשעה 24:00 יתפרסו כמאה עובדי תברואה של עיריית תל אביב-יפו לניקיון הצירים הראשיים, לרבות איסוף חומרי תעמולת הבחירות, שטיפה בקיטור של עמודים וקירות ברחבי העיר המודבקות אליהם מודעות בחירות, צביעת גדרות שישארו עליהם שיירי דבקים, צביעת מרכזיות חשמל/תאורה/בזק ועוד.

בשלב ב', ביום שלאחר הבחירות, יתפרסו מאות עובדי העירייה בשכונות העיר לניקיון אשפת הבחירות מ-131 אשכולות קלפי הפזורות ברחבי השכונות.

בעירייה מקווים שעד סוף השבוע תחזור העיר לניקיון ששרר לפני תקופת הבחירות.
