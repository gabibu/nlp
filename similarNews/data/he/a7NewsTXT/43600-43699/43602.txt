

שגריר בריטניה באו"ם ג'רמי גרינסטוק רומז על ה-14 בפברואר כמועד הסופי לסיום עבודת הפקחים. הוא אמר כי הוא עשוי לתמוך בגרמניה ובמדינות אחרות המבקשות להעניק ארכה נוספת לפקחי הנשק בעירק אך ורק עד ה-14 בפברואר.

שעות אחדות לפני הגשת דו"ח פקחי הנשק למועצת הביטחון אמרה בריטניה כי הפקחים אינם מחויבים להציג ראיות לנשק להשמדה המונית.

דוברו הרשמי של ראש ממשלת בריטניה טוני בלייר אמר בתדרוך לעיתונאים כי "חוסר שיתוף הפעולה אמור להיות במרכז החלטה 1441. אנו יודעים כי אין אנו זוכים לשיתוף פעולה שהיינו אמורים לקבל מעירק על פי 1441", אמר והוסיף כי על הפקחים להחליט אם מדובר בהפרה מצד עירק.

קודם לכן דיווחו פקידים בריטיים בכירים לעיתונאים על מידע מודיעיני לפיו עירק מסתירה חומרים לנשק כימי, מנועי טילים ומסמכים סודיים הנוגעים לתכניות החימוש שלה. דוברו של בלייר התייחס לשורה של כלי נשק אסורים, כולל חומרים לנשק כימי וגז עצבים, שלטענתו, האו"ם ידע כי עירק החזיקה בהם בסוף שנות ה-90'. אין מדובר בדברים שאפשר לאבד, כמו מפתחות הבית. על פי המידע שברשותנו סדאם חוסיין יישם אסטרטגיה של פיזור", הוסיף.

ראש צוות פקחי האו"ם בליקס ויו"ר הסוכנות לאנרגיה אטומית מוחמד אלבארדי מסרו את הדו"ח של הפקחים. בליקס תקף את השלטון העירקי והאשימו כי פעל במקרים מסוימים לסיכול עבודת פקחי האו"ם.

בדו"ח שמסרו בליקס ואלבארדי יש חללים רבים שאין להם מענה, בעיקר בנוגע לנשק כימי ביולוגי ובנושא הטילים. למרות טענותיה של עירק כי גז העצבים לא הוכלל בפצצות או ברקטות, בליקס אומר כי מדובר בטענות שקריות וכי כמות ניכרת של גז עצבים יוצרה, שמרה על יציבותה ואף נעשה בה שימוש בראשי קרב.

סתירה נוספת העולה מהדו"ח היא פער בין דיווחיה של עירק על כמות פצצות כימיות שבידיה לבין אלו שהוטלו. הדבר גרם לכך שמקום הימצאן של כ-6500 פצצות אינו ידוע. העירקים הצהירו כי השמידו את כל כמות האנתרקס שבידיהם, אך לא הציגו הוכחות חותכות לכך שהשמידו את החומר. עירק הודתה בפיתוח טילים בקוטר העולה על מה שמותר לה.

בליקס הדגיש כי אחד האמצעים החשובים ביותר בעבודת הפקחים הייתה סדרת ריאיונות עם עובדים לשעבר בתחום פיקוח הנשק של עירק. מדובר ביותר מ-3500 איש, שבמקרים מסוימים הופעלו עליהם לחצים כבדים ואיומים כי אם יפגעו בעירק יפגע המשטר בהם.

ג'ון נגרופונט, נציג ארה"ב באו"ם, אמר כי ארה"ב מצפה ממועצת הביטחון של האו"ם להגיב בתקיפות לנתונים שהועלו בישיבת המועצה ולדרוש מעירק לפעול מיד.

ג'רמי גרינסטוק, נציג בריטניה, מסר כי ממשלתו איננה מאמינה שהדיונים היום יניבו פירות אמיתיים. לדבריו, תאפשר בריטניה לאו"ם לבצע דיון מעמיק של כמה ימים בתוצאות הפיקוח בעירק. הוא תקף תקיפה חזיתית את בליקס וטען כי מה שבליקס הגדיר כ"שיתוף פעולה חלקי" לא מתקרב אפילו לרמת שיתוף הפעולה הנדרשת מעירק בשלב זה. בסיום דבריו אמר גרינסטוק כי אם לא תשתנה רמת שיתוף הפעולה של עירק מיד, לא יוותר לקואליציה אלא לפעול כדי להבטיח שהחלטת האו"ם מספר 1441 תבוצע במלואה.
