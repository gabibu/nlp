

אחרי שהוצג בתקשורת כמי שמתנגד לסירוב פקודת פינוי יישובים מבהיר הראשל"צ, הרב מרדכי אליהו, כי אסור לחיילים להשתתף במעשה. גם לחסימת הכבישים הוא מסכים במידה ויש כביש חלופי

הרב מרדכי אליהו שליט"א כתב אתמול איגרת למתיישבי יש"ע "הפועלים ומיישבים את מרחבי ארץ אבותינו גוש קטיף".

המכתב במלואו בהגדלהלחץ כאן להגדלה  "באתי באיגרת זו לחזק את ידכם נגד העוול המוסרי הנורא על הכוונה לפנות יישובים ולגרש יהודים מביתם   היה לא תהיה! אין מעשה מוסרי יותר ממפעל התחייה של העם השב לארצו לאחר גלות ארוכה, כשאתם מקיימים בו מצוות עשה של יישוב ארץ ישראל, ואין עוול מוסרי גדול מהניסיון לענות את נפשותיכם באיומי גירוש ונטישת אדמת אבותינו".

"מתוך אותו כוח מוסרי ברור, אל לנו להקים מחלוקת בציבור ובגיבורי צבאנו, אנו לא סרבני פקודה לשמה. החיילים שידרשו לבצע את הפשע, יענו: 'איני יכול'. ואם יאנסו אותם, ישבו על הרצפה ויבכו עם המשפחה שאותה רוצים לגרשה מביתה".

"חובתנו למחות כנגד העוול המוסרי הנורא הזה. ולחוסמי הכבישים   יש לעשות זאת אך ורק בתנאי שישנה דרך חילופית. לא נחסום כביש כשאין דרך חילופית ולא נסכן בכך חלילה חיי אדם. קורא הדורות מראש שענה לאברהם אבינו בהר המוריה, הוא יעננו ויוציא לאור צדקתנו, ואיש לא יעצור את המהלך האלוקי של מפעל התחייה הלאומי של עם ישראל השב לארצו. יהי רצון שנזכה לביאת גואל ולבניין אריאל בב"א".

הרב אליהו חתם בחתימת ידו על המכתב.
