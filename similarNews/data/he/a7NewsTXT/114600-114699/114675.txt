

המרינה בהרצליה "תלבש חג" כשמשט האמיר ה-16 יכנס אליה ביום שישי הבא. לפני כחודשיים יצאו מנמל איסטנבול בטורקיה כשמונים יאכטות ועליהן כ-400 שייטים מ-20 מדינות. בדרכן להרצליה שמהווה את נקודת הסיום של המשט, עברו הספינות בסוריה, לבנון, מצרים וקפריסין . רוב הספינות יעגנו במרינה בהרצליה עד ליום רביעי, ט"ו בסיוון וחלקן ישארו תקופה ארוכה יותר. הנהלת המרינה הזמינה את הציבור "להנות מהמחזה המרהיב".

משט האמיר EMYR-Eastern Mediterranean Yacht Rally, הינו מסע בן חודשים באגן הים התיכון המזרחי והוא מתקיים זו השנה ה-16 ברציפות, בהיגוי תורכי ובינלאומי. בראש המשט עומדת ועדה מארגנת בינלאומית בראשות חסן קשמז מתורכיה. המשט הוא חגיגה צבעונית של לאומים שונים, מגוון גילאים ומגוון יאכטות. חלק מהמשתתפים במשט הינם בני זוג ששהו יחד בלב ים במשך חודשים.

חיים פלד, יושב ראש החברה לפיתוח התיירות בהרצליה, טוען כי "אירוח משט האמיר בהרצליה הינו נדבך נוסף לקידום קשרי התיירות הימית בין ישראל לארצות המזרח התיכון ותורכיה בפרט. צוות המרינה רואה באירוח המשט חשיבות רבה ומברך אותם על בואם לארץ".

השנה גם מציינת המרינה בהרצליה עשור לפעילותה של המרינה במגוון אירועים: סדרת קונצרטים בשקיעה בשם "מוסיקה על המים" שיתקיימו בחודשיים הקרובים, וכן הוצאת ספר "בישול על הים" שיחולק כשי לשייטים.

במרינה בהרצליה עוגנים בקביעות מאות כלי שייט, והנהלתה אומרת כי היא המרינה הגדולה, החדשנית והייחודית מבין מרינות המזרח התיכון וכוללת כ-750 מקומות עגינה לכלי שייט בגדלים שונים ועד לאורך של כ-30 מטרים.


