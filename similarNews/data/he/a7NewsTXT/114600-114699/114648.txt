

ערביי ישראל כועסים על אחיהם שמנעו פיגועים: "אי-אפשר לתת אמון באנשים הללו ולהפוך אותם לחלק מתושבי שפרעם. הם בגדו בעמם ובאנשים הקרובים אליהם ביותר"

בכירים בעיירית שפרעם פועלים לסיכול התוכנית לקליטת מספר גדול של סייעני מערכת הביטחון בשטחה ובשטח הסמוך לה. זאת, כתוצאה מהנסיגה מחבל עזה ומצפון השומרון. בשל כך, גורמים המזוהים עם חד"ש, בל"ד בני הכפר ואישי ציבור נוספים ערכו ישיבה השבוע כדי לדון בדרכים להתמודד עם "תופעת יישוב המשת"פים בעיר, שמספרם צפוי לגדול לאחר יישומה של תוכנית ההתנתקות". זאת, לאחר מספרם הגדול של הסייענים שחיים כבר היום בשפרעם.

הנוכחים החליטו לפתוח במערכה עממית נרחבת נגד יישובם של הסייענים בעיר, ולקרוא לכל התושבים להתגייס ולשים קץ לתופעה זו. ראש העירייה, איבראהים שליוט, שהיה אחד ממארגני הכנס אמר: "למדנו מגורמים יודעי דבר על התכנונים להקים שכונה שלמה בשכנות לשפרעם וזאת כדי לשכן את המשת"פים אחרי הנסיגה מעזה. החלטנו להקדים את האירועים, להבהיר את התמונה לתושבים כדי למנוע את יישומה של התוכנית. החלטנו לפתוח במסע מחאה עממי נגד התכנונים הללו".

לדבריו, "אי-אפשר לתת אמון באנשים הללו ולהפוך אותם לחלק מתושבי שפרעם. הם בגדו בעמם ובאנשים הקרובים אליהם ביותר וזאת מבלי להיכנס לאופן התנהגותם, כמו אלימות, שימוש בנשק, ופריצות, דבר שנעשה בגיבוי תקיף מהממשלה. הממשלה מעוניינת לשכן אותם באזור סמוך ואחר כך לספח את האזור לשפרעם וזהו דבר לו אנו מתנגדים".
