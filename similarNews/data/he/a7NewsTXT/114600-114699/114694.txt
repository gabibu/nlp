

סוריה דוחה את האשמות ארצות הברית ולפיהן סוכני מודיעין סורים ממשיכים לפעול בחשאי בלבנון ומנסים להטות את תוצאות הבחירות לפרלמנט במדינה.

האו"ם החליט להחזיר ללבנון את הצוות המיוחד שהוקם מטעם הארגון. הצוות יבדוק את הטענות כי אנשי מודיעין סורים ממשיכים לפעול במדינה בניגוד להחלטת מועצת הביטחון של האו"ם.

דובר הבית הלבן, סקוט מקללן, בירך על החלטתו של מזכ"ל האו"ם, קופי אנאן, לשלוח את צוות המשגיחים. לדבריו, ארצות הברית מודאגת מאד מהנוכחות וההתערבות הסורית בלבנון. "אנחנו רוצים לראות את צוות המשגיחים פועל בלבנון במהלך הבחירות ועוקב מקרוב אחר ההתרחשויות", אמר מקללן.

נשיא ארצות הברית, ג'ורג' בוש, הבהיר שממשלו יעקוב מקרוב גם על הדיווחים לפיהם סוריה הכינה "רשימת חיסול" של מנהיגים לבנונים, ושסוכנים סורים עדיין פועלים בחשאי בלבנון.
לדבריו, "המסר שלנו לסוריה הוא שעליה להסיג את כל כוחותיה מהמדינה, כולל הסוכנים הסמויים, כדי שלבנון תהיה חופשית".
