

צוות היגוי יטפל בתקצוב ומיסוד מסגרות תורניות לצעירים שלא השתלבו במסגרות הקיימות. סגן השר הרב רביץ: "רק בראייה מקצועית רחבה ואיגום כוחות ומשאבים, נוכל לתת מענה רחב למשימת קודש זו".

צוות היגוי מורחב שיכלול רבנים ומחנכים וגורמים ממשלתיים וציבוריים יטפל בנושא תקצוב ומיסוד מסגרות הלימוד התורניים לצעירים שלא השתלבו במסגרות הקיימות. כך החליט סגן שר הרווחה, הרב אברהם רביץ בתום דיון שקיים בנושא עם בכירי משרדו, ועם נציגי ציבור וארגונים העוסקים בנושא. רביץ הטיל על מנכ"ל משרדו להקים את צוות ההיגוי. כתבנו מדווח כי הצוות יגיש את מסקנותיו בתוך חודש.

הרב רביץ הודיע כי ילווה את עבודת הצוות כדי לתת ביטוי לחשיבות הרבה שהוא מייחס לנושא כאוב זה ועל מנת לקדם את הנושא בכל המישורים.

צוות ההיגוי יקבע את מכלול הנושאים ודרכי הביצוע להפעלת מסגרות לימוד אלה. לראשונה במשרד הרווחה ישתתפו בצוות רבנים מומחים בתחום החינוך והטיפול בנוער במצוקה.

סגן השר רביץ אמר כי רק בראייה מערכתית וניתוח מקצועי של הצרכים השונים ומתוך תפיסה של שותפות מקצועית אמיתית של כל הכוחות והמשאבים נוכל לתת מענה אמיתי לנוער זה. "אני רואה בכך שליחות קודש ואעשה את כל המאמצים הנדרשים כדי להתמודד עם אתגר חינוכי זה שיש בו משום הצלת נפשות הילדים וההורים", אמר.
