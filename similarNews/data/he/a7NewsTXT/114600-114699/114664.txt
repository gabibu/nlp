

כיום, מוכתם מי שהורשע במסגרת הצבא, ברישום פלילי ל-17 שנה לפחות - על פי הצעת החוק, יוכל השופט הצבאי למנוע את הרישום. ח"כ אריאל: חייל שסרח אמור להיענש, אולם לא כל עבירה מצדיקה ענישה אוטומטית ל-17 שנה

חייל לא יוכתם אוטומטית ברישום פלילי על כל עבירה שביצע במהלך שירותו - כך מסתמן מהצעת חוק שנמצאת בשלבי אישור בכנסת. כיום נזקף לחובתו של כל חייל שמוענש בבית דין צבאי, רישום פלילי לתקופה של 17 שנה לפחות. זאת בניגוד לכלל הנהוג במערכת המשפט האזרחית, לפיו שופט יכול למנוע רישום פלילי מאדם גם אם הוענש.

הצעת החוק, שהגיש ח"כ אורי אריאל, עברה לפני כשבועיים בקריאה טרומית. על פי הצעתו, יוכל שופט צבאי להעניש חייל מבלי להכתים אותו ברישום פלילי או לזקוף לטובתו רישום פלילי מוגבל לתקופה קצרה מ-17 שנה. רישום כזה עלול למנוע מהחייל לעסוק לאחר השחרור, בין היתר, באבטחה ובמקצועות חופשיים, ולזכות ברשיון לאחזקת כלי נשק. כיום, מוכתמים חיילים ברישום פלילי גם בגין עבירות קלות יחסית כדוגמת נפקדות ואי-שמירה על ציוד צבאי. על פי ההצעה, אי הכתמת החייל ברישום פלילי תהיה נתונה לשיקול דעתו של השופט הצבאי הדן בנושא.

"נוצר מצב בלתי נסבל לפיו חיילים אשר משרתים למען המולדת, מופלים לרעה לעומת אזרחים שביצעו את אותה העבירה", אמר ח"כ אריאל. "כל חייל שסרח אמור להיענש, אולם לא כל עבירה מצדיקה ענישה אוטומטית ל-17 שנה". תהליכי החקיקה אמורים להסתיים בחודשיים הקרובים.

