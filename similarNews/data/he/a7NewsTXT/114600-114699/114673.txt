

תעשיית הנייר מהווה שליש מסך היצוא של פינלנד והיא 15% מהייצורבעולם; סוחרים ישראלים מדווחים על מחסור בנייר כרומו

תעשיית הנייר והקרטון בפינלנד מושבתת באופן מוחלט, מזה שלושה שבועות. האיגודים המקצועיים המייצגים את העובדים דחו בתחילת השבוע הצעת פשרה שהוגשה על ידי בורר. כך מדווח אתר הספנות "port2port".

הפערים בין שני הצדדים נותרו גדולים ולכן קיימת ההנחה שהמחלוקת תיוותר בעינה עוד זמן רב וכי אין בשלב זה שום כוונה לשוב לשולחן הדיונים במהלך השבוע הקרוב.

סלע המחלוקת בין הצדדים נוגעת לכך שהמעסיקים מבקשים להמשיך ולהפעיל את המפעלים במהלך חופשת הקיץ והקריסמס על ידי השימוש בקבלני משנה במפעלי הנייר. התעשיינים גם מבקשים להגדיל את השימוש בעובדים זרים לניקיון ותחזוקה במפעלי הנייר ,מה שכמובן מעורר את התנגדותם של האיגודים המקצועיים שדורשים מצידם שכר עבודה גבוה יותר עבור שעות נוספות ועבודה בחגים ובקיץ.

בעקבות המחלוקת מושבתים למעלה מ- 40 מפעלי נייר וקרטון ברחבי פינלנד החל ממחצית חודש מאי. ההשבתה גורמת למחסור מסויים של נייר וחומרי גלם באירופה וסוחרים ישראלים החלו לדווח על מחסור מסויים בניירות מצופים (כרומו).

התעבורה הימית באזור הים הבלטי החלה להיות מושפעת מהשביתה ומובילים ימיים מ/אל פינלנד החלו לשנות את הקווים כתוצאה מכך. הממשל הפיני מודאג מכך שאל השביתה הנוכחית יצטרפו גם אירגונים כלכליים נוספים.

תעשיית הנייר בפינלנד מהווה כ-8% מהתמ"ג במדינה, וכ-15% מסך ייצור הנייר בעולם.



