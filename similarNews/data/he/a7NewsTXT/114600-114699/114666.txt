

בכירים בצה"ל מגלים כי הם שוקלים להשתמש בציוד חדש, מצבאות רוסיה וסין, נגד האזרחים שיתנגדו להיות מגורשים מבתיהם. המכשיר החדש משדר תדרי קול צורמים המכוונים לאוזן הפנימית וגורמים לתחושת סחרחורת וחולשה

בכירים בצה"ל טענו בשיחות עם כתבים זרים, כי הם שוקלים להשתמש בציוד חדש נגד האזרחים שיתנגדו להיות מגורשים מבתיהם. כך חושף הבוקר אתר "מחלקה ראשונה" של העיתונאי יואב יצחק.

המכשיר החדש המכונה בצה"ל 'הצעקה' משדר תדרי קול צורמים המכוונים לאוזן הפנימית וגורמים לתחושה של סחרחורת וחולשה.

הציוד החדש נוסה בפעם הראשונה בהפגנה שנערכה לפני כעשרה ימים נגד גדר הביטחון סמוך לכפר בלעין. עדי ראייה סיפרו כי לקראת סוף ההפגנה הגיע רכב צבאי שעמד במרחק של כ-500 מטר מהמפגינים. המכשיר שידר במשך כדקה צלילים צורמים. הקולות לא היו חזקים, אולם גרמו למפגינים לכסות את אוזניהם ולתחושה של אי-נוחות רבה.

מצה"ל נמסר אז כי מדובר בציוד לא-קטלני לפיזור הפגנות, אשר פותח ב-4 השנים האחרונות. גורמי צבא טענו אז כי המכשיר נפוץ גם בצבאות אחרים. אולם מומחי ביטחון אמריקנים שוללים את הטענה הישראלית ואומרים כי המכשיר מעולם לא נוסה נגד מפגינים. מכשיר דומה מפותח כעת בארה"ב ויתכן שגם בצבאות רוסיה וסין.

בצה"ל מאשרים כי לא נבדקה השפעת המכשיר על אנשים שנחשפים אליו לאורך זמן. ידוע כי המכשיר עלול לגרום נזק לאדם הנחשף לצלילים הצורמים בטווח קרוב מאוד.
