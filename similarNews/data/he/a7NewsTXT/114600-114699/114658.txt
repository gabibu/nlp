

לקראת שבוע הספר העברי, שיחל בשבוע הבא, מדווח בית הספרים הלאומי והאוניברסיטאי על למעלה משמונת אלפים כותרים ישראליים חדשים שנרשמו בו בשנת 2004.

בית הספרים הלאומי והאוניברסיטאי, המוכר יותר לציבור בשם "הספרייה הלאומית", מופקד על פי חוק, על "שמירת נכסי התרבות הכתובה של מדינת ישראל". לשם כך נחקק "חוק הספרים" המחייב כל מי שמוציא לאור ספר בישראל למסור שני עותקים ממנו לבית הספרים.

בשנת 2004 נרשמו בספרייה הלאומית, במסגרת "חוק הספרים", 8,201 כותרים חדשים שיצאו לאור בישראל: 6,436 ספרים, 884 כותרים של כתבי עת ועיתונים חדשים ו-881 כותרים שאינם ספרים, כגון תקליטורים וקלטות. הספרייה הלאומית גם קיבלה השנה גיליונות שוטפים של 11,959 כתבי עת ועיתונים בישראל.

חלק הארי של הספרים היוצאים לאור בישראל הם כמובן בשפה העברית: 5183 כותרים. מתוך הספרים שיצאו לאור בעברית כ-89% נכתבו במקור בעברית והיתר תורגמו לעברית משפות אחרות.

616 כותרים יצאו לאור בשפה האנגלית; ברוסית ראו אור 114 כותרים. (המדור לעותקי חובה של הספרייה הלאומית עסק גם השנה, כמו בשנת 2003, בהשלמת ספרים ברוסית שלא נמסרו בשנים קודמות. המדור פונה למו"לים, למחברים ולחוגי בית של סופרים ישראלים כותבי רוסית, ומבקש את עזרתם באיתור ספרים חסרים ובהשגתם. כתוצאה מכך התקבלו בספרייה בשנת 2004 עוד 366 כותרים ברוסית שראו אור בשנים קודמות); בערבית נרשמו בשנה זו 62 כותרים חדשים.

שפות אחרות שבהן נכתבו ספרים בישראל הן רומנית עם 26 כותרים, ספרדית עם 21 כותרים וצרפתית עם 13 כותרים. באמהרית נרשמו 5 כותרים, ביידיש 4, ובלדינו כותר אחד בלבד. ספרים בודדים יצאו בשפות אחרות, כגון גרמנית והונגרית, איטלקית וסינית.

בשנת 2004 התקבלו בספרייה כ-480 ספרי ילדים ונוער, שהם כ-7.5% מהספרים שהתקבלו.
כמו כן התקבלו 262 ספרי לימוד, שהם כ-4% מכלל הספרים.

55% מהספרים יצאו לאור בהוצאות מסחריות; 10% מהספרים יצאו לאור בידי משרדי ממשלה, רשויות מקומיות, רשויות ממשלתיות וועדות חקירה; 7% מהספרים יצאו לאור בידי מוסדות חינוך: בתי ספר, מכללות ואוניברסיטאות; 14% מהספרים יצאו לאור בידי גופים שונים כגון: עמותות, אגודות, מכונים, מוזיאונים, מתנ"סים; 14% מהספרים הוצאו לאור בהוצאה עצמית של המחבר, בלא מו"ל.

המגזר החרדי והדתי אחראי ל-21% מכלל הכותרים שיצאו לאור ב-2004, לעומת 79% מהמגזר החילוני.

מו"לים שמוסרים את פרסומיהם לספרייה הלאומית נרשמים במאגר המו"לים הישראלים שבאתר הספריה. במאגר רשומים 1,297 מו"לים פעילים וגופים העוסקים בהוצאת ספרים. 856 מהם מו"לים מסחריים (66%) ו-441 (34%) גופים שעיסוקם העיקרי אינו מו"לות והם מוציאים ספרים באופן שוטף. 458 מהמו"לים ומהגופים הרשומים במאגר מוציאים ספרים עבור המגזר החרדי והדתי;
5 הוצאות עוסקות בפרסומים דתיים לא יהודיים.

19 מהמו"לים הרשומים במאגר מוציאים לאור בעיקר בשפה הרוסית, ועוד 37 מו"לים מוציאים ספרים ברוסית לצד עיסוקם העיקרי בעברית; 6 מו"לים   בערבית, ועוד 25 מו"לים בערבית ובעברית.

מאגר המו"לים הישראליים כולל פרטים בסיסיים על כל מו"ל: כתובתו, שם הבעלים או המנהלים וכן השפות והנושאים בהם הוא עוסק.

הרישום בספרייה הלאומית נחשב המקיף ביותר בישראל ומכסה את רוב הספרים וכתבי העת הרואים אור בישראל. הפרסומים נרשמים בקטלוג הספרייה, בביבליוגרפיה הלאומית "קריית ספר" ובקטלוג המאוחד של הספריות בישראל.
