

"לחברה הערבית אין את היכולת לחיות עם האחר, ולא עם זה שחולק על דעתה. יש דיקטטורה מחשבתית. מגיע אדם שלמד 20 שנה בחו"ל, לא רוצים לתת לו להשפיע אלא שיחשוב כמותם", מאשים רופא ערבי שמהגר חזרה לאיטליה

ד"ר נעאמנה מהכפר עראבה אל-בטוף שבמשגב החליט לעזוב את הארץ, טוען כי הוא חלק מגל עזיבה של ערבים-ישראלים בעלי מקצועות חופשיים וזוכה הבוקר לראיון חושפני בעיתון הערבי "כול אל ערב".

"החלטתי להגר לאיטליה", אמר ד"ר נעאמנה. "אם הבעיה במדינה היתה מדיניות כללית של גזענות הייתי מתמודד עם זה, אולם כשזה מסביבך, זה מייאש, הופך את חייך לגיהנום וגורם לך לקבל את ההחלטה הקשה הזאת. חזרתי מאיטליה לפני חמש שנים אחרי שחייתי בה עשרים שנה, למדתי רפואה ועבדתי כרופא במשך שנים. אחר כך חזרתי והתחלתי לעבוד כרופא בבית חולים ובקופת חולים בכפר, אולם בסופו של דבר החלטתי לעזוב עם משפחתי ואינני היחידי. ישנו גל עזיבה של משכילים שאינם מצליחים להיקלט כאן".

אולם ישנן תופעות נוספות שגרמו לד"ר נעמאנה לעקור עם אשתו וארבעת ילדיו לאיטליה. "בחברה היהודית קולטים עולים חדשים, אולם אצלנו ממררים את חייהם של אלה שחוזרים מהלימודים בחו"ל עד שאנחנו גורמים להם לעזוב. וזאת, משום שאנחנו חברה שאין לה את היכולת לחיות עם האחר, ולא עם זה שחולק על דעתה. יש אצלנו דיקטטורה מחשבתית ואנו רואים בבנינו כרכוש מיוחד שאנו רוצים לכפות עליו את אורחות חיינו. זה יוצר סכסוכים בין הדורות וזאת מבלי להתחשב בפערים ההשכלתיים. פרט לכך, אחרי שמגיע אדם שלמד 20 שנה בחו"ל, לא רוצים לתת לו להשפיע אלא שיחשוב כמותם, זה דבר מוטעה", אמר והדגיש שאין מדובר בוויכוח על כיסא אלא על אורח מחשבה.

