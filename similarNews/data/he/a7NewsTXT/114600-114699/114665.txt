

צמרת צה"ל והרמטכ"ל צפויים לזכות בחמ"ל חדש ומשוכלל, שיחליף את ה"בור" הישן בבסיס מטכ"ל. העבודות להקמת החמ"ל החדש כבר החלו.

החמ"ל החדש, שתכנונו החל לפני כשלוש שנים, יוקם על ידי אגף התקשוב. העבודות להקמתו כבר החלו והוא צפוי להיחנך בעוד ארבע שנים.

הבור החדש יהיה גדול בהרבה מהבור הנוכחי, שנמצא בשימוש בכירי צה"ל כבר שלושים שנה. הוא יהיה משוכלל יותר ויותקנו בו מערכות תקשוב מתקדמות. החמ"ל החדש יתאים לתפיסת ההפעלה החדשה של צה"ל ויושם בו דגש על שילוב בין כל אגפי צה"ל ובין ארגוני הביטחון השונים.

"הבור הקיים מיושן מאוד מבחינת תשתית, גודל ורמת מיגון", אמר ראש מנהלת מוצבי שליטה באגף התקשוב, סא"ל י'. "היכולת לשדרג אותו נמוכה משום שמתקיימת בו פעילות באופן שוטף".

עד שתסתיים הקמתו של הבור החדש, נמצא הבור הישן בשיפוצים שנועדו להתאים אותו לפעילות בעימות מוגבל ולתפיסת ההפעלה החדשה. בחמ"ל ה"בין-ארגוני" שנבנה בו, יוקצה שטח מיוחד לגורמי ביטחון חיצוניים, ביניהם השב"כ ומשטרת ישראל.
