

האף.בי.איי, פיספס לפחות חמש הזדמנויות לחשוף מידע מודיעין חיוני לגבי הטרוריסטים שהתקיפו את מגדלי התאומים, ולא טרח לעקוב באדיקות מספקת אחר מידע שכן היה ברשותו. כך קובע הבוקר משרד המשפטים האמריקני

כשל מודיעיני: הבולשת הפדרלית האמריקנית, האף.בי.איי, פיספסה לפחות חמש הזדמנויות לחשוף מידע מודיעין חיוני לגבי הטרוריסטים שביצעו את מתקפת הטרור ב-11 בספטמבר, ולא טרחה לעקוב באדיקות מספקת אחר מידע שכן היה ברשותה. כך קבע המפקח הכללי של משרד המשפטים האמריקני בדו"ח שהותר הלילה לפרסום, ופורסם בעיתון יו. אס טודיי. על פי הדו"ח, האף.בי.איי לא ידע כי שניים מחוטפי המטוסים היו בארצות הברית, ואף סירב לחקור תיאוריה של אחד מסוכניו לפיה אוסאמה בין לאדן שולח פעילים לבתי ספר לתעופה במדינה, שהתבררה לבסוף כנכונה.

חוטפי המטוסים המוזכרים בדו"ח, נאוואף אל חזמי וחאליד אל מידהאר, התגוררו בסן דייגו שבקליפורניה בחדר ששכרו, בביתו של מודיע ותיק של הבולשת בנושאי טרור. המודיע מסר למפעיל שלו רק את שמותיהם הפרטיים של דייריו, וזה לא התייחס למידע ביסודיות הראויה. לדברי מחברי הדו"ח, אם נציגי הבולשת בסן דייגו היו מנצלים את המידע כראוי, הוא היה מגיע לידיעת הגורמים הבכירים לפני הפיגועים. הממצאים הללו יושבים על המדף במשרד המשפטים כבר שנה, אולם הם הותרו לפרסום רק עתה עקב מחלוקת משפטית בעניין עם עורכי דינו של אחד ממתכנני המתקפה על כמות המידע שתיחשף לתקשורת.
