

נשיא בית המשפט העליון בבוליביה, אדוארדו רודריגז, הושבע על ידי הקונגרס לתפקיד נשיא המדינה. זאת לאחר שהנשיא הקודם, קרלוס מסה, התפטר מתפקידו בעקבות גל המהומות במדינה.

הרקע למהומות הוא דרישתם של המפגינים, ברובם אינדיאנים, כורים וסטודנטים, להלאים את משאבי האנרגיה וללכת לבחירות. המהומות פרצו לאחר שהקונגרס אישר את חוק האנרגיה החדש, המעלה את המסים המוטלים על חברות זרות הפועלות בשדות הנפט והגז של המדינה. מנהיגי האינדיאנים טענו כי החוק אינו מספק, ואינו עונה על דרישותיהם להעביר רווחים רבים יותר מתעשיית האנרגיה לילידים העניים, שהם רוב האוכלוסייה בבוליביה.

הנשיא לשעבר מסה נכנע לדרישת ההמונים וחתם על צו המורה לקיים בחירות במדינה בעוד כחצי שנה. אזרחי בוליביה יבחרו אסיפה זמנית שתנסח מחדש את חוקת המדינה. במועד הבחירות יתקיים בבוליביה גם משאל עם על ההצעה להגדיל את האוטונומיה של הפרובינציות במדינה ולהחליש את השלטון הריכוזי.

משרד החוץ חילץ במהלך השבוע עשרים וארבעה מטיילים ישראליים מבוליביה, ובהמשך חולצו כל שאר הישראלים ששהו בבירת בוליביה, לה פאס.

במשך יומיים, הגיעו ישראלים מכל רחבי המדינה בדרכים עקלקלות לשדה התעופה הלאומי של בוליביה במגמה להשתלב באחת הטיסות הקרובות לפרו הסמוכה. דרכם של הישראלים, כמו גם של תושבים אחרים, היתה מסובכת שכן אין בסביבת הבירה בבוליביה תחבורה ציבורית מסודרת והדרכים חסומות על ידי מפגינים.

המפגינים עוצרים רכבים פרטיים המנסים להסתנן בכבישי המדינה, תוקפים, מכים ומבריחים אותם. הישראלים, ברובם, עושים מאמץ לעקוף את המחסומים והמפגינים האלימים בנסיון להגיע לנמל התעופה. לשם כך הם שוכרים מוניות שמקדמות אותם ממחסום למחסום כשלא אחת את המחסום עצמו עוקפים בהליכה רגלית.

יצויין כי מספר ישראלים ביכרו שלא להיעתר לתחינות משרד החוץ ויוצאים, גם בימים אלה, לטיולים ברחבי בוליביה, במקום להימלט באחת הטיסות היוצאות.

לבד מחסימת הכבישים, ניתקו המפגינים את זרם המים מהבירה הבוליביאנית, כך גם את אספקת החלב והמזון הבסיסי.
