

למעלה מ-200 פעילי ימין הגיעו הערב לרחוב אבן גבירול בתל אביב והתפרסו עם שקי שינה. עד לשעת ה'כיבוי אורות' מנצלים הפעילים את הזמן להסברה נגד תוכנית הגרוש.

הלילה צפויים מאות בני אדם ללון ברחוב אבן גבירול בת"א במחאה על תכנית ההתנתקות והגירוש. הלנים מבקשים להמחיש לאיזה גורל צפויים היהודים שאותם הממשלה רוצה לעקור ולגרש מבתיהם בגוש קטיף וצפון השומרון.

אחד ממארגני המחאה מסר כי כבר למעלה מ-200 פעילים מכל רחבי הארץ הגיעו והתפרסו, וצפויים להגיע עוד רבים. תוך כדי שיחה עם ערוץ 7 ממשיך לחלק חומרי הסברה, ומסביר: "הרחוב אוהד מאוד, אנחנו ממשיכים במבצעי פנים אל פנים ומקבלים תגובות מאוד חיוביות. גם הנהגים צופרים באהדה".

מחאה מסוג זו התקיימה כבר בערים: ירושלים, רחובות, פתח תקוה ורמת גן. בכך הם מבקשים כאמור, בהפגנה שקטה להביע מחאה על הכוונה ל"טרנספר" את המתיישבים ולהפוך אותם לפליטים. המפגינים מציבים ליד שקי השינה שלטים או פס כתום.

מתנגדי ההתנתקות חסמו הערב לזמן קצר את תנועת הרכבות באזור חדרה. הם הניחו אבנים ושלטים על מסילה סמוך לשכונת נווה חיים בעיר. למקום הגיע כוח משטרה, אך לא איתר את מניחי האבנים.

בכניסה למכון ויצמן ברחובות הפגינו למעלה מ-150 פעילי ימין. במקום נאם הערב ראש הממשלה, אריאל שרון. בנאומו העריך שרון כי תוכנית ההתנתקות תבוצע כמתוכנן, ולאחריה יהיה אפשר להתקדם במאמץ להגיע להסדר מדיני.
