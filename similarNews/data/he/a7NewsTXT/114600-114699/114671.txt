

145 מיליון ש"ח לפרוייקטים מאושרים ו-171 מיליון לפרוייקטים חדשים ורזרבה; מנכ"ל הרשות, גבי אופיר: אישור התקציב יאפשר פרוייקטים משמעותיים במתקני הרשות


שר התחבורה מאיר שטרית, אישר השבוע בישיבתו עם יו"ר רשות שדות התעופה, צביקה שלום, ומנכ"ל הרשות, גבי אופיר, את תקציב הפיתוח של הרשות לשנתיים הקרובות, בהיקף כולל של כ-317 מיליון ש"ח. מתוך מסגרת זו, 145 מיליון ש"ח מיועדים לפרוייקטים מאושרים ו-171 מיליון ש"ח מיועדים לפרוייקטים חדשים.

השנה יוחל ביצועם של פרוייקטים מאושרים בהיקף כספי של כ-100 מיליון ש"ח, כשהיקף התקצוב לפרוייקטים חדשים בשנה זו יעמוד על 115 מיליון ש"ח. בין הפרוייקטים שהרשות אישרה לביצוע: שינויים והתאמות בטרמינל 1 לייעודים חדשים, מערכות מידע ומיחשוב, תשתיות לאזור מטענים, והחלפת מערכת תצוגה ובקרה במגדל פיקוח. השקעה במסופי הגבול.

המנכ"ל גבי אופיר, ציין כי אישור תקציב הפיתוח לשנתיים הבאות יאפשר לרשות להתחיל בביצועם של פרוייקטים משמעותיים ובעלי חשיבות במתקני הרשות ואשר יבואו לידי ביטוי בשיפור השירות לנוסעים הן בנמלי התעופה והן במסופי הגבול של ישראל.

פרוייקטים נוספים שהרשות תבצע, ואשר ממומנים בשיטת BOT (מימון על ידי יזם מבצע) הם פרוייקט מכון טיהור השפכים של טרמינל 3 בהיקף 40 מיליון ש"ח והקמת מסוף למפעיל מטענים שלישי בהיקף 27 מיליון ש"ח שיושקעו על ידי היזם ובהשתתפות בסכום דומה של הרשות לשם הכנת תשתיות.


