

אחרי האנטילופות והצבים, צה"ל שוקל לגייס לשורותיו בעל חיים נוסף, מוכר הרבה יותר - החתול, כך חושף הבוקר העיתון "במחנה". החתולים יצטרפו בקרוב למאמץ המלחמתי בבעלי חיים מזיקים המסתובבים בבסיסי צה"ל - כך עולה מתוכנית המתגבשת בימים אלו בחיל הרפואה. ניסוי ראשון החל באחרונה בשיכון למשפחות בבסיס תל נוף של חיל האוויר.

עד היום אסרו פקודות הצבא לגדל חיות מחמד בבסיסי צה"ל מחשש שיעבירו מחלות, אולם, החתולים יוצבו בבסיסים השונים כדי להגן עליהם מפני נחשים ושאר מזיקים. "החתול הוא חיה נקייה, ששומרת על הטריטוריה שלה, כך שהיא לא תאפשר לחתול אחר, אולי כזה הנושא מחלות, להיכנס לבסיס", הסביר לשבועון הצבאי, גורם בחיל הרפואה.

בעבר נאבק הצבא בתופעת החתולים שנהגו לבקר בבסיסים, ובמקרים מסוימים אף המית כמה מהם. "אם היינו ממיתים את החתולים, היו מגיעים חתולים אחרים במקומם, וזה יכול היה להיות מאבק אינסופי", הוסיף הגורם. "יחד עם זאת, על מפקדי הבסיסים תחול החובה לאכוף את הפקודות ולמנוע מחיילים לאמץ את החתולים וללטף אותם, מחשש שיידבקו במחלות שונות".

בניסוי, שהחל בבסיס תל נוף, משתתפים כ-40 חתולים, שסורסו, עוקרו וחוסנו לפני הכנסתם לשטח הבסיס. לדברי הווטרינרית של חיל הרפואה, סרן אולין פנצר, במצב כזה החתולים לא נלחמים על טריטוריה ועל נקבות וצפויים להישאר בריאים ולהתמקד במטרתם הייעודית - המלחמה במזיקים. אם הניסוי יוכתר בהצלחה, לאחר אישור התוכנית במפקדת קצין הרפואה הראשי, תישקל הכנסת חתולים גם ליתר בסיסי צה"ל.


