

אב ובנו, אזרחים אמריקניים מקליפורניה, נעצרו שלשום בחשד לקשר עם ארגון אל-קאעידה. לטענת האף.בי.איי, הבן, חמיד חייאט (23), התנדב לבצע פיגועי טרור בארצות הברית, זאת לאחר שהשתתף במחנה אימונים של ארגון הטרור בפקיסטן. על פי החשד, חייאט הבן שהה במחנה האימונים במשך שישה חודשים בין השנים 2004-2003. האב נעצר עם בנו לאחר ששיקרו לשלטונות הפדרלים על הצטרפותו של הבן למחנה האימונים.

בהודעה שפירסם האף.בי.איי נאמר כי חייאט אמר לחוקריו שבזמן שהותו במחנה האימונים ניתנה לו הבחירה היכן לבצע את הפיגועים, והוא בחר בארצות הברית. אפשרויות אחרות שעמדו בפניו הן: אפגניסטן, עיראק, קשמיר ומדינות נוספות. עוד הוסיף הבן בחקירתו כי במחנה למד כיצד להשתמש בנשק, חומרי נפץ וכיצד להילחם פנים אל פנים.
