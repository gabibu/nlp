

מועצת מקרקעי ישראל מעניקה לבדואים שפלשו לקרקעות פיצוי נדיב של מגרשים לבניה ללא תשלום   ואילו החקלאים נדרשים לפנות את אדמותיהם תמורת פיצוי זעום, מאשים ירון רייכמן, יו"ר ועדת המיסוי הבינקיבוצית

מדינת ישראל נוהגת במדיניות של איפה ואיפה ומפלה לטובה את התושבים הבדואים על פני הקיבוצים והמושבים, כך אומר ירון רייכמן, יו"ר ועדת המיסוי הבינקיבוצית ומנכ"ל ברית פיקוח, המייצגת קיבוצים ומושבים, בעקבות מספר החלטות שקיבלה לאחרונה מועצת ממ"י.

בהחלטה שקיבלה לאחרונה המועצה נקבעה תוכנית פיצויים ל-1500 תושבים בדואים המתגוררים בשבעים אתרים שונים בצפון הארץ ואשר פלשו באופן בלתי חוקי לאדמות מדינה או לקרקעות בבעלות פרטית שאינה שלהם. מועצת מקרקעי ישראל החליטה כי כל בדואי המתפנה מקרקע שאינה שלו יקבל מגרש בנייה חליפי מפותח מהמינהל בחכירה ל-49 שנה ללא תשלום.

לדברי רייכמן, משמעות ההחלטה היא שהפולשים יקבלו למעשה פיצוי של 100% על אדמתם, מאחר והם יקבלו קרקע לשימושם הפרטי בחכירה ארוכת טווח. זאת בעוד שלחקלאים היושבים על אדמתם כחוק מוצע פיצוי של אחוזים ספורים מערך הקרקע על לקיחת האדמה מהם ואובדן מקור פרנסתם בחקלאות.

בהחלטה אחרת קבעה מועצת מקרקעי ישראל תמריצים נדיבים לבדואים בנגב אשר יסכימו להתפנות מקרקעות הנמצאות בתחום תוכנית מתאר ליישובי קבע ויקבלו מגרשים מפותחים ביישובי קבע בתשלום מסובסד.

מוזר שהחלטות על חלוקה של משאבי מדינה בסכומי עתק לפולשים בלתי חוקיים עוברות ללא כל דיון ציבורי ואילו כל החלטה הנוגעת להתיישבות הכפרית בישראל זוכה לקיתונות של ביקורת מחוגים שונים.
רייכמן אמר שעל מדינת ישראל ומועצת מקרקעי ישראל לקבוע כללים ברורים ואחידים למתן פיצוי למי שנדרש לפנות את אדמתו, בלי קשר להשתייכותו הדתית.
