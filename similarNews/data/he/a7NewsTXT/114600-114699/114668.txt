

ישראל לא תתקוף לבדה את איראן" - כך אומר השבוע לעיתון "במחנה" גורם ביטחוני בכיר. לדברי הגורם הבכיר, תקיפה צבאית צריכה להיות חלק ממהלך של הקהילה הבינלאומית.

"נאט"ו, למשל, יכולה להוביל תקיפה שכזו, אולי אפילו בעזרתנו", אמר הבכיר.

באחרונה התרבו בחו"ל הפרסומים על כך שישראל מתכננת תקיפה של מתקני הגרעין באיראן במטרה להביא לסוף פעילותם. בין היתר, פורסמה תוכנית מפורטת לתקיפת הכור בננתז על ידי לוחמי יחידת שלדג, כלבי יחידת הכלבנים "עוקץ" ומטוסי חיל האוויר. "התמונה היום שונה לגמרי מאשר בזמן תקיפת הכור העיראקי ב-1981", הסביר סגן שר הביטחון, זאב בוים, בכנס שנערך באחרונה באשקלון, ועסק בנושא ההרתעה הישראלית והאיום האיראני. "כולם למדו מהאירוע הזה, גם האיראנים. התהליך הגרעיני באיראן לא מרוכז במקום אחד, אלא מחולק למספר אתרים".

בוים הוסיף, כי קיומה של יכולת צבאית גרעינית במדינה שמעוניינת להפיץ בעולם את המהפכה האיסלאמית, מאיימת גם על הקהילה הבינלאומית. "אין לנו אינטרס לעמוד בחזית ולהוציא את הערמונים מהאש בשביל הקהילה הבינלאומית", הבהיר. "אף על פי שתוכנית הגרעין האיראנית היא הבעיה המרכזית של ישראל, יש לנו אינטרס מובהק שהקהילה הבינלאומית תהיה זו שתיזום מהלך נגד איראן".

בישראל לוחצים על אירופה וארה"ב להביא את הנושא לדיון במועצת הביטחון של האו"ם. זאת, במטרה להטיל סנקציות כלכליות על איראן, שממשיכה בפיתוח יכולתה הגרעינית. במערכת הביטחון מקווים, כי מהלך כזה יועיל יותר מההידברות המתקיימת כיום בין מדינות אירופה לאיראן. בישראל מתייחסים להידברות כניסיון איראני להרוויח זמן תוך כדי המשך פיתוח יכולותיה הגרעיניות. "אני לא חושב שאיראן רוצה למצוא את עצמה בנידוי בינלאומי", אמר סגן השר בוים. "יכול להיות שכשהנושא יגיע למועצת הביטחון, האיראנים ימצמצו ראשונים".

גורם בכיר במערכת הביטחון אמר באחרונה ל"במחנה", כי איראן שיפרה את ההגנה האווירית ליד מתקני הגרעין שלה. הגורם הוסיף כי מערך ההגנה האווירי של המדינה האיסלאמית מורכב מציוד מיושן המכיל בעיקר סוללות נ"מ מסוג "הוק", שעברו עדכון קל באיראן וטילי קרקע-אוויר מתוצרת סין. במערכת הביטחון מעריכים, כי בתוך מספר חודשים תגיע איראן לנקודת האל-חזור, שאחריה יהיו ברשותה הידע והתשתית הדרושים להעשרת אורניום.
