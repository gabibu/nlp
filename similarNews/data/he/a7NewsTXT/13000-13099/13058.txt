

מת פרופ' דוד מיכאל שר, בעבר מנהל מחלקת הנשים בביה"ח ע"ש שיבא ברמת גן ומחלוצי המחקר הגניקולוגי בארץ. בן 76 היה במותו.

כתבת עתי"ם מוסרת כי פרופ' שר נולד בלידס, אנגליה, ועלה לישראל ב-1950. הוא החל דרכו בבתי החולים "שערי צדק" ו"הדסה" בירושלים והיה ממקימי מחלקת הנשים והיולדות במרכז הרפואי ע"ש שיבא ברמת גן ב-1964 וניהל את המחלקה בין השנים 69 ו-95.

פרופ' שר ידוע כאחד מחלוצי המחקר הגניקולוגי, והיה שותף למחקר שפרץ דרך בתחום קביעת מינו של העובר באמצעות דיקור מי השפיר.

עם הצטרפותו לאוניברסיטת תל אביב המשיך פרופ' שר לעסוק במחקר העובר ועסק במסגרת זו בשאלות של אתיקה רפואית הקשורות לחייו המתהווים של העובר ברחם, ושיתף פעולה עם משפטנים בשאלות הנוגעות למעמדו המשפטי של העובר האנושי. בהקשר לשאלה זו והצורך להעניק "מעמד משפטי" לעובר העמיק פרופ' שר בשאלות שהועלו במקורות הלכתיים וכן במשפט האנגלי והאירופי, והוציא לעצמו מוניטין בעולם האקדמי בתחום זה. משנת 1982 עמד בראש הקתדרה לחקר המיילדות באוניברסיטת תל אביב.

פרופ' שר כונה בפי חבריו למקצוע ,אבי האמניוצנטזיס", ועד סוף ימיו שקד על פיתוח שיטות הקושרות בין תגליתו בתחום קביעת מין העובר לבין פיתוח מכשור מדעי מתקדם, המאפשר מעקב אחר התפתחות העובר ברחם.

בעת כהונתו כראש החוג למיילדות וגניקולוגיה באוניברסיטת תל אביב העמיד פרופ' שר דורות של רופאים וחוקרים. בין תפקידיו כיהן כיו"ר האגודה הישראלית למיילדות והיה חבר הוועדה לאתיקה של ההסתדרות הרפואית, העוסקת בבעיות של אתיקה הנוגעות ל"תינוקות מבחנה" והפריה מלאכותית.

בשנת 1979 קיבל פרופ' שר תואר של חבר בקולג' המלכותי לגניקולוגיה. קיבל ב-1982 את תואר יקיר העיר רמת גן.

פרופ' דוד מיכאל שר הניח אשה, שלושה בנים ושישה נכדים. הלווייתו תערך ביום ג' בשעה 3 וחצי אחה"צ בבית העלמין ירקון בת"א.
