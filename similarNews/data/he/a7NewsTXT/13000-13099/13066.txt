

משרד הפנים מנע היום מקבוצה של שלושים ערבים ישראלים לצאת מישראל לסוריה. הקבוצה ניסתה לעבור מישראל לירדן בגשר שייח חוסיין שעל הירדן, ואולם לאנשי ביקורת הגבולות התברר כי יעדם הסופי הוא סוריה, ועל כן מנעו את יציאתה של הקבוצה.

כזכור, לאחר יציאתו של ח"כ עזמי בשארה לסוריה, חזר והודיע משרד הפנים בכל אמצעי התקשורת כי יציאה לסוריה, ארץ אויב, היא עבירה על החוק: "על פי דין חל איסור על אזרח או על תושב ישראל להיכנס בכל דרך שהיא למדינות הנמנות בחוק למניעת הסתננות (עבירות שיפוט) תשי"ד-1954, אלא אם קיבל היתר לכך משר הפנים. יצוין, כי בין המדינות הללו נמנית סוריה. יציאה ללא היתר, כאמור, יש בה משום עבירה פלילית". למרות זאת ניסו, כאמור, אתמול לצאת לסוריה, דרך גשר נהר הירדן (שייח' חוסיין) כ-30 איש, קבוצה שארגנה מפלגתו של ח"כ בשארה.

מתחקור אנשי ביקורת הגבולות של משרד הפנים בגבול התברר מעל לכל ספק כי מטרת היציאה היא ביקור בארץ אויב, ולכן נמנעה יציאתה של הקבוצה.

שר הפנים אלי ישי שב וקרא לאזרחי ישראל כולם לכבד את החוק. לדבריו, חבר הכנסת עזמי בשארה, בביקורו בארץ אויב, בהשתתפותו בכנס, ובדברי נאומו שם, יצר תקדים מסוכן, ויש למנוע הישנות מקרה כזה. השר ישי חזר והבהיר כי משרד הפנים ימשיך לפעול למניעת התופעה של יציאת אזרחי המדינה למדינות אויב, במיוחד לאור הרגישות הבטחונית בימים אלה.

