

שני טילי שיוט מסוג "גרניט" הוצאו מהצוללת קורסק בלילה שבין יום ראשון לשני, אמר בשעות הבוקר קצין בצי הרוסי של הים הצפוני, שביקש להשאר בעילום שם.

"שני הטילים הוצאו מהצוללת בעזרת מנופים צפים מיוחדים, בהתאם לנוהל קבוע בעת פרוק מערכות נשק בצוללות", אמר הקצין.

לדבריו, זו הסיבה שלא התעורר הצורך לחתוך את תאי הטילים כפי שסברו המומחים בתחילת העבודות, בהתחשב בנזקים שנגרמו לצוללת בהתפוצצות שגרמה לטביעתה.

למרות זאת, קשה לקבוע כמה זמן יידרש כדי לחלץ את 20 טילי השיוט הנותרים, ועל המומחים יהיה לבדוק אותם אחד אחד לפני שיוצאו. לדברי המקור, "הזמן שיידרש להוצאתם ישתנה מטיל לטיל".

הקורסק הועלתה מקרקעית הים ב-8 באוקטובר והועברה למבדק יבש בבסיס הצי ליד מורמנסק, כדי לאפשר לחוקרים לקבוע מה היו הסיבות לטביעתה ב-12 באוגוסט 2000. 118 אנשי הצוות ניספו בתאונה.


