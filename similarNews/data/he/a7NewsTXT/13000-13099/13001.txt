

ראש הממשלה אריאל שרון דיווח אתמול בישיבת הממשלה על שיחה שקיים עם נשיא אוקראינה קוצ'מה. שרון דיווח כי קוצ'מה הודיע לו שמינה את סגן ראש ממשלת אוקראינה לטפל בסוגיות הקשורות בהתרסקות המטוס הרוסי מעל הים השחור ב-4 באוקטובר.

כתבת עתי"ם מוסרת, כי הנשיא קוצ'מה הביע צער על התוצאות הטרגיות של האירוע. בישיבת הממשלה מסר שרון כי סוכם בינו ובין הנשיא האוקראיני על שיתוף פעולה בדרג מיניסטריאלי לטיפול בכל סוגיית התביעות לפיצויים. כמו כן, הודיע שרון, כי שר המשפטים מאיר שטרית מונה לרכז את כל הטיפול בסוגיית התביעות של משפחות הנספים באסון. השר שטרית מסר לעיתונאים כי במשרדו כבר החלו לתת סיוע משפטי למשפחות הנפגעים כדי שיוכלו לממש את זכויותיהן.



