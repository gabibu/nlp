

אינדונזיה תקפיא "קרוב לוודאי" נכסים בנקאיים, אם יימצאו הוכחות מוצקות שיקשרו אותם לאירגוני טרור בינלאומיים, אמר ביום שלישי אחד השרים הבכירים בממשלת ג'קרטה.

"אם יהיו הוכחות מוצקות, שיקשרו חשבונות בנקים לאירגוני טרור בינלאומיים, אנחנו נקפיא אותם קרוב לוודאי", אמר שר ההסברה והתקשורת סיבאמסול מועאריף.

מאז תחילת המבצע האמריקני-בריטי נגד אפגניסטן היתה דעתם של ראשי השלטון באינדונזיה חלוקה, ומדי פעם השמיעו דעות שונות.

הנשיאה מגאוואטי סוקארנופוטרי תמכה בתחילה בקריאת הנשיא בוש להקים קואליציה בינלאומית למאבק בטרור, אך לאחר מכן גינתה את התקפות ארה"ב באפגניסטן. עד יום שלישי, לא נחפזה ממשלת ג'קרטה להקפיא את נכסיהם של אירגוני טרור בבנקים שלה.

