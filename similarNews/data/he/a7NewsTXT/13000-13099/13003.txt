

התובע הראשי בבית המשפט לבטחון המדינה במצרים, הישאם באדאווי, דרש אתמול להטיל את העונש המרבי על המהנדס המצרי שריף פאוזי אל פילאלי, בן 35, שהואשם בריגול לטובת ישראל. באדאווי דרש מבית המשפט לגזור על פילאלי מאסר עולם עם עבודת פרך.

לדברי התובע, "יש ראיות מספיקות כדי להוכיח שהחשוד אשם בריגול לטובת ישראל".

פילאלי הואשם בהעברת מידע כלכלי, פוליטי וצבאי לסוכנות הביון הישראלית, המוסד.

הוא נעצר בספטמבר 00', ומשפטו נפתח בתחילת השנה. ביוני זיכה אותו בית המשפט לבטחון המדינה, וזאת מכיוון שדיווח מרצונו לשירותי המודיעין המצריים על עסקותיו עם המוסד. על פי החוק המצרי, אנשים המדווחים על פשעם לרשויות לפני שנעצרו, אינם ברי עונשין. התנאי הוא הודאה לפני המעצר והגשת התביעה. התביעה ניסתה לשנות את גזר הדין, וקבעה כי היה ידוע מהם מעשיו של אל פילאלי, וכי הודאתו נמסרה זמן קצר ביותר לפני מעצרו.

במסגרת תפקידו כשליט צבאי ביטל נשיא מצרים חוסני מובארק בתחילת החודש את גזר הדין של "לא אשם", וסלל בכך את הדרך למשפט חוזר של אל פילאלי בפני הרכב שופטים שונה.

