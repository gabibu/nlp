

46 מכלל 160 העובדים במפעל "טמבור" בעכו המועסקים בהסכם עבודה קיבוצי, יצאו לפנסיה ויפרשו מרצון. זאת, על-פי הסכם עבודה חדש שנחתם בין ההסתדרות במרחב הגליל המערבי, ועד העובדים והנהלת המפעל.

על-פי ההסכם 18 עובדים יצאו לפנסיה מוקדמת ועוד 28 יפרשו מרצון בתמורה לקבלת פיצויים שינועו בין 165% ל-230% על-פי הוותק.

לפני כחודשיים שלחה הנהלת המפעל מכתבי פיטורין ל-56 עובדים לאחר שהמשא ומתן שנמשך בינה לבין נציגי העובדים וההסתדרות נכשל על רקע ההתנגדות לפיטורי עובדים ודרישה להעניק לעובדים "רשת בטחון" עקב מכירת החברה ל"גרניט הכרמל".

לאחר המאבק שניהלו הצדדים הוחזרו כל מכתבי הפיטורין להנהלה וזו הסכימה לדון מחדש בתוכנית של פרישה מרצון.




