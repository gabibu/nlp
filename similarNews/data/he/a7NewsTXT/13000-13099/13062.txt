

בהר הרצל בירושלים התקיים אתמול טקס האזכרה ממלכתי לרה"מ לשעבר יצחק רבין. ראש הממשלה אריאל שרון אמר בטקס כי "המערכה שבה השתתף יצחק רבין כל חייו עודנה נטושה, והיא לא חדלה ולו להרף עין. מאה שנה ויותר והאופק הזוהר שאליו חתר יצחק עודנו עמום ורחוק" , אמר ראש הממשלה, והוסיף: "מדינת ישראל תעמוד במערכה הניטשת היום, ובכל אתגר ומאבק, ותנצח".

בישיבת האבל לזכרו של יצחק רבין בכנסת אמר רה"מ שרון כי יצחק רבין לעולם לא היה מוותר על ירושלים. בנאומו ציטט ראש ממשלה את נאומי יצחק רבין, שבהם נשבע אמונים לירושלים. בין היתר ציטט שרון נאום שנשא רבין ימים אחדים לפני מותו, ובו התחייב שלא לוותר על ירושלים. שרון הוסיף וסיפר כי יומיים לפני מותה אמרה לו לאה רבין כי יצחק רבין לא היה מוותר לעולם על ירושלים. עוד אמר שרון כי אחד הלקחים שאפשר להסיק מכל מה שקרה הוא ש"החלטות קשות כמו עשיית שלום צריך לקבל כשיש רוב בעם והוא מאוחד".

