

ביום ראשון, על רקע יום הזיכרון השישי לרצח רבין, התקיים כנס קטן במלון וינדמיל בירושלים. בכנס השתתפו כמאתיים בני אדם שהגיעו כדי להתגבש ולהחליף מידע באשר לרצח של רה"מ רבין. הגורם המשותף לכל המתכנסים היה האמונה שחקירת רצח רבין עדיין לא מוצתה, וכי רוצחו של רבין טרם נתפס או שיגאל עמיר לא פעל לבדו. לדעת חלקם, מאחורי רציחתו עומדים גורמים מהשמאל. כתבנו אפי מאיר דיווח כי בכנס הוחלט על קמת ועדה שתחקור את הנושא לעומק. בוועדה משתתפים פרופ' דוד חן, מנתח בבית החולים אסף הרופא, פרופ' אריה זריצקי, מרצה בפקולטה למדעי החיים באוניברסיטת בן גוריון, פרופ' הלל וייס, מרצה לספרות באוניברסיטת בר אילן, ורואה החשבון יעקב ורקר, שהוא כלכלן ידוע.

אחד החידושים שנחשפו בפני הציבור היה מסמך שהודלף לאחרונה בידי גורם במשטרה שהיה מעורב בחקירתו של יגאל עמיר. במסמך הובאו תוצאות בדיקה משטרתית שנערכה מיד לאחר תפיסתו של עמיר. לפי ממצאי המסמך, לא נתגלו על ידיו של עמיר כל שרידי אבק שריפה. שרידים אלו היו צריכים להימצא לו היה ירי מכדורים חיים. לדברי כתבנו, רבים מהמשתתפים חזרו גם על דבריה של דליה רבין פילוסוף, בתו של רבין, המכהנת כיום כסגנית שר הביטחון, שנאמרו לפני מספר ימים בעיתון "הארץ". היא אמרה כי היא מצפה להעמדתו לדין של אבישי רביב כדי לשמוע פרטים נוספים, וכי לדעתה מדובר בקצה קרחון שעוד לא נחשף.

למרות החלטת הכינוס לפתוח בחקירה הם הפנו קריאה לממשלה שתחקור היא את הרצח כדי לנסות להשיב על שאלות רבות שנותרו בלתי פתורות.

עיתונאי "מקור ראשון" קלמן ליבסקינד, שפרסם השבת מאמר בנושא חקירת רצח רבין, אמר כי כל אותן השאלות, שנשאלות גם היום על ידי אנשים החוקרים את הפרשה כבר שש שנים, הועלו כבר בשלב סיכומי ההגנה במשפטו של יגאל עמיר, ומעיון בפסק הדין עולה כי השופטים הותירו את השאלות ללא מענה.

ממצא נוסף שאליו התייחס מאמרו של ליבסקינד ב"מקור ראשון" היה דף השירון שהיה בכיסו של רבין. איתן הבר, ראש לשכתו של רבין דאז, הראה אז לכתבים את הדף שעליו התנוסס באופן סימבולי "שיר השלום". הדף היה מוכתם בדם, ומנוקב בחור קליע, אך בדף שמצוי בגנזך המדינה, ונחשב למקורי, דף שביקש ליבסקינד לראות, אין נקב או סימן של קליע. עניינו של הדף מעורר שאלות, אמר ליבסקינד.
הוא הוסיף שאת החקירה אפפה "הילת שב"כ", כלשונו, והיא הותירה תחושה שעניינים רבים בפרשה נותרו חסויים, ושעדיין אין יודעים את הכל.

