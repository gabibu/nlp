

שרידים של חיידקי אנתרקס התגלו במרכז דואר של משרד המשפטים האמריקני בלנדובר, במדינת מרילנד סמוך לוושינגטון, כך הודיע המשרד. בהודעה נאמר עוד כי עובדי המרכז בלנדובר יצטרכו לקבל טיפול אנטיביוטי במשך עשרה ימים. המרכז בלנדובר מקבל את הדואר ממרכז המיון העיקרי של וושינגטון בברנטווד, שדרכו עבר מכתב האנתרקס לסנטור טום דאשל.

רשויות התברואה של בירת ארה"ב וושינגטון, החליטו בשבת על שינוי בתרופה האנטיביוטית הניתנת כטיפול לאנשים שנחשפו לחיידק האנתרקס.

בשידור רשת הטלוויזיה C.N.N. אמר ד"ר איוואן ווקס כי האנשים המקבלים טיפול, (כאלף ביום), יקבלו מעתה את התרופה דוקסיסיקלין, במקום את כדורי הציפרופלוקסאסין. לדבריו, תופעות הלוואי של התרופה החדשה קלות יותר. עם האנשים המקבלים את הטיפול החדש נמנים תשעה שופטים מבית המשפט העליון, אמר ווקס.

