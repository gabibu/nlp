

חברת החשמל סיימה את ההכנות לחורף:

בחמשת מחוזות החברה הסתיימו עבודות גיזום העצים ופעולות לטיפול מונע של אחזקת רשתות החשמל, בשנאים, תחנות הטרנספורמציה ושל ציוד נלווה נוסף. כמו כן, סולקו ופונו מפגעים שונים העלולים לפגוע ולגרום נזקים לרשתות החשמל בימי חורף סוערים.

חברת החשמל הפעילה מסוקים לשטיפת ולהסרת האבק ממבודדים שעל עמודי החשמל. עירוב האבק הרב שהצטבר בחודשי הקיץ, עם הגשמים הראשונים, עלול לגרום תקלות במערכת החשמל. במערכת ההשנאה של החברה, כלומר בתחנות המשנה ותחנות המיתוג, נבדקו הגגות והמרזבים, תעלות ניקוז המים וכן נבדקה תקינות המשאבות למרתפי הכבלים וכן נבדק איטום המתקנים.

בירושלים, נערכו בדיקות תרמוגרפיות לצורך גילוי נקודות תורפה בקווים ובעקבותיהן הוחלפו חלק מאביזרי החשמל. כן בוצעו בדיקות וביקורות בתחנות הטרנספורמציה תוך בדיקת איטום התחנות.

במחוז דן, החולש על גוש דן כולו, הוחלפו תיילים ישנים בקווים עמוסים ובקווים שבהם אירעו הפרעות חוזרות בשנה הקודמת. כמו כן, בוצעו בדיקות וביקורות מקיפות בכל תחנות הטרנספורמציה שבתחומי המחוז, תוך הקפדה על ניקיון גגות ומרזבים, למניעת חדירת מים או הצטברותם בימי גשם.

בחיפה בוצעו עבודות שיפורים, בעיקר בקווים חוצי ואדיות באזור הכרמל, ובמחוז הצפון של החברה, המשתרע מחדרה ועד רמת הגולן, בוצעו עבודות שיפורים בעיקר באזור רמת הגולן, שכללו, בין היתר, הקמת קווים לצורך פיזור עומסים. כמו כן, בוצע טיפול במערכות המחשוב לטיפול בתקלות, והותקנו מנתקים מרחוק.

במחוז הדרום של החברה, המשתרע מנתניה בצפון ועד אילת בדרום, חוזקו קווי חשמל חלשים והוקמו תחנות משנה נוספות, לתיגבור מערכת החשמל. כמו כן, הותקנו מנתקים מרחוק על עמודי החשמל.

במהלך חודש נובמבר ייערך בחברת החשמל התרגיל השנתי, שבא לבדוק את מוכנות החברה לעיתות משבר. השנה יתמקד התרגיל בתרחישי רעידת אדמה, ובתקלות הנובעות מפגעי מזג אוויר חריג.


