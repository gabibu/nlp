

הרב הראשי לצה"ל הרב וייס אמר לאחר פגישתו עם שני הרבנים הראשיים כי הוא פועל במהירות כדי לגבש החלטה בנושא המלצת המטה הכללי להכריז על שלושת חיילי צה"ל שנחטפו ללבנון כחללים שמקום קבורתם לא נודע.

הרב נפגש הערב עם הרב עובדיה יוסף ועם הרב יוסף שלום אלישיב. הרב יוסף עסק בסוגיה ההלכתית של קביעת נעדרים כחללים שמקום קבורתם לא נודע, לאחר מלחמת יום הכיפורים. הרב וייס הוסיף , כי מתוכננת לו פגישה נוספת הערב עם איש דת מוסלמי, עימו יוועץ בסוגיה בהתייחסות לחייל עומר סואעד.

בפני הרב הראשי לצה"ל והרבנים הראשיים הוצג מלוא המידע החדש בעניין שלושת החיילים, ושעל פיו הגיע הרמטכ"ל למסקנה כי השלושה אינם עוד בחיים. הרב הראשי, ישראל מאיר לאו, אמר ביומן הצהרים כי ההכרעה תתקבל במהירות האפשרית מתוך מודעות ללחץ הפסיכולוגי בו מצויות המשפחות. לאו ציין כי לענין נדרשת פסיקת רב מתוקף חוק שנחקק בשנת תשכ"ז במדינת ישראל המגדיר כי הרמטכ"ל הוא הסמכות האחראית על רישום פטירת חיילים והוא שממנה קצין או קצינים המוסמכים לכך. הקצין שחותם על פטירת חיילים הוא הרב הראשי לצה"ל לדורותיו.

הרב לאו ציין כי יש משמעות רבה עבור המשפחות אותן הוא מכיר אישית, לפסיקה שתתקבל. אם הפסיקה תקבע שהנעדרים הם חללים שמקום קבורתם לא נודע יחלו המשפחות לנהוג בדיני אבילות.
