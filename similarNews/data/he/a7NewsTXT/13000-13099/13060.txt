

נשיא ארה"ב ג'ורג' וו. בוש יקים כוח משימה שמטרתו למנוע מטרוריסטים להיכנס לשטחה של ארה"ב, ולעצור את אלה שכבר נמצאים בה, כך נמסר ביום שני מהבית הלבן.

בוש היה אמור להודיע על הקמת כוח משימה זה במהלך כינוסה של המועצה לבטחון פנים, כינוס ראשון מסוגו בו הוא משתתף מאז הקמת המועצה, בעקבות הפיגועים של ה-11 בספטמבר בניו יורק ובפנטגון.

ביקורת נמתחה על מדיניות ההגירה האמריקנית בעקבות ההתקפות, עקב כך שכמה מחוטפי המטוסים של ה-11 בספטמבר נכנסו למדינה בצורה חוקית, או שהו בה אחרי שתוקף אשרתם פג.

דובר הבית הלבן ארי פליישר אמר ש"כוח המשימה למעקב אחרי טרוריסטים זרים" יתאם בין הרשויות הפדראליות השונות, במטרה לגרש זרים "התומכים בטרור או המבצעים מעשי טרור", והוא יפעל ל"לאתר, לעצור, להעמיד לדין או לגרש" כל זר במדינה המתכנן פעולות טרור.

"כפי שאנו יודעים, קבוצת טרוריסטים זרים נכנסה למדינתנו ותקפה ב-11 בספטמבר את הפנטגון ואת מרכז הסחר העולמי, לכן יש צורך להדק את נוהלי הבטחון", אמר פליישר.

"הנשיא מאמין שכוח המשימה למעקב אחרי טרוריסטים זרים יכול לעשות רבות כדי למנוע ארועים כאלה בעתיד".
