

ארבע ספינות מלחמה אמריקניות חצו ביום שני את תעלת סואץ בדרכן לאוקינוס ההודי, שם יצטרפו לכוחות המשתתפים במתקפות על אפגניסטן, מסרו מקורות במינהלת התעלה.

מדובר בצוללת הגרעינית "הארטפורד", בספינת הליווי סאתרן-AFS-10, בספינת הסיור "וולה" ובמשחתת "פטרסון", מסרו המקורות. כל הספינות השתתפו בתמרוני "כוכב זוהר", האמורים להסתיים השבוע.

ב-13 באוקטובר חצתה את התעלה נושאת המטוסים האמריקנית "תאודור רוזוולט", שצטרפה לשלוש נושאות מטוסים אחרות, ה"קרל וינסון", ה"אנטרפרייז" וה"קיטי הוק", ששהו באוקיאנוס ההודי.

תמרוני "כוכב זוהר", בהם משתתפים 18 אלף חיילים אמריקנים, ביניהם נחתים ואנשי הכוחות המיוחדים, אמורים להמשך עד ה-1 בנובמבר בצפון מצרים. מדובר בתמרונים הרב לאומיים הנרחבים ביותר בעולם, הנערכים בהשתתפות 65 אלף איש, בהם 40 אלף מצרים.
