

ראש מועצת בית אל אורי אריאל יושבע היום כח"כ במקומו של רחבעם זאבי הי"ד. אורי אריאל אמר לכתבנו כי למרות דעתו, שעל הסיעה לפרוש מהממשלה, הוא יכבד את החלטתה להישאר. אריאל ציין כי החלטתו להיכנס במקומו של זאבי התקבלה לאחר שקיבל את ברכת משפחתו של זאבי. "לולא קיבלתי את ברכת משפחתו לא הייתי עושה זאת", אמר.

לדבריו, בעניין ה"טרנספר מרצון" הוא מזדהה עם דרכו של זאבי. לדבריו, אולי בעתיד יהיה אפשר לממש רעיון זה.

בעניין אחר הוסיף אריאל כי ממשלתו של שרון נכשלה בתחום הבטחוני. לדבריו, כבישים עוקפים ביש"ע אינם נסללים, תקציבי ביטחון ניתנים במשורה, והר הבית ממשיך להיות סגור בפני יהודים. נוסף על כך, שרון, שהבטיח כי נסמוך רק על עצמנו, "עצמנו" הפך לדידו ל"רג'וב", אמר.

