

סוכנות הביון המרכזית ה-C.I.A. מתכוננת לפעול בשיטת החיסולים הממוקדים, בניגוד למדיניות הנוכחית, האוסרת על פעולות מסוג זה, כך דיווח אתמול העיתון "וושינגטון פוסט".

מאז קץ מלחמת ויאטנם, שלל קוד ההתנהגות, בכל הקשור למדיניות החוץ, שלילה מוחלטת מעשי רצח פוליטיים. צווים שחתמו עליהם שלושה נשיאים אמריקנים מאז פברואר 1976 פורשו כצווים האוסרים פעולות רצח חשאיות וממוקדות.

ה"וושינגטון פוסט" מדווח כי ממשל בוש העניק פרשנות חדשה להוראות, תוך ציון העובדה כי אלה לא אסרו על הנשיא לקבוע מטרות מסוימות לרצח, אם מדובר בטרוריסטים.

הבית הלבן הוסיף לרשימת המטרות הפוטנציאליות, שבתוכה שמותיהם של בין לאדן ומקורביו, מטרות אחרות השוהות בתחומי גבולות אפגניסטן, כך מסרו בכירים ב-C.I.A. ל"וושינגטון פוסט".

על פי הדיווח ביומון, קוד התנהגות חדש זה יביא עמו שיתוף פעולה בין ה-C.I.A. ליחידות הקומנדו הצבאיות, ויאפשר, אולי, העסקת סוכנים זרים שאינם אנשי ה-C.I.A., כדי לבצע את החיסולים.

