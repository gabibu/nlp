

מטוס בואינג 757 של חברת אמריקן איירליינס, שהיה בדרכו מניו יורק לדאלאס, טקסס, הוסט ביום שני ממסלולו ונחת בנמל התעופה דאלס של וושינגטון לאחר שנמצא בו מכתב חשוד.

השלטונות הפדרליים חוקרים את הנחיתה הלא-מתוכננת, שבוצעה לאחר שאחד הנוסעים הודיע כי מצא מכתב חשוד במטוס.

141 הנוסעים ו-8 אנשי הצוות של המטוס שהיה בטיסה 785 פונו ממנו דרך יציאות החירום, וחוקרי האף-בי-איי ערכו בו חיפוש מדוקדק.

דוברת הבולשת הפדרלית הודיעה לאחר מכן כי החוקרים לא מצאו דבר במטוס, וכי הנוסעים ואנשי הצוות נחקרים.

