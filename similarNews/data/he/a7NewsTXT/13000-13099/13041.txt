

הערב במסיבת עיתונאים הודיע ראש אכ"א האלוף גיל רגב כי היום הודיע צה"ל לבני משפחות חיילי צה"ל שהחיזבאללה חטף בהר דב, כי הערכת המודיעין הנובעת ממידע חדש, עדכני ומוצק, היא שהשלושה אינם עוד בחיים.

לפיכך הרמטכ"ל העביר את המידע לרב הראשי לצה"ל שבסמכותו להגדיר נעדר כ"חלל שמקום קבורתו לא נודע". לדברי ראש אכ"א אלוף גיל רגב, מהמידע עולה כי החיילים נפגעו באורח קשה ביותר מפיצוץ מטען שמשקלו היה כ 30 ק"ג, שהוטמן בסוכה בסמוך לנקודה אליה הם הגיעו בסיורם. לדברי רגב ההערכה היא שהחיילים נהרגו במקום או זמן קצר ביותר לפני שנלקחו לשטח לבנון.

כזכור סמל עדי אביטן, סמל-ראשון בני אברהם וסמל-ראשון עומד סוויד נחטפו בשבת שובה, אשתקד במהלך סיור בהר דב. כאמור, הם נפצעו קשה מאוד במהלך התקפת החיזבאללה ונחטפו על ידי המחבלים בסיוע רכבים של האו"ם. מחבלי חיזבאללה העבירו אותם לתוך כלי רכב שהוסווה כרכב או"ם, וממנו אל תוך לבנון.

הפעולה לוותה במבצע הסחה מורכב שכלל התפרעות של עשרות לבנונים בגיזרה המערבית של הגבול, ובירי של מאות פצצות מרגמה לעבר שורת המוצבים בהר דב.

נסיונות התיווך להחזרת החטופים התנהלו על ידי צוות השבויים והנעדרים של משרד ראש הממשלה, בראשות ראש השב"כ לשעבר, יעקב פרי. לפני מספר חודשים התגלו עדויות חדשות, לפיהן אנשי האו"ם שהוצבו באזור ראו את החטיפה וההכנות לה, אולם לא עשו דבר כדי למנוע אותה. בעקבות חשיפת הקלטות שצילמו אנשי האו"ם, פנתה ישראל לארגון בדרישה לצפות בהן. אחר כך, יצאה משלחת צה"ל לצפות בעדויות בחו"ל, וכן קיבלה לידיה מספר עדויות וחלקים מלבושם של החיילים שנמצאו בשטח על ידי אנשי הארגון.

לדברי רגב בימים האחרונים הגיע מידע אמין ממקורות אמינים והוא הובא לעיונו של הרמטכ"ל. הרמטכ"ל לדברי רגב ערך קורלציה במשך מספר ימים, והגיע להכרעה שאכן הסבירות הגבוהה היא שהם אינם בחיים. עם זאת, אמר רגב כי מאמצי המו"מ להשבת הבנים הביתה יימשכו.

כמו כן הוא הזהיר את הציבור ואת משפחות החיילים מפני הטעיות החיזבאללה העלולים לנסות לשכנע כי המידע ברשות ישראל אינו אמין וכי החיילים עדיין בחיים.
