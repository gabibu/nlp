

ברוב של שניים מול עמדת מיעוט של שופטת אחת החליט בית המשפט המחוזי בתל-אביב ביום ג' בבוקר על עונש של מאסר עולם לרעי חורב, רוצח הנער אסף שטיירמן.

כתבת עתי"ם מוסרת, כי אב בית הדין השופט נתן עמית והשופטת שרה ברוש כתבו בגזר הדין כי יש לגזור על הנאשם מאסר עולם מבלי להתחשב בשיקול הדעת הניתן בסעיף 25 ב' לחוק הנוער, הקובע כי אם ביצע קטין רצח, אין לגזור עליו מאסר עולם.

השופטת רינה משל-שוהם היתה בעמדת מיעוט וכתבה בהחלטתה, כי התרשמה מהחרטה הכנה של חורב ולקחה בחשבון את אפשרות שיקומו, ולכן סברה כי יש להטיל עליו רק 20 שנות מאסר.

סניגורו של חורב עו"ד ארז מלמד מסר כי בכוונתו לערער לבית המשפט העליון על ההחלטה, בטענה כי בהיותו קטין בעת ביצוע העבירה, לא ניתן להשית עליו יותר מ-20 שנות מאסר.
