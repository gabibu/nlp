

שופט שלום בבאר-שבע נעתר היום לבקשת המשטרה וציווה לשחרר למעצר בית נהג משאית שנתפס כשהוא מוביל לרצועת עזה מכולה אשר בתוכה הוסתרו 2500 כדורי 9 מ"מ.

לפני שבוע ביום, 22.10, התקבלה במשטרת נתיבות הודעה אנונימית על משאית עם מכולה שעושה דרכה למחסום קרני. המודיע מסר שבמכולה הוסתרו אמצעי לחימה שנועדו להעברה לפלשתינים ברצועת עזה. זמן קצר לאחר מכן כבר עצרו שוטרים את המשאית כשהגיעה לצומת הכניסה לנתיבות. בתוך גג המכולה נמצאו 2500 כדורי 9 מ"מ. המשאית נתפסה והמשטרה עצרה את הנהג, מיכאל פלדמן (46) מגן יבנה.

פעמיים הובא פלדמן להארכת מעצר בבית המשפט. הוא טען שנשלח להוביל את המכולה ליישוב הבדואי תל-שבע שליד באר-שבע. לדבריו, בתל-שבע לא המתין איש לקבל את המכולה ולכן הוא התקשר למשרד ושאל מה לעשות. בתשובה נאמר לו להסיע את המכולה למעבר קרני וששם יקבלו ממנו את המכולה אנשים שיחכו לו. הנהג טען שלא ידע על תכולת המכולה שהוביל ושהמכולה היתה בכלל נעולה.

אחרי שבוע של חקירות, הובא היום פלדמן בפעם השלישית לבית משפט השלום בבאר-שבע . הפעם ביקשה המשטרה לשחרר אותו ממעצר משטרתי למעצר בית ובתנאים מגבילים. פלדמן הסכים לתנאים והשופט אריאל ואגו ציווה לשחרר את הנהג למעצר בית של 14 יום. להבטחת התייצבותו לחקירה במשטרה חייב השופט את פלדמן להמציא ערבות אישית וערבות צד שלישי וכן להפקיד בקופת בית המשפט 5000 ש"ח במזומן.

השופט אסר על פלדמן להגיע למעברים של שטחי הרשות במשך שישה חודשים.
