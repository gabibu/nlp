

ברחבי הארץ נערכו אתמול אחר הצהריים הלוויותיהם של חללי פיגועי יום ראשון. סמ"ר יניב לוי הי"ד, שנרצח בפיגוע ליד קיבוץ מצר, נטמן בבית העלמין בזכרון יעקב. איילה לוי הי"ד, בת ה-39, הובאה למנוחות במושב אלייכין. בגבעת עדה נטמנה לידיה מרקו הי"ד, בת 65. קודם לכן התקיימו לווית שתי ההרוגות האחרות: סמדר לוי הי"ד, בת 23, נטמנה בבית העלמין בחדרה, ובזכרון יעקב התקיימה הלוויתה של סימה מנחם בת ה 30.

גדעון חממי, ראש מועצת אלייכין, סיפר ביומן ערוץ 7 על איילה לוי, תושבת אלייכין, שנטמנה בבית העלמין במושב. לדבריו, לאחר 12 שנים של המתנה הצליחו בני הזוג להביא ילדים לעולם, ועתה הותירה לוי שתי ילדות יתומות, בנות חמש וארבע. חממי הוסיף כי איילה, שכל עולמה היה נתינה למשפחה, כבר לא תיכנס לביתה החדש, ההולך ונבנה במושב. הוא הוסיף כי העובדה שאיילה התגוררה ביישוב שאינו ממוקם מעבר לקו הירוק או על קו התפר, מעיד על כך שהטרור אינו מבחין בין קו כזה לקו אחר. "המאבק עקוב מדם, וצריך לנשוך שפתיים, ולנהל את המלחמה עד חורמה ואנחנו ננצח למרות הצער הגדול, והקשיים", סיכם חממי.

