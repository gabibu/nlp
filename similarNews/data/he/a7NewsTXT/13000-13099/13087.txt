

בעקבות מבצע ממושך ללכידת חוליית שודדי עתיקות שפעלה במשך כשנה בדרום השפלה, לכדו מפקחי רשות העתיקות ושוטרי פלוגת התפר של מג"ב דרום את ששת חברי החולייה, בשעה שביצעו חפירות שוד במערת קבורה באזור שקף. החשודים, תושבי הכפר מאג'ד שמעבר לקו הירוק, יובאו היום להארכת מעצר בפני שופט בבית משפט השלום באשקלון.

מפקחי רשות העתיקות ושוטרי פלוגת התפר של מג"ב דרום לכדו אתמול בלילה שישה חשודים, תושבי כפר מאג'ד, חברי חולייה שעסקה במשך השנה האחרונה בשוד עתיקות באזור שקף שבדרום השפלה. החשודים נלכדו "על חם" בשעה שביצעו חפירות שוד במערת קבורה המתוארכת לתקופת הברזל (המאה ה-8 לפנה"ס). באמתחתם נמצאו פריטים עתיקים שהספיקו ללקט מהאתר, ביניהם: נרות שמן, קנקנים, קערות ועוד.

מהיחידה למניעת שוד עתיקות נמסר כי אזור שקף שופע באתרים ארכיאולוגים המועדים לשוד עתיקות, בשל קירבתם לקו הירוק, וכי חפירות השוד גורמות לנזקים בלתי הפיכים לאתרים. החשודים יובאו היום להארכת מעצר בפני שופט בית משפט השלום באשקלון.

שוד עתיקות הינו עבירה פלילית שדינה עד שלוש שנות מאסר בפועל.
