

אל"מ משה גבעתי הגיב אתמול על יציאת צה"ל מערי הרשות למרות הפיגועים הקשים בצומת מצר ובחדרה. לדבריו, היה חשוב ביותר להמשיך ולפעול לאיתור מחבלים, כולל אלו מביניהם המשתייכים לארגונים של ערפאת, והיציאה מהערים, לדעתו, היא מוקדמת מידי, אך לדבריו הוא מבין שיציאה זו נובעת ממצב של אין ברירה שיצר לחץ מסיבי מצד הממשל בארצות הברית. לדבריו, כל עוד ישראל ניזונה מסיוע אמריקאי, עליה להתחשב בדעתה של ארה"ב, בבחינת "בעל המאה הוא בעל הדעה". למרות זאת, גבעתי מעריך כי מוקדם או מאוחר תצטרך ישראל לחזור שוב לשטחי A, והפעם לשטח עמוק יותר.

גבעתי הוסיף כי לא יהיה מנוס מלהודות שתהליך אוסלו קרס, ואיננו עוד. ולדבריו אף על פי שכבר מתחילת התהליך הוא טען כי התהליך שגוי, עתה, לאחר שהתהליך נוסה, הנקודה החיובית בו היא שאיש לא יוכל לטעון: "לא ניסינו".

גבעתי ציין כי לדעתו המלחמה הנוכחית אין בה כל בעיה צבאית למדינת ישראל, וזאת מכיוון שצה"ל הוא צבא חזק וטוב. הבעיה היא שעל הדרג המדיני מוטל לקבל את ההחלטה למוטט את הרשות, גם במחיר עימות עם אמריקה, שאם לא כן "לא יהיה כאן יום אחד של שקט", סיכם.

