

אלפים מקרובי משפחותיהם של חמשת אלפים המתים והנעדרים, בפיגועים במגדלי התאומים של מרכז הסחר העולמי, השתתפו אתמול אחרי הצהריים בטכס זכרון שנערך במקום הפיגוע.

צעירים וזקנים, גברים, נשים וילדים מעשרות לאומים שונים הגיעו למקום שבו עמדו בעבר מגדלי התאומים, ושעשן עדיין עולה בו מתוך ההריסות.

בטכס, שארך כשעה, השתתפו כשלושת אלפים מקרובי הקורבנות וכן מנהיגים פוליטיים שביניהם נראו ראש עיריית ניו יורק רודולף ג'וליאני, מושל מדינת ניו יורק ג'ורג' פטאקי והסנטורית הילרי קלינטון.

רבים מהמשתתפים שבאו מכל קצות ארה"ב הניפו את תמונות יקיריהם הנעדרים או דגלים אמריקניים קטנים. ביניהם בלטו כבאי ניו יורק, ש-347 מהם נהרגו בנסיונות ההצלה.

רבים מהנאספים כיסו את אפם ופיהם כדי לא לנשום את העשן והגז, שעדיין נפלטים מתוך ההריסות.

ראש העיריה רודולף ג'וליאני אמר, כי הטכס נערך כדי שהמשפחות יוכלו להתפלל ממש במקום שבו ניספו יקיריהם.

אמצעי בטחון קפדניים ננקטו במקום.

לאחר הטכס הכללי נערך טכס פרטי, שבו נמסרו למשפחות כדי עץ קטנים המכילים אפר ממרכז הסחר העולמי. עבור רבות מהמשפחות כדים אלה יהיו השריד היחיד מיקיריהם שיוכלו להביא לקבורה.



