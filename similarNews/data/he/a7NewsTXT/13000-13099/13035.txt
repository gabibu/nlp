

בית המשפט המחוזי בירושלים גזר היום את עונשם של חברי חוליית מחבלים שפעלו בירושלים.

24 שנות מאסר נגזרו על סאאד סלאמה שהחנה מכונית תופת בשכונת מאה שערים לפני כחצי שנה. הוא היה חבר בחזית העממית לשחרור פלשתין. סלמה גם יידה בקבוקי תבערה לעבר בתי יהודים בשכונת ראס אל עמוד.

על עלי עלא נגזרו 12 שנות מאסר בפועל. הוא הודה בחברות בארגון טרור בסיוע לנסיון להרוג חיילים, ובהשלכת רימוני רסס אל בתי יהודים בראס אל עמוד. 8 שנות מאסר נגזרו על ע'ול מוחמד שהורשע בקשירת קשר לביצוע פשע ובחברות בארגון טרור. גם הוא היה חבר בחזית העממית. הוא ניסה לרצוח יחד עם ערבי נוסף תלמיד מישיבת "בית אורות" שבמזרח ירושלים.
