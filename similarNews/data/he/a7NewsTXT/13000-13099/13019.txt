

להלן הודעת דוברת משרד הפנים:

כזכור, לאחר יציאתו של ח"כ עזמי בשארה לסוריה, חזר והודיע משרד הפנים בכל אמצעי התקשורת, כי יציאה לסוריה - ארץ אוייב - הינה עבירה על החוק: "על פי דין חל איסור על אזרח או תושב ישראל להכנס בכל דרך שהיא למדינות המנויות בחוק למניעת הסתננות (עבירות שיפוט) תשי"ד-1954, אלא אם קיבל היתר לכך משר הפנים. יצויין, כי בין המדינות הללו מנויה סוריה. יציאה ללא היתר כאמור מהווה עבירה פלילית".

למרות זאת, ניסו הבוקר לצאת לסוריה, דרך גשר נהר הירדן (שייח' חוסיין) כ-30 איש, קבוצה אשר אורגנה על ידי מפלגתו של ח"כ בשארה.

מתיחקור אנשי ביקורת הגבולות של משרד הפנים בגבול, התברר מעל לכל ספק כי מטרת היציאה היא ביקור בארץ אוייב ולכן נמנעה יציאת הקבוצה.

שר הפנים, אלי ישי, שב וקורא לאזרחי ישראל כולם לכבד את החוק. לדבריו, חבר הכנסת עזמי בשארה בביקורו בארץ אוייב, בהשתתפותו בכנס ובדבריו, יצר תקדים מסוכן ויש למנוע זאת.

השר ישי חזר והבהיר כי משרד הפנים ימשיך לפעול למניעת התופעה של יציאת אזרחי המדינה למדינות אוייב, במיוחד לאור הרגישות הביטחונית בימים אלה.
