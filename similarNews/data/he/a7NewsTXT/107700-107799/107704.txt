

ראש הממשלה החליט לשדרג את מעמדם של חברי הכנסת שתמכו בו בשתי ההצבעות האחרונות. שלושה שרים חדשים ימונו, וכך גם חמישה סגני שרים. מתנגדיו: מדובר בשחיתות.

זמן קצר לאחר ההצבעה שבה אושר תקציב המדינה, החליט ראש הממשלה אריאל שרון לצ'פר את תומכיו מקרב חברי הכנסת של הליכוד, ולמנות את חברי הכנסת רוני בראון וזאב בויים לשרים חדשים. על מנת לשמר את כוחה של מפלגת העבודה ישודרג גם מעמדו של חבר הכנסת אפריים סנה וגם הוא ימונה לשר.

בראון ימונה לשר הקליטה, זאב בויים ימונה לשר המקשר בין הממשלה והכנסת וסנה יקבל מעמד של שר ללא תיק. בכך תגדל הממשלה מממשלה בת 22 שרים לבת 25 שרים, 16 מהליכוד ו-9 מהעבודה.

כמו כן ימנה ראש הממשלה לסגני שרים את חמשת חברי הכנסת הנוספים שתמכו בו. אלי אפללו ימונה לסגן שר התמ"ת, רוחמה אברהם לסגנית שר הפנים, גילה גמליאל לסגנית שר החקלאות, מג'לי וואהבה לסגן השר לבטחון פנים ומרינה סולוטקין לסגנית שר הקליטה.

את הצעת המינויים החדשים תכנן ראש הממשלה יחד עם המשנה לו, השר שמעון פרס. יצויין כי ביקש למנות את אחד מחברי הכנסת המשודרגים לשר במשרד האוצר, כדוגמת מאיר שטרית בעבר, אולם השר נתניהו סירב. נתניהו הבהיר כי יהיה מוכן לקבל כשר במשרדו רק את חבר הכנסת יובל שטייניץ, אולם מכיוון ששטייניץ לא היה ברשימת מועדפיו של ראש הממשלה, לא קודם.

את מינויי השרים החדשים יצטרך ראש הממשלה שרון לאשר במליאת הכנסת. יושב ראש הכנסת ראובן ריבלין הודיע כי אישור השרים יובא לדיון בשבוע הבא.

מתנגדיו של ראש הממשלה מקרב חברי הליכוד קובעים כי מדובר בשערוריה, בקניית קולות הנגועה בשחיתות ולא יתנו לה יד. כמו כן טוענים נאמני הליכוד כי במהלכו זה של ראש הממשלה הוא הופך את עצמו לראש סיעת שרון בליכוד, הדואג למעמדם של תומכיו בלבד.
(ש)
