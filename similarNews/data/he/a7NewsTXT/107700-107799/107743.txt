

ראש מועצת ירוחם, ברוך אלמקייס, נעל לפני כשלושה שבועות את שערי בניין המועצה בפני העובדים מפני שנקטו בצעדי מחאה נגד הלנת שכרם, ולא איפשר להם לחזור לעבודה. הבוקר הורה בית הדין לפתוח את השערים.

(צילום: אתר ירוחם)

שופט בית-הדין האזורי לעבודה בבאר-שבע, אילן סופר, הורה למועצה המקומית ירוחם ולעומד בראשה, ברוך אלמקייס, לפתוח את שערי המועצה בפני העובדים ולאפשר להם לחזור לעבודה.

לפני כשלושה שבועות פתחו העובדים בצעדי מחאה נגד ראש המועצה עקב הלנת שכרם מזה שישה חודשים ועקב אי-תשלום שכרם בחודשים ינואר-פברואר 2005. צעדי המחאה העלו את חמתו של אלמקייס שגידף את העובדים באסיפות ההסברה שקיימו, איים על יו"ר הועד כי יפטר אותו ואת אשתו והודיע לעובדים כי ימנע מהם את שכרם לתקופה ארוכה ואף יפעל לפיזור הועד. אלמקייס נעל את שערי המועצה בפני העובדים ולא התיר להם לחזור לעבודתם.

דובר ההסתדרות מציין כי "בעקבות התערבות ההסתדרות שולמו לעובדים משכורות ינואר-פברואר 2005, אולם אלמקייס עדיין לא הסכים לפתוח את השערים. הוא דרש מהעובדים רשימות מפוטרים בלי לנהל מו"מ ואף איים עליהם שאם לא יחתמו על "אמנות", שחוברו באופן חד-צדדי ע"י המועצה, יפוטרו לאלתר".

ההסתדרות הגישה לפני ימים אחדים בקשה לבית-הדין לעבודה ובו ביקשה להורות לראש המועצה לפתוח את השערים בטענה כי "כל מטרתה של נעילת השערים בפני העובדים הנה אלא אקט של הענשה. התניית פתיחתם בהסכמת הועד לפיטורים הנה שיטה חדשה של ניהול מו"מ אשר אין לה מקום לא על-פי הדין הכללי ובפרט במשפט העבודה הקיבוצי". היום, כאמור, התקבלה הבקשה ונפתחו השערים.
(ש)
