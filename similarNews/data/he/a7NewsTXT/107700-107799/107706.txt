

פסיפס בית הכנסת העתיק בנירים הועבר לעבודות שימור ותיחזוק במלון רוקפלר. העברת הפסיפס התאפשרה בטכניקה מיוחדת בביצוע רשות העתיקות.

ברשות העתיקות מבארים כי עבודות שיקום ושיפוץ הפסיפס נועדו להתמודד עם תנאים סביבתיים לקויים וחוסר תחזוקה. תנאים אלה הביאו בשנים האחרונות להתדרדרות במצב השתמרות רצפת הפסיפס המרהיבה של אולם בית הכנסת העתיק במעון נירים.

לאחרונה החליט מנהל רשות העתיקות, שוקה דורפמן, לנתק את הפסיפס מאתרו ולהעבירו לטיפול במעבדות שימור פסיפסים הנמצאות ברשות העתיקות במוזיאון רוקפלר בירושלים. עבודות השימור מתבצעות בשיתוף המועצה האזורית אשכול, משרד התיירות וקק"ל, והן צפויות להסתיים לקראת חג סוכות תשס"ו.

תהליך ניתוק הפסיפס מהתשתית כלל תיעוד, ניקוי והדבקת פני הפסיפס בבד. חלק מהפסיפס נותק ע"י גלגולו על תוף עץ שהוכן למטרה זו, והשאר בחלקים בגודל של כמטר וחצי. צוות משמרים מתחום שימור ברשות העתיקות ינקה מגב הפסיפס את התשתית הישנה ויכין את הפסיפס לקראת החזרתו לשטח.

רצפת הפסיפס של בית הכנסת במעון-נירים, המעוטרת במנורה עם שבעת הקנים ובדמויות בעלי חיים, התגלתה בשנת 1957 במהלך סלילת כביש אל קיבוץ נירעוז. בחפירת ההצלה שנערכה בעקבות הגילוי, התגלו שרידיו של בית כנסת שהוקם במקום בתקופה הביזאנטית. זהו בית הכנסת היחידי באזור זה (בית הכנסת הקרוב ביותר התגלה בעזה). בנוסף נמצאו באתר שרידים מן התקופה הפרסית, הרומית המאוחרת, הביזאנטית והתקופה האסלאמית.

ברשות העתיקות מציינים כי היישוב מעון התקיים על צומת דרכי מסחר חשובות שהוליכו מן המדבר והנגב אל חופי הים התיכון ואל מצריים.

הפסיפס במלואולחץ כאן להגדלה  

פרט מתוך הפסיפסלחץ כאן להגדלה  
(ש)
