

רבקה מרגוליס תושבת בית אל פוטרה אתמול מהמשטרה באופן מיידי וללא הודעה מראש. מרגוליס כתבה לחבריה במחלקה באגף המיחשוב את הרהוריה אודות ההתנתקות, ולאחר מכן נקראה לראש המחלקה ופוטרה.

רבקה מרגוליס, תושבת בית אל פוטרה אתמול ע"י מעסיקיה, משטרת ישראל במטה ארצי, לאחר 5 שנים בהן היא מועסקת כמנהלת DATABASE באגף המיחשוב.

פיטוריה בוצעו באופן מיידי וללא הודעה חודש מראש, כנדרש עפ"י חוזה העבודה.

מרגוליס פוטרה עקב שיגור הודעת אימייל לעמיתיה באגף שבה העלתה את הרהוריה בדבר ההתנתקות והשלכותיה על השוטרים. מרגוליס אמרה לכתבתנו רותי אברהם כי המשטרה נערכת לקראת ההתנתקות, וכי היא שרויה במצוקת כוח אדם ומשום כך הובהר להם כי שוטרים שבדרך כלל אינם יוצאים לפעילות שטח יגוייסו למשימות ההתנתקות, כולל מתכנתים. לדבריה עלה החשש כי היא ועוד רבים יצטרכו למלא את מקומם של אלו שיצאו למשימות ההתנתקות. מרגוליס מוסיפה כי השוטרים במשטרה נתונים ללחץ לשתף פעולה עם ההתנתקות וכי האימייל ששיגרה לעמיתיה כ 200 , נועד לשתפם בתחושותיה.

באימייל היא מוסיפה, כתבה שלדעתה לא ראוי ללחוץ על אנשים לבצע מעשים המנוגדים למצפונם וכי יש לתת את הדעת ולהתייחס גם ליום שאחרי שכן ודאי יהיו שוטרים רבים שייפגעו בנפשם מההנתקות
ואסור להתעלם מכך. לדבריה שיגרה מכתב דומה לרבני המשטרה משום שהיא סבורה כי זוהי אחריותם להתערב כדי למנוע לחצים לא הוגנים שכאלו.

מרגוליס מציינת כי קיבלה תגובות אוהדות רבות לאימייל אבל, "בסוף היום הוזמנתי לראש המחלקה והוא שאל אותי למה בדיוק התכוונתי ומה כתבתי" היא מספרת. "לבסוף הוא אמר לי: 'את מפוטרת ברגע זה, תני לי את הכרטיס שלך'".

מרגוליס מוסיפה כי לא הופתעה משום שהמשטרה נמצאת במצוקה ודבריה באימייל אינם עולים בקנה אחד עם מטרות המשטרה. הם חוששים היא אומרת, שאם יהיו שוטרים רבים שלא ירצו לעסוק בהתנתקות תהיה להם בעיה לבצע. כבר היום היא אומרת, מגייסים עוד אנשים וכאמור הודיעו גם למתכתנים שהם יצטרכו להיות בשטח.
