

בכותל המזרחי של הר הבית, בפינה הדרומית, התגלתה הבוקר כתובת גדולה חדשה בערבית חצובה באבן: 'אללה'.

נראה שהכתובת נחצבה אתמול בידי פועלים ערבים המועסקים בעבודות שיפוץ בהר, כשהם ניצבים על פיגום נייד. זאת אף שבמקום מוצבת לכאורה שמירה סביב השעון.

הוועד למניעת הרס העתיקות בהר הבית הגיב בזעזוע על חציבת הכתובת. אנשיו באו הסכם בבוקר למקום והם אומרים, כי מדובר ב"פגיעה קשה באתר, המהווה חלק מנסיון מתמשך להעניק צביון של אתר מוסלמי להר הבית".

בראיון ליומן הצהריים של ערוץ 7 מספרת דוקטור אילת מזר מהוועד למניעת הרס עתיקות בהר הבית, כי התבליט בוצע בסמוך מאוד לפיגומים של עבודות הוואקף בשיתוף הירדני. "אמנם יש שם שמירה של המשטרה על המקום, אבל הם מתייחסים רק לעניין הבטחוני. תפקידה של רשות העתיקות הוא למנוע אירועים שכאלה. אני לא רוצה לחשוב מה היה קורה אם אנחנו היינו מבצעים מהלך כזה. כעת, כשהוואקף מבצע זאת הדבר עובר בשקט", אמרה.

דוקטור מזר אמרה שהוועד למניעת הרס עתיקות בהר הבית הגיש תלונה למשטרה, אולם הייתה מצפה מרשות העתיקות לטפל באירוע זה ובדומים לו בעצמה.

עוד אמרה מזר שגם רמת השיפוץ אותו מבצעים אנשי הוואקף והירדנים היא ירודה ביותר, נעשה בה שימוש באבנים שאינם שייכות למתחם ולאופיו וכיוצא באלה, אולם רשות העתיקות מעדיפה להתעלם. "הגיע הזמן שתלונות שכאלה לא תהיינה תפקידם של אזרחים, אלא של הרשויות הרשמיות של מדינת ישראל", אומרת מזר.

התבליט - צילם: אריה קינגלחץ כאן להגדלה  

כתבנו עוזי ברוך מציין כי בבג"ץ תלויה ועומדת עתירה נגד המשך עבודות העפר שהוואקף המוסלמי מבצע במקום זה ימים רבים. העותר, פעיל הימין אריה קינג, מבקש מבית המשפט לצוות על הפסקת העבודות, שכן האתר כולו אמור להיות מוכרז בקרוב כאתר לאומי מוגן.
