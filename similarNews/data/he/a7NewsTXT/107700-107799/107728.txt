

שר הפנים, אופיר פז-פינס חתם היום לאחר תקופה ארוכה בה לא הוכרזו שמורות טבע חדשות, בשל חילופי שרים במשרד הפנים, על שלוש שמורות טבע חדשות.

על פי ההחלטה שאושרה היום תורחב שמורת הטבע נחל דולב בתוספת של כ-1300 דונם לשמורה הקיימת, כ-3 ק"מ מערבית לישוב בר גיורא, בתחום המועצה האזורית מטה יהודה.

כמו כן נקבע כי תורחב שמורת טבע שטה מלבינה שבעמק האלה בתוספת של כ-180 דונם לשמורת טבע קיימת, כ-2 ק"מ מערבית לנתיב הל"ה, בתחום המועצה האזורית מטה יהודה.

גם הגן הלאומי נחל צלמון יקבל תוספת קרקע. מדובר בתוספת של של כ- 900 דונם לגן הלאומי הקיים, כ-5 ק"מ מזרחית לכרמיאל, בתחום המועצה האזורית משגב.

שר הפנים, אופיר פז-פינס אומר ש"השטחים הירוקים הינם משאב טבע שמחובתנו לשמר לטובתנו ולטובת הדורות הבאים. חשיבות הפיתוח והבנייה אינה מוטלת בספק, אך בד בבד, עלינו לשמר את ערכי הטבע הייחודיים בהם התברכה ארץ ישראל הכרזת שמורות טבע וגנים לאומיים היא הדרך לעשות כן. כמאמר המשורר נתן אלתרמן ב'שיר בוקר' - "נלבישך שלמת בטון ומלט, ונפרוש לך מרבדי גנים" שני משפטים הממצים את האיזון ההכרחי בין הפיתוח לשימור ערכי הסביבה".
(ש)

