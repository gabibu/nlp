

הרבנות הראשית לירושלים מינתה לאחרונה את הרב יהודה גורדון כרב העולים, כדי לשפר את שירותי הדת הניתנים לרבבות העולים החדשים שהתיישבו בבירה בשנים האחרונות, ובמיוחד לעולי חבר העמים.


הרב יהודה גורדון עלה לארץ ישראל בשנת תשכ"ה מלודז' שבפולין. הוא שימש את גדול פוסקי ארה"ב הרב משה פיינשטיין זצ"ל ראש ישיבת ליקווד, המשגיח רבי נתן ווכטפויגל זצ"ל, והאדמו"ר מבלוז'וב זצ"ל בארה"ב, מהם למד תורה והלכה. בעיריית ירושלים מציינים כי רבותיו של הרב גורדון הכניסו אותו ל"סודות המקצוע" של בירורי יהדות, עריכת בריתות ליהודים שנמנע מהם לערוך את הברית בזמנו, והפצת יהדות.

הרב גורדון כיהן בעבר בתפקידים רבניים שונים בארץ ובעולם. בין השאר כיהן כראש ישיבה של מהגרים ע"י ישיבת נובהרדוק בפריס צרפת, כמנהל ארגון "אל תידום" בניו יורק ארה"ב, ארגון שהיה אחראי לסיוע רוחני למהגרים מחבר העמים בארה"ב ולאסירי ציון, וכמשגיח בישיבת דבר ירושלים. משנת תשמ"ב נכנס לכהן כחבר הנהלת בתי הדין בישראל כאחראי על מעמד אישי, תחת מורו ורבו רבי יצחק זילבר זצ"ל. מאז טיפל באלפי תיקים של גירושין מהם תיקים קשים במיוחד, והתיר מאות עגונות בארץ ובעולם במבצעים נועזים ומסובכים.

בין תפקידיו בהנהלת בתי הדין גם בירור מעמד אישי ובירור יהדות. הרב גורדון יגוע כמי שמקרב את ציבור העולים ובמיוחד מחבר העמים, מדבר את שפתם של העולים מרוב ארצות העולם.(הרב גורדון דובר שמונה שפות: עברית, אידיש, רוסית, פולנית, אנגלית, צרפתית, גרמנית, וצ'כית), קרוב לנבכי נפשם ולבעיותיהם הסבוכות. הרב גורדון חיבר והוציא לאור ספרים רבים בעניני הלכה, השקפה ויהדות,שזכו לתפוצה גדולה ולתהודה רבה בארץ ובעולם.

בתפקידו החדש, כרב העולים, מתכונן הרב גורדון למלא חלל ריק שקיים אצל רבים מהעולים בירושלים, הן בענייני תשובות בהלכה, הקשר לארגונים ומוסדות חינוך וחסד, הקשר ליהדות התפוצות, מידע על שיעורי תורה והרצאות, סיוע בחינוך וארגוני מתנדבים, עזרה בשמחות, ולהבדיל באבל, כשהכל מעוגן בהלכה ובמוסר. לרב גורדון קו טלפון פתוח בשפות רוסית, אנגלית וצרפתית בעניני הלכה ומשפחה , ופניות הציבור.
(ש)
