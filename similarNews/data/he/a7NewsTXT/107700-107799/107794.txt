

שרון נכשל בגיבוש רוב לאישור צירופם של השרים החדשים. ההצבעה על צירופם נדחתה לאחר הפסח. ד"ר חיים משגב: במינויים טמון מהלך של שוחד, יש לעתור על כך לבג"ץ.

שרון לא הצליח לגבש רוב לצירופם של 3 שרים לממשלה וההצבעה על כך תדחה לאחר הפסח. קודם לכן אישרה ממשלתו את צירוף השרים וסגני שרים לממשלה אך התגבשותו של רוב בכנסת נגד הצירוף טרפד את כוונתו שרון לתגמל את נאמניו. ביקורת חריפה הוטחה בשרון. יו"ר האיחוד הלאומי ח"כ בני אלון אמר כי "שרון באופן מכוון מתנהג ככלב המשתין בקיר כדי לסמן את הטריטוריה שלו. אלו כללי המשחק החדשים של מדינת ישראל, כך צריך לנהוג ולא צריך להתאפק. זו עזות המצח של ראש ממשלת בובות בראש מפלגת כבשים. אני קורא לכל חברי הבית לומר לשרון   די לעריצות השילטונית".

חבר הכנסת צבי הנדל הגדיר את המהלך כמהלך התואם את משפחת המאפיה של שרון.

יו"ר וועדת החוקה של הכנסת, חבר הכנסת מיכאל איתן הגדיר את הרחבת הממשלה כמהלך ציני בעיקר לנוכח הדרישות התקציביות לקיצוץ כספי בכל מגזרי המשק.

השרים שהיו מיועדים להתמנות לממשלה הם: ח"כ רוני בראון שמיועד לתפקיד שר הקליטה, סגן השר זאב בוים מיועד לתפקיד השר המקשר בין הממשלה לכנסת, ח"כ מהעבודה אפרים סנה לשר בלי תיק, והשר מתן וילנאי לשר המדע.

מינויי השרים כרוכים באישור הכנסת, אך מינוייהם של סגני השרים אינם תלויים בכך ולפיכך השר המקשר מאיר שטרית הודיע על מינויים של: אלי אפללו לסגן שר התמ"ת, רוחמה אברהם לסגנית שר הפנים, גילה גמליאל לסגנית שר החקלאות, מרינה סולודקין לסגנית שרת הקליטה, שמואל הלפרט לסגן שר התחבורה ואברהם רביץ לסגן שר הרווחה. רביץ יכהן במעמד של שר ללא שר ממונה מעליו.

סגן השר מגלי והבה ממתין לפי שעה במשרד רה"מ לתפקידו כסגן שר הפנים וסגן השר יעקב אדרי ממתין שתפקידו כסגן שר הבטחון יתפנה, לכשיאושר תפקידו של זאב בוים, סגן שר הבטחון כיום, לתפקיד שר מקשר.

בראיון ליומן הצהריים של ערוץ 7 אמר עורך הדין דוקטור חיים משגב כי יש במסכת המינויים הצפויה מהלך של שוחד. "שוחד אינו תלוי בכסף או בשווה כסף", הבהיר משגב וקבע כי עצם העובדה שחברי כנסת הצביעו ביודעם שיתוגמלו עבור ההצבעה יש בה כדי להעיד על שוחד.
משגב אמר עוד כי הוא, שלא כאחרים חושב שיש טעם לעתור לבג"ץ נגד ראש הממשלה ומהלכו האחרון. "אסור לנו להפקיר את הזירה המשפטית ולהתייאש ממנה", אמר משגב בציינו כי את דבריו הוא אומר למרות האווירה הפושה בבג"ץ ומאפשרת לראש הממשלה לקדם כל מהלך בו הוא חפץ במסגרת תכניתו המדינית.
