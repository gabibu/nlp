

לאחר שאושרה בישיבת הממשלה, יציג היום שרון את הרחבת ממשלתו לאישור הכנסת. הערכה בקרב הח"כים: לא יעלה בידיו להשיג את הרוב לאישור המהלך. עו"ד משגב: יש עילה לעתירה בבג"ץ בחשד לשוחד.

לפי שעה נשמעות מתקפות מימין ומשמאל על כוונת שרון למנות את תומכיו לתפקידי שרים וסגני שרים.

מתנגדי שרון בליכוד "הנאמנים", אומרים כי לא ירימו ידם בעד מהלך מושחת של קניית קולות, התואם מדינות עולם שלישי. חבר הכנסת צבי הנדל הגדיר את המהלך כמהלך התואם את משפחת המאפיה של שרון.

גם שרי הממשלה התקשו לתמוך בפה מלא במהלך. שרי מפלגת העבודה אמרו כי אמנם לא מדובר בשעתה היפה של הדמוקרטיה, אך בכל שאת הם מבינים את המהלך ויתמכו בו. גם ממלא מקום ראש הממשלה השר אהוד אולמרט אמר כי אמנם אין מדובר בצעד המתקבל יפה, אך בחשבון ההיסטורי לא יביטו לאחרו לבחון כמה שרים היו בממשלה, אלא האם עשינו את המהלך הנכון, כיוון שכך תומך אולמרט במינוי השרים החדשים.

יושב ראש וועדת החוקה של הכנסת, חבר הכנסת מיכאל איתן הגדיר את הרחבת הממשלה כמהלך ציני בעיקר לנוכח הדרישות התקציביות לקיצוץ כספי בכל מגזרי המשק. איתן אמר כי יקרא להצבעה נגד המינויים.

בשעות הבוקר הודיע יו"ר הכנסת, ראובן ריבלין, כי לא יאפשר הצבעה בכנסת על מינוי השרים, אולם לאחר בקשות מימין ומשמאל נעתר, וההצבעה אכן תתקיים אחר הצהריים.

כאן המקום לציין כי בראיון ליומן הצהריים של ערוץ 7 אמר עורך הדין דוקטור חיים משגב כי יש במסכת המינויים הצפויה מהלך של שוחד. "שוחד אינו תלוי בכסף או בשווה כסף", הבהיר משגב וקבע כי עצפ העובדה שחברי כנסת הצביעו ביודעם שיתוגמלו עבור ההצבעה יש בה כדי להעיד על שוחד.

משגב אמר עוד כי הוא, שלא כאחרים חושב שיש טעם לעתור לבג"ץ נגד ראש הממשלה ומהלכו האחרון. "אסור לנו להפקיר את הזירה המשפטית ולהתייאש ממנה", אמר משגב בציינו כי את דבריו הוא אומר למרות האווירה הפושה בבג"ץ ומאפשרת לראש הממשלה לקדם כל מהלך בו הוא חפץ במסגרת תכניתו המדינית.
(ש)
