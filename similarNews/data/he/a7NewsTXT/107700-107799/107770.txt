

הסבא, ד"ר המרמן מרחובות, יוזם פניה לבג"ץ כדי שיאפשר לו לחגוג עם בני משפחתו את ליל הסדר בגוש קטיף, אם על הגוש יוכרז "שטח צבאי סגור". לדבריו ידרוש את "הזכות האנושית הבסיסית של כל אזרח לבקר את קרוביו".

לקראת הכוונה לסגור את גוש קטיף ולהכריז עליו "שטח צבאי סגור", יוזם ד"ר עירא המרמן מרחובות פניה לבג"ץ להתיר לו לקיים את סדר הפסח עם משפחתו שגרה בגוש קטיף.

המרמן אומר כי הוא צופה שאלוף הפיקוד יכריז על ישובי גוש קטיף כשטח צבאי סגור, ויאסור כניסת כל מי שאינו תושב המקום. פירוש הדבר ש" קרובים כמונו שאינם גרים כאן , לא יוכלו לבקר את הנכדים והילדים או ההורים שלהם בגוש, לא יוכלו לחגוג סדר פסח ביחד. לא נוכל לעזור לילדינו ונכדינו בשעות הקשות האלה. עובדים שגרים מחוץ לגוש לא יוכלו לבוא לעבודה בבתי הספר, במרפאות, במפעלים ובחקלאות. ספקים לא יוכלו להביא סחורה לחנויות ולתת שרותים שונים לתושבים.

ברגע שהאלוף יכריז על "שטח צבאי סגור", המרמן יפנה לבג"ץ בעזרת הפורום המשפטי כדי לבקש את "הזכות האנושית הבסיסית של כל אזרח לבקר את קרוביו". "כל עוד שקרובינו גרים בגוש קטיף או בצפון השומרון באופן חוקי אי-אפשר לשלול מאיתנו את הזכות לבקר אותם", אומר המרמן החותם כ"אבא של טובה, חמיו של יוסי וסבא של יהודה, חלי, נעה, שירה, שרה, דבורה ורבקה".
