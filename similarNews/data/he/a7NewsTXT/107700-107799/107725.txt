

על ממשלת ישראל להאיץ את התהליך של הפחתת מיסי חברות מ-34% בשנת 2005 ל-20% תוך 3 שנים עד 2007, זאת במקום מס בשיעור של 30% באותה שנה. כך דורש שרגא ברוש, נשיא התאחדות התעשיינים.

את דרישתו העביר ברוש בעקבות אישור תקציב המדינה במליאת הכנסת.

ברוש מעריך, כי מהלך כזה של ממשלת ישראל, לא רק שיסייע למניעת בריחתם של עסקים והשקעות מהארץ, אלא יגרום לתוספת השקעות זרות ומקומיות במשק בהיקף של כ-2 מיליארדי דולרים עד 2007 ולתוספת השקעות של עוד כמיליארד דולר בשנה החל משנת 2008 ואילך.

ברוש מעריך, כי מהלך כזה יביא גם לקליטתם של אלפי עובדים בתעשייה ובמגזר העסקי, ובתום מהלך הפחתת מיסי החברות (משנת 2008), תואץ הצמיחה ב-1.5% - 2%.

נשיא התאחדות התעשיינים מציין, כי לאחרונה החליטה ממשלת גרמניה להוריד את מס החברות במטרה לבלום בריחת חברות ומשקיעים למדינות אחרות.

מניתוח כלכלני התאחדות התעשיינים מתברר, כי מס החברות בישראל הינו גבוה כיום מעל לממוצע במדינות המפותחות (ה-OECD) שם מס החברות הממוצע הינו בשיעור של 30%. גם באיחוד האירופי הממוצע הינו נמוך מזה שבישראל ועומד על 31.3%. זאת ועוד, במדינות כמו אוסטריה, רומניה, טיוואן וליטא מגיע מס החברות ל-25%, באירלנד   ל-12.5%, בהונגריה   ל-16%, בסלוקביה ופולין - ל-19%, בקפריסין   ל-10% ובשוויץ   ל-24.1%.

יצויין, כי בשנת 2004 הגיע היקף ההשקעות הזרות הישירות בישראל ל-1.6 מיליארד דולר.
(ש)
