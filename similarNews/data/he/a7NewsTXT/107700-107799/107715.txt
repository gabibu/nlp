

הישוב יצהר שלח אמש מכתב לאלוף פיקוד המרכז יאיר נווה, בעקבות ההשתלחויות נגדו בתקשורת. במכתב נאמר "אנו מבקשים להודות לך על האמון שנתת בנו, ובכלל המתיישבים ביש"ע".

"אנו סבורים כי זהו אמון מוצדק, והאמת   סופה להראות", כתבו ראשי הישוב. "הצטערנו עמוקות לגלות, כי שילמת על יושרך והגינות, מחיר של התקפות מגמתיות. למרות משקעי העבר, אנו מאמינים כי נפתח כעת, בצורה כנה, גלויה וישרה, ניסיון לפתוח דף חדש, בו יודגש ביתר שאת, הקשר הטוב והאיתן שיש בין הישוב ותושביו למערכת הביטחון".

כשהם מתייחסים לתקרית בעקבותיה תקפה התקשורת הכללית את אנשי הישוב, ואלוף הפיקוד נחלץ להגנת התושבים, כותבים מנסחי המכתב "אנו סבורים כי אירועי פורים האחרון, היו תקלה נקודתית, שנבעה מקלות דעת של מתי-מספר, ובוודאי שאינם משקפים את דעת כלל תושבי הישוב, והנהגתו".

"מעבר לכך, נופחו בתקשורת, בצורה מרושעת, מופקרת וחסרת אחריות, תיאורים מסמרי שיער שלא היו, לא נבראו ואפילו משל לא היו. במסגרתם נאמרו ביטויים חריפים מצד קצינים בכירים, ביניהם מג"ד 202 . ואולם פנינו אל העתיד ולא אל העבר, ולכן אנו מעדיפים להתעלם מהתבטאויות אלו, ולא לעסוק בהם".

במכתב, עליו חתומים רב הישוב הרב דוד דודקביץ' ויושב הראש המזכירות גלעד לוינגר, נכתב עוד כי "מחיילים וקצינים רבים מאוד באזור, קיבלנו תגובות חמות ומעודדות על מכתב האלוף אלינו, וגם תחושות פגיעה ועלבון על שבשם הפלוגות ששירתו ביצהר, הותקף הישוב. חיילים וקצינים אלו, ביניהם קצינים בכירים, מעידים על יחס חם, אוהב ואכפתי מהישוב ומשפחותיו. קולות אלו אינם חביבים על התקשורת, אך קצינים וחיילים אלו שאבו עידוד וכוח רב ממכתב האלוף. הם חוששים להיחשף ברבים, ולמחות על העוול הנעשה לישוב, לבניו ולתדמיתו   וכן לך, האלוף   כי מפחדים הם פן תעולל התקשורת להם, מה שעוללה לך".

כותבי המכתב התייחסו גם לאופן הטיפול במחוללי האירוע ביצהר בו השליך נער ששתה לשוכרה אבנים על בית ערבי. "מכיוון שאיננו באים לחפות על תקלות שאירעו בעבר (גם אם אינם על דעת הישוב), על כן, אנו מצידנו, עוסקים בבית פנימה בהבהרה ברורה וחד משמעית, כדי להסיר מכשול מהעתיד ולחזק את הקשר הטוב, ששרר ברוב מוחלט של כל התקופות בינינו לבין צה"ל".

דובר יצהר יגאל אמיתי מזכיר בשיחה עם כתבנו שמעון כהן את השתלשלות האירועים:
נער השוהה בישוב שתה לשוכרה בשל חג הפורים והשליך אבנים לעבר בית ערבי. משהגיע ג'יפ המ"פ הגיזרה רקדו סביב ריכבו נערים תוך שירת פורים. רב הישוב הגיע למקום על מנת להבהיר לקצין את האירועים. תוך כדי שיחה בין הקצין לרב דקר נער אחר את גלגל רכבו של הקצין. הדובר, אמיתי, מציין כי גם נער זה אינו מבני הישוב, אלא מקבוצת נערים הלומדת במקום. הרב עזב את המקום במחאה על התקר ברכבו של הקצין והנער רץ אליו לבקש את סליחת הרב על המעשה ומיד גם את סליחת הקצין.

כזכור בעקבות האירוע הביע אלוף פיקוד המרכז יאיר נווה אמון בגירסת המתיישבים, ובכך משך אליו ביקורת תקשורתית חריפה. מכתבם של אנשי יצהר לנווה נועד, כאמור לעיל, להודות לו על צעדו הנדיר.
(ש)
