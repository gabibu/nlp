

בעוד חברי הכנסת מתייצבים בעין התקשורת לעזרתם של מלצרים וקופאיות בטענה שהם מועסקים בתנאים פוגעניים, מתברר כי בביתם שלהם, במשכן הכנסת, התנאים לא טובים בהרבה.

נציג הסתדרות פנה למנהל מזנון הכנסת וביקש תגובתו לתלונות מלצרים המועסקים במזנון הכנסת.

המלצרים התלוננו בפני נציגי ההסתדרות כי אינם מקבלים תשלום בעבור שעות נוספות, אינם מקבלים תשלום בעבור הבראה ושאין הם זוכים להחזר נסיעות מלא כפי שקובע להם החוק.

המלצרים טוענים כי הם מפוטרים בתום כל מושב של הכנסת, כך שגם לאחר שנים של עבודה הם למעשה לא צוברים וותק ואינם נהנים מהזכויות הניתנות להם בחוק.

תלונות של מלצרים מתועדות בתלושי השכר ובמכתבים שקיבלו ממר מוטי שמחה מפעיל מזנוני הכנסת.

בהסתדרות אומרים כי אינם יכולים להניח להעסקה פוגענית דוגמת זו הקיימת במסעדות בכלל, ובודאי בפרט כאשר הדבר קורה במקום בו מחוקקים את החוקים שאמורים לשמור על זכויות העובדים. עובדי הכנסת ובעלי הזיכיון בה צריכים לדאוג לזכויותיהם של העובדים ולא לרמוס אותם.

"אנו מצפים ממנהל המזנון שישמש דוגמא לשאר בתי העסק בישראל ושינהג בעובדים כפי שמנחה החוק ולא ינצלם מתחת לאפם של המחוקקים", אומרים בהסתדרות.
(ש)

