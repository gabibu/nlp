

דנה גלקוביץ, בת 22, נהרגה אמש מפגיעת רקטת קסאם בביתה במושב נתיב העשרה. הרקטה נורתה ע"י מחבלים מצפון חבל עזה. השר נווה: "בשם העיקרון לפיו ישראל לא תיסוג תחת אש, יש לבטל את הנסיגה".

דנה גלקוביץ' הי"ד, בת 22, היא הצעירה שנהרגה היום מירי הקסאם שנפל על ביתה בנתיב העשרה.

קצת אחרי השעה שש בערב אתמול, שיגרו מחבלים ארבע רקטות קסאם אל מושב נתיב העשרה שמצפון לרצועת עזה. מד"א דיווח בתחילה על פצועה אנוש כתוצאה מירי הקאסם, ואולם היא נפטרה מפצעיה תוך זמן קצר. הרקטה פגעה פגיעה ישירות בביתה וגרמה לפציעתה. בעקבות ההתקפה הונחו התושבים להיכנס למרחבים מוגנים. כוחות גדולים של צבא הגיעו למקום האירוע וסרקו באזור המושב. כך מדווחים כתבינו קובי פינקלר ומשה פריאל.

כתבנו מדווח כי הבחור שהיה לידה באותה שעה ועמד להינשא לה- נפצע באורח קל. השניים שכרו במקום קרוואן שישמש להם לדירה.

גם במשך הלילה והבוקר שיגרו מחבלים פצצות מרגמה במטרה לרצוח מתיישבים. אחת הפצצות ששוגרה הבוקר נחתה בחצר הבית של דוד חטואל ששכל בפיגוע ירי את רעייתו וארבע בנותיו.

אחר הצהריים נורו 3 פצצות מרגמה אל היישוב נצרים. לא היו נפגעים. מוקדם יותר התגלה מטען קלע במשקל של 15 ק"ג על גדר המערכת דרומית למעבר סופה. המטען נוטרל ע"י כוחותינו.

שלושה ערבים נתפסו אחר הצהריים על ידי כוח צה"ל כאשר ניסו לחצות את גדר המערכת דרומית למעבר קרני, בצפון רצועת עזה. בידי הנערים נמצאו שלושה רימוני רסס וההערכה היא כי התכוונו לבצע פיגוע בשטח ישראל.

"שרון יטביע את המדינה במתקפת טרור ומלחמת אחים"
שר הבריאות, דני נווה, קרא לבטל את היציאה המתוכננת מרצועת עזה. לדבריו: "בשם העקרון לפיו ישראל לא תיסוג תחת אש, יש לבטל את הנסיגה - אחרת יתפרש הדבר כנסיגה תחת אש".

חבר הכנסת יצחק לוי, תושב כפר מימון בנגב המערבי, אמר בתגובה לירי הקסאמים כי "יישובי עוטף עזה צריכים להערך להפוך ליישובי ספר, המאוימים על ידי קסאמים וחדירות מחבלים".
"האירוע היום חייב לשמש נורת אזהרה לממשלה" הוסיף לוי.

ח"כ איוב קרא (ליכוד) אמר: ''הפיגוע בנתיב העשרה הוא רק הפרומו למה שצפוי אחרי ביצוע ההתנתקות. יישובי הדרום צפויים למתקפה בלתי פוסקת של קסאמים ומרגמות".

ח"כ אריה אלדד אמר בתגובה: "שרון נכנע לטרור ומתיר את דמם של אזרחי ישראל. המחבלים מפיקים את לקח ההתנתקות ותובעים באמצעות טרור את הנסיגה הבאה. אם שרון לא יעצור הוא יטביע את כל מדינת ישראל במתקפת טרור ומלחמת אחים".

ח''כ אריאל אמר כי על ראש הממשלה להגיב ביד קשה ומהר על ירי הפצמ''רים כדי "שחיינו לא ייהפכו הפקר''. ''למה בדיוק מצפה ראש הממשלה, אריאל שרון, שיקרה אחרי ההתנתקות? ברור לכל בר דעת שהמצב רק יחמיר. אני קורא לראש הממשלה להגיב ביד קשה ומהר על ירי פצצות המרגמה אחרת חיינו ייהפכו להפקר'', דברי ח"כ אריאל.

ח"כ ניסן סלומינסקי אמר בתגובה: "אני קורא לשרון ולאנשיו - עורו ישנים. עד מתי נשען על הקנה
הרצוץ, אבו מאזן? אנשינו וישובינו הפקר. עדיין לא מאוחר לצאת מהטירוף, מהאשליות ומתכנית ההנתקות. על רה"מ לספק את הבטחון".

מועצת יש"ע קראה לראש הממשלה "לעצור מיד את דהירתו הבלתי מוסברת למימוש תוכנית העקירה והגירוש". "אילו שרון היה משקיע בביטחון אזרחי ישראל ובמלחמה בטרור את הארגון, המחשבה, האנרגיות והכוחות שהוא משקיע בתוכנית הגירוש והעקירה, לבטח מצבנו הביטחוני היה טוב בהרבה", נאמר בהודעת המועצה.
