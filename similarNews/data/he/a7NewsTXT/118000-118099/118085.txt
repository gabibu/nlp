

בפסק הלכה לחיילי צה"ל ושוטרים כותבים הרבנים, לפני שעה קלה "אין להשתתף בחסימת כביש גוש קטיף בפני יהודים וכל שכן שחס וחלילה אין לחלל שבת למטרה זו". תא"ל וייס, הרב הראשי לצה"ל נדרש ע"י קצינים להתיר זאת

הרבנים הראשים לישראל לשעבר, הרב אברהם שפירא והרב מרדכי אליהו פרסמו לפני שעה קלה, פסק הלכה לחיילי צה"ל וכוחות הבטחון וזהו לשונו : "היות ועל פי ההלכה אין לסייע לדבר עבירה, הרינו להודיע כי אין להשתתף בחסימת כביש גוש קטיף בפני יהודים וכל שכן שחס וחלילה אין לחלל שבת למטרה זו".

קצינים בכירים תדרכו את הרב וייס כדי שיאשר חסימת הגוש גם בשבת

הפרשן הצבאי של "הארץ", עמוס הראל, גילה הבוקר בעיתונו כי כי "העימות, יוכרע במעגל החמישי מבין ששת מעגלי הפינוי - זה שמאיישות מפקדת חטיבה 7 של חיל השריון ויחידות משטרה, הכולל את המחסומים שעל הקו הירוק (ציר "הוברס"), כביש הנגב המערבי העובר ממזרח לו (ציר "חושיאל") והדרכים שמחברות ביניהם. הצבא מודע לחשיבות העניין. באחרונה נדרשו קצינים ברצועה לתדרך את הרב הצבאי הראשי, תת-אלוף ישראל וייס, בדבר חיוניות המשימה. הם נזקקו לוייס, כדי שיאשר לחיילים דתיים שביקשו את חוות דעתו לאייש את המחסומים הללו גם בשבתות".

בתגובה הצהיר דובר צה"ל כי "צה"ל מחויב בשמירה על קדושת השבת, ובכל מקרה של פעילות חריגה בשבת, הדבר נעשה בתיאום הרב הצבאי הראשי. במקום שלא יהיה חשש לחיי אדם או לא יהיה צורך מבצעי - לא יהיה חילול שבת". דובר צה"ל טרם השיב לפניית ערוץ 7, מה תהיה תשובתו של תא"ל הרב ישראל וייס, וכיצד ינהג.

באופן לא רשמי טענו היום גורמים ברבנות הצבאית באוזני ערוץ 7, כי אכן הובטח להם שלמעט פיקוח נפש, כמו מפגינים שינסו לחתוך את גדר המערכת המקיפה את רצועת עזה, לא יופעלו גורמי הביטחון בשבת. עם זאת הודו גורמים אלו, כי במחסומים הוצבו מפקדים בכירים והם יכולים על דעת עצמם, להגדיר מצב כ"פיקוח נפש", ללא התייעצות עם רב צבאי, ועל בסיס קביעתם זו לנסות ולאץ חיילים דתיים לחלל שבת.
