

המזכיר הראשון בשגרירות הרוסית בישראל, אנדריי מוצ'אלוב, שסיים לפני כשבוע את תקופת שליחותו השנייה בארץ, היה מרגל רוסי בכיסוי דיפלומטי, כך טוען הבוקר "מעריב".


מוצ'אלוב הגיע לישראל לפני כשלוש שנים והוצב כמזכיר הראשון בשגרירות הרוסית בתל-אביב. תפקיד הכיסוי שלו היה "נציג המרכז הרוסי לשיתוף פעולה תרבותי ומדעי שליד משרד החוץ". במסגרת תפקיד זה היה עליו ליצור קשרים עם אנשי מפתח במגזר הרוסי בישראל. מוצ'אלוב אף פעל נמרצות להקמת מרכז תרבות רוסי רשמי בתל-אביב, שבינתיים פתיחתו משתהה. לגורמים ממלכתיים בישראל, העוקבים אחר מאמצי הרוסים לפתוח מרכז תרבות, ברור שמרכז כזה משמש ככיסוי לאיסוף מודיעין ולגיוס סוכנים.

מוצ'אלוב, הדובר עברית משובחת, נמצא מרגע בואו לישראל במעקב והאזנה של השב"כ. בשנות שירותו בישראל המליץ השב"כ לא אחת לאזרחים ישראלים, גם פרטיים וגם כאלה העובדים בשירות הציבורי, להימנע לחלוטין מפגישות עמו.

גם היועצת המשפטית של משרד ראש הממשלה, עורכת הדין שלומית ברנע-פרגו, התייחסה לנושא זה והמליצה לאיש עסקים ישראלי ממוצא רוסי לנתק את קשריו עם מוצ'אלוב.

מהשב"כ נמסר בתגובה כי אכן "מוצ'אלוב הוא איש מודיעין רוסי אשר שהה בארץ בכיסוי. במסגרת פעילותו בישראל עמד בקשרים עם אזרחים ישראלים, שחלקם נוצלו לפעילות מודיעינית".



