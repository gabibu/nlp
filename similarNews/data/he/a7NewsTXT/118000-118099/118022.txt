

בתגובה לפרסומים בדבר כוונתם של פעילי הימין לרשום את מספר תעודת הזהות על זרועם: מוסד יד ושם יוצא בקריאה נחרצת להימנע משימוש בסמלים ומושגים הלקוחים מהשואה בויכוח הציבורי-פוליטי


יו"ר הנהלת יד ושם אבנר שלו יצא בקריאה להימנע בכל תוקף משימוש בסמלים ומושגים הלקוחים מהשואה, ובעיקר מעריכת השוואות מופרכות בין המציאות כיום לשואה. "הכוונה של פעילי הימין לרשום את מספר תעודת הזהות על הזרוע מעוותת את העובדות ההיסטוריות וגורמת לזילות זיכרון השואה", אמר שלו.

"בימים אלו שהויכוח הציבורי-פוליטי הולך ומתלהט, קורא יד ושם להימנע בכל תוקף משימוש בביטויים ומושגים הלקוחים מהשואה ובעיקר להימנע מהשוואות מיותרות שגורמות לעיוות הזיכרון ואף נגועות בהכחשת שואה. חשוב שזיכרון השואה יהווה גורם מאחד בחברה הישראלית ולא להפך", אמר.

