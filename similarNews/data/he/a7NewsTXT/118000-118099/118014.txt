

מג"ד הודיע לחייליו כי יש הוראה מהרמטכ"ל כי כל מחלקה של בני ישיבה שתסרב פקודה, תפורק מיידית, חייליה ישבו בכלא ואח"כ יועברו לשירות בלתי קרבי של שלוש שנים. גורם בכיר: אין תוקף לאיומי הרמטכ"ל.

לערוץ שבע נודע כי מחלקה של תלמידי ישיבת הסדר, הנמצאת באימון מתקדם במרכז הארץ, נדרשה, בניגוד לתוכניות המקוריות, להגיע לאיזור גוש קטיף כדי להשתתף בחסימת הכבישים. בשלב ראשון סירבו החיילים לעלות על האוטובוס.

מפקד הגדוד אמר להם בתגובה, כי לפי הוראת הרמטכ"ל, רב אלוף דן חלוץ, מחלקה של בני ישיבה שתסרב פקודה, תפורק מיידית וחיילי המחלקה יכנסו לחמישים ושישה ימים לכלא צבאי, ולאחר מכן יועברו לשירות בלתי קרבי של שלוש שנים.

עוד מקרה של סרבנות: שני שוטרי משמר הגבול סירבו לקחת חלק פעיל בפעילות נגד פעילי ימין לקראת ביצוע תוכנית ההנתקות. אחד מהם נידון לשבעה ימי מחבוש, ואילו חברו נידון ל-35 ימי מחבוש על תנאי.
בתגובה נמסר ממג"ב: "מדובר במקרה ראשון במג"ב, שבעקבותיו שני לוחמים נשפטו מיידית. בנוסף, לאור חשיבות הנושא וחומרתו נערך בירור אצל מפקד מג"ב ניצב, חסין פארס, בו הביע אחד השוטרים חרטה והתחייב לבצע בעתיד כל משימה שתוטל עליו. השוטר השני, שהוא בוגר מכינה קדם צבאית, הביע רצונו להישאר בחיל. המשך שירותם ישקל על ידי מפקד מג"ב".

גורם בכיר: אין תוקף לאיומי הרמטכ"ל
גורם בכיר במסגרת ישיבות ההסדר מסר לערוץ 7 כי אין תוקף לאיומיו של הרמטכ"ל, דן חלוץ.

"לא ניתן כיום להכריח שום אדם לשרת בעל כורחו, אם הבחורים יחליטו שלא ירצו לשרת במסגרת 3 שנים ויסכימו לשבת לשם כך מספר ימים בכלא, לא יוכל להכריחם.

עשרות אחוזים בקרב הציבור החילוני אינם משרתים בצה"ל ולא נמצאה דרך להכריחם, על אחת כמה וכמה שאי אפשר להכריח אדם לעזוב מסלול שמאושר ע"פ חוק לעבור למסגרת שירות של שלוש שנים.

יש כאן משחק כוחות, הרמטכ"ל מאיים למרות שהוא יודע שאינו מסוגל לממש את איומו, אך הוא מקווה שבינתיים הבחורים יפחדו ויצייתו לפקודות.

יתכן שגם עליו איימו שר הבטחון וראש הממשלה שאם לא ישבור את הסרבנות המשך כהונתו תיפגע", מסר הגורם.
