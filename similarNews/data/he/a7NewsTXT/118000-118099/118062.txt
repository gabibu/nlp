

מטה המאבק של ועד יישובי גוש קטיף, החליט הערב להקים עיר אהלים בכיסופים במחאה על סגירת גוש קטיף.

יו"ר המטה, רפי סרי, אמר כי במחאה על סגירת מעבר כיסופים לאזרחים אורחים, יגורו עשרות ומאות אנשים באהלים ליד המחסום. באהל תתקיים פעילות רצופה, סרי קרא לתושבים לשהות במקום ככל שניתן, לא ניתן לדבר הזה להמשיך, עד שתתבטל ההחלטה לסגור את גוש קטיף.

הרב ראובן נתנאל, רבו של היישוב עצמונה, אמר: "לא היה כדבר הזה. בשום פנים ואופן לא נשתף פעולה עם הביזיון, שיהודים קטנים, נשים וטף יצטרכו להציג תעודת זהות. הדבר הזה לא יעבור בשום פנים ואופן. כל דרך לבטל גזירה מרושעת, אכזרית ומשפילה זו היא כשרה".

בתוך כך, אלוף פיקוד דרום הינחה את מנהלת ההיתרים שלא להנפיק היתרי כניסה לאורחים לשמחות בגוש קטיף.

לפי הדיווח בקטיף.נט, אלוף פיקוד הדרום הבטיח אתמול בשיחה עם כתבים שלא תהיה הגבלה על מספר הנכנסים שיעמדו בדרישות ואילו היום, 24 שעות לאחר שהחלה לפעול מנהלת ההיתרים, כבר שינה האלוף את דעתו. ממקורות יודעי דבר נמסר כי יתכן שהאלוף החליט לנקוט בצעד זה כאקט של ענישה לתושבי גוש קטיף על אי שיתוף הפעולה וסירובם להזדהות במחסומים.
