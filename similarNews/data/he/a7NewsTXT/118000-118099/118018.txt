

ביום ראשון תתכנס ועידת המפד"ל כדי לבחור יו"ר למפלגה. ד"ר חגי בן ארצי ביקש להתמודד מול היו"ר הנוכחי זבולון אורלב, אך מועמדותו נפסלה. בן ארצי טוען כי נבצר ממנו לערער שכן למפד"ל אין בית דין.

ביום ראשון תתכנס ועידת המפד"ל כדי לבחור יו"ר למפלגה. ד"ר חגי בן ארצי ביקש להתמודד מול היו"ר הנוכחי זבולון אורלב, אך מועמדותו נפסלה. בן ארצי אומר בראיון לכתבתנו רותי אברהם כי נבצר ממנו לערער על פסילתו שכן למפד"ל אין בית דין שניתן יהיה לערער בפניו.

בשעה שעורכים כינוס של ועידה, המפלגה מתנהלת בניגוד לחוקתה, ללא בית דין המאפשר לערער ולעתור על הנעשה בה או במוסדותיה, מדגיש בן ארצי.

מועמדותו של בן ארצי נפסלה בטענה כי אינו חבר המפד"ל, ולדבריו התפקדותו אליה נדחתה בשל סעיף שהוכנס לאחרונה על ידי יו"ר המפד"ל אורלב לתקנון המפקד, לפיו למפד"ל יכול להתפקד רק מי שלא היה חבר במפלגה כלשהי בחצי שנה האחרונה. מדובר בסעיף שהוביל ליציאתם של ח"כ אפי איתם והרב יצחק לוי, אומר בן ארצי.

כשביקש בן ארצי לערער על פסילתו בבית הדין של המפד"ל תוך הסתמכות על "תקדים אפי איתם" שכזכור "הוצנח" לראשות המפד"ל תוך הסדרת חברותו במפד"ל, בין היתר באמצעות תשלום חברות רטרואקטיבי, נתקבל כאמור בבעיה: אין למפד"ל בית דין. כזכור לפני מספר חודשים התפטר ד"ר ורהפטיג מחברותו בבית הדין ומאז לא מונה הרכב חדש.

בן ארצי אומר עוד כי אין בכוונתו לפנות לערכאות אזרחיות לסעד שכן אלו לדבריו "ערכאות גויים" וכי הוא ימשיך לחפש פלטפורמה פוליטית אחרת כדי להשיג את מטרתו להתייצב מול גיסו בנימין נתניהו במאבק לראשות ממשלה.

"עצוב שמפלגה דתית במקום שתהיה סמל להגינות הופכת להיות יותר מושחתת מאחרות", אומר ד"ר בן ארצי.


