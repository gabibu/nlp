

צעירים רבים החלו לבצע באיזור המרכז במבצע 'פנים אל פנים' ייחודי והם עוברים מדלת אל דלת דווקא בקרב ציבור ההורים שלהם, כדי לשכנעם להצטרף אל הצעדה של מועצת יש"ע שתתחיל מחר אחר הצהרים בנתיבות.

בני הנוער מחלקים מכתב שכתבו, וקוראים להורים שלא להסתפק בשליחת הילדים והנוער למערכה אלא להצטרף גם הם. הפעילות נערכת בבני ברק, רמת גן, גבעתיים, גבעת שמואל, ובערים נוספות בהן ריכוז של משפחות דתיות.

במכתב נאמר בין היתר: "עם ישראל נמצא עתה בשעה קשה, כשחרב החורבן מאיימת על תושבי גוש קטיף.
אנחנו יודעים כי אין מדובר רק במאבק פוליטי בין ימין ושמאל, אלא על הפרק עומדת שאלה משמעותית הרבה יותר והיא שאלת הזהות היהודית של עם ישראל.

במשך שנה וחצי נהלו תושבי גוש קטיף את המאבק באמונה ובנחישות, הודיעו לכולם כי יש להם אמונה ואהבה והיא תנצח. הם עשו את שלהם, ועתה כשהם נצורים בפנים עובר המאבק לידינו.
לנו יש כוח ורוח, אבל בלי עזרתכם במאבק, יהיה קשה מאוד לנצח.

אבא ואמא, קשה לנו לראות אתכם יושבים על הכורסא מול הטלוויזיה, ורק מקטרים על התקשורת השמאלנית, וכמה זה נורא מה שעושים לתושבי הגוש, ולא קמים ועושים מעשה.
ברור לנו כי הכוח והמוטיבציה שיש בנו מתחיל מכם, מכם קבלנו את האהבה העזה לארץ, אם זה בטיולים בכל חופש או בכל הזדמנות, ואת האמונה הוודאית כי הארץ הזאת שלנו, מובטחת לנו בהבטחה אלוקית, ולכן נלחם עליה בכל מאודינו.

עתה, פונים אנו אלכם בניכם ובנותיכם עם דמעות בעינים, ומתחננים ומבקשים בכל לשון של בקשה:
קומו להיאבק !!!
אבא ואמא! הראו לנו שכל מה שלמדתם אותנו וחנכתם אותנו באמת יקר ללבכם,
ואלו לא היו דיבורים בעלמא.

באנו לעורר את הרצון להלחם על המוסר, על הצדק, על היושר, על האמת עליהם אתם גידלתם אותנו.
אתם בוודאי שואלים את עצמכם מה זה יעזור, הרי הכול אבוד, ההתנתקות כבר יצאה לדרך.
פעם היה שיעור בסניף ורב אחד אמר לנו משפט מאוד יפה שאומר 'אין סומכים על הנס, אבל הנס סומך עלינו' זאת אומרת שהקב"ה מחכה לראות האם יש בנו מסירות נפש, ולפי זה יעזור לנו, ולכן אתם חשובים למאבק!!!
הגיע הזמן שישמעו ויראו גם אתכם!!!
השבוע ביום שני הקרוב יתקיים מצעד ההתחברות -לעזרת אחינו הגיבורים שבגוש קטיף, זוהי אולי ההזדמנות האחרונה שלנו להפיל את החלטת הממשלה, ולהפר את רוע הגזרה.

אם לא בשבילנו, אז לפחות בשביל הילדים של הגוש, שכל כך מצפים לעזרתכם.
ונסיים במה שאמר הרב מרדכי אליהו : 'היה לא תהיה'.

אוהבים ומאמינים,
ילדיכם".
