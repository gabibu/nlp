

מחדר אג"ם-מבצעים, המכונה "הבור" במטכ"ל, ינסה תא"ל גדי שמני ראש חטיבת מבצעים במטכ"ל, לנהל את הגירוש. הצבא שוקל להפנות יותר מ-5,000 חיילים לתפקידי שיטור ברחבי הארץ, אך מודה במפורש: כמות המתנגדים תקבע

הצבא מגייס את כל יכולותיו, המבצעיות והאנושיות, לביצוע הגירוש. תא"ל גדי שמני, ראש חטיבת מבצעים במטכ"ל ולשעבר מח"ט הצנחנים, כשלצדו עוד כ-230 קצינים וחיילים, ינהלו מה"בור" בקריה את מבצע הגירוש.

בשבוע הקרוב יעקבו מתוכו אחר התנהלותו של תרגיל מטכ"לי לסיכום ההכנות לגירוש, עם כוחות צבא ומשטרה. בעת הגירוש עצמו יהיה שמני זה שיידרש להמליץ אם להפעיל צבא לתגבור שוטרים בישראל, למשל, להעביר 5,000 חיילים מהדרום או מהצפון, לתפקידי שיטור ברחבי הערים הגדולות, או בצמתים - כדי למנוע חסימות כבישים. את התוכנית להפעיל אלפי חיילים בתוך "הקו הירוק", בפעילות משטרתית, חושף הבוקר בעיתון "הארץ", הפרשן הצבאי אמיר אורן.

ב"בור", יש צומת מנהרות שמוליכות למפקדות חיל האוויר וחיל הים ולבניין הכפול של המטכ"ל ומשרד הביטחון, יוושב בשעת חירום מוצב הפיקוד העליון (המכונה מצפ"ה) של שני הדרגים, המדיני והצבאי.

בראש שולחן הדיונים ב"בור", ישב "מנהל הלחימה", הרמטכ"ל או נציגו, מוקף בקציני משטרת ישראל, דובר צה"ל ואגפי המטכ"ל, מול צגי וידיאו מפוצלים מזירות הפעולה, רשימה מעודכנת של התפתחויות ומגמות וטבלת נפגעים. לאורחים, השרים, הוקצה חדר דיונים, "חד"ן קבינט", במסדרון שמוביל אל חדר המלחמה.

בצה"ל מכנים את הגירוש כאחת משלוש תת-מערכות: המערכה שלקראת הגירוש, מערכת הגירוש והמערכה שלאחר הגירוש. במטכ"ל אין למערכות אלה כינוי נפרד. באוגדת עזה הן נקראות "רוח ים" - עכשיו רוח ים א'; הגירוש יהיה רוח ים ב'; ותיאום הגירוש - רוח ים ג'. לדברי אורן, במטכ"ל מודים בפה מלא כי פעולות הרצח והטרור, ימשכו בכל מקרה, ואף צופים פיגועי התאבדות וירי טילי קאסם ופצצות מרגמה השטח שיעזב בשומרון, אל ערי הצפון והשרון. בצה"ל הגדירו זאת כי "ישראל תזכה לשקט יחסי - רק כל עוד תמשיך בנסיגות".

אורן במאמרו חושף עוד הבוקר, כי צה"ל נמנע בכוונה מתגובה על ירי טילי הקאסם ופצצות המרגמה אל מערב הנגב וגוש קטיף, מתוך חשש שתגובה צהלי"ת, תביא להפצצת ישובים, לפגיעה במתיישבים המיועדים לגירוש, ומתוך כך לתסיסה ציבורית, ואז - להכשלת תוכנית הגירוש.

בצה"ל אומרים במפורש ל"הארץ", שמאה אלף איש המתנגדים לגירוש - ימנעו אותו. " קצינים בכירים בצבא ובמשטרה, אומרים שעם מאות יוכלו להסתדר, בעזרת כוחות התצפית והיירוט של חטיבה 7 ועתודת השוטרים ממרחב אילת בפיקוד ניצב משנה ברונו שטיין, שתזנק למרדף ממחסום כיסופים ותתיש את החודרים. גם לאלפים רבים יוכלו, אבל עשר רבבות יכריעו את לובשי המדים שמולם. צה"ל מודה, אם כך, שתוצאת המאבק תלויה בכוח שיוכלו המתנגדים לגייס ולהפעיל בנקודת ההכרעה", מדגיש הפרשן הצבאי.
