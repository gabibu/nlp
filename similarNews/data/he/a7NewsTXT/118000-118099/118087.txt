

חיל האוויר תקף הלילה ארבעה מבנים, חלקם נטושים, של החמאס בעזה, אך בלי לפגוע במחבלים עצמם. זאת, בעקבות מתקפת הקסאמים אתמול והבוקר על צפון הנגב, ורצח דנה גלקוביץ' בת ה-22 מנתיב העשרה.

חיל האוויר תקף הלילה ארבעה מבנים של ארגון החמאס ברצועת עזה, בעקבות ההסלמה באירועי הטרור ומתקפת הקסאמים אתמול על יישובים ישראלים, שבה נהרגה דנה גלקוביץ' בת ה-22 מקיבוץ ברור-חיל. לא היו נפגעים פלסטינים בתקיפות.

הבוקר מתכנן צה"ל להזרים עשרות משוריינים וכוחות לצפון חבל עזה, לדבריו "כחלק מהיערכותו לכניסה מהירה למבצעי התקפי, במקרה של הסלמה".

לטענת צה"ל, שני מבנים שנהרסו בחאן יונס שימשו האחד לייצור אמצעי לחימה, והשני לאחסונם. בדיר אל-בלח, נהרסה עוד מעבדה לייצור אמצעי לחימה. מבנה שהותקף באזור מחנה הפליטים ג'בליה שימש כמשרד של החמאס.

הפלסטינים דיווחו כי נורו מספר טילים ממסוקים. בג'בלייה נורו לדבריהם טילים לעבר מרכז ללימודי דת של החמאס, ובדרום הרצועה הטילים נורו לעבר יעד סמוך לבית הקברות של חאן יונס, משם מבצעים פעילי חמאס ירי לעבר גוש קטיף. בחאן יונס נפגעו גם משרדי עמותת "א-רחמה" של החמאס. התקיפה הרביעית בוצעה לעבר מבנים נטושים באזור דיר אל-בלח במרכז הרצועה.

בצה"ל החליטו אמש גם לבתר את רצועת עזה לשלושה חלקים, כדי למנוע ממחבלים ערבים לעבור באופן חופשי בין שטחי הרצועה ולהעביר נשק, תחמושת וטילי קאסם.

חודשים ארוכים שצה"ל לא נקט בצעד הזה, והצדיק זאת בטענה שזאת "מהווה הכבדה על חיי האוכלוסייה האזרחית הפלסטינית". גם הבוקר, למרות מתקפת הקאסמים ורצח הצעירה בנתיב העשרה הודיע צה"ל כי "יאפשרו מעבר במקרים הומניטריים".

אחרי שאמש נרצחה מטיל קסאם שירו ערביי בית-חנון, דנה גלקוביץ' בת ה-22 מנתיב העשרה, התעוררו הבוקר תושבי שדרות אל ירי מחודש של רקטות קסאם, בידי הערבים. שבע רקטות קסאם נורו סמוך לשעה 7:30 הבוקר, לעבר שדרות והאזור. מערכת "שחר אדום" פעלה והתריעה על הירי. מספר בני אדם נפגעו מחרדה וטופלו על ידי צוותי מד"א שהוזעקו למקום.

אחת הרקטות שירו הערבים, נחתה בתוך שכונת נווה אשכול בעיר, סמוך לאחד הבתים. איש לא נפגע אך נזק קל נגרם לשמשות במבנה. רקטה שנייה נחתה בסמוך לבית הספר "הרואה" בעיר, שלמרבה המזל היה ריק בשל החופשה. יתר הרקטות נחתו ככל הנראה בשטחים פתוחים. שוטרי לכיש פועלים לאיתור מיקום נפילת הרקטות.

התושבים הזועמים מתכננים להפגין היום נגד הירי. חלק מהם התארגנו כבר בבוקר להפגנה ספונטנית סמוך לאולפנית בשדרות. המפגינים הבעירו מספר צמיגים. כוחות משטרה וכיבוי שהוזעקו למקום כיבו את הצמיגים ופינו את המפגינים, שפעלו תחת הכותרת: "שרון בורח, וקסאם רוצח".

במקביל ירו הערבים הלילה מטח פצצות מרגמה לעבר יישובי גושקטיף. 15 פצצות נורו ורובן נחתו בעיקר בדרום הגוש. איש לא נפגע מן הירי הזה, וצה"ל לא הגיב עליו כלל.

