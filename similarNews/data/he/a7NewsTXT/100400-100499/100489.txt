

"מקרה זה מבטא את הלך הרוח השורר לאחרונה בצה"ל כי תפקודם של החיילים הוא לא להילחם באוייבים אלא לבצע משימות שיטור כלפי המתיישבים", כך אומרים בתגובה ביצהר בתגובה לטענות צה"ל על דריסת הקצין ליד הבסיס.


"בזמן האחרון מנהל מח"ט שומרון מסע של רצח אופי נגד מתיישבי גב ההר כדי להצדיק את התנהגותו האלימה", אומרים ביצהר בתגובה לטענות צה"ל, "המח"ט שהפך את חיילי צה"ל לכוח שיטור כלפי יהודים בניגוד לחוק, מעליל עלילות דם על כל מי שמסרב להתייחס לחיילים כאל שוטרים. במסגרת רצח האופי, כל סיפור לא מבוסס מנופח והופך להיות אמת לאמיתה", נמסר בתגובתם הרשמית.

אנשי היישוב אומרים בתגובה לטענות צה"ל לפיהן קצין רפואה בחטיבה המרחבית של השומרון נפצע הלילה באורח קל מפגיעת מכונית של מתיישבים, כי ייתכן והקצין נשרט באורח קל בידו כאשר נתלה הקצין על המכונית בעת שהחלה לנסוע. לאחר שירד ממנה, המשיכו המתיישבים בנסיעתם בזהירות.

התקרית הייתה בעת שניסו לתלות ליד חטיבת השומרון סטיקרים הקוראים לסירוב פקודה. שוטרי השומרון פתחו הבוקר בחקירה ומצאו ביישוב יצהר את הרכב שלפי החשד פגע בקצין.

המתיישבים טוענים כי הקצין ביקש מהם להציג בפניו תעודות זהות, ולאחר שסירבו ניסה לחסום את דרכם חזרה. "הוא נחבל אולי קלות מאוד מאוד ועושים מעכבר הר, ודאי שהם לא התכוונו לפגוע בו. הקצין פעל בניגוד לחוק וראוי שצה"ל יחנך את הקצינים שהם לא שוטרים ושלא יטרידו אזרחים".

