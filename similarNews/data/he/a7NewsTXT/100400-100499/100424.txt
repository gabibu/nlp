

ח"כ מאיר פרוש פנה במכתב לשר התחבורה מאיר שטרית, ותבע ממנו לחזור בו מן ההחלטה להפסיק את מתן ההנחות לחרדים במחירי כרטיסי נסיעה של אגד. לדבריו שטרית נכנע ללחץ של טומי לפיד ושינוי.

ח"כ מאיר פרוש פנה במכתב לשר התחבורה מאיר שטרית, ותבע ממנו לחזור בו מן ההחלטה להפסיק את מתן ההנחות לחרדים במחירי כרטיסי נסיעה של אגד. "בהחלטה אומללה זו אתה נכנעת למעשה ללחצי מפלגת "שינוי", ופעלת בניגוד למדיניות שהייתה קיימת במשרדך שנים ארוכות".

ח"כ פרוש ציין, כי מתן ההנחות לחרדים ולתלמידי ישיבה ב"קווי המהדרין" של אגד היתה מותאמת עם הדרגים הבכירים של משרד התחבורה, ובניהם גם המפקח על התעבורה, וזכתה לגיבוי של כל שרי התחבורה בעבר ללא קשר לשייכותם הפוליטית. רק בעקבות שאילתה פרובוקטיבית בכנסת שהגיש ח"כ אהוד רצאבי מ"שינוי", החליט השר שטרית לשנות את מדיניות ההנחות.

עוד במכתב: מבצעים שיווקיים מקובלים בענפי מסחר ושירותים בעולם ובארץ, והם מיועדים להגדיל את היקפי מחזורי העסקים. בדרך כלל ממקדים מבצעים שיווקיים, בהנחות ובהוזלות, לאוכלוסיות יעד מוגדרות. בישראל מתפתחת אף תרבות צרכנית המבוססת על "מועדוני לקוחות", שלחבריהם מעניקים הנחות קבועות או ספורדיות. מדוע, אם כן, נאסר על אגד לקיים גם מבצעים שיווקיים?

"ההתמקדות השיווקית של אגד באוכלוסיה החרדית נובעת מן העובדה, שהיא מבורכת ב"ה במשפחות גדולות, ומספר המכוניות הפרטיות שבבעלותן הוא נמוך יחסית לאוכלוסיות אחרות. השיקול השיווקי להגדיל את מחזור הנסיעות באוכלוסיה זו ע"י מתן הנחות בכרטיסים, הוא לכן מסחרי ולגיטימי לחלוטין", קובע ח"כ פרוש.

בסיום המכתב מציע ח"כ פרוש לשר שטרית: "כמובן שהקריטריונים לקביעת תעריפי נסיעה באגד קשורים בדרך כלל למאפיינים תפעוליים וכלכליים, אך יש גם להותיר בידי הנהלת אגד מרחב מסויים לשיקולים שיווקים בעידן שהתחרות שהחברה מתמודדת בה הולכת ומחריפה. אי לכך, אני מבקש שתבטל את החלטתך, ותכנס את הדרגים המקצועיים לדיון מחדש במכלול נושא ההנחות השיווקיות נוסעים".
