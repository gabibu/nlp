

ח"כ דוד אזולאי מש"ס אמר אתמול ביומן ערוץ 7 כי רה"מ רוצה מאוד את ש"ס בממשלתו כי הוא יודע שבלי ש"ס אין קואליציה, והוא הולך לבחירות.

"השאלה עד כמה ש"ס מוכנה לקחת על גבה. אין לנו עניין להשתתף בקואליציה שתעביר את ההתנתקות. מאידך עלינו לשפר את שירותי הדת שקרסו, לשקם את הגזרות הכלכליות שפגעו באוכלוסיה רחבה בישראל. בנוסף אנו עתידים לקבל חופש הצבעה בכל הקשור להתנתקות, כיוון שאנו מחויבים לפסק של הרב יוסף. אם נקבל את כל אלה- יש על מה לדבר. אני עדיין מקווה מאמין ומתפלל שלא ניכנס לקואליצית שרון".

אזולאי אומר כי חברי הסיעה באופן אישי לא מעוניינים בהצטרפות לקואליציה, כיוון ששרון עולל ליהדות החרדית מצב נורא "משפחות התמוטטו, ילדים הולכים לישון רעבים, בגלל גזרות שרון. אין לנו שום סיבה להשתתף עימו. יחד עם זה, אם יש באפשרותנו למזער את הנזקים, לתקן את מה שקלקלו, יש לשקול זאת".

אזולאי אומר כי אין לשכוח שמי שהביא לכל המציאות של ההתנתקות הן המפד"ל והאיחוד הלאומי בהסכימן להיכנס לקואליציה של שרון עם שינוי. "הם נתנו יד להקמת הממשלה, ואלמלא מה שעשו, לא היינו מגיעים עד הלום. כרגע אנו עומדים מול השאלה האם להפסיד את א"י ותורת ישראל, או להציל את תורת ישראל. זו שאלה כבדה שגדולי תורה צריכים להכריע בה, ולכן מי שיכריע הוא הרב יוסף, האם להיכנס כדי להציל את תורת ישראל והשכבות החלשות. יש לזכור כי חל גם שינוי בשרון בחודשיים האחרונים- הוא דיבר גבוהה גבוהה על אי צירופה של ש"ס, ותנאי חובה לכניסה לקואליציה היה תמיכה בהתנתקות. כעת הוא ירד מזה. הוא מבין שזה לא יעבור אצלנו. הוא התקפל כדי לאפשר לש"ס להיכנס. התנתקות אינה על סדר יומנו. להערכתי כניסתה של ש"ס לא תהיה תהליך פשוט. שרון רוצה את ההתנתקות, ומצס שני שר האוצר לא מוכן לפרוץ את מסגרת התקציב למען קצבאות הילדים. כששני אלה עומדים על שלהם, מבחינתי הסבירות שניכנס היא נמוכה".
