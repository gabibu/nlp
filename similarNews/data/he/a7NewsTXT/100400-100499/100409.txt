

ועד עובדי דיסקונט החליט להמשיך את השבתת הבנק גם מחר, זה היום הרביעי ברציפות. מחר בבוקר יתקיים דיון בבית הדין לעבודה בבקשת הנהלת הבנק - למנוע את המשך השביתה.

המו"מ בין קבוצת ברונפמן לנכסים מ.י לרכישת בנק דיסקונט נמשך מאז אתמול ברציפות אך עדיין לא הגיעו להכרעה.

גם בנק מרכנתיל מושבת עד להודעה חדשה. עקב השביתה בדיסקונט ומרכנתיל אין קבלת קהל בסניפי הבנקים, ומכשירי הכספומט הצמודים לסניפי הבנק ריקים.

בפגישה הארב, במסגרת המו"מ למכירת הבנק, ישתתפו החשב הכללי באוצר ירון זליכה, יו"ר ומנכ"ל נכסים מ.י מיכל עבאדי ויצחק קליין, ונציגי קבוצת ברונפמן רואה החשבון שלמה זוהר, ועורכי הדין אורי ברגמן ורון הדסי.

הפערים בין עמדות הצדדים בעניין המחיר שמציעה המדינה למכירת הבנק, עדיין גדולים מאוד. שלשום בצהריים הציעה הקבוצה מחיר הקרוב ל-60% מהונו של הבנק - כלומר שווי של כ-3.7 מיליארד שקל לדיסקונט (כמיליארד שקל ל-26% מהמניות) ואולם המדינה דחתה את ההצעה על הסף, ונציגי ברונפמן העלו את המחיר לכ-70% מההון העצמי (כ-4.4 מיליארד שקל לבנק או כ-1.1 מיליארד שקל ל-26% מהמניות). גם להצעה זאת התנגדו באוצר והם דורשים לא פחות מ85% משווי הבנק.




