

ביום ראשון הקרוב יצאו בני הנוער מגוש קטיף לצעדה בת שלושה ימים לירושלים. הם מזמינים את בני הנוער מכל רחבי הארץ לצעוד איתם תחת הכותרת "אנחנו לא נעצור בדרך". ביום השלישי יקיימו עצרת גדולה מול הכנסת.

מטה נוער גוש קטיף בשיתוף מועצת יש"ע מארגן צעדה בת שלושה ימים, של בני נוער מגוש קטיף לכיוון אוהל המחאה שמול הכנסת בירושלים. מטרת הצעדה, תחת הכותרת "אנחנו לא נעצור בדרך".

מארגני הצעדה מצפים שבמהלך שלושת ימי הצעדה יצטרפו אליהם אלפי בני נוער מכל חלקי הארץ. בני הנוער יצעדו ביום הראשון מגוש קטיף עד ישיבת אור עציון, ביום השני מאור עציון עד צומת לטרון וביום השלישי מצומת לטרון עד למאהל המחאה בירושלים, שם גם תתקיים עצרת המונית.

אחת המארגנות, אביטל מקטיף, אמרה לכתבתנו רות אברהמי, כי בני הנוער החליטו לצאת לצעדת המחאה כדי להדגיש את נחישותם ללכת בדרך הנוער היהודי החלוץ שהיה בכל הדורות: "כל השנים חינכו אותנו על ציונות, התיישבות והאחזות בקרקע. אחת מתוכניות הלימודים בבתי הספר, היא לחנך אותנו לדמוקרטיה, אך מה שהם עושים בתכנית ההתנתקות, זה ההפך הגמור ממה שחינכו אותנו".

"הנוער בגוש קטיף לא מסוגל להמשיך ללמוד ולשבת בשקט, כשהמדינה שלנו מתנתקת מכל הערכים והאידאלים שחונכנו עליהם" אומרים בני הנוער. הם מציינים כי הנוער בכל הדורות היה מוביל בכל דבר ומאמינים שיש לנוער השפעה גדולה: "אנו מרגישים שאנחנו יכולים לשנות   ובגדול". הם מציינים עוד כי בין הצועדים יש נוער שעומד להתגייס לצה"ל "קשה להם לחשוב על זה שהם יאלצו לגרש יהודים מבתיהם".
