

רס"ן (מיל') בועז העצני, בנו של הח"כ לשעבר אליקים העצני, הודיע בסוף שבוע שעבר במכתב ששלח לרמטכ"ל כי יסרב להתייצב לשירות מילואים שאליו זומן בחודש מרס. העצני כתב לרמטכ"ל: "אסרב להתגייס לשירות שבו אני אמור לשחרר גדוד אחר, לצורך היערכות למשימה הבזויה והפסולה של גירוש יהודי חבל עזה והשומרון. פקודת הגירוש אינה חוקית בעליל".

המכתב במלואו:
"לכבוד
ראש המטה הכללי
רא"ל משה בוגי יעלון

שלום רב

ממשלת ישראל החליטה על "תכנית ההתנתקות" שבמסגרתה הוטל על צה"ל, בין היתר, לעקור מבתיהם את היהודים הגרים בחבל עזה ובצפון השומרון.
אני רואה בגירוש המתוכנן מעשה בלתי חוקי בעליל מהסוג החמור ביותר.

צה"ל אמור לדעת היטב את המשמעות של מעשים בלתי חוקיים בעליל. אם חייל שביצע פקודת ירי אל גלגלי מכוניות של ערבים מפירי עוצר בשכם נשפט והורשע כי היה עליו לדעת כי מדובר בפקודה שכזו, הרי שאיש אינו יכול לטעון ברצינות שגירוש המוני של כ-9000 איש אינו נכלל בהגדרה זו.

כבר היום מקיים צה"ל אפלייה ברמת הבטחון שהוא מספק לגוש קטיף לעומת ישובים שבתוך הקו הירוק. ירי של טילים על שדרות גרר פעולה שבמסגרתה נהרגו כ-130 מחבלים ונהרסו בתים רבים בבית חנון ובג'יבליה. לעומת זאת, ירי בלתי פוסק על גוש קטיף לא הוביל לפעולה מקבילה לעבר הישובים הערבים הרלוונטיים. אני תמה כיצד יכולים אתם, מפקדי צה"ל, לחיות עם מדיניות שכזו.

הפחתת ההגנה על יהודי חבל עזה והכוונה לעקור אותם מביתם יוצרים מצב שבו צה"ל פועל בניגוד גמור לתפקידו שהוא הגנה על אזרחי המדינה. ההשתתפות בעקירת תושבים תמתח את המגמה הזו עד לאבסורד.



התפקיד שאמור צה"ל לקחת במימוש העקירה יהפוך אותו סופית לזרוע פוליטית בשרותו של חלק אחד בעם נגד חלק אחר. גיוס אנשי שמאל לביצוע העקירה בברכתה של לשכת ראש הממשלה, כפי שפורסם ולא הוכחש, מקבעים את צה"ל במעמד חדש של מיליציה בשרות השמאל. לאנשים כמוני לא יהיה מקום בצבא שכזה שמבחינתי יאבד את נשמתו.

אין ספק שכשלון של צה"ל למלא משימה עיקרית שהוטלה עליו הינו דבר חמור ומרחיק לכת, אולם משמעות כישלון כזה מתגמדת לעומת זו של ביצוע מוצלח של המשימה שאינה אלא פשע אנושי ולאומי המתוכנן ע"י הממשלה, נותנת הפקודה.

אני קצין שבגיל 48 עדיין בשרות מילואים פעיל עם פרופיל רפואי 97, הגבוה ביותר. רק לפני חצי שנה סיימתי שרות של 25 יום שבמסגרתו החליפה יחידתנו יחידה סדירה שיצאה לחופשה והתרעננות. אני מגיע לשרות בשמחה ובגאוה, והיה בכוונתי להמשיך ולעשות זאת כל עוד אני "עומד על הרגליים". היו לי בעבר הזדמנויות להשתחרר, ובתוספת כמה ליקויים בריאותיים שיכולים היו להביא לשחרורי, ניתן להגדיר אותי כמתנדב. כמוני עוד רבים ביחידתי הרואים בשרות שליחות חשובה ואף קדושה.

לפני כמה ימים קיבלתי צו לתעסוקה לתחילת חודש מרץ.

הואיל ותמיד הקפדתי לא להיות "ראש קטן", אינני יכול להתעלם מהפרסומים שהכנות צה"ל להתנתקות מתחילות בחודש זה, וברור לי לחלוטין ששרות בתקופה זאת נועד לשחרר את הגדוד שאותו אנו אמורים להחליף לצורך היערכות למשימה הבזויה והפסולה של גירוש יהודי חבל עזה והשומרון.

לפיכך, בלב כבד, אני מודיע לך בזה שאין בכוונתי להשתתף בשרות מילואים זה, ובודאי שלא במשימת העקירה עצמה, למרות שידוע לי בפירוש כי יתכן ואודח מצה"ל, אאבד את הדרגה ואף אכנס לכלא.

אני מתכוון לשאת בעונשים אלו באותה גאוה שבעבר איפיינה את שרותי במילואים.

כמובן שאם עד תאריך תחילת שרות המילואים יתבטל חלקו של צה"ל בתכנית ההתנתקות, ראה את מכתבי זה כמבוטל.

בכבוד רב
בעז העצני - רס"ן, מיל'"
