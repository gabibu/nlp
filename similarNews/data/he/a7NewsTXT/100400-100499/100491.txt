

יו"ר מרכז השלטון המקומי, עדי אלדר, תוקף בחריפות את הצעת ההחלטה שהביא משרד האוצר, לישיבת הממשלה ביום א' הקרוב, לפיה יקוצצו 95 מיליון ש"ח מתקציבי הרשויות המקומיות, ומגדיר אותה מחטף מביש הממחיש את הצביעות וחוסר האמינות של משרד האוצר וממשלת ישראל.

"רק לפני ארבעה חודשים חתמה הממשלה על סיכום לפיו תוסיף 804 מיליון ש"ח לתקציב שנת 2005 ועוד 60 מיליון ש"ח לתקציב 2006, כדי לתקן את הנזק שגרמה הממשלה בקיצוץ 2 מיליארד ש"ח מתקציבי הרשויות בשנתיים החולפות, דבר שהביא לקריסתן. בסיכום בין שר האוצר, מנכ"ל משרד רה"מ ושר הפנים היוצא (פורז), נקבע כי משרד האוצר לא יקצץ מתקציבי הרשויות המקומיות במהלך השנים 2005 ו-2006, אלא אם תקרה קטסטרופה מוחלטת. קטסטרופה מוחלטת כזו לא קרתה, אך האוצר (שוב) אינו עומד במילתו, אינו מכבד התחייבויות, ומכשיל את ממשלת ישראל כולה", אומר אלדר.

לדבריו, אישור הצעת האוצר ביום א' הקרוב, פירושה חזרה למשבר ברשויות המקומיות, וחידוש מאבק הרשויות במלוא הקיטור. אלדר ציין כי אם יתגלה שממשלת ישראל אינה עומדת בהתחייבויותיה, לא יקיימו הרשויות המקומיות את כל המחויבויות הנדרשות מהן ביישום דו"ח דברת (כולל כל האחריות על היישום הפיזי של הדו"ח: בינוי כיתות, הרחבת חדרי המורים וכד').
