

"יש להשתמש בסעיפים של חוק העונשין שלא נעשה בהם שימוש עד כה", דברי מופז. היועץ המשפטי לממשלה מזוז: "יש צורך במסר של נחישות במימוש ההתנתקות" - בדיון שכינס הערב שרון, להגברת האכיפה המשפטית נגד המתנחלים

למרות החלטת בג"ץ מאמש, לבטל את המשפט הצבאי לסמ"ר יוסי פילנט שקרא לחייליו לסרב לפקודת עקירת הקראוונים ביצהר, הרי שהממשלה אינה מתיאשת משימוש בכלים משפטיים. ראש הממשלה אריאל שרון, כינס הערב דיון עם אנשי משרד הביטחון והמשפטים, ועם היועץ המשפטי לממשלה ופרקליט המדינה, ע"מ להגביר את הצעדים השיפוטיים כלפי מתנתקי ההתנתקות, וזאת לקראת עקירת ישובי גוש קטיף וצפון השומרון.

במהלך הדיון קרא שר הביטחון שאול מופז, למערכת המשפט להקים הליך משפטי זריז לטיפול באלימות המתנחלים ואפילו לשקול להקים מערכת שיפוטית מיוחדת. בחדשות ערוץ 2 דווח כי במערכת המשפט כבר בודקים את האפשרות הזאת תוך תיאום עם המשטרה והשב"כ.

מופז אף אמר, כי מערכת המשפט צריכה להפעיל "אקטיביזם שיפוטי" ולהשתמש בסעיפים של חוק העונשין שלא נעשה בהם שימוש עד כה. בקול ישראל נטען, כי מופז הביע התנגדות להעמדה לדין של מתנחלים בבתי דין צבאיים.

היועץ המשפטי לממשלה, מני מזוז, התבטא כי יש צורך במסר של נחישות במימוש ההתנתקות, ואילו שרת המשפטים ציפי לבני, אמרה כי יש לקיים, במקביל, שני תהליכים - "העברת מידע שוטף הכולל תעוד בשטח של כל המעשים החריגים, והצגה לפני המערכת המשפטית של התוכנית לקראת הפינוי בכדי שזו תהייה שותפה בהליכי התכנון ובהכנת מענה מהיר לבעיות בשטח".

בתגובה לדיון ולהתבטאויות בו אמר ערן שטרנברג דובר מועצת חוף עזה כי "כל הדיונים האלה הם פרובוקציות והצגות מבויימות, שתכליתן להכשיר את הלבבות לזוועת הגירוש והעקירה. יותר מכל זה מעיד על הלחץ והפאניקה של חונטת שרון, שמזהה שהטיהור האתני הזה לא יתקבל בציבור".

