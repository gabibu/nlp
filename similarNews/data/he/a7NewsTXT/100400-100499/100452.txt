

בשבוע הבא צפויה להתקיים ביקורה של קבוצת אנשי שמאל במאהל המחאה של מועצת יש"ע, זאת בעקבות פגישה בין האלוף במיל' עמי איילון ופנחס ולרשטיין שנערכה אתמול בתל אביב.

ראש מועצת מטה בנימין פנחס ולרשטיין והאלוף במילואים, עמי איילון, נפגשים כבר מספר חודשים על רקע חששותיו של איילון מהתנהלות החברה הישראלית בסוגית ההתנתקות.

בראיון ביומן הלילה אמר פנחס וולרשטיין "איילון לא שבע רצון מהתנהלות הדברים, הוא אמנם נוטה יותר לבחירות מאשר למשאל עם, אך לדעתו נושא כל כך כבד צריך להתנהל תוך הידברות עם העם. לתפיסה זו שותפים אנשי שמאל נוספים. איילון סבור כי בכל הנוגע לטריטוריה יש להעביר תהליך דרמטי יותר, לפחות רוב מיוחס בכנסת, וודאי שאין להכריע בהצבעה רגילה בנושא", אומר ולרשטיין.

בעקבות הפגישות סוכם כי איילון יגבש חבורת אנשי שמאל שייצרו דיאלוג עם הנהגת מועצת יש"ע בנושא, ויבואו למאהל בשבוע הבא. ולרשטיין אומר עוד כי אין לו ספק שהמאהל נתן רוח גבית לנאמני א"י בליכוד להצביע נגד הקואליציה של שרון. "הדבקות במשימה כעת תחסוך לנו מאבק בקיץ".

בעניין אחר אמר כי דובר המועצה, יהושע מור יוסף יצא ליומיים חופשה. "אני אקיים איתו מחר(יום שישי) פגישה. במידה ויחליט להישאר בתפקיד אתמוך בכך. אם ירצה לעזוב נמצא מחליף. לייצג את יש"ע בעת הזו היא משימה קשה ביותר".

ולרשטיין חזר ואמר בסיום דבריו כי מועצת יש"ע לא קוראת לסרבנות, ומכתבו המפורסם יצא רק נגד חוק פינוי פיצוי "על חוק שאומר שתושב גוש קטיף שישאר בביתו- יוכנס ל-3 שנות מאסר, ואזרח שיגיע לגוש קטיף ביום פקודה, יקבל 3 שנים בכלא, על חוק זה אמרתי שאני מוכן לעבור ולשלם מחיר של ישיבה בכלא. אני מתפלא שאנשי שמאל לא הצטרפו אליי במחאה על חוק נלוז כזה".
