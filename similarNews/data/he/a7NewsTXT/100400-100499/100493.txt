

"פקודה לעקור יהודי מביתו ולגרשו היא פקודה מרושעת לא מוסרית ולא הומנית" אומר ירון עולמי צנחן במילואים, חבר מועצת העיר הרצליה וחבר מרכז הליכוד, לכתבתנו רותי אברהם. עולמי אומר כי הבעיה היא ש"פקודה זו פקודה" וגם את הקשות שבהן, כאזרחים במדינה דמוקרטית וכחיילים בצבא שאמור לבצע פקודות דרג מדיני, יש לבצע. לכן הוא מציע פתרון אחר, במקום לסרב , פשוט לא לבצע.

כל חייל שעבר טירונות אומר עולמי, מכיר את השיטה: "אתה נמצא חצי קילומטר מהש"ג והמ"כ שלך אומר לך '30 שניות הקפתם את הש"ג   זוז!' , ברור לו וברור לכם שתחזרו רק בעוד דקה וחצי, אבל אתם רצים, חוזרים, והוא שוב בשלו, 30 שניות וחוזר חלילה... ה'קאדר' הזה הוא לא פקודה בלתי חוקית, פשוט פקודה בלתי הגיונית, וכזו היא גם פקודת העקירה".

זה הרי לא הגיוני, הוא אומר, שחיילים שהתגייסו כדי להגן על אזרחי ישראל יאלצו לעקור אותם מבתיהם, ולא הגיוני שלוחמים שצריכים לסכל פיגועים ולרדוף אחר האויב ידרשו לגרש יהודים/אחים מאדמתם. לכן, "הפיתרון לאותם חיילים שמצד אחד לא רוצים להיקרא סרבנים ומצד שני לא רוצים לשאת אות קלון לדורות ולהשתתף בפעולת הטרנספר ליהודים, לא לסרב אלא לא לבצע".

לדבריו, איש לא יאשים חייל שקשה לו להוציא תינוק מעריסתו או לגרור זקן ממיטתו, לחפור קברים, לפנות בתים ולגרש יהודים שאולי הם אפילו בני משפחה. החיילים לדבריו יכולים להגיע למקום, לשתות קפה עם המתיישבים, אולי אפילו להקשיב ביחד למוסיקה ולשחק קצת שש בש. בכל מקרה, הוא מוסיף, כך חייל יוכל לחיות עם עצמו כי הוא לא סרבן אלא סתם חייל קצת בעייתי ש"הבעיה שלו היא נאמנות לערכי המדינה, למורשת העם היהודי ולארץ ישראל".

על זה הוא מוסיף, לא נענשים כי מותר לא להצליח לבצע את הפקודה כל עוד קיבלתם אותה ולא סירבתם לה.

לשרון מציע עולמי לחפש תחליף: "לבדוק עם אספסיאנוס, או אם טיטוס פנוי, או אולי בעצם נבוכדנצר? ששרון יזמין שכירי חרב, את חיל המצב הרומאי, לא יודע את מי, אבל צבא הגנה לישראל שהוא צבא העם, לא צריך ולא יכול להיות מעורב במלחמת אחים, בטרנספר ליהודים. החיילים לא קבלני ביצוע למעשי עקירה וגירוש של יהודים מבתיהם".

עולמי המגדיר עצמו ימני לאומי, מוסיף כי בניגוד למה שמציירת התקשורת שאי יכולת ביצוע הפקודה היא נחלתם של חיילים דתיים, "רבים מחברי, שהם חילוניים, אמרו לי שאינם מסוגלים לבצע פקודה כזו. פשוט לא מסוגלים לזרוק אמא עם תינוק לתוך אוטובוס. כל חיילי הפלוגה שלי פנו למג"דים ואמרו להם לא לקרוא לנו לבצע פינוי. ואם כן יקראו לנו 'אנחנו נשרוק, נסתכל על השמים, נשחק שש-בש, או שנלך לחוף הים שם בגוש קטיף, חוף בתולי יפהפה ללא זיהום אויר'".

אם צה"ל יקבל את הפקודה האומללה והמצערת הזו אומר עולמי הפתרון של חיילים רבים הנאמנים לארץ ישראל ואינם מסוגלים לבצע פקודת עקירה וגירוש הוא ל"בצע" את הפקודה ב"דרך ייחודית", "כי בסופו של דבר, בעתיד אצטרך להישיר מבט לילדים ולנכדים ולענות להם 'איפה הייתי ומה עשיתי שפשעים אלו בוצעו בעם היהודי'?"
