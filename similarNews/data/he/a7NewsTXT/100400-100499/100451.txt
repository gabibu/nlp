

עו"ד יורם שפטל התייחס ביומן ערוץ 7 לצעדים שינקוט שרון נגד הסרבנים מימין "מי שקורא לסרבנות צפוי לעונש של 15 שנות מאסר. הבעיה של שרון היא אכיפת החוק הסלקטיבית מסיבות פוליטיות".

אתמול כינס ראש הממשלה התיעצות רמת דרג בלשכתו ודרש מהרשויות לנקוט באמצעי ענישה נגד הקוראים לסרבנות.

עו"ד יורם שפטל התייחס בראיון לעוזי ברוך ביומן ערוץ 7 לצעדים שמבקש שרון לנקוט נגד הסרבנים מימין. "מי שקורא לסרבנות עובר על סדרת עבירות לחוק העונשין שהחמורה בהן עונשה 15 שנות מאסר. הבעיה של שרון היא אכיפת החוק הסלקטיבית מסיבות פוליטיות, והעלמת עין מהמקרים החמורים יותר תוך יחס מחמיר למקרים הפחות חמורים באמת. השמאל הקיצוני מסית בתקשורת בכל ימי מלחמת אוסלו, התקשורת התגייסה לתת במה לטייסים הסרבנים. הם בעצם קוראים לא לשרת בצבא כדי להביא לתבוסתו במלחמה מול האויב הערבי התקשורת מציגה את חיילים צה"ל כרוצחים ובלתי מוסריים. על זה שרון אינו זועק ולא מכנס פורומים. הוא דורש מצה"ל משימה שלא לשמה מתגייסים לצבא", אומר עו"ד שפטל.

"אמנם קבלת ההחלטה לגיטימית גם ללא משאל, ולממשלה זכות לצפות שצה"ל יבצע מה שהוטל עליו, אבל יש פה חד צדדיות: השלטון נמנע מכל פעולה נגד אלו שמסייעים לאויב חיצוני בסירובם. הרי כל אחד מהטייסים הללו קראו לאחרים להצטרף אליהם, זו עבירה שיש עליה 15 שנות מאסר כי זו הטפה לסרבנות. סירוב פקודה לא מסתיים בהדחה, כפי שעשו להם. סירוב בשעת לחימה מול אויב עונשה 10 שנות מאסר, אז להם לא עושים כלום בהיבט הפלילי, אבל מתכננים טרור משפטי סביב אלו שלא חלמו לפנות יהודים כשהתגייסו לצה"ל".

ע"ד שפטל הוסיף כי אין מה להשוות בין שני סוגי הסרבנות "ברור שהסרבנות הימנית תתרחב, כי יסוד הסרבנות השמאלית הוא בגידה, והלך מחשבה כזה משותף רק לקומץ מטורפים. אבל סירוב חיילים לפנות את אחיהם שנשלחו לישובים בסמכות וברשות, מה שרון חושב, שימחאו לו כפיים? בלתי נמנע שבנסיבות אלו רבים יסרבו, עד כדי שאי אפשר יהיה להוציא את הפלוגה לפועל. כך או כך שרון מביא עלינו קטסטרופה, בין אם ההתנתקות תתבצע, ובין אם נגיע למצב של סרבנות שלא מאפשרת לצה"ל לפעול".
