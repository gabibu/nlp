

עיריית הרצליה, בשיתוף מד"א הרצליה, יקיימו בתחילת השבוע הבא, מבצע התרמה למען ניצולי אסון הצונאמי - בבתי הספר בעיר ובסניף מד"א. מבצע 'ליבנו במזרח' יתקיים בבתי הספר בעיר ובסניף מד"א בהרצליה, ובמסגרתו ייאספו רק מוצרי היסוד הבאים: שמן, סוכר, קמח, מים מינרלים, קטניות ומוצרי פסטה.

יו"ר ועדת הבריאות והרווחה העירונית, חברת מועצת העיר רות רזניק, קראה לתושבי העיר להרתם ולסייע לניצולי אסון הצונאמי. לדבריה, "תושבי הרצליה הם בעלי מודעות חברתית וקהילתית גבוהה. במסגרת מבצע 'ליבנו במזרח' חוברים תושבי העיר לאזרחי מדינת ישראל ולמשפחת האדם בעולם כולו במטרה לסייע ולהציל חיי אדם".

ההתרמה תתקיים בכל מוסדות החינוך בעיר (בתי ספר יסודיים, חטיבות הביניים ובתי הספר התיכוניים)
ואילו כלל תושבי הרצליה הוזמנו להביא מצרכי מזון לסניף מד"א בעיר.
