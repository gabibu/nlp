

ח"כ יורי שטרן מהאיחוד הלאומי, המכיר מקרוב את יחסי ישראל רוסיה, התייחס ביומן ערוץ 7 למשבר ביחסים בין המדינות.

ח"כ שטרן אמר ביומן הלילה כי "לא צריך הרעה ביחסים אתנו כדי שהעסקה שלהם עם סוריה תתרקם. הם פשוט מחפשים עסקה שטובה להם כלכלית, הם זקוקים נואשות לשווקים. חוץ מיצוא נפט אין להם יצוא אזרחי. לכן היצוא הצבאי הפך אצלם מחדש לנכס אסטרטגי".

שטרן אמר כי ישראל לא עשתה דבר לנטרל מגמות אלו."התרעתי לפני שנים שיש למצוא דרך להפוך את רוסיה לשותפתנו בכלכלה וביטחון, כדי למנוע את חזרתה לאזור כספקית נשק לאויב. היה מצדנו זלזול מוחלט ברוסיה ובכינון יחסים עימה עד סוף שנות ה-90. מאז חל שינוי לאור ההתפתחות הכלכלית, יש התעניינות רבה בקהילה העסקית אצלנו וגם במימסד במה שקורה ברוסיה. יוסד פרויקט של מרכז קשרים אקדמיים וחינוכיים בין ישראל לחבר העמים- שכולל לימודי ישראל בעשרות מוסדות אקדמיים ברוסיה, יצירת שתוף פעולה בנושא מדעים מדויקים, הקמת קרן מחקר משותפת מדעית. אבל אף אחד לא דאג לתקצב ולהקים מחדש את הפרוייקט במשרד רה"מ, וכשדנו בנושא בועדת החינוך, נשלח נציג שאין לו סמכות לגבי הפרויקט. ברור שאם זה היה פרויקט עם אמריקה, הממשלה היתה שולחת את מיטב האנשים. בעית היחסים עם רוסיה נובעת מאי יכולת פרקטית ואי נכונות שלנו ברמת ההובלה הפוליטית ליצור מערכת יחסים ממוסדת ומסודרת איתם, לא בין אנשים פרטיים אלא בין ממשלות. אין לנו שום מאמץ הסברתי בנושא".

על השאלה מה ימנע מהרוסים את ביצוע העסקה עם סוריה אמר שטרן כי חשובה העמדה האמריקאית, לא ברמת קריאות גנאי, אלא כיפופי ידיים מאחורי הקלעים. "וזה הצד החלש שלנו. הלחץ צריך להיות שלא יעמיד אותם מול הקיר בעמדת התגוננות. בנוסף יש לנו בכל זאת כמה עניינים משותפים עם רוסיה, עלינו להודיע שהם יפורקו אם העסיקה תתבצע. רוסיה היום די מבודדת יש להשתמש בזה כקיר מגן. כמובן שכל התערבות דיפלומטית תסייע. ביטול עסקה זו הוא חשוב שכן מדובר בנשק שיעבור לסוריה ולחיזבאללה. אבל גם אם נצליח בה, יש להבין שרוסיה היא מדינה חשובה ויש לנו אמצעי קידום ליחסים איתם- אוכלוסיה רבה בארץ דוברת רוסית ובעלת השפעה שם, וגם בצד הרוסי יש יהודים, יש לנצל זאת כשדולת השפעה. אני תקוה שמהמשבר הזה תתעורר הנקודה הזו אצל מקבלי ההחלטות אצלנו שעד כה היו אטומים לנושא", אמר ח"כ שטרן.
