

מאות רבני ועידת רבני אירו אסיה ורבני אירופה מתנגדים ליוזמה להבאת רבנים מישראל למדינות חבר העמים ואירופה לעריכת גיורים ; הראשל"צ הרב שלמה עמאר תומך בכך ומבהיר: אדרוש חידוש פעילות בתי הדין בחבר העמים

מאות רבני "ועידת רבני אירו אסיה" ו"ועידת רבני אירופה" מתנגדים נחרצות ליוזמה להבאת רבנים מישראל למדינות חבר העמים ואירופה לעריכת גיורים"   כך הודיעו יו"ר "ועידת רבני אירו אסיה", הרב כהן רבה של קזחסטאן, מנכ"ל הועידה, הרב גולדשמידט ממוסקבה ומנכ"ל "ועידת רבני אירופה", הרב אבא דונר. הרבנים נפגשו אתמול עם יו"ר הכנסת, ראובן ריבלין והודיעו לו כי יפעלו נגד הבאתם של רבנים מישראל לבצע גיורים בארצותיהם.

גם הראשון לציון הרב שלמה עמאר הבטיח אמש כי הגיורים במדינות אירופה וחבר העמים ייעשו אך ורק בתיאום מלא עם "ועידת רבני אירופה". הרב עמאר אמר עוד, לדרישת הרבנים, כי בפגישתו הראשונה עם שרת המשפטים ציפי ליבני ידרוש את חידוש פעילות נציגות הנהלת בתי הדין הרבניים במדינות חבר העמים ובאירופה, פעילות שהופסקה ע"י שר המשפטים לשעבר, טומי לפיד.

בירושלים החל אתמול הכינוס השנתי של "ועידת רבני אירו-אסיה". הכינוס נימשך יומיים והערב, עם סיום הועידה, יפגשו הרבנים עם מרן הרב אליישיב שליט"א בביתו ועם נשיא המדינה משה קצב. מזכ"ל הוועידה, הרב פנחס גולדשמידט אמר כי כל רבני והקהילות היהודיות באירו-אסיה הזוכים לסיוע והכוונה בכל תחומי החיים היהודיים וייצוג הולם בוועידה בחרו להתכנס בירושלים כדי להזדהות עם ישראל והמאבק על הזהות היהודית-חרדית בה. גולדשמידט אמר עוד כי "הוועידה תמשיך בהקמת בתי כנסת, בתי ספר ותתי"ם בכל מקום שיידרש ונטפח חיים יהודיים בכל הקהילות כפי שהורונו גדולי ישראל, ע"פ מורשת ישראל סבא".

במהלך הוועידה עסקו הרבנים בנאמנות השגחה ורשימות כשרות, בעיות הלכתיות במדינות חבר העמים, בניית מערכות קהילתיות, בירורי זהות יהודית בעירוב המשפחה וכן שמעו שיעורים תורניים בנושאים אלה מפי הרבנים עמאר, מצגר, לאו, שלזינגר, והרב שאר ישוב כהן.

בקבלת הפנים החגיגית שנערכה אתמול בערב השתתפו השר נתן שצ'רנסקי, שגרירי מדינות לאטביה וקזחסטאן, פטרון הוועידה, נשיא איגוד הקהילות היהודיות בקזחסטאן אלכסנדר משקביץ.

ועידה זו מתקיימת, בחסות ובהשתתפות הנהגת "ועידת רבני אירופה". אמש אמר משקביץ כי הוועידה תמשיך לסייע לכל קהילה המבקשת להרחיב את פעילותה והזכיר לנוכחים את הועידות הקודמות שנערכו בקזחסטאן והרושם שהשאירו על הנהגתה "הדיאלוג שהחלה הועידה עם ההנהגה המוסלמית בקזחסטאן יותיר את המדינות התומכות בטרור בעמדת מיעוט בעולם המוסלמי", מקווה משקביץ.

