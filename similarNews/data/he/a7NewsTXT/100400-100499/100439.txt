

אמש סמוך לשעה 23:00 פוצצו שלושה מחבלים את הקיר בין חלקי מסוף קרני באמצעות מטען חבלה במשקל של 120 ק"ג, עברו לצד הישראלי, וירו לכל עבר.

שישה ישראלים נרצחו אמש וחמישה נפצעו בפיגוע התאבדות כפול במסוף קרני. שלושת המחבלים המתאבדים הצליחו לחדור לצד הישראלי של המסוף, חילופי האש במקום נמשכו שעות ארוכות עד ששלושת המחבלים פוצצו את עצמם ונהרגו.

מגן דוד אדום דיווח על ארבעה פצועים שפונו לבית החולים סורוקה תחת אש ע"י אמבולנסים ממוגני ירי, שנים במצב בינוני ושניים במצב קשה.

שמותיהם של ששת הישראלים שנרצחו אמש בפיגוע במסוף קרני הותרו לפרסום: הרצל שלמה, בן 53, יובא למנוחות היום ב-12:30 בשדרות. איוואן שמילוב יובא למנוחות ב-13:30 בשדרות, ודרור גזרי, בן 30, יובא למנוחות ב-14:15 בשדרות. מונעם אבו-סביה, בן 33, מדבורייה. איברהים כחילי, בן 46, מאום אל ע'נם. עופר טירי, בן 23, מאשקלון.

כתבנו קובי פינקלר דיווח כי מתחקיר ראשוני של הצבא ורשות שדות התעופה קובע כי מטען חבלה שהוצמד לדלת ברזל במסוף התפוצץ ופער פירצה בחומה המפרידה בין הצד הפלסטיני לצד הישראלי. שלושה מחבלים נכנסו לתוך המסוף, פתחו באש והשליכו רימונים לעבר העובדים והאזרחים שהיו במקום.

גדודי חללי אל אקצה של הפתח' וגדוד עיז א-דין אל-קסאם, הזרוע הצבאית של החמאס וועדות ההתנגדות העממית נטלו אחריות לפיגוע במחסום קרני .

מעבר קרני בצפון חבל עזה הוא אחד מהעורקים המרכזיים של מעבר סחורות לרצועת עזה. את המעבר ניצלו המחבלים מספר פעמים לפיגועים רצחניים שבעקבותיהם סגר צה"ל את המקום באופן חלקי ולעיתים אף בצורה מוחלטת - ולתקופה ממושכת. רק לפני כחודש נהרג סמ"ר נדב קודינסקי וארבעה חיילים נוספים נפצעו, ממטען שהניח החמאס סמוך למחסום. הערב, שוב, היה החמאס שותף בפיגוע במקום.

באחרונה, במסגרת ההקלות של ישראל לפלסטינים, הוארכו שעות הפתיחה של המסוף והוא נסגר מדי יום באחת עשרה בלילה על מנת להספיק להעביר כמה שיותר סחורות דרך גופים בינלאומיים לפלסטינים, בהם לבוש, מזון וחומרי בניין. הערב ניצלו הפלשתינאים, שוב, את ההקלות הללו.

במסוף עובדים עובדי רשות שדות התעופה והם אלה שאחראים לבדוק את המכולות שעוברות במקום.
