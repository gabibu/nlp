

בראיון מיוחד לכתבנו קובי פינקלר מסביר האלוף בני גנץ שהמצב בצפון עדיין נסבל. סרבני הימין, לעומת זאת, מטרידים אותו פי כמה.

אלוף פיקוד הצפון, בני גנץ, לקח השבוע את עצמו למחוזות שבכירי קציני צה"ל לא דיברו בהם עד כה. "אני חושב שמה שקורה לנו בחודשים האחרונים, מבחינת היכולת של הצבא למלא אחר החלטות ממשלת ישראל, יותר מסוכן מכל רקטה שתעוף. חלק מאיתנו אינו מקפיד לקבל את סמכות ממשלת ישראל ביחס לפעולות הצבא".

- אתה מודאג מתופעת הסרבנות?

"אני מוטרד יותר מהחוסן הלאומי שלנו ומהיכולת שלנו להתקיים כחברה שהחוסן והאחדות שלנו יהיו הנושא המרכזי בה. חשיבות החוסן יותר קשה והיא יותר חשובה מבעיות שיש לנו היום ויהיו לנו בעתיד במזרח התיכון. אני חושב שאנחנו לא יכולים לקבל כל מקור סמכות מלבד זה של הממשלה"

- בתקופתך לא היתה סרבנות? גם בלבנון היו קצינים סרבנים?

"הייתי מ"פ בפינוי ימית וכולם עשו שם את העבודה שנדרשה מהם. לחמתי בלבנון, אחר כך , בקרית ארבע ובקרית שמונה ואין לנו שום דרך אחרת אלא לקיים את החלטת הממשלה. כשאנחנו נפקשש את העניין של האחדות הנגזרת מהעניין הזה נפספס את כל העניין הציוני.

"תמיד התנגדתי לכל סוג של סרבנות. לא הכרתי בעניין הזה משום סוג שהוא. כשהיו קצינים או חיילים שסירבו, הם נענשו במלא חומרת הדין. אני חושב שזה חמור מאוד. יתרה מכך, אני חושב שהיום הדברים מקבלים כביכול גיבוי מוסרי לתופעה זו. זה מעלה חוסר נוחות ונזק וזה מתחיל להיות מסוכן ואסור שזה יקרה".

בתחילת האינתיפאדה השניה היה גנץ מפקד כוחות צה"ל ביו"ש. כאשר יום אחד הגיע אליו הכתב האמריקני בוב סיימון לביקור בשטח, הפתיע אותו גנץ באמירה נוקבת: "אמא שלי שרדה את ברגן בלזן. אסור שיקרה לנו אותו הדבר".

גנץ מאמין גדול בפקודיו. הוא יכול באישון לילה לנסוע לאחד המוצבים ולחלק תה חם ללוחמים. ביום רביעי השבוע שוב ירד מלשכתו כדי לשמוע וכדי להיות קרוב אל החיילים. הפגישה עם חיילי הפלוגה שאיבדה את מפקדה סרן שרון אלמקייאס בפיצוץ מטען הצד השבוע בהר דב היתה מרגשת. "לא היו תלונות, לא היו אמירות כנגד הצבא או כנגד מה שהוא עושה בהר דב. כולם עושים את עבודתם בצורה הטובה ביותר".

"אני חושב שמה שקורה לנו בחודשים האחרונים, מבחינת היכולת של הצבא למלא אחר החלטות ממשלת ישראל - מסוכן. חלק מאיתנו אינו מקפיד לקבל את סמכות ממשלת ישראל ביחס לפעולות הצבא "

מטען הצד הקטלני שגרם ביום ראשון למותו של קצין צה"ל סרן שרון אלמקייס בהר דב, העלה שוב לכותרות את פעילותו של ארגון החיזבללה לאורך גבול הצפון. בין ביקור תנחומים בביתו של שרון ז"ל בעתלית, לביקור אצל סמג"ד גדוד 13 מגולני שנפצע במורג, לאלוף פיקוד הצפון ברור מאוד מה צה"ל עושה כדי לשמור על הגבול הצפוני של המדינה:"אנשים חושבים על הפתרון המסורתי להיכנס עם טנקים, מטוסים וכלים נוספים ופשוט למחוק את סוריה ולבנון מעל המפה. אנחנו לא פועלים כך. גם זה יכול לקרות יום אחד, אבל היום המציאות היא שצה"ל מגיב, כפי שראינו גם השבוע וימשיך להגיב בהתאם לנסיבות בשטח".

- החיזבללה פיתח שיטה. יורים, אם מצליחים פוגעים, מטמינים מטענים, משגרים מזל"ט , מחממים את הגבול, ואצלנו במקרה הטוב תגובה מינורית. אין מה לעשות?

"ראשית, אל נא תגזים בעניין המזל"ט. הוא בסך הכל שהה מעל שמי נהריה 4 דקות. צריך לטפל בכך אבל בראייה הנכונה. אני גם חושב שהיישובים בצפון פורחים בארבע השנים האחרונות. נכון, שפה ושם יש קטיושות או ירי . שנית, אני לא מסכים להגדרה של 'חימום הגבול'. אם חיזבאללה היה רוצה לחמם את גבול הצפון הוא כבר היה עושה את זה. חיזבאללה לא מנסה לחמם את הגבול, כי הוא חושש מהתוצאות של ממהלך כזה. אני כן אומר שחיזבאללה מקיים פעילות שנועדה הן להציק לנו, והן להגיע להישגים משמעותיים יותר ממה שהשיג השבוע לדוגמא. אנחנו נמשיך את הפעילות בצפון בפעולות מדודות. אני חושב שאנחנו פועלים נכון".

בטיסה מעל שמי ישראל בדרכו לבקר את סמג"ד גולני הפצוע בסורוקה אומר האלוף תוך שהוא מביט על הנופים תחתיו: "ארץ קטנה יש לנו, צריך לשמור עליה" .
