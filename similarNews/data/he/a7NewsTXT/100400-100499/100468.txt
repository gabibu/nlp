

דירקטוריון חברת החשמל אישר את תקציב הפיתוח של החברה לשנת 2005, בהיקף של 1.056 מיליארד דולר. כל המשאבים שאושרו יושקעו בפיתוח מערכות הייצור, המסירה, ההשנאה והחלוקה וברכישות שונות.

יו"ר דירקטוריון חברת החשמל שלמה רוטמן, ומנכ"ל החברה, יעקב רזון, אמרו, כי תקציב הפיתוח לשנה הקרובה קטן בכ- 120 מיליון דולר מהתקציב של 2004, וזאת בשל קיטון בהשקעות במערכת הייצור, צמצום ההשקעות בתחנות משנה ומיתוג, ובהקמת רשתות מתח נמוך ומתח גבוה. עיקר תקציב הפיתוח מיועד להמשך הקמתן של תחנות כוח מסוג טורבינות גז במחזור משולב.

לדבריהם, העיכובים בכניסתם של יצרני חשמל פרטיים, בניגוד לתחזיות מוקדמות, מחייבת את חברת החשמל, לזרז הקמתן של תחנות כוח מסוג מחזור משולב, כדי למנוע מחסור בחשמל. רוטמן ורזון ציינו, שגם לאחר שחברת החשמל תבצע את כל תוכנית הפיתוח לשנת 2005, עדיין תישאר רזרבת החשמל נמוכה.

רוטמן ורזון הבהירו, שעל-מנת לעמוד במימון תקציבי הפתוח והמלאי, תגייס החברה בשנת 2005, כ- 4.6 מיליארד . מזה כ- 2.9 מיליארד  יגויסו בשוק המקומי. ובנוסף הלוואה במט"ח בסך של 1.7 מיליארד , הנמצאת בהליכי אישור. יו"ר הדירקטוריון ציין, כי חברת החשמל אינה נסמכת על תקציב המדינה, והיא מגייסת בעצמה את הכספים הדרושים לפיתוח המערכת.

רוטמן ורזון הדגישו, כל המחז"מים החדשים מיועדים לפעול בגז טבעי   ותישען על המערכת הימית והיבשתית להולכת גז טבעי, והוסיפו   כי זהו גם תקציב המשך למימוש תוכניות הפיתוח עד שנת 2011 - של מערכות ההולכה והחלוקה, שעליהן יהיה לתת מענה איכותי ואמין לאספקת החשמל.
תקציב הפיתוח יאפשר לחברת החשמל לעמוד בתחזיות של גידול בביקושי החשמל בשנים הקרובות"  אמרו, בהדגישם, כי "התקציב אינו כולל השקעות של כ- 90 מיליון דולר להשלמת המקטע הימי ולמקטע היבשתי של פרויקט הולכת הגז, שהקמתו הוטלה על חברת החשמל (קטע דור-חגית)".

מנכ"ל חברת החשמל, יעקב רזון, ציין, כי תקציב הפיתוח של החברה כולל השנה את הרחבת מערכת הייצור על ידי הקמת מחז"מ (מחזור משולב) באתר "גזר", תוספת קיטורית באתר "אשכול", מחז"מ באתר "חגית", טורבינת-גז ב"צפית", תוספת קיטורית באתר "אלון תבור", שני מחז"מים באתר חיפה, הסבה משריפת מזוט לשריפת גז טבעי בתחנת הכוח "חיפה", ועבודות בתחנות הכוח הפעילות.

לדבריו, תקציב הפיתוח של שנת 2005 כולל גם את הרחבת מערכת ההולכה וההשנאה, על ידי הקמת קווי מתח עליון ומתח-על חדשים, הקמת תחנות משנה, והרחבת תחנות קיימות, כמו גם הרחבה של תחנות המיתוג.
כמו כן כולל תקציב זה, שיפור ושדרוג מערכת חלוקת החשמל, על ידי תוספת רשתות והקמת מערכת לשליטה ובקרה של רשת החשמל.
