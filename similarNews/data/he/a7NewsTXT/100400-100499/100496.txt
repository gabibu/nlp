

תושבת שדרות נפצעה במוצאי שבת באורח אנוש מפגיעת קאסם. מוקדם יותר נפצע ילד כבן 7 כשפצצת מרגמה פגעה בו במהלך סיור בנצרים. (צילום: ארכיון - קטיף.נט)

תושבת שדרות נפצעה במוצאי שבת באורח אנוש כתוצאה מנפילת רקטת קאסם בעיר. כתבנו משה פריאל מדווח כי גם אחיה בן ה-10 של הנערה נפצע באורח בינוני והוא סובל מפגיעת ראש. השניים מאושפזים בטיפול נמרץ ילדים בבית החולים סורוקה בבאר שבע. מירי הקאסם נפצע אדם נוסף באורח קל, ועוד שניים נפגעו מחרדה.

בשבת בצהריים נפצע ילד בן שבע מהיישוב נצרים שבגוש קטיף באורח בינוני מנחיתת פצצת מרגמה במהלך סיור ביישוב. הילד, שנפגע בכף ידו, פונה על ידי צוות של מד"א לבית החולים סורוקה בבאר-שבע. אדם נוסף נפצע באורח קל ופונה אף הוא לבית החולים סורוקה. בית הכנסת שבו פגעה הרקטה נפגע לפני שבועיים מירי קסאם.

ליאור פרץ, שבנו נפצע בנצרים, מסר לכתבנו כי הילד נמצא עדיין בחדר הניתוח, וכי נמסר לו ע"י הרופאים כי כף ידו לא נקטעה.
הוא סיפר כי הילד נפצע בצהריים במהלך סיור ביישוב: "הגענו קבוצה מעטרת כהנים, קבוצה של אברכים ותלמידים, באנו להתארח בשבת ותוך כדי סיור שהיה לנו בצהריים, הגענו לנקודה מסויימת שהילדים שיחקו שם בחולות. הילד שלי היה 2 מטר מהם, והפצמ"ר נפל שם בחול. הילד נתן צעקה, הלכתי אליו ישר והכנסתי אותו לבית קרוב, שם התחלנו לטפל בו. לאחר מכן פינו אותו לסורוקה".

הוא עדכן את כתבנו משה פריאל כי הילד עדיין נמצא בחדר הניתוח ומטופל על ידי הרופאים.

כתבנו קובי פינקלר מדווח כי כוחות צה"ל החלו לפעול הלילה נגד משגרי קסאמים ופצצות מרגמה מצפון לנצרים ובשכונת זייתון בעזה. עד כה נפגעו יותר מ-18 מחבלים באזור זייתון, חלקם חמושים.

כוחות צה"ל הצליחו לפגוע הערב במחבל חמוש בציר כיסופים. כתבנו מציין כי מחבל אחר הצליח להימלט, והכוחות עורכים סריקות בניסיון לאתרו. ציר כיסופים נסגר לתנועת כלי רכב ישראלים.

באזור רפיח ירו חיילי צה"ל לעבר חמושים פלסטינים והרגו שניים מהם סמוך למוצב טרמית. מצה"ל נמסר כי הם היו חמושים ונעו באיזור שאסור לתנועה.
