

בפיקוד המרכז ספקניים מאוד בכל הקשור לתמורות האפשריות שיביא עמו השלטון החדש בתחומי הרשות הפלשתינית "נצטרך להתמודד עם הטרור לאורך זמן, בוודאי במהלך השנה הקרובה וגם אחריה", אומר אלוף פיקוד המרכז.

בפיקוד המרכז ספקניים מאוד בכל הקשור לתמורות האפשריות שיביא עמו השלטון החדש בתחומי הרשות הפלשתינית. "לאחר הבחירות יהיו הרבה מאוכזבים שלא יקבלו תפקידים בהנהגה החדשה", אומר אלוף פיקוד המרכז, משה קפלינסקי, בכנס השנתי של המכון לחקר הסביבה הטקטית, ודבריו מתפרסמים בגליון החדש של 'במחנה'.

"ההיערכות למלחמת הירושה נמשכת כבר כמה חודשים ועד היום היה להם נוח לעמוד מאחורי אבו-מאזן בציפייה לתפקיד, אבל כשלא כל זכריה זביידי ימונה לשר תהיה התפכחות והדברים עלולים להיראות אחרת. לצערי, הדרך לרכוש דומיננטיות היא באיכות הפיגועים נגד ישראל, ולכן מאוכזבי הבחירות עלולים לפנות לכוח הזרוע".

ההערכות בצה"ל גורסות כי לגורמי חוץ המשפיעים על הטרור באיו"ש יש אינטרס להבערת השטח, מתוך תפיסה כי התגברות הטרור תקשה על התקדמות מדינית ועל ביסוס מעמדו של אבו-מאזן. מדובר בטרור שיופעל לקראת הבחירות למועצה המחוקקת בחודש מאי. "נצטרך להתמודד עם הטרור לאורך זמן, בוודאי במהלך השנה הקרובה וגם אחריה", אמר האלוף קפלינסקי.
