

הכנסת אישרה את מינויו של הרמטכ"ל לשעבר, רב-אלוף (במיל') שאול מופז, לשר הביטחון.
69 חברי כנסת תמכו במינוי, 39 התנגדו ושלושה נמנעו, המליאה דחתה את שלוש הצעות האי האמון בראש הממשלה.

במהלך הצהרתו סולק מהמליאה חבר הכנסת אחמד טיבי, שאמר כי מופז "נשבע להרוג ילדים".
סיעת 'העבודה' החליטה להצביע נגד מינויו של מופז כשר הביטחון. בישיבה הבוקר הוחלט שהסיעה תתנגד למינוי, תוך הפעלת "משמעת סיעתית" בהצבעה.

ראש הממשלה אמר בכנסת כי מופז עשה רבות בשרותו בצה"ל למען בטחון ישראל "היה רמטכ"ל מצויין ואני משוכנע שימלא את תפקיד שר הבטחון בצורה הטובה ביותר" אמר שרון

המליאה דחתה את שלוש הצעות האי האמון בראש הממשלה שהגישו מרצ , שינוי והסיעות הערביות.
הצעת אי האמון של שינוי נפלה ברוב של 54 נגד 51 ח"כים ו-9 נמנעים. הצעת אי האמון של מרצ נפלה ברוב של 62 נגד 51 ח"כים ו-2 נמנעו. הצעת אי האמון של הסיעות הערביות נפלה ברוב של 63 נגד 46 ו-6 נמנעים. מפלגת העבודה הצביעה כולה אי אמון בממשלה, כפי שהוחלט בישיבת הסיעה.

ח"כ טומי לפיד, יו"ר סיעת שינוי אמר כי ממשלה צרה היא ממשלה רעה והמליץ לשרון ללכת לבחירות מוקדמות .

יו"ר האופוזיציה , בנימין בן אליעזר, אמר כי "שרון בחר להזניח את החלשים, את המובטלים ואת הגימלאים ולפרק את האחדות הממשלתית המדומה".

השר דני נווה אמר כי חברי הכנסת של מרצ תופסים "טרמפ ציני" על עניים ומובטלים בגין המצב הכלכלי והאשים את האדרכלים והתומכים בהסכמי אוסלו במצב הכלכלי הקשה שישראל שרויה בו בשל הטרור שמופעל עליה ע"י הפלסטינים.

אחר הצהריים דחה אריאל שרון את דרישתו של בנימין נתניהו בבחירות מוקדמות כתנאי לכניסתו לממשלה "ללכת היום לבחירות זה חוסר אחריות" אמר שרון, אך התחייב לכונן ממשלת אחדות לאומית.

