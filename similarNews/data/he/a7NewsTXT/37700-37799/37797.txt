

ראש סיעת "האיחוד הלאומי ישראל ביתנו" אביגדור ליברמן מסרב לפי שעה להצטרף לממשלתו של שרון. זאת לאחר שראש הממשלה העביר את הבהרותיו המדיניות לסיעה. "אין במסמך כל חדש, והוא רק מגביר את הסיכויים שלא נחזור אל הקואליציה", טענו באיחוד הלאומי.

במסמך נכתב כי כפי שכבר הוחלט בעבר, בטרם ייפתח מו"מ תובא שאלת המדינה הפלשתינית לדיון ולהכרעת הממשלה ובתקופת כינונה של הממשלה הצרה לא תקום מדינה שכזאת. צה"ל, נכתב עוד במסמך, יפעל נגד הטרור כל עוד הפלשתינים אינם מסכלים אותו בעצמם ואינם מיישמים רפורמות.

שרון הביע גם נכונות להגיע להבנות בנושא המאחזים, להקפיא את פירוקם ולא לנהל מו"מ עם ערפאת. עם זאת שרון מתנגד לשנות את קווי היסוד של הממשלה ולדבר על פירוקה של הרש"פ.
היום ייערך מפגש נוסף בין אנשי שרון לנציגי הסיעה.

למרות הקשיים בסביבת רה"מ הביעו תקווה שליברמן ייענה בחיוב או שסיעתו תתפצל, וחלקים ממנה ייכנסו לממשלה.

בלשכתו של שרון מכנים את דרישתה של "האיחוד הלאומי -ישראל ביתנו" קיצוניות וסהרוריות, וציינו כי אם הסיעה לא תצטרף לממשלה, אריאל שרון יתפטר ויביא לבחירות מוקדמות בתוך 90 יום.
