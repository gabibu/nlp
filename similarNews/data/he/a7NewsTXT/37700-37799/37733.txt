

משרד התחבורה גיבש כללים חדשים לבניית פסי האטה בכבישים העירוניים הכוללים גם הנחיות להקמת מעברי חצייה מוגבהים להולכי רגל, שיאפשרו לנהגים לזהות בקלות את פסי ההאטה ולהאט את מהירות נסיעתם, כך מדווח היום דובר משרד התחבורה.

ועדה מיוחדת בראשות מנהל אגף התכנון התעבורתי במשרד התחבורה, אינג' ישעיהו רונן, גיבשה מספר מודלים של פסי האטה שיופצו לרשויות המקומיות ויונהגו כדרישות חובה לכל הרשויות.

הכללים החדשים מחליפים את ההנחיות הקיימות שפורסמו בשנת '83 ואינן תואמות את דרישת הבטיחות כיום. לדברי רונן, ההנחיות החדשות גובשו בעקבות ניסיון רב שהצטבר בנושא בישראל ובעולם והן נועדו להגביר את בטיחותם של הולכי הרגל בכבישים.

פסי ההאטה החדשים יבנו בצורת קשת או טרפס, בשיפועים מתונים, תוך הקפדה שלא לגרום נזקים לכלי הרכב ובמיוחד לרכבים כבדים, אוטובוסים ורכב דו גלגלי. רובם של הפסים יהיו באורך של כארבעה מטר ובגובה שבין 8-10 ס"מ בפסגתם. פסי ההאטה ייבנו מאספלט או מאבן משולבת.

פסי ההאטה החדשים ישתלבו עם ההנחיות החדשות להקמת "אזורי מיתון תנועה" בשכונות או באזורי מגורים שפורסמו לאחרונה על ידי משרד התחבורה. אזורים אלה מעניקים עדיפות ניכרת להולכי הרגל על חשבון התנועה הפרטית.

במסגרת התוכנית להקמת אזורי "מיתון תנועה בערים", תוגבל מהירות הנסיעה באזורים אלה ל-30 קמ"ש, באמצעות פסי האטה, מפרצי חניה ומעגלי תנועה. מבדיקות שנערכו בישראל עולה, כי מיתון התנועה הביא להפחתה ניכרת של מהירות הנסיעה ולהגברת בטיחות. זאת, בנוסף לצמצום בזיהום האוויר באזורים אלה, מוסיף ומדווח דובר משרד התחבורה.
