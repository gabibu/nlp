

שני ישראלים נרצחו אמש בפיגוע בקניון "ערים" בכפר סבא. מחבל משכם הגיע לקניון סמוך לשעה 18:00 כשפניו למרכז הקניון. מאבטח שהיה מוצב במקום זיהה את המחבל ורץ לעברו תוך שהוא מזהיר את הסובבים מפני פיגוע. כשהגיע המאבטח למחבל, חסם את דרכו, ובאותו רגע הפעיל המחבל את חגורת הנפץ שנשא על גופו והתפוצץ.

כתוצאה מהפיצוץ נרצח המאבטח וישראלי נוסף, ככל הנראה נער בן 15, ונפצעו למעלה מ-60.
עדי ראייה סיפרו כי הפיצוץ היה בכניסה לחנות "שקם אלקטריק" למוצרי חשמל.

אמבולנסים של מד"א פינו את הפצועים לבתי החולים "מאיר", בכפר סבא, השרון ובלינסון בפתח תקווה. בין הפצועים ילדים, תינוק ופעוט בן שנתיים. כל הפצועים קל מאוד שוחררו לביתם.
בבתי החולים נותרו ,לפי שעה, 19 פצועים ,אחד קשה , שלושה במצב בינוני והשאר קל.

שר הבטחון החדש שאול מופז ביקר הערב את הפצועים בבתי החולים.

המטען לא הכיל ברגים או חלקי מתכת, ולכן הפצועים סובלים מפגיעות רסיסים בעיקר, במשטרה מעריכים כי מדובר במטען גדול יחסית, שמשקלו קרוב ל-10 ק"ג.

כוחות הבטחון ניתקו את כל הקווים הסלולארים באזור הקניון מחשש למטען נוסף.

ארגון "גדודי אל-קודס", הזרוע הצבאית של הג'יהאד האסלאמי, נטל אחריות לפיגוע. בהודעת הארגון נאמר כי מחבל התופת הוא נביל סוואלחה, תושב מחנה הפליטים בלאטה שבאזור שכם.

בשבועות האחרונים היו 57 התרעות על פיגועים, מהם שמונה שהתקבלו אתמול בבוקר, אך אף אחת מההתרעות הללו לא היתה ממוקדת.

רוב מחבלי התופת יוצאים מהעיר שכם, ובצה"ל אומרים כי בכל פעם שמוסר העוצר יוצאים מפגעים, החודרים לתוך "ישראל הקטנה".
