

מומחים בתחום המים בישראל חוששים כי הלבנונים מזהמים במי שפכים את ערוצי הנחלים הזורמים מלבנון לישראל. ישראל פנתה לאו"ם לבדוק את אמיתות החשדות.

בימים האחרונים הבחינו תצפיות של צה"ל וגורמים אזרחיים בצפון במכליות לבנוניות הפורקות נוזלים בלתי מזוהים בערוצי הנחלים הזורמים לישראל. התצפיות הבחינו במכליות, המשמשות לשאיבת מי ביוב מבורות הספיגה בכפרים של דרום לבנון. הן הגיעו לערוץ נחל עיון, הזורם מאות אחדות של מטרים מגבולה הצפוני של ישראל, ופרקו את התכולה לתוך מי הנחל, נחל עיון, הזורם מלבנון לישראל, לעבר "מפל התנור", הסמוך למטולה.

בישראל חוששים כי הזיהום מתבצע גם במקומות מוסתרים בערוץ נחל הווזאני, אחד ממקורות החצבני בישראל, שהוא עצמו ממקורות נחל דן. כתב עתי"ם מוסר כי מומחי מים הביעו חששם שבדרך זו עשויים הלבנונים לזהם במי ביוב את מי הנחלים הזורמים מלבנון לעבר ישראל, וכי בכך עשויה להיגרם פגיעה קשה לאיכות המים בנחלים.

בעקבות זאת פנו גורמים בישראל בתלונה לאו"ם, לבדוק את החשדות שלפיהם מזהמים הלבנונים את מקורות המים של ישראל.

בעונה זו של השנה מפל התנור יבש, ומשום כך קשה לבדוק את אמיתות החשדות, אולם עם בוא החורף תחל זרימה בנחל עיון, והמים המזוהמים במי שפכים עשויים לזרום גם למאגרי המים בישראל.

גורמים בישראל מסרבים להגיב על החשדות, והם מחכים לתוצאות הבדיקה של האו"ם.
אמש הגיב ח"כ זבולון אורלב יו"ר ועדת החינוך והתרבות על הידיעות בדבר זיהום הנחלים. לדבריו, ישראל תשלם מחיר כבד על הוויתורים ועל חוסר הנחישות שמגלה הממשלה בפרשת הטיות החצבני ושאיבת המים מהווזאני. הלבנונים, הסורים, והחיזבאללה מנצלים ללא היסוס את אזלת היד של הממשלה, כל חולשה נוספת תעלה למדינת ישראל ביוקר רב, עם הצמדה וריבית גבוהה.
אורלב קורא לממשלה לעצור את הסחף ולהגיב בחומרה.
