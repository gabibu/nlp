

עצמות אדם נתגלו באתר חפירות בכנסייה הסקוטית, והדבר גורם לאי שקט בקרב אנשי הקהילה החרדית בטבריה. החפירות מתנהלות בשטח הכנסייה, שבו עתיד להיבנות מלון חדש. החפירות הארכיאולוגיות מתנהלות בעקבות הסכם, שאליו הגיעו ראשי הכנסייה הסקוטית בטבריה עם אנשי "אתרא קדישא", העומדים על משמר ההשגחה על קדושת הקברים היהודיים העתיקים. הם טוענים כי השטח שבו עתיד להיבנות המלון החדש היה בעבר בית קברות יהודי עתיק.

על פי ההסכם, נועדו החפירות לבדוק מציאותם של קברים עתיקים במקום שבו עתיד לקום המיזם התיירותי.

בחפירות שהתנהלו בימים האחרונים נחשפו קברים עתיקים אחדים, ועתה ארכיאולוגים בודקים את מקורם. בעקבות זאת עתידים להתכנס נציגי הכנסייה הסקוטית, אנשי "אתרא קדישא" ומשרד הדתות, וזאת כדי לבדוק את הממצאים החדשים.

הרב רפאל כהן, מראשי המתנגדים לחפירות, אמר כי אם נכונות הידיעות על מציאת עצמות אדם וקברים, הרי שהחפירות במקום חייבות להיפסק וכך גם הכוונה לבנות את המלון.

יצוין כי בקיץ 2001 התרחשו בטבריה מהומות קשות של חרדים ושל אנשי "אתרא קדישא", שניסו למנוע את החפירות הארכיאולוגיות באתר הכנסייה הסקוטית.
