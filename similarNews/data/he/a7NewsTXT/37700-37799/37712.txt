

"החלטה היסטורית", כך הגדיר יו"ר "ישראל בעלייה" השר נתן שרנסקי את החלטת הממשלה להרחיב את מעגל הזכאים לסל קליטה ולהעניקו לכל עולה, ללא הבחנה בין ארצות המוצא.

סל הקליטה ניתן עד כה לעולים ממדינות חבר העמים ואתיופיה בלבד, ובשנה האחרונה התווספו לזכאי הסל גם יוצאי צרפת וארגנטינה .

ההחלטה תחול על עולים חדשים שיגיעו לארץ מתחילת החודש הבא ואילך. רה"מ שרון קרא לעשות כל מאמץ להגביר את העלייה לישראל, כולל מארצות המערב. לדבריו, "העלייה היא התשובה האמיתית לכל הבעיות שלפנינו".

עוד החליטה הממשלה כי מעתה יזכו הוריהם של חיילים עולים לאזרחות תחת הגדרה מיוחדת של "הורי חיילים", גם אם הם אינם זכאי חוק השבות.

שרנסקי אמר לאחר קבלת ההחלטה כי הוא מברך על מציאת פתרון לבעיה והביע תקווה כי לא ייראו יותר מקרים טראגיים כמו זה של סגן גרמן רוז'קוב ז"ל, שאמו זכתה לקבל אזרחות רק לאחר מותו של בנה בקרב עם מחבלים.

לדבריו, מעתה הורי החיילים יקבלו את האזרחות בתהליך אוטומטי. ההחלטה שהתקבלה הייתה סופו של תהליך שבו הורה ראש הממשלה על הקמת צוות שרים בראשותו של שר המשפטים מאיר שטרית למצוא פתרון לבעיית הורי חיילים שאינם זכאי חוק שבות. לאחר כמה ודשי דיונים החליטה הוועדה כי "הורה של חייל בודד, שאינו זכאי חוק השבות, יוכל, עם גיוסם של הבן או הבת, להיכנס לתהליך אוטומטי מדורג של קבלת אזרחות. התהליך יארך חמש שנים, ובמהלכן יהיה אותו הורה תושב ארעי למשך ארבע שנים, שנה נוספת תושב קבע, ולאחר חמש שנים הוא יקבל את האזרחות".
