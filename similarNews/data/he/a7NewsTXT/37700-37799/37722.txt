

הר הגעש אל רוונטאדור שבאקוואדור התפרץ ופלט אפר לוהט וגזים, אך לא נמסר על נפגעים, כך הודיעו השלטונות המקומיים.

הר הגעש, שתרגום שמו הוא "המתפוצץ", החל להתפרץ אתמול בשעה 14:00 לפי שעון ישראל. זרם בוער של גזים, אפר וסלעים גלש במורדותיו כשהוא שורף את כל מה שנקרה בדרכו.

"זו התפרצות גדולה מאוד", אמר הוגו ייפז, מנהל המכון הגאופיזי של אקוואדור, והוסיף כי החשש העיקרי הוא מהזרמים הבוערים של אפר וסלעים, המכונה "זרמים פירוקלאסטיים", שהטמפרטורה שלהם יכולה להגיע ליותר מ-800 מעלות צלסיוס. "הם גדולים ומכסים כמעט את כל הר הגעש".

"אל רוונטאדור", שגובהו 3561 מ', שוכן בג'ונגל של האמזונס, סמוך ללב תעשיית הנפט של המדינה.

מפקד משטרת המחוז מילטון בורחה אמר לעיתונאים, כי כ-2000 בני אדם חיים או עובדים באזור, אך לא נמסר על נפגעים. הוא הוסיף כי צוותי הצלה בודקים כעת את האזור.

הצלב האדום המקומי דיווח כי אפר החל לרדת בחלקים של הבירה קיטו וסביבותיה כשהוא נישא ע"י הרוחות. נמל התעופה הראשי של העיר נסגר זמנית.
