

מכת גניבת תמרורי דרך קיימת בדרום הארץ, כך דיווח דובר חברת מע"צ לכתב עתי"ם.

על פי טענת הדובר, סניף מע"צ במחוז הדרום, נאבק זה שנים בתופעה זו של פירוק תמרורים וגניבתם.

מסתבר כי התופעה קיימת לאחרונה, בעיקר בכביש דימונה-באר שבע באזור צומת ערוער (ערערה בנגב), חיבור הכביש לדימונה עם דרך מס' 80 ערד, כביש עוקף באר שבע (מס' 40), בקטע הצפוני שלו ובקטע לצומת טללים (לכיוון דימונה) וכן בכביש רביבים-גבולות (מס' 222).

סניף חברת מע"צ בדרום, הגיש עד כה תלונות למשטרה בגין גניבת 157 תמרורים. לדעת מע"צ יש להניח שהחומר הגנוב, פח ואלומיניום, נמכר בשווקים השונים.

בתלונה זו של מע"צ למשטרה מועלה גם הסיכון שבהסרת השלטים לבד מגניבת רכוש המדינה.
