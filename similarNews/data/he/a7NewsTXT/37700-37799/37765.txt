

פיצוץ גדול נשמע בשעה 18:10 בקניון "ערים" במרכז העיר כפר-סבא ברחוב ויצמן פינת כצנלסון.
עדי ראייה סיפרו כי הפיצוץ היה בכניסה לחנות "שקם אלקטריק" למוצרי חשמל.

ממקום הפיגוע פונו 69 פצועים ומוכי הלם לבתי החולים "מאיר", בכפר סבא,השרון ובילינסון בפתח תקווה, בהם ילדים , תינוק ופעוט בן שנתיים. כל הפצועים קל מאוד שוחררו לביתם.

בבתי החולים נותרו ,לפי שעה, 19 פצועים ,אחד קשה , שלושה במצב בינוני והשאר קל.

בפיגוע נהרגו שני בני- אדם ,אחד מההרוגים ככל הנראה מאבטח הקניון שניסה למנוע את כניסתו של המחבל לחנות החשמל.

שר הבטחון החדש שאול מופז ביקר הערב את הפצועים בבתי החולים.

המטען לא הכיל ברגים או חלקי מתכת ולכן הפצועים סובלים מפגיעות רסיסים בעיקר, במשטרה מעריכים כי מדובר במטען גדול יחסית, שמשקלו קרוב ל-10 ק"ג.

כוחות הבטחון ניתקו את כל הקוים הסלולארים באזור הקניון מחשש למטען נוסף.

ארגון "גדודי אל-קודס", הזרוע הצבאית של הג'יהאד האסלאמי, נטל אחריות לפיגוע. בהודעת הארגון נאמר כי המחבל המתאבד הוא נביל סוואלחה, תושב מחנה הפליטים בלאטה שבאזור שכם.



