

בבחירות בטורקיה זכתה המפלגה האיסלמית ב34% מקולות הבוחרים. לדבריו של הדוקטור קידר,מזרחן מאוניברסיטת בר אילן , מדובר במפלגה ותיקה מאד, שמדי כמה שנים היא מחליפה שם.

לדברי קידר, "החלום הוורוד" של המפלגה האיסלמית הוא להחזיר את האיסלאם כחלק מהמדינה, להחזיר את הכתב הטורקי הישן. הם היו רוצים גם להחיות את בתי הדין השאריים (על פי ההלכה המוסלמית). להחזיר את המעמד של המסגדים, וכן את מעמדם של הדרשנים ושל פוסקי ההלכות. כן להלביש חזרה את הבנות בלבוש איסלמי".

אך הצבא, אומר קידר, לא יאפשר מגמה זאת. "הם ימצאו דרך לחיות עם זה באופן שלא ירגיז את הצבא. הצבא לא ירשה להפוך את טורקיה למדינה איסלמית".

קידר מוסיף ומציין כי ייתכן שהתנהגותם של האמריקנים כלפי עירק ואפגניסטן בהפצצותיהם המאסיביות ובאיומים המשוגרים כלפיהם, היא שהעלתה את המפלגה האיסלמית לשלטון. הדבר צריך להדליק נורות אדומות אצל האמריקנים, אומר קידר.

אהוד יערי, הפרשן לענייני ערבים בערוץ 2, אמר כי אף על פי שרק שליש מהקולות ניתנו לתנועה האיסלמית בפועל, הרי שבגלל כללי הבחירות במדינה תאייש תנועה זו יותר מ 280 מושבים בפרלמנט.

יערי ציין כי ייתכן שלתוצאותיהן של בחירות אלו יהיו השפעות על ההכנות האמריקניות למלחמה נגד עירק, ועל כל פנים הוא סבור כי שיתוף הפעולה עם ישראל יפחת, אם כי לא בתחומים בהם מעורב הצבא הטורקי.
