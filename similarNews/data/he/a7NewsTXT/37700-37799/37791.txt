

נלכדה חוליית חמאס שתכננה פיגוע בישיבה התיכונית בגבעת החרסינה שבקריית ארבע.
בבית בחברון עצרו כוחות צה"ל את מוחמד אבו ורדה,נביל טאלב עואודה ומוראד בדר שאהין, מבוקשים מהחמאס. ברשותם נתפסו שני רובים, שני אקדחים, רימון, מחסניות ותחמושת. השלושה תכננו לבצע פיגוע חדירה בישיבה התיכונית בגבעת החרסינה בקריית ארבע.

מוחמד אבו ורדה, מחבל חמאס בכיר, מתגורר בחברון. בשנת 1996 היה חבר בתשתית הצבאית של חסן סלאמה. בחורף 1996 ביצעו מחבליו של סלאמה פיגועי תופת קשים בקווי 18 בירושלים ובתחנת ההסעות באשקלון. אבו ורדה איתר וגייס את שלושת מחבלי התופת שביצעו את הפיגועים הללו, שבמהלכם נרצחו 46 אזרחים וחיילים, ונפצעו כ 100 ישראלים.

הוא "נשפט" בידי הרש"פ ל"מאסר עולם" ושהה בכלא הרש"פ ביריחו עד לאפריל 01, אז שוחרר מ"כלאו" והוברח לחברון. מבוקש חמאס נוסף הוא נביל טאלב עואודה, תושב חברון ו"סטודנט" באוניברסיטת חברון. הוא שימש יד ימינו של אבו ורדה. עואודה גייס מחבלים נוספים לביצוע פיגועי תופת באזור חברון ובשטח ישראל הקטנה. המבוקש השלישי הוא מוראד בדר שאהין, אף הוא מחברון. שאהין השתתף בחולייתם של מבוקשי החמאס מחמוד אבו הנוד ואיאד בטאט, אשר חוסלו במהלך פעילות יזומה של כוחות הביטחון.

מעצרם של השלושה הוא, לדבריהם של גורמי ביטחון, נדבך חשוב בסיכול פעילותה הענפה של תשתית החמאס הצבאית באזור חברון .

שני מחבלים מהחמאס נהרגו אתמול מפיצוץ שאירע במכוניתם בעיר שכם. ארבעה עוברי אורח נפצעו. אחר ההרוגים הוא חמד סדר, מחבל חמאס, תושב מחנה עסכר. חמד הוא דודו של מוחמד בוסטאמי, מחבל גדודי עז א-דין אל קסאם, שביצע את הפיגוע באריאל לפני שבוע, הפיגוע שבו נהרגו שלושה ישראלים. חמד היה עצור בישראל וברש"פ.

כוחות צה"ל עצרו אתמול תשעה שוטרים פלשתינים העובדים כשומרים בבית החולים הממשלתי ברמאללה ובמשרד החינוך הפלשתיני במערב העיר.

משטרת ירושלים מסרה צווים לעשרה מחבלי פאתח' כדי למנוע מהם להתקרב לאזור הר הבית ולרחובות סלח א דין וסולטן סולימאן, הסמוכים לעיר העתיקה במשך כל חודש הרמדאן. הדבר נועד למנוע תסיסה בעיקר בזמן תפילות יום השישי.

אתמול הרס המנהל האזרחי חמישה בתים בכפר יעבד שבנפת ג'נין לאחר שניבנו שלא כחוק.

סמוך למעבר סופה ברצועת עזה חיסל צה"ל שוטר פלשתיני. מצה"ל נמסר כי לעבר עמדה של צה"ל נורתה אש פלשתינית, ואף הושלכו רימונים. מאש התגובה של חיילינו נהרג השוטר.
