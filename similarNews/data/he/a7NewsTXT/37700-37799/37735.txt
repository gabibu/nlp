

סוריה, המכהנת כחברה לא קבועה במועצת הביטחון של האו"ם, תצביע נגד הצעת ההחלטה האמריקנית בנושא עיראק, כך אישר שר ההסברה הסורי, עדנאן עומראן, בראיון שפורסם היום בעיתון "אל-חיאת", היוצא לאור בדובאי.

"כל התירוצים שמציגה ארה"ב להצדקת תוקפנותה, אינם מתקבלים על הדעת", אמר השר הסורי בהתייחסו להצעה אותה מתכוונת ממשלת ארצות הברית להגיש היום.

יצוין כי גם צרפת ורוסיה החברות הקבועות המועצת הביטחון של האו"ם מסתייגות במידת מה מההצעה האמריקאית וקובעות כי הן מתנגדות לשימוש אוטומטי בכוח.

בדבריו בראיון ב"אל-חיאת" הוסיף השר הסורי כי "יהיה זה נס למנוע מתקפה נגד עיראק מצד ארה"ב, משום שממשל בוש קיבל כבר את ההחלטה".
