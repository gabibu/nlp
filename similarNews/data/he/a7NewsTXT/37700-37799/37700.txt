

כוחות צה"ל עצרו בבית בחברון את שלושת המבוקשים- מחמד אבו ורדה,נביל טאלב עואודה ומוראד בדר שאהין. במהלך המעצר נתפסו ברשות המבוקשים אמצעי לחימה שכללו 2 רובים, 2 אקדחים, רימון, מחסניות ותחמושת. החשד הוא כי השלושה תכננו לבצע פיגוע בישיבה התיכונית בגבעת החרסינה בחברון.

גורמי בטחון סבורים, כי בימים אלה הכווין ראש חוליה צבאית, שפעל תחת אחריות השלושה,
פיגועים נגד ישובים יהודים באזור חברון.

כתב עתי"ם מציין, כי מחמד אבו ורדה, בן 26, במוצאו ממחנה הפליטים פוואר, תושב
חברון, הוא פעיל חמאס צבאי בכיר. בשנ ת 1996 היה חבר בתשתית הצבאית של חסן סלאמה,
פעיל חמאס צבאי מרצועת עזה, אשר הוציאה לפועל את פיגועי התופת הקשים בחורף 1996
בקווי 18 בירושלים ובתחנת ההסעות באשקלון. תפקידו של אבו ורדה היה איתור וגיוס
שלושת המתאבדים לפיגועים הללו אשר במהלכם נרצחו 46 אזרחים וחיילים ונפצעו כ-100
ישראלים.

עוד דווח, אבו ורדה נשפט על ידי הרשות הפלשתינית למאסר עולם, ושהה בכלא
הרשות ביריחו, באפריל 2001 שוחרר מן הכלא והוברח לחברון. עם הגיעו לחברון, חזר
לפעילותו הצבאית ושימש כאחד מראשי החמאס הצבאי בעיר. אבו ורדה היה מעורב בגיוס
פעילים צבאיים לביצוע פיגועי התאבדות וירי.

נביל טאלב עואודה, בן 22, במוצאו מחרבת אל בורג', תושב חברון, סטודנט באוניברסיטת
חברון, נחשב לפעיל חמאס צבאי אשר שימש כיד ימינו של אבו ורדה. נביל נחשב כמי ששילח
בחודש ספטמבר 2001 סטודנט נוסף מאוניברסיטת חברון בשם מחמד קלאלוה לרמאללה לצורך
פגישה עם פעיל אשר היה אמור להוציאו לפיגועי תופת בישראל. מסיבה שאינה ברורה,
הפיגוע נדחה והמתאבד נתפס לפני שהצליח לבצע את הפיגוע. נביל עסק יחד עם אבו ורדה
בגיוס פעילים נוספים להוצאת פיגועי תופת וירי באזור חברון ובישראל.

מוראד בדר שאהין, בן 24, תושב חברון, פעיל חמאס צבאי, חבר חולייתם של מבוקשי החמאס
מחמוד אבו הנוד ואיאד בטאט, אשר חוסלו במהלך פעילות יזומה של כוחות הבטחון.
לאחרונה סברו בשב"כ ובצה"ל כי מוראד משמש כפעיל צבאי בחולייה שבראשה עומד מוניר
מרעי, מבוקש האחראי לביצוע הפיגוע ביישוב אדורה אשר במהלכו נרצחו 4 ישראלים ונפצעו שבעה.

מעצרם של השלושה מהווה לדברי גורמי בטחון נדבך חשוב בסיכול פעילותה הענפה של תשתית
החמאס הצבאית באזור חברון אשר פועלת לביצוע פיגועים נגד מטרות ישראליות, צבאיות
ואזרחיות, באזור חברון ובתוך מדינת ישראל.

שני מחבלים מהחמאס נהרגו אחר הצהריים מפיצוץ שאירע במכוניתם בעיר שכם. ארבעה עוברי אורח נפצעו. עדיין לא ברורה הסיבה לפיצוץ, אולם הפלסטינים טוענים כי מדובר בהתנקשות ישראלית.

אחר ההרוגים הוא חמד סדר, בן 32, פעיל חמאס מוכר, תושב מחנה עסכר. חמד הוא דודו של מוחמד בוסטאמי, פעיל גדודי עז א-דין אל קסאם, שביצע את הפיגוע באריאל לפני שבוע, בו נהרגו שלושה ישראלים. חמד היה עצור בישראל וברשות הפלסטינית.

זהות ההרוג השני, אף הוא איש חמאס, טרם הובררה, אולם ליד גופתו נמצאה תעודות של עומר סדר, אחיינו של חמד.












