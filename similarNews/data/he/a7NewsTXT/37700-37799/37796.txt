

הבחירות, הקדמתן וההיערכות אליהן מקבלות תנופה בימים אלה. סיעות העבודה, מר"צ ושינוי הסכימו אתמול לפעול להקדמת הבחירות. בפגישה בין יו"ר העבודה בנימין בן אליעזר לבין יו"ר שינוי יוסף טומי לפיד, הוחלט לנסות לקבוע את הבחירות ל 11 במרץ 03', ז' באדר ב' תשס"ג.

המרוץ לקראת ראשות מפלגת העבודה ייפתח מחר בעימות ראשון בין שלושת המתמודדים על ראשות מפלגת העבודה. העימות יתקיים בסמינר רמת אפעל בהנחייתו של מזכיר מחוז הקיבוצים בעבודה יגאל צחור. שלושת המתמודדים: בן-אליעזר, מצנע ורמון יתבקשו לענות על שאלות שיציג הקהל. צפוי שגם ראש הממשלה לשעבר אהוד ברק יגיע לכינוס.

שר החוץ המתפטר שמעון פרס נפרד אתמול זו הפעם השלישית ממשרד החוץ. בדברי פרידתו מעובדי המשרד הביע פרס את בטחונו כי בוא יבוא מזרח תיכון חדש. לדבריו, ישנה אפשרות שהמזרח התיכון החדש יהיה מקום נורא עם פצצות גרעיניות וביולוגיות, עם טרוריסטים "על כל צעד ושעל", כלשונו, ומאידך גיסא אפשר שזה יהיה מזרח תיכון חדש של שיתוף פעולה, של כלכלה מודרנית, כלכלת שוק של "שערים פתוחים, ושל שמים פתוחים", וכל העמים ישתפו פעולה כלכלית. מדובר, לדבריו, על מהלך שיתרחש בעוד כארבע שנים.

פרס אמר כי בתכנית "מפת הדרכים" טמונה שגיאה משום שהיא בנויה על "התקדמות בשורה", כדבריו, במקום על "התקדמות חזיתית". יש, לדבריו, לבצע בבת אחת את המלחמה בטרור, את ניהול המו"מ על הסדר הקבע ואת עריכת הרפורמה בצורת הממשלה. אם התכנית תתקדם "בשורה", כלומר יעשו צעד ויעצרו לבחון את טיבו ואת מידת הצלחתו, יהא גורלה של התכנית כגורל ההמתנה ל"שבעת ימי השקט", שמעולם לא הגיעו.

תומך נוסף להקדמת הבחירות הוא בנימין נתניהו. הוא הבהיר אתמול כי לא הציג לרה"מ שרון תביעות בתחום המדיני כתנאי להצטרפותו לממשלה. בתגובה לפרסומים כי הוא תובע את סילוק ערפאת אמר נתניהו כי התנאי היחידי שהציג הוא הליכה לבחירות מוקדמות. רק בדרך זו, לדבריו, יוכל הליכוד להכפיל את כוחו וליישם תוכנית כלכלית להצלת המשק. נתניהו מאמין שבתחום המדיני אפשר למצוא נוסחאות גישור עם ראש-הממשלה, כשם שנמצאו נוסחאות גישור עם שר החוץ שלעבר שמעון פרס, שעמדותיו רחוקות מעמדות הליכוד "מרחק של שנות אור", לשון הודעת נתניהו.

שלמה פילבר, ראש לשכת בנימין נתניהו, אמר לערוץ 7 כי כל התנאים שהציב נתניהו לשרון עוסקים בהקדמת הבחירות. נתניהו, לדבריו דורש להקדים את הבחירות, ועל פי תיאום מוקדם להחליט על תאריך מוסכם לבחירות מוקדמות בליכוד. כמו כן מבקש נתניהו כי יוסכם שהמפסיד בבחירות המוקדמות יתייצב מאחורי מי שינצח, וזאת כדי להמשיך את שיתוף הפעולה. ככל שיעבור הזמן, אומר פילבר, השמאל יתגבש ויפעל לנגח את מהלכיה של הממשלה, דבר שעלול לשחוק את התמיכה הציבורית בימין ולפגוע בעלייתו של הליכוד. לפי הסקרים בבחירות אמור הליכוד להכפיל את כוחו ולהגיע ל 40 מנדטים בקירוב, מציין פילבר.

עם זאת יש מי שמתנגד לבחירות מוקדמות. אתמול בישיבת סיעת הליכוד בכנסת אמר ראש הממשלה כי ללכת לבחירות כעת זה מעשה חסר אחריות. לפיכך הוא ישאף להרחיב את ממשלתו הנוכחית, אך זאת רק על בסיס קווי היסוד שלה. "המדיניות לא תשתנה", הדגיש שרון, וההבנות האסטרטגיות עם ארצות-הברית יישמרו. הוא הביע תקווה שבנימין נתניהו יצטרף בכל זאת לממשלה, וטען ששיחותיו עמו היו ברוח טובה. את דברי שרון הביא כתבנו חגי סרי. הוא מציין כי בישיבתה של סיעת הליכוד נתבעו כל חברי הכנסת של הסיעה והשרים שלה להקפיד על נוכחות מרבית במליאת הכנסת.
