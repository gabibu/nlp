

שוטרי סיור ממשטרת שומרון, בסיוע צה"ל, עצרו אמש 4 מערביי יש"ע, החשודים בהשלכת בקבוקי תבערה לעבר כביש חוצה שומרון - בין צומת אריאל לבין צומת תפוח, סמוך לג'מאעין.

אמש הושלכו בקבוקי תבערה על הכביש. שוטרים שהיו במקום נכנסו לכפר ג'מאעין ועצרו רכב ובו שני חשודים, כשברשותם 2 מיכלי דלק. האחד מלא והאחר ריק. השנים נעצרו על ידי המשטרה. בסריקות בכפר נעצרו עוד 2 נערים, שהלכו עם בקבוקי זכוכית לעבר מטע זיתים סמוך לכביש.

בידי המשטרה זהותו של חשוד נוסף, שטרם נעצר. בכוונת המשטרה להעמיד את החשודים לדין בפני בית דין צבאי בהקדם.
