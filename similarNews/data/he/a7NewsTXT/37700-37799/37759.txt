

יגאל אסרף, שלמה אדרי, אלון קרואני ויגאל אביסרור עתרו לבג"צ נגד נציבת שירות בתי הסוהר אורית אדטו. הם דורשים שבג"צ יתערב וימנע את פיטוריהם משירות בתי הסוהר.

הארבעה שרתו ביחידת העלית של השב"ס - יחידת נחשון והם פוטרו בשל מעורבותם בבריחתו של מחמוד אבו ג'מוס בחודש מאי. אבו ג'מוס נמלט מרכב המעצר בצומת תשבי בצפון. ארבעת העותרים ליוו אותו במכונית של שירות בתי הסוהר.

ארבעת הסוהרים טוענים בעתירה כי האחריות למחדל מוטלת על אנשים רבים וכי פיטוריהם נובעים מנסיון להתחמק מנתינת הדין על המחדל. "ההתעלמות המתמשכת מהתרעות על מחדלים וליקויים בוודאי מצדיקה הטלת אחריות על מי שאחראי לכך, ולכן פיטורי העותרים נראים כמו נסיון לחיפוי ולהדחקת הצורך לבוא חשבון עם המשיבה ועם סגל הפיקוד הבכיר", טענו העותרים.
