

סדאם חוסיין אמר בראיון לשבועות המצרי "אל אוסבוע" כי עירק נערכת למתקפה אמריקנית כאילו היא עומדת להתרחש בתוך שעה. "אנו נערכים כאילו המלחמה אמורה להתרחש בתוך שעה. אנו מוכנים נפשית", אמר נשיא עיראק.

עוד אמר שליט עירק: "בניגוד למה שאנשים מסוימים חושבים, העם הערבי אינו שרוי בשינה עמוקה. ההפגנות בעולם הערבי ובמערב, בהשתתפותם של מאות אלפי רודפי שלום המתנגדים למלחמה בעם העירקי, קוראות תיגר על רצון הימין הציוני והקיצוני בוושינגטון להרוס את עירק".

"אין ספק שהזמן משחק לטובתנו, וכי עלינו להרוויח זמן נוסף, משום הקואליציה האמריקנית-בריטית עשויה להתמוטט מסיבות פנימיות ובלחץ דעת הקהל בארה"ב ובבריטניה", אמר.

העיתון הבריטי "טלגרף" דיווח כי סדאם חוסיין הורה לסוכניו לחסל מנהיגים עיראקים גולים, המתגוררים בלונדון, כדי למנוע אפשרות שאלה יקימו ממשלה חלופית, זאת, לקראת ההתקפה האמריקנית הצפויה שנועדה להדיח את משטרו.

בעתון נמסר שמידע מסווג שהגיע בשבוע שעבר לידי בכירים בשירותי הביון של ארה"ב ובריטניה עולה כי סדאם חתם על צו נשיאותי המורה לחסל את מנהיגי הגולים "בכל דרך ובכל אמצעי שיידרשו".

"סדאם חוסיין הידק את קשריו עם שליט לוב, הקולונל מועמר קדאפי, שכידוע מחזיק בתאים של 'סוכנים רדומים' בבריטניה ובאירופה , כדי שיסייע לו בחיסול מתנגדי המשטר העיראקים", דיווח ה"טלגרף".

פרטי הצו הנשיאותי שהופץ בשבוע שעבר מהארמון הנשיאותי של סדאם בבגדד לסוכני מודיעין באירופה ובמזרח-התיכון, נקלט על-ידי שירותי הביון הבריטיים, במרכז ההאזנה GCHQ בצ'לטנהאם, על-ידי לווייני הריגול של ה-CIA וכן על-ידי סוכנים במזרח-התיכון.

יצוין כי ארגוני האופוזיציה העירקיים מנהלים באחרונה דיונים מפורטים על אופיה של הממשלה החלופית, ועל הרכבה, אם אכן יופל משטרו של סדאם. כינוס של כל ארגוני האופוזיציה העירקיים מתוכנן להיערך במהלך חודש נובמבר בבריסל.

ובשטח החל חיל האוויר האמריקני להתאמן על תקיפת יעדים בעירק כך מדווח היום העיתון "ניו יורק טיימס". על פי הדיווח, בימים האחרונים החלו טייסי הצי האמריקני המוצבים על נושאת מטוסים במפרץ הפרסי לערוך תקיפות דמה על מטרות שונות בעירק, ובהם שדות תעופה, מגדלים ואתרים צבאיים נוספים, וזאת במטרה להכיר את יעדי התקיפה אם יורה ממשל בוש על מלחמה בעירק.

מקורות בפנטגון אמרו לעיתון כי שר ההגנה דונלד ראמספלד אישר למטוסי הצי להפציץ מגוון רחב של מטרות, "שאותן תתקשה עירק לשקם", כך נכתב.
