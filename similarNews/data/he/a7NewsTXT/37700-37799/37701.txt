

בנימין נתניהו השיב בחיוב להצעתו של ראש הממשלה שרון לשמש שר חוץ בממשלתו, אך זאת בתנאי שיפעל להקדמת הבחירות. נתניהו הציב כמה תנאים נוספים, הנוגעים לערפאת ולגדר ההפרדה.

רה"מ שרון הודיע כי הוא מברך על נכונותו העקרונית של נתניהו להצטרף לממשלה בראשותו. יחד עם זאת, עדיין הוא בוחן את התנאים השונים שהציב נתניהו להצטרפותו.

יו"ר תנועת "מולדת", ח"כ הרב בני אלון שיבח את רב אלוף במיל. שאול מופז על הסכמתו לקבל עליו את תיק הביטחון. מינויו של הרמטכ"ל לשעבר רב אלוף שאול מופז לתפקיד שר הביטחון אושר בממשלה, והיום יביא רה"מ שרון את המינוי לאישור הכנסת.

בסיעת "האיחוד הלאומי ישראל ביתנו", שהיא היעד העיקרי שאליו מכוון שרון את מאמציו לכינון ממשלה צרה, נתגלעה מחלוקת. ליברמן סובר כי יש להקדים את הבחירות, ואילו "מולדת" ו"תקומה" סבורות כי יש להצטרף לממשלה.

בפגישה, שהתארכה מעל לשעתיים, דנו הצדדים בנושאי מדיניות חוץ, כלכלה והתיישבות, הנושאים שיהיו הבסיס להצטרפות "האיחוד הלאומי" לממשלה, אולם, כאמור, לא הושגה הכרעה בנושא זה.
בתחילת השיחות דרשו חברי הסיעה את שינוי קווי היסוד של הממשלה בעניין אוסלו, וכן הם דרשו הודעה של שרון כי הוא מתנער מ"מפת הדרכים" האמריקנית. לפי שעה ראש הממשלה מסרב לעשות כן.

מזכיר הממשלה גדעון סער אמר כי המשא ומתן עם השותפות הקואליציוניות יתנהל על בסיס קווי היסוד של הממשלה בלבד.

שני הצדדים תיארו את הפגישה כ"טובה ומועילה" וסוכם על המשך המגעים בנושא זה.

הסיעה הודיעה כי לא תצטרף להצעות האי אמון בממשלה שיעלו היום בכנסת. לפיכך הממשלה לא תיפול, שכן לקואליציה יובטח רוב של 62 חכי"ם לפחות, וכך יעלה בידה להפיל את הצעות האי אמון.
בשיחה עם ערוץ 7 אומר יו"ר סיעת "האיחוד הלאומי ישראל ביתנו" ח"כ יורי שטרן כי מטרת המו"מ היא להבטיח שכניסתה של הסיעה לא תאפשר את המשך פעילותה של ממשלת האחדות, שפעלה בין היתר להקמת מדינה פלשתינית. אין די בכך ששרי הממשלה הם לאומיים, לדברי שטרן, אלא, הוא טוען, יש צורך בממשלה שקווי היסוד שלה הם לאומיים.

מועצת יש"ע קראה לכל מפלגות הימין בישראל לפעול במשותף להקמת ממשלה יציבה, "שתמשיך את מלחמת המגן עד להכרעת הטרור". מועצת יש"ע מסרה בהודעתה כי על ממשלת ימין לפעול למען בניין הארץ ונגד הקמת מדינה פלשתינית.
