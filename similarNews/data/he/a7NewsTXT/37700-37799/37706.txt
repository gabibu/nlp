

שש מדינות ערביות נענו לקריאתו של הממשל האמריקני להימנע משידור סדרת הטלוויזיה המצרית "פרש בלי ראש". הסדרה מכילה מוטיבים אנטישמיים, וכביכול ציטוטים מהזיוף שקרוי "הפרוטוקולים של זקני ציון", אך מצרים ועיראק ישדרו את הסדרה.

ועוד בנושא "חופש הביטוי" והטלוויזיה בעולם הערבי. בכיר בממשלה הכוויתית הודיע כי ביום ראשון סגרה כווית את המשרד המקומי של תחנת הטלוויזיה הערבית אל ג'זירה. לדברי הבכיר הכוויתי התחנה סיקרה את עניני המדינה בחוסר אובייקטיביות. "משרד ההסברה הודיע לעובדי אל ג'זירה על ההחלטה. המשרד הסביר כי ההחלטה התקבלה בשל חוסר האובייקטיביות של עובדי התחנה, וברצוני להדגיש את אמונתה של כוויית בדמוקרטיה ובחופש", ציין הבכיר.

משרד אל ג'זירה בכוויית אישר כי אכן קיבל את הודעת הסגירה.

תחנת אל ג'זירה, שמשרדה הראשי בקטאר, היא אחת מתחנות הטלוויזיה הפופולריות בעולם הערבי, אך היא משדרת תוכניות אחדות המעוררות כעס במספר מדינות ערביות. כתביה גורשו מכמה מדינות ערביות, ושרים ממדינות באזור אף הזהירו אותה כי עליה למתן את תוכניותיה השנויות במחלוקת, ושאם לא כן היא תוחרם.
