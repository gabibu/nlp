

שגריר בלגיה בישראל, וילפרד גינס, שיגר אמש מכתב התנצלות לשר התשתיות אפי איתם.

במכתבו זה מביע השגריר התנצלותו בפני השר על דברים שצוטטו מפיו בראיון לעיתון "כול אל-ערב"

כזכור, בראיון צוטט השגריר הבלגי המכנה בין השאר את השר איתם "פאשיסט".

יצויין כי מכתב ההתנצלות נשלח לאחר שיחת הבהרה ונזיפה שהתקיימה בינו לבין מזכיר הממשלה גדעון סער וסמנכ"ל אירופה במשרד החוץ ויקטור הראל.

בשיחתם תקף מזכיר הממשלה גדעון סער גם את דברי השגריר הבלגי באשר להתנהגות צה"ל, דברים שנאמרו אף הם בראיון המדובר "הדברים מעידים על חוסר הבנה יסודי לגבי זכותה ומחויבותה של ישראל להגן על חיי אזרחיה, זכות המעוגנת במשפט הבינלאומי"

במכתב ההבהרה ציין השגריר הבלגי, כי האשם לגבי האמירה המיוחסת לו תלוי בעובדה שהמראיין לא ידע אנגלית ונזקק למתורגמן לא מקצועי, ולכן היה סיכום שהכתבה תובא לעיונו של השגריר בטרם תפורסם, אולם העיתון לא עמד בסיכום הזה.

כתוצאה מכך, הוסיף השגריר, הכותרת שניתנה לראיון ובה הכינויים כביכול לשר איתם, יסודה באי הבנה.

השגריר גינס אמר כי הוא מצטער, אם בשל הפרסום השגוי נפגע שמו הטוב של השר.

"ברצוני שתבין כי אני רואה עצמי כידיד של מדינתך, ויש לי הבנה עמוקה לבעיות הביטחוניות עימן מתמודדת ישראל", הוסיף השגריר במכתבו.

יצויין כי השר יצחק לוי (מפד"ל) אמר בישיבת הממשלה, כי יש לשקול להכריז על השגריר הבלגי כאישיות בלתי רצויה בישראל.
