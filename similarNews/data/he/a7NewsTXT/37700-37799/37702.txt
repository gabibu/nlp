

אחת הטענות שהופנתה כלפי סיעת "האיחוד הלאומי ישראל ביתנו" הייתה כי ביציאתה מהממשלה ובאי נכונותה להצטרף לממשלתו של שרון, מתוך רצון לגרום לבחירות מוקדמות, היא עלולה לגרום לעליית ממשלת שמאל, כפי שקרה הדבר בתקופתו של יצחק שמיר. נפילתה של ממשלתו הביאה לעלייתה של ממשלת רבין, שחתמה על הסכמי אוסלו.

גרשון שפט, מי שהיה חבר בתנועת התחייה, והיה בין שלושת החברים שהכריעו את הכף בהצבעה על פרישה מהממשלה ועל הליכה לבחירות בתקופתו של יצחק שמיר, אומר כי לדעתו הם שגו. הנחת היסוד אז הייתה כי ממשלת שמיר אינה לאומית, וכי היא אינה עומדת בלחצים שמפעילה עליה ארה"ב.
בחירות כלליות, כך סברו, יעלו את מחנה הימין לשלטון, וועידת מדריד תיפסק.

שפט מציין כי גם אז התנגד למהלך הפרישה אך נכנע ל"דין התנועה" והצטרף אל הפורשים, ובמבט לאחור הוא טוען כי זו הייתה שגיאה שהביאה למהלכי ההתגבשות של הסכמי אוסלו. שפט הוסיף כי לדעתו עכשיו יש להרכיב ממשלה צרה ולעשות מאמצים שזו תסיים את דרכה, וזאת בכך שבפני רה"מ לא יוצבו תנאים שהוא אינו יכול לקבל.

בניגוד לאחרים, אומר ח"כ לשעבר שפט, כי אינו רואה חשיבות במה שכתוב בקווי היסוד אלא בדרך של התנהלות הממשלה. בסופו של דבר אומר שפט ניווט ממשלה אינו תמיד לפי קווי יסוד ולא תמיד צריך לעמוד על פרט זה או אחר. נוסף על כך הוא מציין כי בין האמירה לבין העשייה ישנו מרחק רב, וכי לכן צריך לתת לרה"מ את מלוא התמיכה למדיניות שאפשר לחיות אתה. שפט ציין כי נצחונו של הימין אינו מונח בכף ידו של מאן דהוא. יש להיזהר מהסקרים שהרי אז, כמו היום ניבאו הסקרים ניצחון קל לימין, ולא כך קרה.
