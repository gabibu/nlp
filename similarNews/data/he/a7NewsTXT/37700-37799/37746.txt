

הממונה על מדיניות החוץ באיחוד האירופי חאווייר סולאנה אמר בראיון לעיתון הצרפתי "לה מונד" כי יש לשפוט את הממשלה הטורקית הפרו-איסלמית החדשה על פי מעשיה. בראיון תיאר סולאנה את הניצחון המוחץ של מפלגת "הצדק והפיתוח" ככישלון צורב לקואליציה השלטת ולמפלגות הוותיקות.

"עם זאת אני חושב שעלינו להמתין ולראות מה תהיה מדיניותה של הממשלה החדשה", הוסיף. סולאנה ציין כי ההצהרות הראשונות שהשמיעו ראשי המפלגה מצביעות על הליכה בדרך הנכונה", הטעים.

מנהיג המפלגה, רג'פ טאייפ ארדואן אמר לכתבים כי ממשלתו מתכוונת להאיץ את הצטרפותה של טורקיה לאיחוד האירופי, ולפעול בהחלטיות על מנת ליישם תוכנית כלכלית שתבטיח את השתלבות כלכלת טורקיה בכלכלת העולם.

(עתי"ם-ד.פ.א.)

