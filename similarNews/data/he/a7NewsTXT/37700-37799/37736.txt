

מנכ"ל משרד התחבורה סלמן בן ציון וראש עיריית חיפה עמרם מצנע חתמו על הסכם להאצת תכנון שדה התעופה בעיר והפיכתו לנמל תעופה בינלאומי.

על פי ההסכם, קידום עבודות התכנון בפרויקט שדה התעופה בחיפה יבוצע על ידי עיריית חיפה. עלות התכנון נאמדת בכ-4 מיליון שקלים. משרד התחבורה העביר השבוע לעירית חיפה 200 אלף שקלים ראשונים לצורך התכנון, כך מדווח היום דובר המשרד.

על פי התחזית, תכנון השדה יימשך כשנתיים ועלותו תסתכם בכ-10 מיליון שקלים. עלות הפרויקט כולו נאמדת בכ-430 מיליון דולר, מתוכם תשקיע המדינה כ-280 מיליון דולר. הזכיין הפרטי ישקיע את 150 מיליון הדולר הנותרים.

במסגרת הפרויקט, יוכפל אורך המסלול של שדה התעופה בחיפה מ-1200 מטר ל-2400 מטר, מתוכם כ-400 מטר בתוך הים.

ועדת ההיגוי המשותפת למשרדי התחבורה, הביטחון ועיריית חיפה, המלווה את הפרטת השדה, החליטה להאיץ את ההליכים הסטטוטורים הנדרשים להקמת השדה ולפעול להסרת החסמים העשויים להתעורר במהלך הפרויקט.

מנכ"ל משרד התחבורה, המשמש יו"ר ועדת ההיגוי של הפרויקט, מסר, כי משרד הביטחון יעביר בתוך חודש את פירוט העלות הכספית הנדרשת לצורך פינוי המחנה והמתקנים של צה"ל מהשטח המיועד לשדה התעופה.

עוד הוחלט בוועדה, כי בתוך חודש יוחל בהכנת מסמכי המכרז הבינלאומי להקמת השדה ויוכרז על שדה התעופה בחיפה כפרויקט תשתית לאומי.
