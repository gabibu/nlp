

היום מתפרסם הדו"ח המיוחד של הביטוח הלאומי בעניין העוני. מהדו"ח עולים נתונים חמורים כדוגמת העובדה שחלה עליה של שנים עשר אחוזים במספר הילדים החיים מתחת לקו העוני.

מהדו"ח עולה עוד כי שליש מכלל המשפחות בישראל חיות מתחת לקו העוני. מדובר בעליה של 1.5% מנתוני שנת אלפיים. נתון זה מהווה המשך למגמה המסתמנת מזה מספר שנים ומעלה חשש כבד מהמשכה של מגמה זו בעתיד הקרוב.

130.000 מאזרחי ישראל התווספו למעגל העוני במהלך השנה האחרונה ומדובר בעליה של 7% ממספר העניים בישראל בשנה שעברה. מספרם של העניים בישראל מגיע ע"פ הדו"ח המתפרסם היום מגיע ל-1.169.000 והם מהווים 19.6% מהאוכלוסייה בישראל.

במסיבת עיתונאים שקיים שר העבודה והרווחה, שלמה בניזרי, קבל השר על מדיניות הממשלה הכושלת שהיא לטעמו הגורם העיקרי לממדי העוני המתוארים בדו"ח.

בדבריו ציין השר בניזרי כי גם הציבור האקדמאי מוצא עצמו חלק משכבות העוני בישראל "גם אקדמאים מחפשים בזבל" אמר בניזרי.

על פי הדו"ח המפורסם היום התעצמותו של המשבר בו מצוי המשק הישראלי מאז שנת 96' הוא בשנת 01'. המשבר החריף במהלך שנת 02, שנה זו.

"אם נתבייש לבקש ארוחה - נישאר רעבים", אומרים נזקקים המגיעים מדי יום לסעוד בבית התבשיל "אשל בנימין" בצפת. עלייה חדה נרשמה בשבועות האחרונים במספר הנזקקים הפונים לקבלת ארוחה חמה בבית התמחוי בצפת. בית התמחוי מספק ארוחות חמות גם לקשישים המרותקים לבתיהם.

כתב עתי"ם מוסר, כי היום הגיעו מאה נזקקים לסעוד ארוחת צהריים בבית התמחוי "אשל בנימין" הממוקם בעיר העתיקה בצפת. הסועדים מקבלים ארוחה חמה הכוללת בשר, דגים, תוספות של ירקות, לחם ומשקאות קלים. בית התמחוי בצפת, השייך לקהילת חב"ד, שופץ לפני ארבע שנים על ידי נדבן יהודי מארה"ב והיום הוא יכול לספק מזון לכ-200 סועדים.

הרב זאב קרומבי, מנכ"ל בית התמחוי, אמר כי בשבועות האחרונים גדל מספר הסועדים במקום בכ-30 איש. לדבריו, מדי יום הוא רואה פנים חדשות, בהם צעירים רבים המספרים לו כי פוטרו מעבודותיהם או שעסקיהם פשטו את הרגל והם באים לקבל ארוחה חמה. "אם פעם אנשים היו מתביישים לבקש מנת מזון, היום הם אומרים אין לנו ברירה - אם נתבייש, נישאר רעבים, אמר הרב קרומבי.

לאחרונה החל בית התמחוי לספק ארוחות חמות לעשרות קשישים המרותקים לבתיהם ומתקשים להגיע למקום. השבוע יצא הרב קרומבי לארה"ב כדי לגייס תרומות שיאפשרו מימון הכנת ארוחות לעשרות הפונים.

בביקורו האחרון שיבח נשיא המדינה, משה קצב, את מפעילי בית התמחוי "אשל בנימין" בצפת ואמר: "בתי התמחוי בארץ, שמספרם הולך וגדל, מהווים תעודת כבוד ליוזמים, אולם אני מצטער שאזרחים בישראל נזקקים למוסדות אלה כדי להתקיים כלכלית וכדי לקבל ארוחה חמה אחת ליום".

