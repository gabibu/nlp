

81 אלף בני אדם נוספו בשנת 2001 למעגל העוני בישראל, כך עולה מנתוני דוח העוני שפורסם אתמול, ומספר הילדים העניים גדל בכ 50 אלף והגיע ליותר מחצי מיליון. שר העבודה והרווחה אלי ישי צופה שהקיצוצים הצפויים בתקציב המדינה בשנה הבאה יחריפו עוד יותר את ממדי העוני, וכי הוא יגדל ב-150 אלף נפש.

גם לאלו הדואגים במשך חייהם לחסוך בקרנות פנסיה כדי להבטיח הכנסה ראויה יש מה לדאוג. החל מהחודש הקרוב יקצצו קרנות הפנסיה החדשות את זכויות העמיתים בשמונה אחוזים, וזאת מחשש לכניסתן לגירעונות כספיים. אתמול הועברו לאגף שוק ההון באוצר תוכניות מנהלי הקרנות לקיצוץ הזכויות.

משמעות ההחלטה היא כי יותר מ 100 אלף המבוטחים בקרנות הפנסיה החדשות יקבלו עם צאתם לפנסיה סכומים נמוכים יותר ממה שקיבלו עד כה. קיצוץ הזכויות הוא גדול במיוחד בקרנות כמו "מבטחים". קרנות אלו מתכוונות לקצץ בזכויות רטרואקטיבית מיוני 2002.

בעקבות המצב הכלכלי הקשה נרתמים גופים שונים לסייע לנזקקים.

מפעל הפיס העביר מאות ספרי לימוד לילדים נזקקים בבתי הספר באילת.

דירקטוריון מפעל הפיס אף אישר הקצאה של 4,600,000 ש"ח לעיר אילת, שיועדו לרכישת 89 מחשבים. בניית מבנה תרבות בעלות של 500,000 ש"ח, וכן בניית אולם ספורט וקירוי מגרשים בעלות של כ 3.4 מיליון ש"ח. כמו כן הוקצו כ 330,000 להוצאות נוספים.

בבית התבשיל "אשל בנימין" בצפת נרשמה עלייה חדה במספר הנזקקים הפונים לקבל ארוחה חמה. "אם נתבייש לבקש ארוחה נישאר רעבים", אומרים נזקקים המגיעים מדי יום לסעוד שם. בית התמחוי מספק ארוחות חמות גם בבתים, לקשישים המנועים מלבוא בעצמם אל בית התמחוי.

הרב זאב קרומבי, מנכ"ל בית התמחוי, מסר כי בשבועות האחרונים גדל מספר הסועדים במקום בכ 30 איש. לדבריו, מדי יום הוא רואה פנים חדשות, בהם צעירים רבים, המספרים לו כי פוטרו מעבודותיהם או שעסקיהם פשטו את הרגל, וכי הם באים לקבל ארוחה חמה.

בביקורו האחרון שיבח נשיא המדינה משה קצב את מפעילי בית התמחוי "אשל בנימין" בצפת ואמר: "בתי התמחוי בארץ, שמספרם הולך וגדל, הם תעודת כבוד ליוזמים, אולם אני מצטער שאזרחים בישראל נזקקים למוסדות אלה כדי להתקיים מבחינה כלכלית וכדי לקבל ארוחה חמה אחת ליום".

אפי ריפקין, מנכ"ל עמותת "אורות חסד", העוסקת בסיוע לנזקקים, אומר לערוץ 7 כי לדעתו המצב גרוע יותר ממה שהוצג בדוח המסכם, וזאת כי הוא נותן את נתוני שנת 01'. המצב הקשה, לדבריו, משפיע לא רק על גידול בבקשות סיוע אלא גם על רמת התרומות. אלה, לדבריו, הולכות ופוחתות. מי שתרם פעם 100 ש"ח תורם היום 90 , אומר ריפקין.
