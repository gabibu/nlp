

עו"ד עמיקם הדר, שמונה הבוקר לאפוטרופוס התינוק מאלעד שאמו נחשדת בהתעללות בו, ייפגש בשבוע הבא עם ההורים.

שופטת בית המשפט לנוער בפתח-תקווה שירלי דקל-נווה, מינתה הבוקר את עו"ד עמיקם הדר, ממשרד עורכי הדין הדר-שפירא, לייצג בהליך המשפטי את התינוק בן 11 החודשים, שאימו נחשדת כי התעללה בו.

המינוי הבוקר בבית המשפט, נועד להגן על התינוק, ולדאוג לאינטרסים שלו בהליך המשפטי. תפקידו של עו"ד הדר, ע"פ הגדרת בית המשפט הבוקר, יהיה לבחון את ההתפתחויות בפרשה מבחינת טובת התינוק.

הדר, כבר פנה היום בצהריים לפקידת הסעד האזורית ורדית עופר , בדרישה להיות מעודכן על כל התפתחות בפרשה, ע"מ לשמור, כדבריו, על טובת התינוק. בשבוע הבא, ייפגש עו"ד הדר, עם האם, שעצורה בינתיים, ועם האב ששוחרר ממעצר. התינוק עצמו, הועבר למשפחה אומנת.

היום הובאה האם בפעם השלישית לבית משפט השלום בפתח תקווה, שם הוארך מעצרה, בהסכמת סנגורה, בארבעה ימים.

ההורים מהיישוב אלעד נעצרו לאחר שמצלמות שהתקין האב בביתו תיעדו התעללות קשה לכאורה שביצעה האם בתינוק. האם טענה בחקירתה כי המעשים בוצעו בעידוד בעלה, וזה מצידו מאשים את האם.

בדיון קודם בבית המשפט עלה כי בשיחת טלפון שהוקלטה על ידי הבעל, הציעה לו האישה למכור את תינוקם תמורת 300 אלף דולר. האישה הבטיחה בקלטת כי "לאחר המכירה התינוק יהיה בידיים טובות ולה יהיה כסף".
