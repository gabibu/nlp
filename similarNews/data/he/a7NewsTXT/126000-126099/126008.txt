

לפני כחודש השיק הזמר החסידי אברהם פריד את שירו החדש על גירוש תושבי גוש קטיף וצפון השומרון. בכך ביקש פריד לתעד את הפשע של גירוש היהודים, תוך היצמדות לאמונה מלאה בה'.

בשיר מובא הפסוק "כי אני יודע המחשבות שאני חושב עליכם נאום ה'. מחשבות לשלום ולא לרעה לתת לכם אחרית ותקווה" והוא מבוצע במנגינת תוגה. בימים אלו ראה השיר אור לראשונה בניו יורק, ובזמן הקרוב יהיה ניתן לרכוש אותו בדיסק חדש שיצא.

על הוצאת השיר סיפר פריד: "לפני כשנה קראתי ידיעה על משפט מעניין שנערך בעקבות מאמר של סטונדנטית ששילבה בו פסוק מהתנ"ך והיה דיון אם הדבר מותר או אסור. הסתקרנתי מאות לדעת מה הפסוק ולתדהמתי גיליתי פסוקים מוכרים מירמיהו. המילים המיוחדות הללו תפסו אותי ישר והתפלאתי שעד היום לא התייחסו פסוקים אלו. חיברתי מספר פסוקים עם אותו קשר ויצאו המילים - 'כי אני יודע המחשבות שאני חושב עליכם נאום ה' - מחשבות לשלום ולא לרעה לתת לכם אחרית ותקווה'. התיישבתי ליד הפסנתר ובסיעתא דשמיא, בתוך שעה יצא לי הלחן".

בראיון ל'קול העיר' הוסיף הזמר: "הם עשו קידוש ה' גדול מאוד בכך שלא השתתפו בהצגה שחשבו לעשות איתם. הפחידו אותנו שיהיו מכות ותמונות של אלימות וההיפך, היו מראות של שירים ואמונה של המתיישבים ואני חשבתי שזה הזמן להוציא את השיר שהמילים כל-כך מתאימות לתקופה הזו. זה שיר של תקווה ותפילה ואני מקווה שהוא אכן יגרום לחיזוק לכלל ישראל. כולנו זקוקים לנחמה ולתקווה לגאולה שלמה".
