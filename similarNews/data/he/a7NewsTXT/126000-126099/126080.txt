

הצרכנים מעדיפים לקראת ראש השנה פרחים לבנים על פני אדומים. מזכיר ארגון מגדלי הפרחים חיים חדד, מסר שבקרב מגדלי ומשווקי הפרחים יש השנה ביקוש גדול לפרחים לבנים ובהם ליזיאנטוס, ורדים, גרברות וציפורנים

לאחר שנים רבות בהם שלטו הפרחים האדומים ללא עוררין בהעדפות של הצרכן הישראלי, חל השנה מהפך והפרחים הלבנים תופסים את מקומם. מזכיר ארגון מגדלי הפרחים, חיים חדד, מסר שבקרב מגדלי ומשווקי הפרחים יש השנה ביקוש גדול לפרחים לבנים ובהם ליזיאנטוס, ורדים, גרברות וציפורנים. הנתונים נמסרו לקראת פתיחת שוק הפרחים של "מקסימום תל אביב" הבוקר בגן מאיר.

חדד מסר שהשבוע שלפני ראש השנה היא תקופת השיא בביקוש לפרחים בכל השנה והיא גבוהה במאות אחוזים מבשבוע רגיל. לדבריו, מכירות הפרחים לקראת ראש השנה יסתכמו השנה ב-25 מיליון פרחים. הוא ציין שבשבועות האחרונים מחירי הפרחים בעולם גבוהים ולכן מגדלים רבים מעדיפים לשווק את תוצרתם בחו"ל, לכן יתכן שלקראת ראש השנה ירשם מחסור בסוגים מסוימים של פרחים.

לדברי מזכיר ארגון מגדלי הפרחים בשנים האחרונות נרשם גידול בביקוש לפרחים בישראל שהוא תוצאה מהעלייה ברמת החיים של העולים מחבר העמים וממערב אירופה הרגילים לרכוש פרחים מארצות מוצאם. בנוסף לכך, יש ירידה ברכישת פרחים מרוכלים בצידי הדרכים מאחר והצרכנים למדו לזהות ולהעדיף פרחים איכותיים.

שוק הפרחים של "מקסימום תל אביב" יפעל בגן מאיר בערבי שבת-קודש והחגים במתכונת מורחבת מהיום ועד שתכלול את ימי השישי, ערב ראש השנה וסוכות וימי פעילות נוספים. השוק מופק על ידי חברת "קשר פקטור", בשיתוף ארגון מגדלי הפרחים ועיריית תל אביב יפו. השוק הוא בחסות "מקסימום תל אביב", כרטיס התושב וכרטיס האשראי של תושבי תל אביב מבית לאומי קארד.

גם טעימות ומכירה של יין הרימונים יתקיימו ב'שדרת היין' שבמסגרת שוק הפרחים.

בשדרת היין ייחשף בפני הציבור יין רימונים - יין יבש העשוי מזן רימונים ייחודי הגדל במרום הגליל. קהל המבקרים יוכל לטעום מהיין הייחודי ולרכוש אותו. היין מצטיין בתכולה גבוהה של נוגדי חמצון.

יין הרימונים הוכן מרימונים הגדלים בבוסתן בגובה של 870 מטר מעל פני הים. הרימונים נקטפו בשנה הקודמת והיין יושן במשך שנה בחביות. בשנה שעברה שווקו באופן ניסיוני 2,000 בקבוקים ובעקבות הביקוש הרב החל השנה שיווק מסחרי של 30 אלף בקבוקים. המחיר לצרכן הוא 65-95 שקל, בהתאם לגודל הבקבוק.

במסגרת השוק תוקם "שדרת היינות", שבה יהיו טעימות וימכרו יינות ייחודיים מיקבי בוטיק בכל רחבי הארץ.



