

פסטיבל העגבניה הישראלי הראשון יתקיים בחבל שלום בימי חול המועד סוכות, חמישי ושיש י"ז וי"ח בתשרי, ב' וג' דחול המועד, בחבל שלום במועצה האזורית אשכול. במסגרת הפסטיבל יתקיימו סדנאות בישול בטעם וניחוח של עגבניות, נסיעה בטרקטור בשטחי גידול העגבניות, תחרויות זריקת עגבניות, פינות יצירה לילדים, דוכני מזון ומנות על טהרת העגבניה ושוק כפרי.

סגן ראש המועצה האזורית אשכול, אלי אהרון, אמר שהפסטיבל, שימשוך אליו מבקרים מכל הארץ, הוא מנוף לחשיפה של חבל שלום בפני קהל מכל הארץ ולקליטת תושבים חדשים באזור. אהרון ציין שבחודש האחרון נמצאים ישובי חבל שלום בתנופה של קליטת מפונים מגוש קטיף, בעיקר בישובים יתד ויבול. התוכנית האסטרטגית של המועצה האזורית אשכול כוללת הרחבת הישובים הקיימים והקמת ישובים חדשים: שלומית וחלוצית, דרומית לחבל שלום, כך שהמועצה מעונינת ומקדמת בברכה אוכלוסיה חדשה.

ביומיים הללו יתקיימו גם סיורים במסגרת קמפיין הקליטה בחסות הרשות לפיתוח הנגב, משרד המשנה לרוה"מ, משרד השיכון ותנועת אור משימות. הסיורים ישתלבו באירועי הפסטיבל.

אהרון מסר שהמועצה האזורית אשכול וחבל שלום בתוכה הם אזור הגידול המרכזי של העגבניות בישראל. פסטיבל העגבניה מצטרף לפסטיבלים בענפי החקלאות האחרים ויבקש להביא בפני הקהל הרחב את היתרונות התזונתיים הרבים של העגבניה, ובכלל זה תכולה גבוהה של ויטמינים ומינרלים. העגבניה תורמת לחיזוק המערכת החיסונית ומכילה רכיבים אנטי-סרטניים ובראשם הליקופן.

ביומו הראשון של הפסטיבל, יום חמישי י"ז בתשרי, תתקיים פעילות למשפחות כמו תערוכת זנים ומיטב התוצרת האזורית, סדנאות בישול, דוכני יצירה, טיולי טרקטורונים, אופניים וסוסים בשדות החקלאיים, תיאטרוני רחוב וקרקס, תחרויות היתוליות ומשחקי עגבניה. ביום השני לפסטיבל יום שישי י"ח בתשרי, יוכלו המבקרים לבקר במשקים חקלאיים ובחוות לגידולי עגבניות ,ליהנות מהיכרות עם האזור על ידי טיולי ג'יפים בדיונה, ביקור בחוות הפרפרים, ביקור בחוות הקקטוסים, השתכשכות בבריכת שחיה, המשך היריד החקלאי ויריד דיור למי שהתאהבו באזור ויהיו מעונינים לבחון אפשרויות לגור בו, ועוד.

הפסטיבל נערך ביוזמת האגודה המרכזית חבל שלום, משרד החקלאות, ענף הירקות במועצת הצמחים, הסוכנות היהודית, הקרן הקיימת לישראל והרשות לפיתוח הנגב.

הכניסה לפסטיבל העגבניה חופשית. ההשתתפות בחלק מהפעילויות בתשלום סמלי.

