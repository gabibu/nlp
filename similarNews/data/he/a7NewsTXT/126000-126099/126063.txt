

הועדה הארצית לתכנון ולבניה של תשתיות לאומיות אישרה את הקטע הראשון - אשקלון-יד מרדכי, בקו אשקלון-באר שבע. תוואי המסילה החדש, יקצר את זמן הנסיעה לתושבי הדרום ויעניק להם אפשרויות חדשות לתעסוקה במרכז הארץ.

הועדה הארצית לתכנון ולבניה של תשתיות לאומיות במשרד הפנים, אישרה כבר לפני עשרה ימים פה אחד, את תוכנית רכבת ישראל לקו אשקלון-יד מרדכי .

המסילה בקטע זה, (המהווה את חלקו הצפון מערבי של תוואי המסילה המתוכננת בקו אשקלון-באר שבע), תאפשר לנוסעים לבאר שבע, אופקים, נתיבות, שדרות ואשקלון להגיע במהירות ליעדם. חיבור מסילתי רציף בקו זה, ישמש גם הובלת מטענים בדרך מהירה .

תוואי הנסיעה החדש, יקצר את זמן הנסיעה ויעניק לתושבי הדרום והנגב שוויון הזדמנויות בכל הקשור לתעסוקה במרכז הארץ.

בנוסף, תוואי זה יחזק ויפתח, מבחינה כלכלית, את הישובים הסמוכים לאורכו. אורכו של הקו החדש כ-11 ק''מ. פרויקט זה הוכרז כבר בשנת תשס"ג פרויקט תשתית לאומית. התוכנית תועבר לאישור הממשלה.


