

סטודנטית ניצולת הוריקן "קתרינה" הגיעה לישראל ותלמד באוניברסיטת בן-גוריון. בעקבות יוזמת הסוכנות היהודית להביא לישראל סטודנטים מהאוניברסיטאות שנפגעו בסופה בניו אורלינס, הגיעה סטודנטית ראשונה לנגב

גינה ווינטראוב, סטודנטית לעבודה סוציאלית באוניברסיטת "טוליין" בניו אורלינס, היא מהראשונים שנענו ליוזמת הסוכנות היהודית והאוניברסיטאות בישראל. היא הגיעה בסוף השבוע ללמוד בתכנית לתלמידי חו"ל באוניברסיטת בן-גוריון, בעקבות ביטול שנת הלימודים באוניברסיטאות באזור בגלל סופת ההוריקן "קתרינה" שפגעה קשות בתשתיות באזור. אוניברסיטת בן-גוריון תעניק לה מלגת לימודים מליאה נשיא האוניברסיטה, פרופ' אבישי ברוורמן, קיבל את גינה אישית בלשכתו, ואיחל לה הצלחה בדרכה החדשה.

גינה סיפרה כי "עם התקרבות סופת ההוריקן התפניתי לאוסטין, טקסס, ושם הצטרפתי לצוות סיוע שתמך במפונים הרבים". לניו אורלינס היא כבר לא תחזור השנה: גינה חשבה להמשיך את לימודיה באוניברסיטה של טקסס, אך אחרי שקיבלה את פניית הסוכנות היהודית והאוניברסיטאות הישראליות באמצעות ארגון הסטודנטים היהודי "הלל", החליטה כאמור לממש חלום ישן שגנזה, ולנצל את ההזדמנות שנקרתה בדרכה   להגיע וללמוד בנגב, ולשפר את העברית שלה. גינה מקווה לסיים את התואר שלה כאן, באוניברסיטת בן-גוריון בבאר שבע.

ביחד עם גינה מגיעים לישראל 20 סטודנטים מניו אורלינס, בסיוע תכנית "מסע" של הסוכנות היהודית וממשלת ישראל, המעודדת צעירים יהודים מרחבי העולם להגיע לשנה של לימודים וחוויה בארץ, לחיזוק הקשר בין ישראל לתפוצות. הסטודנטים זוכים למלגת לימודים, ותמיכה כלכלית נוספת.


