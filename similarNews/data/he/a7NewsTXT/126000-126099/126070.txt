

שרון נענה לדרישת ש"ס וביקש משר התשתיות בנימין בן אליעזר, להפסיק העבודות בשבת במחלף גנות. השר בן אליעזר הבוקר: העבודות נדחו רק עד לאחר החגים, לאחר מכן העבודות ימשכו גם בשבת כי "זה פיקוח נפש"

לאחר ניצחונו במרכז הליכוד, וכחלק מפעולותיו לייצוב הקואליציה ולהשגת תמיכה לתקציב הקרוב, נפגש אתמול ראש הממשלה, אריאל שרון, עם ראשי הסיעות החרדיות. בפגישות נענה שרון לדרישתם וביקש משר התשתיות, בנימין בן אליעזר, להורות על הפסקת העבודות ההנדסיות המתבצעות בשבת, בניגוד לחוק, במחלף גנות.

ואולם השר בן אליעזר כבר הבהיר הבוקר כי העבודות בגנות נדחו רק עד לאחר החגים, והדגיש כי לאחר מכן העבודות צפויות להימשך בשבת. "אנחנו לא עושים את זה להנאתנו, אלו מערכות כבדות של חשמל, ואתה מוכרח לסגור כבישים... אני לא חושב שיש אפשרות ללכת ולסגור בימים נורמליים כבישים שלמים, כי הסבל הוא של כל האוכלוסייה. ניסיתי להסביר לחרדים שמדובר בפיקוח נפש", טען.

יו"ר ש"ס, אלי ישי, אמר אתמול כי מפלגתו עשויה לתמוך בתקציב 2006 אם יועברו כספים לסיוע לשכבות החלשות. בסבב פגישות פוליטיות שקיים אתמול שרון עם ישי ועם חברי הכנסת של יהדות התורה - אברהם רביץ, משה גפני ויעקב ליצמן - הבהיר להם שרון כי פניו לשיתוף פעולה ארוך טווח.

כצעד בונה אמון ראשון שרון נענה לבקשתם בעניין מחלף גנות, וממסרים שהעבירו אליו גפני, רביץ וליצמן, נראה כי הם מתכוונים לתמוך בתקציב, במינוי הקבע של אולמרט כשר אוצר ובמינוי סגן השר זאב בוים וח"כ רוני בראון מהליכוד לשרים. גם ישי העביר מסר, כי ישקול לתמוך בתקציב במידה ויוכנסו בו שינויים מהותיים לרווחת השכבות החלשות.

"אם יבוצעו שינויים מהותיים בהצעת תקציב המדינה ל-2006 ותתבצע תפנית משמעותית במדיניות הכלכלית של הממשלה, אמליץ למועצת חכמי התורה לתמוך בתקציב המדינה", אמר אתמול ישי בפגישה שקיים עם שרון. בתגובה אמר שרון, כי הוא מבין את הצורך של ש"ס להתאים את התקציב לדרישותיה.

גורמים בש"ס טענו, כי המפלגה מעדיפה להתמודד בבחירות מתוך שורות האופוזיציה ולא להיות שותפה בממשלה שבתקופתה גדל מאוד מספר העניים במדינה; אך במידה שדרישותיה לשינויים בתקציב ייענו בחיוב - הרי שהדבר יהווה בעבורה הישג אלקטורלי. "אותי לא מעניין כיסא, מעניין שלעניים יהיה אוכל לשבת", אמר ישי לשרון.

הפגישה אתמול הוגדרה על ידי שני הצדדים כטובה ובסיכומה נקבע כי ח"כ ישי, שר האוצר אולמרט ושרון ייפגשו בהקדם כדי לקדם את העניין. מנהיג ש"ס, הרב עובדיה יוסף, נתן אמש "אור ירוק" לישי להמשיך ולנהל מגעים עם השניים.

ואילו ח"כ אברהם פורז משינוי מיהר לתקוף את תוצאות הפגישה עם ישי, ואמר כי הן מבשרות רעות לגבי מה שעומד להתרחש עד לבחירות. לדבריו, "הוראתו של שרון להפסיק את העבודות במחלף גנות בשבת ונכונותו לפגוע בתקציב המדינה בכדי לרצות את החרדים מוכיחות עד כמה רצונו עז לשבת בקואליציה עם החרדים, וכי לשם כך הוא מוכן להחזיר את המדינה לימים בהם החרדים קבעו את מועדי העבודות בכבישים והוא מוכן לפגוע בכלכלת המדינה".

פורז אמר הבוקר לקול ישראל, כי "אריק הוא אומנם מלך ישראל בכל הנוגע להתנתקות, אבל בכל הנושאים האחרים בעיני הוא כישלון מוחלט". למרות הביקורת על ראש הממשלה, הביע פורז נכונות לתמוך בממשלה, אם תקבל שינוי את דרישותיה: "גם היום, אם הנושאים שחשובים שלנו, נושאי דת ומדינה ושמירה על הכלכלה, שלא יהרסו את מה שנתניהו עשה, אנחנו מוכנים לשקול אפשרות לתמוך בשרון, גם בתקציב".

