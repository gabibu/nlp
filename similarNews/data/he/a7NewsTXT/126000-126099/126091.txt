

מ"מ ראש הממשלה ושר האוצר, אהוד אולמרט ערך השבוע סיור מיוחד במרכז המיון והחלוקה הארצי של ארגון "חסדי נעמי".

אולמרט מלווה בראש עיריית בני-ברק הרב ישכר פרנקנטהל, מ"מ רה"ע הרב יעקב אשר, סגן רה"ע הרב פנחס צברי ואישי ציבור נוספים סיירו במרכז הארגון בבני-ברק.

יו"ר 'חסדי נעמי' הרב יוסף כהן הציג בפני המשלחת את הנתונים העדכניים של פעילות "חסדי נעמי" לרווחת משפחות נזקקות מכל רחבי הארץ, העומדת כיום על היקף חלוקה של כ-120 טון מזון בכל שבוע, מלבד העזרה הכספית הניתנת ישירות למשפחות של יתומים ואלמנות וכל העזרה הנדרשת במגוון תחומי פעילות.

הרב כהן הדגיש בפני אולמרט הקשר הרצוף ההדדי שיש לארגון עם העירייה. "המיוחד בעיריית בני-ברק הוא ששיתוף הפעולה עם "חסדי נעמי" מתקיים עם כל מחלקות ואגפי העירייה ולא רק לשכת הרווחה האמורה לטפל במשפחות נזקקות" אמר הרב כהן.

אהוד אולמרט שנרגש באופן מיוחד מהסיור טען כי "הוא גאה בארגון "חסדי נעמי" על פעילותיו הרבות והברוכות לעזרתם של הזקוקים לכך". "מרגש ומחמם את הלב לפגוש מקרוב אנשים שכל עיסוקם, הוא עזרה לזולת", הוסיף השר.

ראש עיריית בני-ברק הרב ישכר פרנקנטהל אמר לשר כי "אנו גאים שמרכז המיון הארצי של "חסדי נעמי" שוכן בבני-ברק, בכל זמן ובכל מקום שאני הולך אני פוגש את מתנדבי "חסדי נעמי" הפועלים ועוזרים לכל נזקק ונצרך".

