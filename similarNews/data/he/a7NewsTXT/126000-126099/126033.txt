

לקראת חג הסוכות החלו בני ישיבות ואנשי הגרעינים התורניים להתארגן למבצע "לולב". הם יצטיידו בכלי נגינה ובארבעת המינים ויצאו לדוכנים במרכז. אחד מהמארגנים: "זה האחים שלנו ולכן אחריותנו לדאוג להם".

לקראת חג הסוכות החלו בני ישיבות ואנשי הגרעינים התורניים להתארגן למבצע "לולב". ביום חמישי, יום שני של חול המועד, יקימו הבחורים דוכנים בעשרות ואולי במאות מוקדים בכל רחבי הארץ. הם יצטיידו בארבעת המינים ובכלי נגינה וינסו למשוך אליהם קהל תוך השפעה של אווירת החג והשמחה.

"אנחנו הולכים על מבצע גדול בסוכות, פונים לכל הישיבות, להרבה גרעינים תורניים ובעצם הפנייה לכולם לצאת בחול המועד עם כלי נגינה וארבעת המינים והשאיפה שיהיו כמה שיותר קבוצות כאלו בתל אביב ובמקומות נוספים", אומר ידידיה ליבוביץ מישיבת רמת גן.

והוא מוסיף ומסביר כי העניין הוא קודם כל לזכות יהודים לעשות מצוות: "זה האחים שלנו ובלעדינו הם לא היו עושים עם זה. זאת האחריות הכי פשוטה שלנו".

בשלב הבא ינסו אותם בחורים בדוכנים ליצור קשר עם האנשים ולדבר איתם פנים אל פנים. "נוכל לדבר איתם בקדושה, להיות ביחד, לשמוח ומתוך כך ליצור קשרים ודבר חשוב נוסף זה עצם העניין שאנחנו יוצאים סוף סוף לרחוב, למגר את הפחדנות המוזרה שיש לנו מלצאת לרחוב, אנחנו עם השם יתברך ורוצים לקרב את עם ישראל. הפחד הזה הוא לא במקומו", מסביר ידידיה.

מארגני המבצע רואים במהלך הזה "יריית פתיחה" למהלך גדול ולמהפכה בציבור שלנו "שאנחנו נצא להשפיע, להיות במקום בו שיש את הדעה ולהדביק את הלהט שלנו בעם ישראל", כלשונם.
הם סבורים כי צריכים להחליף פשוט את דיסקט ולדעת שאנחנו יכולים להשפיע.

"יש כאלה שטוענים שלפנות ליהודי בצורה כזו ע"י מצווה אין לה ערך ואנחנו חושבים שהאמת הפוכה לחלוטין, קודם כל עצם זה שעושים מצווה - מקרב אל השם יתברך ולכן הכי טוב שיהודי עושה מצווה וזה מראה שאכפת לי ממנו, הופך אותנו ליותר אכפתיים לעם ישראל וזה מה שהכי מקשר אותם. זה ממש להתחבר ולהתקרב אל העם". ידידיה ממשיל את העניין: "כמו שאח שלי שיוריד את הכיפה יכאב לי בלב, אני רוצה להרים אותו. הוא אח שלי ואני רוצה להתחבר אליו".

מייסדי המבצע הם מישיבת רמת גן. "מהישיבה שלנו התחלנו לפרוץ החוצה ובשנים האחרונות זה תופס יותר ויותר תאוצה, פועלים כל הארגונים בשיתוף פעולה מלא והחברה חושבים כל הזמן איך להרים את העסק הזה. ככל שהזמן עובר אתה רואה שאנשים מתקדמים לכיוון זה ופנייה לרוחניות".

בישיבה סבורים כי כל המהלכים האחרונים שנעשו בארץ היו מהלכים רוחניים 'נטו', "בהתנתקות לא היה כאן צד ביטחוני, שרון שמסר את כל נפשו על ארץ ישראל ולמה הוא בנה? כי משהו אמר בליבו לבנות. ויום אחד אומר לעצמו אז מה הסיפור? למה להיות בעזה? ועם השאלה הזאת הוא סחף את כולם. תלך לנהג מונית פשוט ותשאל אותו למה אתה עם שרון והוא לא ידע לתת תשובה, עכשיו השאלה מנקרת אצלם ולכן צריכים לתת עכשיו את התשובה, עכשיו השאלה שלהם היא במלוא עצמתה - מה הסיפור שלכם?
עברנו שלב וצריכים להשקיע את מירב הכוחות בנקודה הזו. קודם כל השינוי התודעתי שאנחנו הולכים להשפיע באופן אקטיבי ומתוך זה יגביר את השיוך והאכפתיות".

מארגני המבצע מדגישים גם כי לא צריך לקפוץ על מהלכים 'גדולים ובומבסטים', כהגדרתם, אלא "להתחיל בכל דבר פשוט הכי קטן שהוא אמיתי בפני עצמו והוא גם פועל".

ידידיה מביא לדוגמא את הסיפורים בעלוני חב"ד על מאות יהודים שחזרו בתשובה בגלל נקודה קטנה שתפסה אותם ונגעה להם פנימה. "המגמה שלנו לקשור ולהכניס את האנשים פנימה, כמובן זה העניין והחיבור האמיתי. ב-4 השנים האחרונות חזרו אנשים כאן ברמת גן בתשובה ולאט לאט לומדים, אני למשל לומד עם אדם חגורה שחורה שבא ללמוד תורה. צריך רק לדעת שאפשר להשפיע". ידידיה מציע לחבריו ללכת לדוכן מתוך תודעה "שקיבלת מתנה ויש גלולה שמי לוקח אותה נהיה מאושר".
