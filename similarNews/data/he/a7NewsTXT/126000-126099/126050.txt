

60 שנה אחרי השואה, יוצאת חברת הרכבת הלאומית ההולנדית בהתנצלות גורפת על תפקידה בגירוש אלפי יהודים מבתיהם - למחנות הריכוז הנאצים.

מנכל הרכבת ההולנדית, אד וינמן, הודה אתמול בפעם הראשונה כי הרכבת שיתפה פעולה עם הנאצים והשתתפה בגירוש 107 אלף יהודים הולנדים - 70% מהאוכלוסייה היהודית בהולנד באותו זמן - למותם במחנות ההשמדה בגרמניה ובפולין.

"בשם החברה ומקרב לבי אני מתנצל על האירועים במהלך המלחמה", אמר וינמן בטקס לקראת הצבת כרזות נגד גזענות ב-66 תחנות רכבת בהולנד. וינמן אמר זאת במהלך טקס בתחנת הרכבת מוידרפורט באמסטרדם, משם הועלו על רכבות למחנות 11 אלף יהודים.

באחת הכרזות שיפורסמו במהלך הקמפיין נכתב: פעם יצאה מכאן הרכבת לאושוויץ. מתי יהפוך העולם חכם יותר?" בכרזה אחרת נכתב: "ב-1940-45, היהודים היו חייבים לעזוב. מי הבא בתור... האין השנאה מתחדשת?".

חברת הרכבות החליטה להתנצל ולהכיר בהשתתפותה בגירוש היהודים - נושא ממנו התחמקה שנים - לאחר שהארגון היהודי המרכזי בהולנד הציע את קמפיין הכרזות. "הרעיון הוא להזהיר מפני אדישות, במיוחד אחרי עליית הגזענות והאנטישמיות באירופה ובשאר העולם היום", אמר ראש הארגון, רוני נפתניאל. "במהלך מלחמת העולם השנייה אלפי יהודים נשלחו למחנות בעזרת עובדי הרכבת. הם ידעו מה הם עושים, אך המשיכו לעשות זאת", אמר.

מוקדם יותר השנה גינה ראש ממשלת הולנד, ייאן פטר באלקננדה, בחריפות את השואה, ואמר שהולנד נכשלה במתן חמלה ליהודים שחזרו להולנד לאחר המלחמה.

