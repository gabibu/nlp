

לשכת המסחר והתעשיה חיפה והצפון חתמה השבוע על הסכם לשיתוף פעולה עם הטכניון לפעולות הדרכה משותפות, במסגרת היחידה ללימודי המשך של המוסד.

ההסכם החדש יאפשר לחברות שונות לבצע פעולות הדרכה פנים ארגוניות, או חיצוניות, לפיתוח ולעידכון עובדים בדרגות ניהול שונות.

הקורסים מיועדים ליישם ולחדש ידע וניסיון שנצברו בשני גופים אלה. ההשתלמויות יהיו במתקני הטכניון ובחדרי ההדרכה בלשכת המסחר.

שיתוף הפעולה יאפשר לקרב את האקדמיה לארגונים בשטח, לטובת כל הצדדים.

נשיא לשכת המסחר חיפה עודד פלר אמר כי הקשר בין האקדמיה לקהיליה העסקית יעשיר את שני הצדדים. ההשתלמויות המשותפות הן פתח לשיתוף פעולה כלכלי בין כלל המשתתפים. הוא קרא לארגונים ולחברות לנצל את המסגרת החדשה שיצרו הטכניון ולשכת המסחר, כדי להעשיר ולשפר את יכולות העובדים.

טקס החתימה היה במעמד ראש העיר חיפה, יונה יהב. שיתוף הפעולה עליו הוחלט בהסכם הוא ברוח פיתוחה של העיר התחתית כקמפוס אקדמי, שעיריית חיפה טוענת שהיא חותרת לקדם.


