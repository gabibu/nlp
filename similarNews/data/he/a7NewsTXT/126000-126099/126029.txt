

"ערבים מתנפלים על ילדינו, אחד הנערים נפגע מאבן וגונבים עז. הילדים מזהים חשוד, החיילים מעכבים אותו אך קצין שמגיע לשטח משחרר את הערבי", אומר נועם ארנון, דובר מתיישבי חברון. ארבעה יהודים נלקחו לחקירה.

(תמונה: ארכיון)
סמוך לשעה חמש אחר הצהריים החלה התקרית ברחוב דוד המלך (הרחוב היחידי המותר לתנועת יהודים) בחברון כאשר קבוצת בחורים ערבים יוצאת מהקסבה ומתנפלת על קבוצת ילדים יהודים שלקחה עז מפינת החי למרעה במקום סמוך.

הערבים תקפו אותם באבנים ופצעו אחד מהם בזרועו, גנבו את העז וברחו חזרה לתוך הקסבה. אנשי חברון מדווחים כי הילדים רצו אחריהם לתוך הקסבה והזעיקו כמה מבוגרים כדי שיסייעו להם להחזיר את העז. למקום הגיעו גם אמהות וכן דובר היישוב, נועם ארנון.

המבוגרים ניסו לשאול ערבים בסביבה כדי לברר מי התוקפים. במהלך השיחה זיהו הילדים את אחד הערבים שהשתתף בתקיפה. בשלב זה הגיע כוח צבאי למקום והילדים ביקשו ממנו לעצור את החשוד בתקיפה. ארנון מספר לערוץ 7 כי "החשוד עוכב אך למרבה התדהמה, לאחר מספר דקות, פשוט עזב התוקף את המקום לעיני הקצין והחיילים מבלי שהללו נקפו אצבע".

"הילדים התריעו כי הוא בורח אך הקצין סירב לעוצרו וסירב לנמק את סיבתו לכך. במקום זאת הזעיק הקצין מגדוד לביא שוטרי יס"מ שהתחילו לדחוף את היהודים החוצה, בהמשך נעצרו שתי אמהות ושני ילדים", מספר ארנון.

לדבריו, "משטרת חברון כהרגלה מחפה על התנהגותה הנלוזה בהטחת עלילות ובמעצרי שווא והוציאה הודעה שהיהודים נעצרו בחשד לתקיפת פלשתינים".

וועד התושבים בעיר הודיע כי ישקול לתבוע את הקצין ואת השוטרים האחרים בעקבות האירוע החמור. אנשי הוועד מציינים כי "משטרת חברון חזרה לסורה ולמנהגיה מהעבר שקיווינו שחלפו מהעולם. אנחנו דורשים התייחסות הוגנת ואכיפת חוק גם על הערבים. הגשנו תלונה למח"ט, מוטי ברוך, שאמר שיבדוק את הנושא".

דובר משטרת ש"י פרסם מוקדם יותר בהודעתו כי שלושה מתיישבים נעצרו לאחר שנכנסו לקסבה בעיר ויידו אבנים על ערבים. המשטרה האשימה אותם בהתקהלות אסורה ובתקיפה.
