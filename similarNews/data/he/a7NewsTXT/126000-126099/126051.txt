

אם תאושר החנינה, יתאפשר שחרורם של מאות טרוריסטים איסלאמים שהיו מעורבים במלחמת האזרחים במדינה

אזרחי אלג'יריה החלו אתמול להצביע במשאל עם על חנינה חלקית למאות קיצונים איסלאמים, וזאת במטרה להגיע לפיוס לאומי ולסיים את מלחמת האזרחים שנמשכת 13 שנים.

אם אזרחי אלג'יריה יאשרו זאת, תתאפשר חנינתם של טרוריסטים איסלאמים הכלואים בבתי הכלא, נמלטים מהדין או עדיין נלחמים. ואולם מחבלים המעורבים במעשי טבח המוניים לא ייכללו בחנינה. הצעת החנינה כוללת גם בקשה מבני העם למחול ולפתוח דף חדש לאחר ה"טרגדיה הלאומית", כפי שכינה זאת הנשיא, עבד אל-עזיז בוטפליקה.

מסמך זה מציע מעט לכל אחד: יש בו חנינה לאנשי הארגונים האיסלאמיים, שביצעו מעשי טבח נוראים; מניעת הגשת תביעות משפטיות נגד הצבא וכוחות הביטחון; ופיצויים כספיים למשפחותיהם של קורבנות מעשי האלימות ולמשפחות הנעדרים, שרובם הועלמו בידי כוחות הביטחון והמיליציות הממשלתיות. "הפיוס, לדעתי, חייב להגן עלינו מלחוות פעם נוספת את שתי התופעות המרושעות - הטרור האלים והקיצוניות, שהמיטו עלינו אסון והרס", אמר הנשיא עבד-אל-עזיז בוטפליקה, בנאום ששודר בטלוויזיה לפני חודש.

אך האמנה אינה מציעה תשובות או נשיאה באחריות מצד הממשלה - דבר המעורר ביקורת חריפה בקרב ארגונים רבים לשמירה על זכויות האדם, מנהיגי אופוזיציה ובני משפחותיהם של נעדרים הרואים את משאל העם כחצי הדרך, במקרה הטוב ביותר, לקראת פיוס.

רבים ממבקריה של האמנה באלג'יריה טוענים שמשאל העם הוא תמרון פוליטי של הנשיא, השואף לגבש את שלטונו באמצעות השגת תמיכה של שני גורמים חשובים: כוחות הביטחון ובעיקר הצבא, והטרוריסטים האיסלאמים - כולל אלה הכלואים בבתי סוהר או הממשיכים לפעול מחוץ לחוק. "אין כל פיוס במסמכים שהוצגו לעם", אמר מוסטפה בוצ'אצ'י, עורך דין ופעיל למען זכויות האדם. "מאות אלפי אנשים נרצחו, אלפים עונו על ידי כוחות הביטחון, אלפים נעלמו. בארגנטינה ובצ'ילה יש הכרה באחריותם של כוחות הביטחון. כאן נאמר שכל מה שקרה לא היה באחריות המשטר".

החוקה האלג'ירית מאפשרת לנשיא לכהן שתי קדנציות בלבד, אך בחוגים רבים נפוצה השמועה שבוטפליקה מכשיר את הקרקע למשאל עם נוסף, הפעם להארכת כהונתו בקדנציה. האמנה הוכנה על ידי משרד הנשיא, ללא השתתפות של נציגי ציבור או משרדי ממשלה אחרים. למבקרים לא התאפשר להשמיע את קולם, מאחר שכלי התקשורת הממלכתיים העניקו את זכות הדיבור רק לאלה התומכים במשאל העם, כולל המפלגות בקואליציה השלטת.

מלחמת האזרחים באלג'יריה פרצה בשנת תשנ"א לאחר שהממשלה ביטלה את תוצאות הבחירות, בהן ניצחו האיסלאמים. המאבק בין הארגונים האיסלאמים לצבא גבה כ-100,000 קורבנות, והסתיים רק ב-תשס"ב. כעת, קורא הנשיא עבדאלעזיז בוטפליקה לאשר במשאל עם "פיוס כללי".



