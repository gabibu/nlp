

לקראת הימים הנוראים נהגי 'נכוניות יד שרה' מסיעות עשרות אנשים לכותל המערבי. גב' קטלינה שוואב בת 93, עולה חדשה מארגנטינה, המרותקת לכיסא גלגלים, הגיעה היום לראשונה לירושלים.

קטלינה לא הסתירה את התרגשותה ודמעות זלגו מעיניה. כשהיא צופה על העיר העתיקה היא הגיבה בספונטניות "זה נראה בדיוק כמו בגלויות. לא חשבתי שאי פעם אזכה בגיל שלי להגיע לכותל המערבי". לאחר שירדה ממעלון ה'נכונית' היא גם טמנה שני פתקים בכותל, אחד בשבילה ואחד בשביל ידידיה הקרובים.

לאחר הביקור המרגש בכותל הוסעה קטלינה לבית יד שרה לארוחת צהריים חגיגית ולסיור. במהלך הנסיעה צפתה קטלינה מחלון ה'נכונית' בבית הנשיא, בכנסת,במוזיאון ישראל ובהיכל הספר.

ה'נכונית' משמשת ככלי תחבורה ציבורי לנכים. מותקנת בה מעלית נכים מיוחדת והיא כוללת אביזרי בטיחות נוספים. ליד שרה 32 'נכוניות' ברחבי הארץ וזהו שרות התחבורה הגדול ביותר בישראל לנכים.

מיד שרה נמסר כי נהגי ה'נכוניות', רבים מהם מתנדבים, הסיעו בשנת תשס"ה 97,300 נכים. ה'נכונית' משפרת את איכות החיים של נכים לאין ערוך ומונעת את 'כליאתו' בבית. בעזרת ה'נכונית' יכולים נכים להגיע לאירועים חברתיים ומשפחתיים, לטיולים ולטיפולים רפואיים. רכישת ה'נכוניות' מתאפשרת בזכות תרומות.
