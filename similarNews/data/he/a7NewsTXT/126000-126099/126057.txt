

קדחת הנילוס ממשיכה להכות בישראל: בשלושת החודשים האחרונים אובחנו במעבדה המרכזית לנגיפים של משרד הבריאות 94 ישראלים שלקו בקדחת מערב הנילוס, מהם 45 חולים ודאיים שנדבקו לראשונה במהלך העונה הנוכחית ו-16 מקרים משוערים, כשהשאר הם חולים שנדבקו במחלה גם בעבר.

מרבית המקרים אובחנו במהלך החודש האחרון. המדובר במספר מקרים גדול יותר מבשנים האחרונות, אך נמוך לעומת מספר המקרים שדווחו בשנת 2000. מרבית החולים השנה הם תושבי גוש דן.

בשנת 2000 אובחנו 452 מקרים של קדחת מערב הנילוס. בשנים האחרונות ירד היקף התחלואה והוא נע סביב עשרות מקרים בשנה. בשנת 2003 לדוגמה, אובחנו 17 מקרים ודאיים, ו-21 מקרים משוערים. בשנת 2004 אובחנו עשרה מקרים בלבד.
על מנת להימנע מעקיצת יתושים ממליץ משרד הבריאות לכלל האוכלוסייה בארץ, ובמיוחד לקשישים, לנקוט באמצעי הזהירות המתאימים, כמו לבוש ארוך בשעות הערב והלילה, שימוש בתכשירים דוחי יתושים והקפדה על התקנה של רשתות למניעת כניסת יתושים.

קדחת הנילוס המערבי נגרמת מנגיף הנילוס המערבי, ומועברת באמצעות יתושים מעופות נודדים, אל עופות, חיות בית ובני אדם. נגיף זה גורם להופעת מחלת
חום ופריחה (קדחת) בעיקר באוכלוסיה בריאה, אולם בקרב אוכלוסיות חלשות ומבוגרות עלולה המחלה לגרום לדלקת מוח חריפה ואף מוות.

עד סוף שנות ה-90 התפרצויות המחלה היו מוגבלות לאפריקה, מזרח אסיה, המזרח התיכון ואירופה. מאז, קדחת הנילוס המערבי התפרצה באירופה ובמערב אסיה בקרב בעלי חיים ובני אדם. בשנת 2000 התפרצה המחלה גם בישראל, וגרמה למספר מקרי מוות, מאות אשפוזים ובהלה ציבורית.

משרד הבריאות מסר כי מתבצע ניטור שוטף של התחלואה, היקפה וחומרתה וכי המשרד ימשיך לעדכן את הציבור בהתפתחות במחלה.

