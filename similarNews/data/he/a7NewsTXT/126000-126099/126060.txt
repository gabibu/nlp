

במושב "אוויר-ים-יבשה   תשתיות לעתיד יעיל יותר" בכנס של המרכז הישראלי לניהול הציגה אתמול רו"ח איריס שטרק, יו"ר חברת נמל אשדוד, את פעילותו של "נמל איתן".

לדברי שטרק, השקת "נמל איתן" מסמלת למעשה מעבר לעידן חדש, עידן כלכלי, עסקי, ומעל לכל   לעידן שבו הלקוח במרכז. חברת הנמל פועלת לבסס את יתרונה בשוק התחרותי על בסיס תפיסת עולם הרואה את הלקוח במרכז ומספקת שירות מקצועי, אמין ויעיל.

שטרק מציינת כי השיפורים שהונהגו בעבודת הנמל מאז יישום הרפורמה כמו גם פתיחת הרציפים החדשים, אפשרה להשיג שיפור של קיצור זמני המתנה של כלל האוניות ושל אוניות מכולה ב- 92% בממוצע בששת החודשים האחרונים.

בנוסף, נרשם גידול של 12% בתנועת כלל האוניות בנמל אשדוד, בשמונת החודשים האחרונים לעומת תקופה מקבילה אשתקד.

שטרק אמרה בהרצאתה כי השלמת פרויקט חיבור מסילת הרכבת ל"נמל איתן"' וקידום "הגשר היבשתי" שיחבר את נמל אילת ונמל אשדוד יגדילו את מעבר הסחורות וחומרי הגלם בין המזרח הרחוק ואירופה. אלה יאפשרו לנמל איתן לממש את הפוטנציאל ולהוות גורם תחרותי לנמלים מובילים באגן המזרחי של הים התיכון.

מנכ"ל המרכז הישראלי לניהול, יצחקי חן מסר כי "המרכז עובר בימים אלה הליך שינוי בתפיסה ובהתנהלותו כחברה בע"מ, כולנו יכולים ללמוד מהשינויים שחלו בנמל אשדוד שמובילים אותו להישגים ולהיותו, בעתיד, נמל מספר אחד במזרח התיכון".



