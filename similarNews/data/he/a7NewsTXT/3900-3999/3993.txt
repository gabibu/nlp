

איראן הודיעה ביום חמישי שהיא ניסתה בהצלחה סדרה חדשה של טילי קרקע-קרקע מונחים מתוצרת עצמית. זהו עוד צעד בתוכנית הנשק האיראנית, שמדאיגה את ארה"ב וישראל.

הטלויזיה הממלכתית שידרה תמונות של הטיל הבאליסטי, כאשר הוא נורה ממשגר פשוט באתר מדברי, לקולות תשואות של "אלאהו אכבר", ומסוק צילם את נקודת הפגיעה.

הטלויזיה מסרה ש"פאתח 110", המונע ע"י דלק מוצק, נבנה בשלמותו בתעשיית הנשק האיראנית.

"טיל מתקדם מאוד זה הוא היעיל ביותר שאיראן בנתה, עקב דיוקו הרב בהשמדת המטרות", דיווחה הטלויזיה. היא לא מסרה על טווח הטיל.

איראן ערכה בשנה שעברה ניסוי ירי לגירסה חדשה של הטיל הבאליסטי שיהאב-3, המבוסס על תכנון צפון קוריאני, ושטווחו אמור להיות כ-1,300 ק"מ, המאפשר לו פגיעה בישראל.

ה"פאתח 110" נראה יותר קטן, וגובהו פי-2 מגובה משאית צבאית סטנדרטית.

אנדרו ברוקס, מומחה לענייני הגנה של המכון הבינלאומי ללימודים איסטרטגים שמרכזו בלונדון, אמר ש"פאתח 110" הוא כנראה העתק מקומי של טיל סיני. הטיל הוא חלק ממאמץ איראני לפתח טיל קרקע-ים מתוצרת מקומית, שיהיה מסוגל למנוע מעבר אוניות במיצרי הורמוז האיסטרטגים, שדרכם זורמת יותר משליש של אספקת הנפט העולמית.

"הדבר המעניין הוא ההוכחה שאיראן יכולה להייצר נשק עצמי, למרות האמברגו האמריקני. זה אומר שיש לה את היכולת הטכנית, ושהיא מהווה כוח אזורי שיש להתחשב בו", אמר ברוקס.

