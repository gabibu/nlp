

ראש הממשלה הודיע במליאת הכנסת כי ישראל תמשיך במדיניות הפסקת האש החד צדדית. הוא גם אמר כי מתוך תודעת אחריות, ומתוך ראיית התמונה הכוללת החליט לקבל את תכנית מיטשל. לדבריו המערכה הנוכחית אינה רק בעלת אלמנטים בטחוניים, אלא היא גם בעלת היבטים מדיניים מורכבים וסבוכים. "במערכה המדינית יש להיאזר בסבלנות, ואני חושב שאנו מנהלים אותה כראוי", אמר שרון.
בתגובה לפיגועים האחרונים אמר שרון בנאום במליאה: "אסור לשאול כל הזמן 'עד מתי?'. לפעמים צריך לדעת להחזיק מעמד לאורך זמן, כפי שהתנהגנו בעבר. מי ששואל 'עד מתי?' יפסיד". שרון שיבח את מתיישבי יש"ע, ואמר שכל העם חייב להם תודה.

יו"ר סיעת "חרות" ח"כ מיכאל קליינר פנה אתמול לראש הממשלה בדרישה לכנס את הממשלה כדי לקבוע עמדה רשמית בעניין דוח מיטשל. במכתבו מגיב קליינר על דבריו של ראש הממשלה אתמול בבוקר במליאת הכנסת, ועל פיהם הוא קיבל את דוח מיטשל. "בדקתי אצל מזכיר הממשלה, ומצאתי כי ממשלת ישראל, שדנה רק בטיוטת הדוח, לא קיבלה כל החלטה רשמית על קבלתו ועל אימוצו", כתב קליינר. "עד היום, אם כן, פעלת על דעת עצמך, ובמקרה הטוב על דעת עצמך ועל דעת שר החוץ, המצדד באימוץ הדוח". לדברי קליינר, התנהגות זו יש בה משום תקדים מסוכן, ולפיו החלטות הרות גורל מתקבלות ע"י ראש הממשלה בעצמו, או שהוא משתף בתהליך קבלת ההחלטות רק שר המצדד בעמדתו.

"ההודעה על קבלת דוח מיטשל, וההוראות שניתנו לצבא בגין זה לא נעשו ע"פ חוק וע"פ סדרים תקינים של ממשל ושל מנהל. לפיכך אי אפשר לצפות משרי הממשלה שישאו באחריות הקולקטיבית מתוקף "חוק יסוד: הממשלה" בגין החלטות שהם לא היו שותפים לקבלתן, ושלא התקבלו ברוב דמוקרטי".
