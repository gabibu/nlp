

כתבנו אפי מאיר דיווח כי בהנהלת מועצת יש"ע, שהתכנסה אתמול בירושלים כדי לדון במצב, נשמעו קולות רבים של תסכול ואכזבה. בעיצומה של הישיבה הגיעה הידיעה על הירצחו של צביקה שלף מדותן, והמועצה החליטה לערוך הפגנה בערב מול בית ראש הממשלה, במחאה על מדיניות ההבלגה שנוקטת הממשלה. המועצה החליטה לארגן הפגנה בהיקף גדול יותר ביום רביעי הבא בכיכר ציון.

עם זאת בישיבת המועצה הובעה התחושה כי אין די בהפגנות. יו"ר מועצת גוש עציון שאול גולדשטיין אמר כי במועצת יש"ע חשים בלבול: ראש הממשלה מזוהה עם הימין, וחלק ממרכיבי הממשלה הם אנשים המזוהים עם מתיישבי יש"ע, ובכל זאת אין איש יודע מה קורה, ולאן הפנים מועדות. גולדשטיין אמר כי התשובה "יהיה בסדר", שנותן שרון לשאלותיהם, אינה מספקת, כי "תכל'ס שום דבר אינו בסדר", אמר.

כתבנו מוסיף כי מקורו של התסכול במועצת יש"ע אינו רק במדיניות הבטחונית של שרון, אלא גם בעצירת הבנייה, החלה כרגע גם על מקומות שהם בלב הקונצנזוס, כגון מעלה אדומים וגוש עציון, מקומות שבהם ניתנו כבר אישורי בנייה וכרגע אין מממשים אותם בהם.

