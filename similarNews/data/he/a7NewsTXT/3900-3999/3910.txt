

מכונית תופת התפוצצה ליד בית הספר "אורט" בנתניה. 8 אנשים נפגעו בהלם, והם פונו לבית החולים "לניאדו" בעיר.

כוחות הביטחון סגרו את האזור, וכעת מתחילים בסריקות כדי לוודא שאין מטענים נוספים.

מנהל שירותי טיפול נמרץ במד"א נתניה, יוסי רוקח, אמר כי "אמנם נעשה שימוש רב באחרונה במילה 'נס', אבל זה מה שקרה פה. עברתי כבר יותר מ-10 פיגועים באיזור בתקופה האחרונה, ושוב היה פה מזל גדול, כי בשעה זאת, האיזור די שומם".

על פי עדויות של עוברי אורח, המחבל ניסה להיכנס עם הרכב לתוך חצר בית הספר, אולם השומר חסם את דרכו. הילדים שנפגעו שיחקו בחצר בית הספר "אורט" כדורסל לאחר שעות הלימודים.

התלמידים שבו לבתיהם בתום יום הלימודים סמוך לשעה 14:00, כשעתיים לפני פיצוץ מכונית התופת.


