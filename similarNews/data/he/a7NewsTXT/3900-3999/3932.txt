

יו"ר סיעת "חרות" ח"כ מיכאל קליינר, אמר אתמול כי ראש הממשלה אינו יכול להטיף מוסר לאנשי מקצוע ולמקבלי החלטות על רשלנות, על יהירות, על רברבנות, ועל שטחיות, שגורמות לאסונות, משום שלאמתו של דבר הכל מקרין מלמעלה. "כפי שמתנהג ראש הממשלה במדיניות, כך מתנהג המהנדס בקורות הבניין. אני מציע לראש הממשלה 'ליטול קורה מבין עיניו', ולהישיר מבט אל עצמו במראה", אמר קליינר.

לדבריו אוסלו הוא האסון הגדול ביותר מאז הקמת המדינה, אסון שגבה מאתנו מעל 200 הרוגים, ואלפי פצועים. "אוסלו הוא בניין קלפים, שהתמוטט על ראשינו, מפני שהאדריכלים, קבלני הביצוע ואנשי השיווק שגו באשליית 'המזרח התיכון החדש', והם לא דאגו ולו למקדם ביטחון אחד כדי לתמוך במערכות המדינה אם היוזמה תיכשל". קליינר קרא לראש הממשלה לגלות אומץ לב ציבורי, ולהקים ועדת חקירה מממלכתית שתחקור את אסון אוסלו.

עיריית תל-אביב פרסמה את שמותיהם של אולמות באזור תל אביב הפועלים ללא רשיון עסק. בין השמות: טראסק, מועדון בית האומנים, אולמי שחר, אולמי פנורמה, בית עולי בסרביה, ריביירה תל אביב, אולמי דוד המלך, שרתון אולמי אירועים, קראון פלאזה, היכל שושנים 2000, אריאנה אריסטון, כליף, בית החייל, מ. מטרופוליטן, קאנטרי קלאס, מוזיאון א"י, תכלת (אמזונס מזרח), אמזונס מערב, זום, חפציבה הר ציון, קרלטון, רסיטטל והבית הירוק.

בוועדה הדנה ב"עסקים עתירי קהל" בתל-אביב הוחלט עוד כי מהנדס העיר יציג בתוך חודש תוכנית עבודה לטיפול בעסקים אלו.
