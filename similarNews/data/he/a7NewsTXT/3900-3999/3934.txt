

בית משפט בגרמניה הרשיע את אנטון מאלוט, בן 89, אשר שירת בצבא הנאצי בתקופת מלחמת העולם השנייה, וגזר עליו עונש מאסר עולם. מאלוט הורשע ברציחתו של אסיר יהודי בעת ששירת כשומר אס. אס. במחנה הריכוז טרזיינשטט בצ'כוסלובקיה.

איומיהם של עובדי מחנות כפייה להגיש תביעות בארה"ב גרמו לראשי התעשייה הגרמנית להקים יחד קרן פיצויים. בקרן זו חברות למעלה מ 6300 חברות. מהכספים בקרן זו, ומתקציבים שהקצתה לכך ממשלת גרמניה, יפוצו מיליון עובדי הכפייה שעבדו בשירות הנאצים. כך אושר אתמול בבונדסטאג, הבית התחתון בפרלמנט.

הניצולים רואים בפיצויים מחווה של הכרה בהם אחרי שנים כה רבות. אנשים שהוחזקו במחנות הכפייה או בגטאות בעת מלחמת העולם השנייה יהיו זכאים ל-7,000 דולר כל אחד, בעוד שהאנשים שאולצו לעבוד במפעלים בתנאים גרועים יקבלו 2,200 דולר כל אחד.
