

בתגובה על רצח תושב השומרון- צבי שלף הי"ד, אמר היום ראש המועצה האזורית שומרון בנצי ליברמן כי צה"ל צריך לקבל את הפקודות הנכונות ולצאת למלחמה! ראיון עם בנצי ליברמן. ליברמן אמר את הדברים בראיון בקול ישראל.

"צה"ל ומדינת ישראל לא יוכלו למגר את הטרור הזה, אם לא יוחלט, לפתוח במלחמת חורמה! צריך נכונות אסטרטגית והחלטה צבאית, לעקור את הרשות הפלשתינית, ולהעביר אותה מן העולם במישור הפוליטי ,הצבאי והמדיני!

זאת הדרך היחידה שבה נוכל להמשיך ולחיות, במרחבי הארץ הזאת: בנתניה , בחדרה, בכפר סבא, גילה ומרחבי יש"ע!"

ליברמן נשאל אם לדעתו הממשלה והצבא עושים די כדי לאבטח את צירי התנועה.

ליברמן ענה כי הצבא עושה כל שהוא יכול, אך הצבא צריך לקבל את הפקודות הנכונות.
"במלחמת מגן- אנו מפסידים לפני שאנו מתחילים! אין אפשרות במרחבים האלה, ובארץ ישראל, להתכנס ולהתמגן. הדרך היחידה לנצח היא ליזום ולתקוף כיוון שהרשות הפלשתינית, הפכה להיות רשת הטרור הגדולה ביותר בעולם!

רק כשנחליט שאנו יוצאים למלחמה, רק אז נצליח לשאוף אויר חדש בארץ ישראל!", אמר ליברמן.
