

מעקב שערך "המרכז למעקב אחרי השפעת השלום", שהוקם לפני כשלוש שנים כארגון עצמאי ולא פוליטי, העלה כי ספרי הלימוד במערכת החינוך הסורית רוויים ביטויים נגד ישראל, נגד הציונות ונגד היהודים. סגן נשיא המרכז ד"ר יוחנן מנור מסר כי ספרי הלימוד, בשונה מהעיתונות, יש בהם משום אינדיקטור למדיניות השלטונית, והם תוצאה של החלטה ושל תהליך עיבוד של חומרים שעושות ועדות הפועלות בפיקוח צמוד של השלטונות. לדבריו, בכל מדינה מה שנלמד היום יתבטא בעוד 15 שנים בדעת הקהל באותה מדינה. לכן סבור ד"ר מנור כי יש קשר בין החינוך שספג נשיא סוריה בשאר אסאד בילדותו ובין הדברים האנטישמיים שהשמיע באחרונה בעת ביקורו של האפיפיור בסוריה.

בספרי הלימוד בסוריה קיומה של מדינת ישראל מוצג כסכנה הן לסוריה והן לעולם הערבי כולו. היהודים מוצגים שם כאויבי הערבים מאז לידת האיסלאם, כאויבי האנושות כולה, וכאויבי האל. ישראל היא התגלמות הרוע, הדומה לסרטן, שמתפשט, והמשמש מקור לאין ספור צרות שפגעו בערבים, החל מגזילת פלשתין, דרך מניעת הגשמתו של האיחוד הערבי, וכלה בניסיון למחוק את הזהות הלאומית הפלשתינית והערבית.

נוכחות היהודים בירושלים מתוארת כנוכחות של כובשים זרים, שעל הערבים והמוסלמים לסלק. עשיית שלום עם ישראל פירושה כניעה. היא נחשבת פעולה בוגדנית, ולפיכך נדחית מכל וכל. שחרור פלשתין, שפירושו חיסולה של ישראל, מוצג כמטרה מרכזית של סוריה, והמאבק נגד ישראל מוגדר כ"מלחמת קודש" - ג'יהאד, שהיא חובתו של כל מוסלמי.

למרות כל זאת ד"ר מנור סבור, כי המצב הפיך, דהיינו יהיה אפשר לשנות דעות קדומות, כגון אלה הנלמדות כיום בסוריה, אך לשם כך יהיה דרוש מאמץ גדול, ונקיטתו, כמובן, תלויה ברצונם של השלטונות.

לדעתו, נושא תוכנם של ספרי הלימוד חייב לעלות בכל מו"מ עתידי, כפי שעלה נושא זה בשיחות השלום בין גרמניה למדינות אירופה השונות לאחר מלחמת העולם השנייה.
