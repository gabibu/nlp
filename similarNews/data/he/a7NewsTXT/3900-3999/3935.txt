

דבריו של השר לבטחון הפנים עוזי לנדאו חוללו סערה. בדבריו האשים השר את תושבי אזורים מסוימים במדינה, כגון רמת אביב ג', רעננה, ושכונת רחביה בירושלים באנוכיות ובחוסר סולידריות. על הדברים האלה הגיב ח"כ מודי זנדברג ביומן ערוץ 7, ואמר כי אכן ניכרים בארץ רפיון וחולשה בתחושת הסולידריות. לדעתו הדבר נובע גם ממגמת האינדיבידואליזם הנותנת את אותותיה בחברה הישראלית, אך בעיקר מהעובדה שהוליכו את העם שולל בהבטחות להשגת שלום וביטחון מיד.

לדבריו צריך להדגיש את העובדה שאין "פתרון אינסטנט", כלשונו. נבחרי הציבור צריכים, לדעתו, לשוב ולהסביר לציבור כי אנו נאבקים כאן על קיום המדינה, קיום שאיננו מובן מאיליו, וכי מאבק זה מחייב להבין את חשיבותו של קיום המדינה, ואת חשיבות עשייתם של מעשי הזדהות אתה.
