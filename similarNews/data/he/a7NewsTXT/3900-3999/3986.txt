

באוניברסיטת בר אילן הוצגה שיטה טיפולית העוצרת את הסרטן
פרופ' יהודה פולקמן מאוניברסיטת הארווארד בארצות הברית, שקיבל בשבוע שעבר את "פרס המדע" לשנת 2001 מ"המכון לחקר הסרטן האיידס והאימונולוגיה" באוניברסיטת בר אילן, הגיע לאוניברסיטה כאורח, ובהרצאה שהעביר שם הציג שיטה טיפולית המצליחה לעצור את התרבות התאים הסרטניים.
פרופ' פולקמן: "באמצעות חסמים של הצמיחה המחודשת של כלי דם מסביב לגידולים החלימו חולי סרטן שהיו נתונים כבר בשלבים סופניים של מחלתם. החסמים עצרו את הסרטן, בלא כל תופעות לוואי".
בהרצאתו הציג פולקמן את הממצאים החדשים של תחום אנג'יוג'נסיס, שאותו פיתח בתחילת שנות ה-80. במהלך ההרצאה הוא הציג שקופיות, ובהן נראו מטופלים, בעיקר ילדים, שכל האמצעים האחרים לעצור את המחלה כשלו אצלם, והסביר כיצד השימוש בחלבון מסוג אינטרופרון-אלפא כחסם עצר הגידול כליל, ולא גרם כל תופעות לוואי.
שיטת הטיפול החדשה מרעיבה גידולים סרטניים, וכך גורמת נסיגה של הגידול. פרופ' פולקמן מסר כי התוצאות החיוביות ממחקריו מיושמות בעשר השנים האחרונות רק על חולים שאיבדו כל תקווה. הוא הוסיף ואמר, כי כמעט לכל אדם יש בגופו תאים סרטניים מסוג כלשהו, אולם רק אצל חלק מבני האדם מתפרצת המחלה.

