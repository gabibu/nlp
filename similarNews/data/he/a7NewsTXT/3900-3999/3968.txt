

ראש הממשלה אריאל שרון דחה היום את הטענות, כאילו הוקפאה הבניה בישובים לאור דו"ח ועדת מיטשל.

שרון הדגיש כי הממשלה פועלת לפי קוי היסוד של הממשלה לפיהם ישובים חדשים ביש"ע לא יוקמו, לא תופקענה אדמות למטרות בניה ולא תהיה בניה אל מעבר לשטחים הבנויים עתה בישובים. שרון הסביר שהצרכים השוטפים של המתיישבים בשטחים כן יזכו למענה אך "בתוך תחומי השטח הבנוי" ולא מעבר לו.

ו"כל זה תלוי בביצוע כל הדברים האחרים. אם לא תהיה הפסקת אש והפסקת טירור, אז שום דבר ממילא לא קורה", אמר. ראש הממשלה אמר כי למרות שגם דמו רותח בנושא הפיגועים והרציחות ביש"ע.

ההחלטה על הפסקת אש חד-צדדית "היתה נכונה וחשובה מעין כמותה", אמר שרון והסביר: "יש לנו בעיות. בארה"ב מצבנו הרבה יותר טוב, אך באירופה מצבנו לא טוב". יחד עם זאת הזכיר שרון כי ערפאת לא הפסיק את האש וכי המצב בשטח הולך ומחריף. "ברור שהדבר הזה לא יכול להימשך", אמר, אך הוסיף, "כשאתה עומד בראש המערכת אתה צריך לראות את התמונה כולה, וזה תלוי על כתפי ולא על כתפיו של מישהו אחר", אמר אריאל שרון.
