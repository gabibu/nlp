

בנאום במליאת הכנסת על אסון ורסאי אמר יו"ר חרות ח"כ מיכאל קליינר, כי ראש הממשלה אינו יכול להטיף מוסר לאנשי מקצוע ומקבלי החלטות על רשלנות, יהירות, רברבנות, ושטחיות שגורמות לאסונות, משום שהכל מקרין מלמעלה. "כמו שראש הממשלה במדיניות, כך המהנדס בקורות הבניין. אני מציע לראש הממשלה ליטול קורה מבין עיניו ולהישיר מבט אל עצמו", אמר קליינר.

לדברי קליינר, אוסלו הוא אסון הגדול ביותר מאז הקמת המדינה, שגבה מאיתנו מעל 200 הרוגים ואלפי פצועים. "הוא בניין קלפים שהתמוטט על ראשינו משום שהאדריכלים, קבלני הביצוע ואנשי השיווק ראו לנגד עיניהם מזרח תיכון חדש ולא היה באמתחתם מקדם בטחון אחד למקרה שהיוזמה תיכשל". קליינר קרא לראש הממשלה לגלות אומץ לב ציבורי ולהקים ועדת חקירה מממלכתית שתחקור את אסון אוסלו.

