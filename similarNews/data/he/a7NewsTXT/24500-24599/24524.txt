

ארגוני הטרור ממשיכים בהפרתן הבוטה של זכויות האדם והאזרח, והפעם בקרב אוכלוסייתם הם.

ארגוני הטרור אינם בוחלים גם בניצולם של ילדים וגובר השימוש שהם עושים בילדים וקטינים לצורך ביצוע פיגועי התאבדות וטרור.

בחודשים האחרונים נחשפו מקרים רבים של פיגועי התאבדות אותם ביצעו או התכוונו לבצע קטינים מתחת לגיל 18. בכל המקרים גויסו הצעירים על ידי ארגוני הטרור. ילדים בעלי חזות תמימה מהווים תחום גיוס אופטימלי עבור ארגוני הטרור למטרות ביצוע פיגועי התאבדות.

כדוגמא ניתן להזכיר את הילד בן ה-14 היתם אסעד אבו שוקה, תושב שיח רדואן, שנהרג ב 18 באפריל מירי כוחות צה"ל באיזור דוגית , כאשר כוחות צה"ל זיהו שתי דמויות חשודות בסמוך לגדר הישוב. על גופתו נמצאו 2 מטעני צינור, סכין , ומפת חבל קטיף עליה מסומנים ישובים יהודיים.

יצויין כי הרש"פ אינה נאבקת להילחם בתופעה וממשיכה בעקביות להעלים עין מהיותם של הנערים והנערות הפלשתינים 'קורבן עצמי' של החברה הפלשתינית כולה.

שמירת זכויות הילדים אשר מוגנות ב"אמנה הבינלאומית לשלום הילד" היא אינטרס אוניברסלי של האנושות כולה, ויש לעשות הכול על מנת שאוכלוסיית הילדים לא תהפוך ל'בשר תותחים' בידי ארגוני הטרור.

את הידיעה העביר דובר צה"ל.


