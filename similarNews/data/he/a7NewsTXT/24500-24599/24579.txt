

ח"כ צבי הנדל מ"האיחוד הלאומי" הודיע כי הוא תומך בתכנית האוצר לחדש את "קצבת יוצאי צבא". מדובר בתוספת שהיה זכאי לה כל מי שבמשפחתו היה יוצא צבא. תוספת זו נהגה עד לתקופתה של ממשלת רבין. את ביטול הקצבה המיוחדת ליוצאי צבא נתן כאתנן פוליטי למפלגות הערביות בתקופת ממשלת רבין ז"ל שר האוצר דאז בייגה שוחט, בתמורה לתמיכתן בצעדי הממשלה, הסביר הנדל. יחד עם ביטולה של קצבת יוצאי הצבא הוגדלה קצבת הילדים, ובעיקר נקבע כי מהילד החמישי הסכומים גדלים בשיעור ניכר. לקצבה זכאית כל האוכלוסייה, כולל אוכלוסיית ערביי ישראל. עתה, עפ"י תכנית האוצר, תשוב קצבת הילדים לממדיה הקודמים, ואילו ציבור יוצאי צבא יקבל תוספת בדמות "קצבת יוצאי צבא".

בשיחה עם כתבת ערוץ 7 רותי אברהם אמר ח"כ הנדל כי מצבה הכלכלי החמור של מדינת ישראל שהוא "על סף פשיטת רגל", כהגדרתו, מצריך חיפוש דרכים לקיצוץ כספי, ובחידושה של "קיצבת יוצאי צבא" הוא רואה אפשרות לחיסכון כספי, וכך ייווצר מצב שבו יתוגמלו רק אלו שימלאו את חובתם למדינה. מדובר, לדבריו, בהליך דמוקרטי, משום שכל האוכלוסייה תמשיך ותקבל קצבת ילדים רגילה. יש לנו כל הסיבות שבעולם לתגמל את המשרתים בצה"ל באמצעות קצבה מיוחדת, שתינתן (כמו בעבר) נוסף על קצבת הילדים הרגילה שכל אזרחי המדינה זכאים לקבל, אמר הנדל ומאידך גיסא אין סיבה לתת פרס למי שאינו שותף לעשייה הבטחונית ולכל הסיכונים הכרוכים בה.

הנדל אמר כי מהיכרותו עם ציבור מצביעי ש"ס, רובם כלולים בקריטריונים המזכים לקבלת קצבת יוצאי צבא, ולכן הוא צופה כי נציגי ש"ס יתמכו אף הם בהחזרת הקצבה לתוקפה. עוד אמר הנדל כי בתכנית יש אפשרות לעודד את הציבור החרדי להתגייס לצבא.

הנדל ציין כי עם זאת שאף על פי שהציבור החרדי לא יהיה זכאי לקצבה הוא קורא לו לגלות אחריות לאומית וערבות הדדית. "אחי, החכ"ים החרדיים", אומר הנדל, "צריכים להבין שיש עיוות בכך שכדי להכלילם כזכאים לקצבה ייהנו גם "עוכרי ישראל", כלשונו מכספי המדינה.


