

אתמול דווח כי בכיכר השעון בלב רמאללה ביצע המון ערבי לינץ' בשלושה מתושבי העיר שהואשמו בסיוע לישראל במהלך פעולת צה"ל ברמאללה. עפ"י הדיווח כיתת חמושים ירתה בהם, ולאחר מכן המון ערבי הסתער וביצע בהם לינץ'. אחד מהפצועים הוכה עד מוות. שני הנותרים הועברו לבית החולים.
דובר צה"ל מסר אתמול כי ארגוני הטרור ממשיכים בהפרתן הבוטה של זכויות האדם והאזרח, והפעם בקרב אוכלוסייתם שלהם. הם אינם בוחלים בניצולם של ילדים למטרותיהם, וגובר השימוש שהם עושים בילדים ובקטינים לצורך ביצוע פיגועי התאבדות וטרור.

בחודשים האחרונים נחשפו מקרים רבים של פיגועי התאבדות שביצעו או התכוונו לבצע קטינים מתחת לגיל 18. בכל המקרים גייסו ארגוני הטרור את הצעירים. ילדים בעלי חזות תמימה משמשים מאגר גיוס אופטימלי בעבור ארגוני הטרור למטרות ביצוע פיגועי התאבדות.

כדוגמא ניתן להזכיר את הילד בן ה 14 היתם אסעד אבו שוקה, תושב שיח רדואן, שנהרג ב 18 באפריל מירי כוחות צה"ל באזור דוגית. כוחות צה"ל זיהו שתי דמויות חשודות בסמוך לגדר היישוב וירו בהם. על גופתו של אחד מהם, הילד בן ה 14, נמצאו שני מטעני צינור, סכין , ומפת חבל קטיף, שעליה מסומנים יישובים יהודיים.

יצוין כי הרש"פ אינה נאבקת להילחם בתופעה, וכי היא ממשיכה בעקביות להעלים עין מהיותם של הנערים והנערות הפלשתינים "קורבן עצמי" של החברה הפלשתינית כולה.

שמירת זכויות הילדים, המעוגנות ב"אמנה הבינלאומית לשלום הילד", היא אינטרס אוניברסלי של האנושות כולה, ויש לעשות הכול כדי שאוכלוסיית הילדים לא תהפוך ל"בשר תותחים" בידי ארגוני הטרור.


