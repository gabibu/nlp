

שליח האו"ם לאזורנו טריה לארסן עורר את חמתו של רה"מ שרון, כאשר ביום שישי האחרון כינס את כל נציגי הקהילייה הבינלאומית, פרט לנציגיה של ישראל, והטיח דברים קשים בישראל בגין "מעשיה בג'נין". מלבד זאת הביע דברי ביקורת כלליים על מדיניותה של ממשלת ישראל.

מזכיר הממשלה גדעון סער אמר כי דברי לארסן "הם בחזקת עלילת שווא על צה"ל ועל ישראל. אלו דברים חמורים מאוד, ועכשיו מתקיימת הידברות כדי לבחון מה הדבר הנכון שצריך לעשות". סער הוסיף כי דברי לארסן אינם משקפים עמדה אובייקטיבית ומאוזנת, וכי ההתייחסות שלו הייתה מקוממת, פוגעת וחד-צדדית. צה"ל לדבריו נלחם מלחמה מוסרית, שצבא אחר לא היה מנהלו כך, ופגע ברבי מחבלים שהסתתרו בג'נין.

היועץ המשפטי לממשלה אליקים רובינשטיין פרסם הודעה שבה נאמר כי: "דבריו של לארסן, משמעם הברור היא האשמת צה"ל בפשעים באופן שקרי ועלילתי". רובינשטיין הבהיר כי "אילו פעל במסגרת תפקידו היה על לארסן לפנות לממשלת ישראל כדי לבדוק את הדברים ולא לצאת בהאשמות כאלה. בנסיבות אלה אין מניעה משפטית לכל צעד שהממשלה תרצה לנקוט, החל מהכרזתו כאישיות בלתי רצויה, דרך פנייה לאו"ם להחליפו, וכלה בהפסקת מגעים עמו מצדו של הממשל בישראל".
עמדה מנוגדת לזו הביע אתמול שר החוץ שמעון פרס. הוא מתנגד להכריז על לארסן כ'אישיות בלתי רצויה' מפני "שהאיש הזה פועל שנים למען השלום", וכן מפני שלטענתו, לארסן מתחרט על התבטאויותיו.

בתוך כך ביום שישי החליטה מועצת הביטחון של האו"ם לשגר ועדת בדיקה מקצועית לבחינת האירועים שהתרחשו בג'נין. לטענת ראש הממשלה הסכימה ישראל להחלטה זו מפני שהייתה "ברירת מחדל", וזאת לאחר שנודע לה כי ארצות הברית לא תטיל וטו על ההצעה.

שר הביטחון בנימין בן אליעזר הביע את בטחונו כי הוועדה שירכיב האו"ם תהיה אובייקטיבית. מי שלא הסכים עמו היה השר דני נווה. הוא טען כי די להזכיר את המושג "או"ם" כדי להבין שהוא כולל בתוכו חוסר אובייקטיביות. לדברי נווה ישראל הייתה צריכה להתנגד להחלטה ולהודיע כי לא תשתף פעולה עם משלחת כזאת.

ראש הממשלה לעבר בנימין נתניהו, המתארח במקסיקו, התבטא גם הוא נגד החלטת האו"ם והגדיר אותה "צבועה" ו"דוגמה למדיניות של איפה ואיפה".

" כשהפלשתינים מפוצצים דיסקוטקים ורוצחים אנשים החוגגים את חג הפסח אין האו"ם מוצא לנכון לשלוח צוותי בדיקה", אמר.

מי שיעמוד בראש הצוות הבינמשרדי שירכז את עמדת ישראל בפני ועדת הבדיקה של האו"ם הוא עו"ד משה קוחנובסקי, סמנכ"ל משרד הביטחון. בצוות ישתתפו נציגי משרד החוץ, נציגי צה"ל וגורמי ביטחון אחרים.



