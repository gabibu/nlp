

העיתונאי דוד בדין חשף כי לפני כשלש שנים קיבלו שליח האו"ם טריה לארסן ורעייתו מונה, שכיהנה אז כשגרירת נורבגיה, 100 אלף דולרים מ"מרכז פרס לשלום".

את הפרס, הראשון אשר הוענק מטעם מרכז פרס לשלום, מימנה קרן שהוקמה לצורך חלוקת פרסים, ויו"ר המרכז, ד"ר רון פונדק, אמר כי הענקת פרסים נוספים תישקל בקרוב, בהתאם לתקציב הקרן. פונדק אמר, כי ניהול העמותה תקין וקיבל את אישורו של רשם העמותות, וכתגובה לשאלות שעלו מצד רואה החשבון של העמותה בועז גזית, אשר אינו רואה בחלוקת פרסים חלק ממטרות העמותה, ביקש לעדכן את תקנון העמותה בישיבת מועצת המנהלים הקרובה.

טריה לארסן ורעייתו, המשמשת שגרירת נורבגיה בישראל, קיבלו ביוני 1999 צ'ק של 50 אלף דולר "כאות הוקרה לפעילותם הייחודית בייזום תהליך אוסלו ובהמשך טיפוח יחסי השלום בין ישראל לשכנותיה".

בדין, שכאמור חשף את המידע על הכספים שהוענקו ללארסן ולרעייתו, אמר בשיחה בערוץ 7 כי ביום ו' הקרוב הוא יפרסם בעתון "מקור ראשון" מידע מקיף ונרחב על מרכז פרס לשלום, אותו חשף במסגרת סוכנות הידיעות שלו "מקור ישראלי". המידע על מתן הכספים ללארסן ולרעייתו נחשף, לדבריו, מעיון בדו"ח הביקורת של רשם העמותות. אחד הסעיפים החמורים, לדבריו, בדו"ח הוא מתן 50 אלף דולרים ממרכז פרס לשלום לטריה לרסן ועוד 50 אלף דולרים לשגרירת נורבגיה בישראל, שהיא "במקרה", לדבריו, אשתו של טריה לרסן. בדין ציין כי אין זה מקובל ששגריר יקבל פרס מהמדינה שבה הוא מכהן, וזוהי, לדבריו, גם עמדתו של רשם העמותות. "תמוה הוא שמרכז פרס אינו תורם את הפרס לגורם שמבצע מחקר מסוים, אלא לכיסה הפרטי של שגרירת נורבגיה בישראל ולשליח האו"ם בישראל טריה לארסן", אמר בדין.

יתירה מכך, מציין בדין, רשם העמותות גם הציב את השאלה מדוע עמותה שמגמתה לעסוק במחקרים הקשורים בתהליך השלום, מעניקה פרסים לדיפלומטים, ובעיקר כאלו שמכהנים.

בדין הוסיף וציין כי יש לדעת שלארסן בעצמו הסתבך בפרשיות כלכליות בלתי נעימות, וכי זוהי הסיבה שעזב את ממשלת נורבגיה. כרגע מתנהלות נגדו כמה חקירות בגין האשמות על קבלת מענקים שאינם כשרים מגורמים שונים. בדין הוסיף כי במסגרת התחקיר שיפורסם בנושא בגליונו הקרוב של "מקור ראשון" יפורסמו פרטים נוספים רבים על מהלך המו"מ המתנהל בין רשם העמותות לבין מרכז פרס לשלום.

ח"כ זבולון אורלב מהמפד"ל אמר אתמול כי למעשה לארסן קיבל שוחד ממרכז פרס לשלום.


