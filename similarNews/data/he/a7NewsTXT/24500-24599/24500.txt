

הדרג המדיני של ישראל עדיין לא החליט אם לגרש את ערפאת, אם להמשיך לבודדו או שמא כדאי להמשיך ולנהל אתו משא ומתן. בסנאט האמריקני, כך נראה, העמדות החלטיות יותר. הסנטורים דיאן פיינשטיין ומיץ' מק'קונל העלו הצעת חוק, ולפיה תישלל מערפאת הכניסה לארצות הברית. ההצעה הוגשה בעקבות "חשיפת מסמכים המעידים כי ערפאת נותן מקלט וחסות למבצעי טרור, ומשתתף השתתפות פעילה בייזום ובמימון של מעשי טרור ומבצעי חבלה שבהם נהרגים אזרחים חפים מפשע".
פיינשטיין הסבירה כי "אין כל סיבה שנערה פלשתינית תישא על גופה חגורת נפץ, שמטרתה היחידה היא להרוג נשים וילדים חפים מפשע". לדבריה, "זכות הכניסה לארצות הברית תישלל גם מבעלי תפקידים בכירים באש"ף, ואנו מציעים גם להגביל את חופש התנועה של אנשי אש"ף באו"ם". הסנאטורית פיינשטיין אומרת כי על פי ההצעה יוקם מנגנון שיעסוק בהחרמת רכוש וחשבונות בנק של אש"ף הנמצאים בארצות הברית.

באופן מעשי ייצור החוק, אם יתקבל, פגיעה משמעותית ביחסים שבין האמריקנים לבין הרש"פ ויהיה בו משום הכרזה של הסנאט כי אש"ף הוא ארגון טרור, שכן זו היא המדיניות הננקטת בארה"ב כלפי כל ארגון המוכרז ככזה.

עם זאת, דעותיו של מזכיר המדינה האמריקני קולין פאוול נראות שונות לחלוטין. הלוס אנג'לס טיימס דיווח אתמול כי בשבת נפגש פאוול עם הנשיא בוש וביקש לשכנעו כי הסכסוך בין הישראלים לפלשתינים הוא כה חמור עד כי אי אפשר לבנות אמון בין הצדדים, וכי משום כך יש לגשת מייד להסכם קבע בלי הפסקת אש מקדימה. לדברי העיתון הוסיף פאוול ואמר כי ערפאת הוא "מנהיג העם הפלשתיני", וכי שרון יצטרך להכיר בכך ולשאת ולתת עמו גם בעל כורחו. נציין כי דברים אלה של פאוול באים על רקע דברי בוש, שכינה את שרון "איש של שלום", ובכך מגיעים שוב לידי ביטוי חילוקי הדעות בין מחלקת המדינה, הפרו ערבית, ובין הבית הלבן, האוהד את ישראל.





