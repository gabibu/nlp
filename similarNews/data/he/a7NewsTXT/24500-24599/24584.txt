

בגלי צה"ל התפרסם הבוקר כי משטרת ברלין המליצה ליהודי העיר להעלים מהופעתם החיצונית כל סממן לדתם. זאת בעקבות שורה של מקרי תקיפת יהודים במדינה בתקופה האחרונה, וגל האנטישמיות העובר על אירופה.

המשטרה המליצה ליהודים בין השאר להימנע מחבישת כיפה וענידת מגן-דוד.

דובר משטרת ברלין, לארס זונמן, אמר אתמול: "הדבר יהווה פגיעה בחופש הדת, אבל המשטרה לא תוכל להגן על כל יהודי ויהודי. לצערי, לא ניתן להגן על כל האנשים שמסתובבים בעיר וניתן לזהותם כיהודים-דתיים. אני מציע כמה כללי התנהגות, אבל זו כמובן בעיה לכל מי שרוצה להפגין את יהדותו ברבים, ואני מציע לכל אחד לנהוג לפי מצפונו".

על רקע התגברות האנטישמיות בעיקר בצרפת ובאירופה בכלל התכנסה אתמול ההנהלה העולמית של הקונגרס היהודי העולמי בבריסל לדיון חירום.

לכינוס הוזמנו 100 מנהיגי קהילות יהודיות מ-25 מדינות בצפון אמריקה ודרומה, אירופה, חבר העמים ואוסטרליה.

בכינוס הוחלט על הקמת מרכז מידע בפריס, שיעקוב אחר הפעילות האנטישמית באירופה ויסייע לקהילות להילחם בתופעה המתפשטת.

לדברי מזכ"ל הקונגרס היהודי העולמי ד"ר אבי בקר הכינוס מתקיים בבריסל משום ש"אירופה מנהיגה קמפיין אנטי ישראלי מלווה באיומים לחרם, והיא הפכה לכר פעולה בעבור האלימות האנטישמית".
אחת המשתתפות בכינוס סימונה קדמי מישראל סיפרה כי ברחובות בריסל שוררת אווירה עוינת נגד יהודים ונגד ישראל. לדבריה, ליד מלון הילטון, שבו מתאכסנים משתתפי הכינוס, אירעו ביממה האחרונה תקריות כמו למשל השמעת קריאות גנאי כלפי משתתפי הכינוס "האווירה הזאת מקבלת לגיטימציה ועידוד גם מהפוליטיקאים ומהתקשורת באירופה", אמרה קדמי.


