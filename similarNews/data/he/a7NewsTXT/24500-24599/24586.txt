

בית המשפט המחוזי בתל-אביב דחה אתמול את בקשתה של חנה מוסינזון, אלמנתו של הסופר יגאל מוסינזון, מחבר ספרי "חסמבה" שיינתן צו מניעה זמני האוסר על הסופרת שפרה האפרתי מהוצאת "תמוז" להפיץ ולמכור ספרים, שלטענתה של מוסינזון פוגעים בזכויותיה הקנייניות והמוסריות של עזבונו של בעלה המנוח.

חנה מוסינזון הגישה תביעה לבית המשפט המחוזי בתל-אביב, ובתוך כך גם בקשה לצו מניעה זמני, כאמור. בבקשתה אומרת מוסינזון, כי ספרה של האפרתי מבוסס כולו על הדמויות שיצר הסופר יגאל מוסינזון בספרי "חסמבה", אך נוצרת בו אשליה כאילו מדובר בספרו האחרון בסדרה.

יתר על כן: לדברי מוסינזון, האפרתי הוסיפה לחייהם של הגיבורים פרטים כמעשים מיניים, רצח או אלכוהוליזם, ובכך פוגעת האפרתי בכוונת הסופר ליצור דמויות נקיות, שיתחברו אל בני הנוער וכתיבתה מנוגדת לרוח הספרים שכתב בעלה.

בית המשפט קבע שצו המניעה הזמני לא יינתן מחשש לפגיעה בחופש הביטוי.

