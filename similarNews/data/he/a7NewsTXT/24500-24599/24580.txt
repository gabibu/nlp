

אמש הפגינו בצרפת כ-100,000 איש נגד מנהיג הימין הקיצוני לה-פן, שעלה לסיבוב השני בבחירות לנשיאות שהתקיימו אתמול בצרפת. אל אזור הבסטיליה בפאריס הגיעו כ-10,000 מפגינים. הם יידו בקבוקים על השוטרים וניפצו שמשות. משטרת פאריס ירתה במפגינים גז מדמיע.

במרסיי התקיימה הפגנה שבה נשאו הצועדים שלטים עם הכיתוב: "אני מתבייש".

העיתון טיימס מדווח כי בבריטניה יתקיימו בקרוב דיונים בקרב בכירי השלטון, כדי למנוע את "התפשטות תופעת לה-פן" לבריטניה ולמקומות אחרים באירופה.

התקשורת הצרפתית הביעה את תדהמתה לבחירת לה פן תוך שהיא משתמשת בכותרותיה במילים כ"רעידת אדמה", "זעזוע" ו"פצצה".

עיתון השמאל "ליברסיון" כתב: "צרפת נתונה במצב כמו ערב לאחר רעידת אדמה".

ב"לה פיגרו" נכתב: "הבחירות משקפות את הפער העמוק בין הנציגות האלקטוראלית לבין המציאות של קהל המצביעים, בין הדיבורים לבין המציאות שבה חיים הצרפתים".

" מהסיבוב הראשון יש להסיק מסקנה אכזרית. התוצאה היא תרגום ברוטאלי, שלא היה אפשר לשערו עד-כה, שצרפת מפורקת לחלוטין, וזה כישלון עצום, והאחריות לו מוטלת בעיקר על המפלגות המסורתיות", ציין "ל'אקו".

"הפצצה של לה פן", נאמר בכותרת של העיתון "פראנס סואר". "לה פן גורם רעידת אדמה ללא תקדים. לראשונה בתולדות הרפובליקה מועמד של הימין הקיצוני ישתתף בסיבוב האחרון של בחירות לנשיאות", נכתב.

גם עיתוני ארה"ב הביעו את הפתעתם וחששם לנוכח בחירתו של לה פן. "זעזוע פוליטי בצרפת", נאמר בכותרתו של ה"וושינגטון פוסט". העיתונים שבו וציטטו את דבריו המפורסמים של לה-פן, כשהגדיר את תאי הגז במחנות המוות של הנאצים "פרט שולי בהיסטוריה". "לה פן הוא סימפטום של בעיה פוליטית עמוקה יותר: פחד מהגלובליזציה, הידרדרות, שנאת זרים איומה", נאמר במאמר המערכת של "וושינגטון פוסט". "צפוי שלה פן יפסיד בסיבוב השני בחודש הבא, אך מכל מקום רגע זה הוא רגע מזעזע", נאמר עוד במאמר.

בישראל קרא אתמול השר אלי ישי ליהודי צרפת לארוז את חפציהם ו"לבוא הביתה, לישראל". הקריאה הושמעה בשיחה בין ישי למנהיגי הקהילה היהודית בצרפת. השר ישי אמר כי בחירתו של לה פן היא התפתחות מדאיגה, שיהודי אירופה, וצרפת בפרט, אינם יכולים להיות אדישים כלפיה כמו גם נוכח האנטישמיות המתפשטת בצרפת, ונוכח אזלת היד של שלטונות צרפת בעניין.

דוד שפירא, היסטוריון ומנהל המחלקה הצרפתית של ערוץ 7, אמר כי לה פן, שבא מרקע של משפחת פועלים פשוטה, פילס את דרכו על גבי זרם של מכחישי שואה, גזענים ושונאי זרים. אף על פי שלה פן מיתן את המסרים הגזעניים שלו עדיין יש לומר כי הוא אדם מסוכן ביותר, שאינו מאמין בכללי הדמוקרטיה והפרלמנטריזם, ושונא זרים ומהגרים, אמר שפירא והוסיף כי "כשאדם שונא מהגרים וכושים שנאת היהודים אינה רחוקה".

שפירא הוסיף כי אזרחי צרפת חשים שיש נתק בינם לבין ההנהגה שלהם, הנגועה ברובה בשחיתות אישית. לאזרח הצרפתי הממוצע יש תחושה שאין לו כתובת לפנות אליה כדי לקבל מענה לבעיותיו, כמו למשל החוסר בביטחון אישי. במקומות מסוימים הצרפתים מטילים על עצמם "עוצר מרצון", ואחרי השעה שמונה בערב אינם יוצאים, מחשש שיותקפו, הסביר שפירא. משטרת צרפת, לדבריו, מדירה את רגליה מפרברים שלמים בערים, והם נחשבים כמעין שטח A עצמאי, שבו אין המשטרה יכולה לאכוף את החוק. בחירתו של לה פן, אומר שפירא, יש בה כדי להצביע על המסר של הבוחר הצרפתי שאמר לפוליטיקאים שלו "נמאסתם", והיא מעין הצבעת מחאה. עתה, אמר שפירא, לאחר הלם בחירתו של לה פן תהיה התגייסות נרחבת לבחירתו של שיראק, אך ימים אלו ייזכרו כימיה השחורים של צרפת.
בחירתו של לה פן היא תעודת עניות לצרפת, סיכם שפירא.


