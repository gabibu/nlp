

המנכ"ל הזמני של רשות השידור יוסף בראל ערך בירור עם מנהל הטלוויזיה יוסי משולם ועם מנהל חטיבת החדשות רפיק חלבי באשר לראיון שנערך עם שליח האו"ם לארסן בתוכנית "שבע וחצי" ביום חמישי האחרון, כך מדווחת כתבת "מקור ראשון" חני לוז.

לוז מציינת כי את הראיון ניהלו יעל שטרנהל וחיים זיסוביץ, ובמהלכו ניתנו כשבע דקות לשליח האו"ם לומר דברים קשים מאוד נגד פעולת צה"ל בג'נין.

בראל כינה את השידור "לא מקצועי" ומתח ביקורת נוקבת על כמה כשלים, שגרמו , לדעתו, מחדל: שילוב חומר מצולם בידי פוליטיקאי (אחמד טיבי) בניגוד לנהלים, שילוב מראיינים שאינם בקיאים בחומר, שלא שאלו את השאלות המתאימות, ואי שילובו של גורם בכיר ממשרד החוץ ו/או ממערכת הביטחון, שייתן מענה הולם לדברי לרסן.

המערכת אף נכשלה בכך שלא סיפקה מידע מלא לצופים על הנראה בצילומים. בין היתר לא דווח לצופים כי המבנים מולכדו בחומרי נפץ, וכי בבתים ההרוסים הסתתרו מחבלים.

המנכ"ל אומר כי "ניתנה במה חופשית למרואיין להשמיץ את ישראל" ודרש מרפיק חלבי "לערוך בירור פנימי נוקב ולהסיק את המסקנות הראויות באשר לכל המעורבים בשידור באותו ערב".

הבירור נערך בעקבות פנייתו של השר הממונה על חוק רשות השידור ד"ר רענן כהן, שקיבל פניות מראש הממשלה ומשרים בממשלה על חוסר איזון בראיון.

יצוין כי לכתבתנו נמסר אתמול בשם חטיבת החדשות שאין בעיה בשילוב חומר שצולם בידי פוליטיקאי, שכן נהוג לשלב חומרים מצולמים מגורמים שונים, וכן שלפני שידור התמונות נאמר לצופים כי מקור הצילומים הוא טיבי.

בעניין האיזון טענה חטיבת החדשות כי שילובו של בנימין נתניהו במהדורה לפני לארסן, וראיון עם מח"ט הגזרה לאחר דברי לארסן היוו "איזון לדברי שליח האו"ם". עוד נאמר לכתבתנו כי כשמדובר באורח רם מעלה כמו שליח מטעם האו"ם, אין נוהגים לקטוע אותו בדבריו.

התבטאויותיו החריגות של שליח האו"ם טריה לארסן בעניין מחנה הפליטים בג'נין עוררו את זעמם של יוצאי נורווגיה החיים בישראל. "אנחנו מאוכזבים ממנו", אמרה אסטריד סלבסן-שוורץ, שעלתה לישראל ב-1981 לאחר שהתגיירה, וכיום מתגוררת בהוד השרון.

היא התקוממה על כך שמתוקף תפקידו לא פעל לארסן למען השבויים הישראלים בלבנון, ועל כך ש אחרי פיגועי הזוועה נגד ישראלים לא נשמע קולו. "דבריו אינם הולמים לא נציג של האו"ם ולא את הערכים הנורווגיים", היא קבעה. "אני אדם פרטי ולא פוליטי, ואני פשוט מרגישה שמה שהוא עושה הוא בלתי הוגן. קל להבעיר את המדורה, אבל קשה יותר לעצור את גלגל השנאה".

לדבריה, לארסן מרבה להתראיין באותה רוח של דברים בתקשורת הנורווגית, וזאת כי הוא דמות סמכותית בכל הקשור למזרח התיכון. אין לה ספק שלתפקודו כאן ולדבריו בראיונות שהוא נותן יש השפעה לא מבוטלת על דעת הקהל בנורווגיה ועל התגברות האנטישמיות שם.

סלבסן-שוורץ סיפרה כי היהודים בנורווגיה חיים כיום בחשש, וכי גם הנוצרים אוהדי ישראל נבוכים ומתקשים להתמודד עם המצב החדש.

יוצאי נורווגיה, יחד עם גורמים נוספים, מתכוונים להפגין ביום ו' הקרוב מול שגרירות נורווגיה בתל אביב. סלבסן-שוורץ משוכנעת כי למעשיו של לארסן יש השלכה והשפעה על שגרירת נורווגיה בישראל מונה יול, שהיא - אשתו.


