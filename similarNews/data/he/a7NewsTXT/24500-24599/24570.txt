

מרואן זלום, מפקד הזרוע הצבאית של הפתח' בחברון, חוסל היום לאחר חצות במרכז העיר חברון מירי טילים ממסוק אפאצ'י לעבר מכונית בה נסע יחד עם אחד מעוזריו, סאמיר אבו-רג'ב, שנהרג גם הוא, כך מוסרים מקורות פלשתינים.

הפלשתינים דיווחו שמסוק אפאצ'י חג מעל מרכז העיר חברון וירה יותר מ-3 טילים לעבר המכונית בה נסעו שני המחבלים הבכירים.

זלום היה מבוקש זמן רב לכוחות הבטחון בשל מעורבותו בפיגועים נגד ישראלים, ביניהם רצח הילדה שלהבת פס ועוד פיגועים באזור חברון ובארץ.

זלום שיגר גם את המחבלת-המתאבדת לרחוב יפו בירושלים, שם נרצחו 6 אנשים, והיה אחראי לפיגוע בו נרצח קצין צה"ל סגן שי כהן ועוד מעשי רצח וטרור.
