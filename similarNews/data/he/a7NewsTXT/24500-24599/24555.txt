

סגן שר החוץ מיכאל מלכיאור אמר בפתיחת ועידת שרי החוץ של האיחוד האירופי ומדינות הים התיכון כי קיווה לשמוע מנציג הרשות הפלשתינית נאביל שעת' מילה של ביקורת על מעשי הטבח בנתניה והפיגועים בחיפה, ירושלים, תל אביב וחדרה.
סגן השר מלכיאור אמר: "אצלנו יש דיון כל הזמן כיצד להילחם בטרור מבלי לפגוע באזרחים. הלוואי שגם שכננו היו מקיימים דיון דומה על פעולותיהם". הוא הוסיף, כי ישראל רוצה בהידברות ובשלום ומוכנה שהפלשתינים יחיו בגבולות מוכרים ובטוחים.

הנציגים הערביים נטשו את אולם הדיונים בתחילת נאומו של סגן השר מלכיאור. כתב עתי"ם מוסיף כי סגן שר החוץ הוזעק לוועידה בואלנסיה מאירוע אחר שהיה אמור להשתתף בו בבריסל. זאת, לאחר ששר החוץ שמעון פרס לא הספיק להגיע לפתיחת הוועידה עקב תקלה במטוס שעמד להביאו מארה"ב.
