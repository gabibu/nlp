

יפה ירקוני הודיעה היום להנהלת אגודת אמני ישראל אמ"י על ביטול חברותה באגודה. זאת בעקבות ההחלטה לבטל את מופע ההצדעה לכבודה. אל צעדה זה הצטרף גם גידי גוב שהודיע כי הוא מבטל את חברותו באגודה מאחר ש"אינה תומכת בירקוני ובזכותה להביע את דעותיה באשר הן".

אך יו"ר אמ"י חנן יובל הסביר היום כי תמונת המצב שונה במעט. לדבריו המופע היה "ירושה" של דודו דותן היו"ר הקודם והוא השתדל לקדמו כמיטב יכולתו. הוא הוסיף כי קופות הכרטיסים לאירוע נפתחו שלושה ימים לפני הראיון של ירקוני בגלי צה"ל והכרטיסים נרכשו.

יובל ציין כי לאחר הראיון התקשר אליו יוסי בנדר ממשרד הכרטיסים ודיווח לו שכל הכרטיסים שנרכשו הוחזרו וכי גם הספונסרים , ביניהם מפעל הפיס, הודיעו שהם לא יתמכו באירוע בעל צביון פוליטי.

למרות הסברי כי אין מדובר באירוע פוליטי הם לא השתכנעו, אמר יובל ו"הערב התרסק" כלשונו.
האירוע בוטל בעקבות הדברים שירקוני אמרה ולא בשל נסיון ל"סתום פיות", סיכם יובל.
