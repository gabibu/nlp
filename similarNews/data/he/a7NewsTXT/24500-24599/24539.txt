

חקלאי ממושב אמירים בגליל העליון טוען כי אלמונים חיבלו בציוד החקלאי במשק שלו ממניע לאומני. משטרת ראש פינה פתחה בחקירת האירוע.

אמש נפרץ מחסן לציוד חקלאי של החקלאי ממושב אמירים. האלמונים שפרצו את המחסן גנבו טרקטור, חיבלו בטרקטור אחר ובציוד חקלאי יקר ערך שאוכסן במקום. "המחסן נראה כאילו אחרי סערה. האלמונים הרסו את הציוד ללא כל מניע הנראה לעין. פשוט ואנדליזם לשמו. אין לי עימות עם אף אחד ונראה לי כי המעשה נעשה ממניעים לאומניים", אמר.

בסריקות שערכה המשטרה נמצא הטרקטור הגנוב הרוס בערוץ הירדן ההררי לאחר שדורדר במדרון ההר סמוך לכפר טובא. ממשטרת ראש פינה נמסר כי לא נמצאו סימנים המעידים על כך שהמעשה נעשה ממניעים לאומניים.
