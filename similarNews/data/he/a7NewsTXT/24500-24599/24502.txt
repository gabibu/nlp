

ראש הממשלה שוחח עם השר רענן כהן, הממונה על רשות השידור, ומתח ביקורת חריפה על הראיון שהתקיים בתוכנית "שבע וחצי" ביום חמישי עם טוריה לארסן שאמר שישראל "ביצעה טבח בג'נין". כתבתנו חני לוז מוסרת כי בראיון השמיץ שליח האו"ם לארסן את פעולת צה"ל בג'נין אך המגישה יעל שטרנהל לא הגיבה לדברי ההשמצה או ולא ניסתה לאזן את עמדתו החד צדדית.

השר כהן מתח ביקורת על אופן ניהול הראיון אך עם זאת הדגיש כי "עצמאותה של רשות השידור חשובה ביותר בעיניו". כהן השמיע את דבריו בישיבת מליאת רשות השידור שהתקיימה אמש, בו הביעו רוב חברי המליאה תמיכה גורפת במינוי המנכ"ל הזמני של רשות השידור יוסף בראל.
בראל אמר בישיבה כי הוא רואה בשידור ראיון עם לארסן "שידור לא מקצועי" וכי יזמן את מנהל הטלוויזיה ומנהל חטיבת החדשות.

השר רענן כהן מסר כי יביא בימים הקרובים את מינויו של בראל לאישור מחודש של ועדת רביבי, הבוחנת ומאשרת מינויים בשירות הציבורי. הוועדה צריכה לתת את אישורה למינוי של קבע לבראל.


