

"שום יישוב לא ייעקר ביש"ע", כך הכריז אתמול ראש הממשלה שרון, והוסיף כי כל עוד הוא מכהן בתפקידו הנוכחי לא יתקיים בממשלה כל דיון שיעסוק בפינוי יישובים, גם המבודדים שביניהם. תגובתו זו של שרון באה במענה לדברי השר רענן כהן מ"העבודה", ששאל במהלך ישיבת הממשלה את ראש הממשלה מדוע הדרג המדיני אינו מקבל את עמדתם של קצינים בכירים בצבא ה"ממליצים", לטענתו, "לפנות יישובים מבודדים, בעיקר בחבל עזה".

שרון, לפי הדיווח, האדים מכעס, דפק בידו על השולחן ואמר "שיהיה ברור, לא אביא את נושא פינוי ההתנחלויות לפחות עד לתום הקדנציה שלי". הוא הוסיף ואמר כי לדעתו גם הממשלה הבאה לא תדון בנושא. ראש הממשלה הוסיף ושאל: "מה היו אומרים ב 48' לו הציעו לפנות יישובים כמו כפר דרום?".

על ההכרזה הגיב השמאל באכזבה. יו"ר האופוזיציה יוסי שריד אמר כי "זוהי סטירת לחי בפרצופה של מפלגת העבודה ובפרצופו של כל הציבור הישראלי". שריד הוסיף כי "סוף סוף יצאה האמת לאור ו"שרון יצא מהשק". זה סוף האשליה של הרבה אנשים, אמר שריד.

לעומת זאת ראש מועצת יש"ע וראש מועצה אזורית שומרון בנצי ליברמן אמר כי בתגובה על הכרזה זו של שרון שיגרה אליו מועצת יש"ע מברק ברכה, וזאת מאחר שהיא רואה בה הכרזה היסטורית, בעלת משמעות ובעלת משקל ניכר. בעיקר, ציין ליברמן, היא חשובה לנוכח מלחמתה של ישראל אל מול הרש"פ וערביי הרש"פ. ליברמן ציין כי להכרזה יש שלושה מישורי התייחסות. מישור אידיאולוגי ערכי, מישור בטחוני טקטי, ומישור מוסרי אנושי. עם ישראל נמצא ביש"ע כי הוא פשוט חוזר לארצו אחרי אלפיים שנות גלות, אמר ליברמן, ולכן הכרזה זו יש לה משקל ערכי.

חשיבותה הבטחונית טקטית של ההכרזה היא בכך שיש בה ביטוי לאבחנה כי מלחמתה של ישראל בערבים היא מלחמה רוחנית. לכן בהכרזה יש הבהרה לערבים כי רצחנותם ותוקפנותם לא יביאו למסירת גרגר אדמה לידיהם, אלא נהפוך הוא. תוקפנותם, אומר ליברמן הפכה את העם היושב בציון לנחוש, ולדבק בשורשיו והיא אף החזירה לעם את הערכים הציוניים אשר במשך 10 שנות אוסלו עמדו להתפוגג. ליברמן הוסיף כי משמעותה המוסרית אנושית של ההכרזה מתבררת בדוגמא שלהלן. לדבריו, לפני כשלש שנים, במהלך ביקור באחד מיישובי השומרון המבודדים, פנה אליו תושב ואמר: "תראה, אני נמצא בתהליך אוסלו שמדברים בו על החזרת יישובים ועקירתם. אני נמצא במצב שחלק מהבית שלי מתפורר לו. האם אני יכול להחזיר את אריחי הקרמיקה אף על פי שזה יעלה לי כסף"?

זה היה צובט בלב, אמר ליברמן: במשך 10 שנים הפכו היישובים ומתיישביהם לשקי האגרוף ולבשר התותחים של השרים ושל חברי הכנסת, שבמקרים רבים אף לא ידעו לאיית את שמות היישובים. בהכרזתו של ראש הממשלה, אומר ליברמן, יש מסר למתיישבים כי עליהם להמשיך לחיות ולגדול, וכן יש בה מענה לאותם אלו שמעונינים לבוא ליש"ע ומתלבטים, ועידוד להחלטה חיובית בעניין. יש בה בהכרזה משקל רב בכל הקשור להתיישבות ולתפיסה של ישראל במרחבים.

דבריו ראש הממשלה שרון אמש בממשלה, ולפיהם לא יפונה אף יישוב ביש"ע גרמו לתסיסה במפלגת העבודה. מקורבי שר הביטחון בן אליעזר אמרו כי עתה "שעון הפרישה של מפלגת העבודה ממשלת האחדות החל לתקתק". בתגובה לדברי ראש הממשלה פנה ח"כ אופיר פינס ליו"ר סיעת העבודה אפי אושעיה בדרישה לכינוס דחוף של הסיעה לדיון בהצעת החלטה המציבה אולטימטום בפני ראש הממשלה: או שיחזור בו במפורש ובקול רם מעמדתו שלא יפונו התנחלויות במהלך כהונתו, או שהמפלגה תפרוש לאלתר מהממשלה.

לדברי פינס, "מפלגת העבודה אינה יכולה להצביע ביד שמאל בעד יוזמת השלום הסעודית, הכוללת פינוי התנחלויות באופן מפורש, וביד ימין לתמוך בפעילות צבאית ובמדינית שמנהיג ראש הממשלה, שגילה השבוע את פרצופו האמיתי כמטרפד כל סיכוי לשלום וכסרבן סדרתי לכל תכנית שלום.


