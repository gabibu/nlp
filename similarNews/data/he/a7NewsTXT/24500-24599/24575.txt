

צה"ל חיסל הלילה את ראש התנזים בחברון מארואן זלום רוצחה של התינוקת שלהבת פס הי"ד.
מסוק צה"ל שיגר טילים לעבר מכוניתו של זלום והרגו. עוד נהרג מפגיעת הטילים עוזרו סאמיר אבו ראג'ב, איש כוח 17 . זאלום היה אחראי לפיגועים רבים, ביניהם לרצח התינוקת שלהבת פס בירי מרובה צלפים, בעת שהוריה טיילו עמה בגינה ביישוב היהודי העיר, ושיגור המחבלת שביצעה פיגוע התאבדות בכניסה לשוק מחנה יהודה בירושלים לפני שבוע וחצי.

רב סמל ניר קריצמן הי"ד בן 22 מחדרה, שנהרג במהלך פעילות מבצעית סמוך לכפר עצירה אל-שמליה, מצפון לשכם, יטמן היום בבית העלמין בחדרה. קריצ'מן השתתף בפעילות כוחות צה"ל שעצר מחבלי חמאס בכפר ובשטחים הפתוחים מסביב. במהלך הפעולה נפתחה אש כבדה לעבר הכוח.
אמש שיגרו מחבלים פצצת מרגמה ופתחו באש לעבר עמדת צה"ל הסמוכה לגדר המערכת בדרום חבל עזה. כך דיווח כתבנו קובי פינקלר.

גורמי ביטחון בירדן גילו ניסיון לבצע פיגוע גדול נגד שגרירות ישראל בעמאן, כך דווח אתמול בערוץ 2 . הגורמים חשפו ניסיון של קבוצת ערבים להעביר נשק ואמצעי לחימה לבתים אחדים באזור השגרירות. כאמור, ההתארגנות נחשפה, ונעצרו כמה ערבים שהיו שותפים להברחת הנשק.

באזור רפיח השליכו מחבלים רימונים לעבר מוצב טרמית שבגבול ישראל- מצרים. לא היו נפגעים לכוחותינו. כוחות צה"ל השיבו אש לעבר מקורות הירי.

מחבלים השליכו אתמול מטען נפץ אל חיילים בכיכר השוטר בחברון. לא היו נפגעים. החיילים ירו אלא משליך המטען, אך לא פגעו בו.

אתמול חוסלו שני ערבים שהסתובבו בנסיבות חשודות ליד היישוב נצרים.


