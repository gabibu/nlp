

יהודה עציון, יוסף פלדמן ואהוביה טבנקין עתרו לבג"ץ נגד המשטרה ונגד עיריית ירושלים בדרישה לאפשר להם להמשיך ולקיים משמרת מחאה ליד משרד ראש הממשלה בירושלים במחאה על מדיניות הממשלה ביחס להר-הבית. העותרים מציינים כי הם ביקשו להציב קרוואן, ועליו שלט גדול: "אריאל, פתח את הר-הבית לבני ישראל". את השלט הם ביקשו להציב ליד ביתו הפרטי של ראש הממשלה שרון בחוות השקמים בדרום.

בדיון בבג"צ, שהיה בעבר בנושא, הגיעו הצדדים להסדר, ולפיו תוצב במשך שבועיים עגלת טרקטור נגררת עם השלט קרוב לחוות השקמים. בתום השבועיים, הגיעו העותרים אל "גבעת ההפגנות", מול משרד ראש הממשלה בירושלים. המשטרה דרשה מהם לפנות את המקום, משום שלדבריה מדובר במקום המיועד להפגנות קצרות בלבד, ולכן סוכם כי השלט יוצב במתחם גן הוורדים בכביש מול משרד ראש הממשלה. לדברי העותרים, מיקום השלט בגן הוורדים "אינו מפריע לתנועת העוברים ושבים, ואינו פוגע בגן".

במהלך החודש האחרון הגיעו פקחי עיריית ירושלים ורשמו דו"ח למציבי השלט. ביום ראשון הודיע הפיקוח העירוני שהם יבואו לפנות את השלט, ולכן הוגשה העתירה לבג"צ, כדי למנוע את פינוי השלט.
לדברי העותרים, משמרת מחאה שכזאת אינה צריכה אישור מוקדם, ופינוים מנוגד להבטחה קודמת של המשטרה ושל העירייה. חופש הביטוי וחופש הגישה ליהודים להר-הבית הם ערכים מרכזיים במדינת ישראל, ולכן יש לקבל את העתירה.

את העותרים מייצג עו"ד נפתלי ורצברגר.


