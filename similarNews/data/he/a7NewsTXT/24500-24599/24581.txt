

שר החוץ הספרדי ג'וזפ פיקה אמר אתמול כי אין להסגיר את ארבעת רוצחי השר רחבעם זאבי הי"ד לידי ישראל.

בהגיעו לוועידה האירופית-ים תיכונית החמישית, בעיר הספרדית ולנסיה אמר פיקה: "החוק הבינלאומי עומד לצדם של הפלשתינים בסירובם לדרישות הישראליות להסגרת החשודים".

ספרד היא הנשיאה התורנית של האיחוד האירופי.

פיקה אמר כי הארבעה חייבים להישפט בהתאם ל"חוקים הפלשתינים", ועם ערבויות בינלאומיות, בדומה למשפט לוקרבי בהאג, שבו הועמדו למשפט אזרחים לובים באשמת פיצוץ מטוס נוסעים אמריקני מעל שמי סקוטלנד.

לעומת הדיון על נושא הסגרת רוצחי זאבי, צוות מיוחד משותף לפרקליטות ולמערכת הביטחון יתחיל את פעולתו בימים הקרובים במטרה ללוות את חקירת ראש התנזים ברגותי ובסיום חקירתו להמליץ על אופן עריכת משפטו. אתמול האריך שופט צבאי את מעצרו של ברגותי ב-25 יום. המשטרה ביקשה כי מעצרו של ברגותי יוארך ב-30 יום, ועורך דינו, ג'ואד בולוס, תבע לשלחו מיד לחופשי. במהלך הדיון אמר ברגותי כי השב"כ אינו מפעיל נגדו אלימות פיסית.

לפני שבוע לכדו כוחות צה"ל את ברגותי ברמאללה.


