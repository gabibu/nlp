

מזכ"ל האו"ם, קופי אנאן, פירסם את הרכב הוועדה, שמונתה כדי לבחון את מידת ההרס שנגרם במחנה הפליטים בעקבות פעולת צה"ל במקום, ולנסות לקבוע אם אירע במקום טבח.

גורמים רשמיים בישראל מתחו ביקורת על הרכב הוועדה שמינה מזכ"ל האו"ם, קופי ענאן. ישראל גם הופתעה מכך שהרכב הוועדה לא תואם עמה מראש. שר הביטחון, בנימין בן אליעזר, התקשר לענאן והביע את מחאת ישראל על הרכבת צוות הבדיקה לאירועי ג'נין ללא תיאום מוקדם עם ישראל.

בן אליעזר דרש שבדיקת הוועדה לא תחרוג מהמנדט שנקבע לה, אך הצהיר שלישראל אין מה להסתיר והיא תציג את כל האמת על האירועים בג'נין.

גם שר החוץ שמעון פרס שוחח עם ענאן,וביקש הבהרות לידיעות לפיהן הצוות יבחן גם אירועים מחוץ לג'נין וכי למסקנותיו יהיה תוקף משפטי. בתגובה לכך הודיע אנאן אמש שלמסקנות ועדת הבדיקה לחקר אירועי מחנה הפליטים ג'נין לא יהיה מעמד משפטי , ובנוסף הבהיר אנאן לפרס כי בדיקות הוועדה ייעשו רק לגבי ג'נין, ולא לגבי מקומות נוספים ביש"ע.



