

ראש הממשלה אריאל שרון ייחקר היום במשטרה על חלקו בפרשת העמותות לבחירות פריימריס שנת 99. ראש הממשלה צפוי להיחקר במשרדו בירושלים, ככל הנראה ע"י תנ"צ מירי גולן, ראש היחידה הארצית לחקירות הונאה.

לפני כשנה וחצי החליט מבקר המדינה השופט אליעזר גולדברג להעביר את תיק החקירה שביצע בעניין הבחירות למשטרה. גולדברג חקר את ראש הממשלה ואת בנו עמרי שרון.

החקירה התמקדה בחברות הקש, באמצעותן, לפי החשד, גוייסו כמה מיליוני שקלים לטובת מערכת הבחירות של שרון לפריימריס של שנת 99. חברות הקש ששימשו צינור להעברת כספים לבחירות מהוות לכאורה עבירה על חוק מימון מפלגות. לפני מספר חודשים נחקר תחת אזהרה בנו של ראש הממשלה עמרי שרון, שסירב - כפי שפורסם - לשתף פעולה עם חוקריו.

שרון אמר בזמנו לשופט אליעזר גולדברג, כי לא ידע על חברות הקש.
