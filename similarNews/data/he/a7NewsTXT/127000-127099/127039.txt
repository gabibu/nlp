

בסקר שמתפרסם הבוקר בעיתון השמאל 'הארץ' תומכים 46% ממתפקדי 'העבודה' בהנהגת שרון רשימה חדשה משותפת; רק 44% מתנגדים; רוב גדול בקרב המתפקדים תומך בעמדת פרס לפיה יש להישאר בממשלת האחדות

בליכוד הוא איננו זוכה להישגים כאלו, אבל דווקא במפלגת 'העבודה' גורף ראש הממשלה אריאל שרון את מירב האהדה. כמחצית ממתפקדי מפלגת העבודה סבורים שאריאל שרון, צריך להיות גם ראש הממשלה הבא - ולא יו"ר מפלגתם, השר שמעון פרס.

מסקר "הארץ-דיאלוג", בפיקוחו של הפרופ' קמיל פוקס, שנערך בתחילת השבוע בקרב מדגם מייצג של 575 מתפקדי העבודה (הגוף הבוחר את יו"ר המפלגה ואת נציגיה לכנסת), עולה שראש הממשלה שרון זוכה לפופולריות רבה לא רק בקרב כלל הציבור ומצביעי מפלגת העבודה, אלא גם בקרב מתפקדי העבודה.

לאחר שהגשים למעשה את מצע מפלגת העבודה מעוניינים רובם של המתפקדים, לפי הסקר, שמפלגתם תתמודד בבחירות הקרובות ברשימה בראשותו של שרון. 46% מהם תומכים בהצטרפות מפלגתם לרשימה חדשה, הנהגתו של שרון. רק 44% מהמתפקדים מתנגדים לכך. בתשובה לשאלה מי צריך להיות ראש הממשלה הבא ללא קשר לשיוכו המפלגתי, התקבלה תוצאה שקולה: 39% מהמתפקדים תומכים בשרון, לעומת 43% בלבד התומכים ביו"ר מפלגתם, שמעון פרס.

כזכור, למעלה ממחצית ממתפקדי 'העבודה' הם ערבים.

רוב גדול של מתפקדי העבודה תומך בהישארות מפלגתם בממשלת האחדות עד למועד הבחירות בסוף 2006. לפי הסקר, 76.5% מהמתפקדים תומכים בעמדה זו, בה גם מצדד יו"ר המפלגה פרס. רק מיעוטם של המתפקדים (15.8%) תומך בעמדת יריבו של פרס במפלגה, יו"ר ההסתדרות ח"כ עמיר פרץ, הקורא לפרישה מיידית של העבודה מהממשלה.

בחינה של התפלגות העמדות בקרב חתכים שונים של מתפקדי המפלגה מעלה שגם בקרב מתפקדיה הערבים של המפלגה יש רוב גדול (73%) להישארות בממשלת שרון.



