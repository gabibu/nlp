

ארגון נפגעי הטרור 'אלמגור' אומר בתגובה למציאת נפל קסאם בחוותו של שרון כי שרון אינו צריך להגיב על ירי קסאם לעבר חוותו בשונה ממה שהגיב לירי טילי קסאם לעבר גוש קטיף ושדרות.

במוצאי שבת הותר לפרסום כי נפל של רקטת קסאם התגלה בחוות השקמים בנגב המערבי, סמוך לביתו של רה"מ אריאל שרון. בצה``ל מעריכים כי הרקטה נורתה לפני כשלושה שבועות.

חבלנים של משטרת מרחב לכיש הוזעקו למקום והשמידו את הנפל. הקאסם נחת כ-300-400 מטר מקברה של לילי, אך לא גרם לנזק.

גורמי ביטחון אישרו לכתבנו חגי הוברמן כי אין זו הפעם הראשונה בה נורו רקטות קאסם לעבר אזור זה.
נזכיר כי לפני שלושה שבועות נורו עשרות רקטות לעבר שדרות ויישובי הנגב המערבי. רוב הרקטות נפלו בשטחים פתוחים אך אחת מהן, שנפלה סמוך לכביש, גרמה לפציעתם מרסיסים של חמישה בני אדם, אחד באורח בינוני וארבעה קל.

מערכת הבטחון מיגנה את החווה באמצעים מיוחדים כדי לאבטח את שלומו של ראש הממשלה מפני קאסמים בעתיד.

לפני כחודש רמז הרמטכ"ל, רב-אלוף דן חלוץ, בראיון לביטאון ארגון נכי צה"ל, כי החמאס קרוב לייצור דגם חדש של רקטת ה"קסאם", עם טווח של 15 ק"מ. בראיון אמר כי "לא הקילומטר שמפריד בין בית-חאנון לתוחמת הצפונית ימנע מהקסאם להגיע עוד כמה מטרים צפונה או מזרחה. זה באמת רדוד להגיד שבגלל שיצאנו הסיכון גובר. הרי הם יכולים לפתח קסאם שיגיע ל-15 קילומטרים ולשגר אותו מאמצע עזה".

מאיר אינדור, יו"ר ארגון נפגעי הטרור 'אלמגור', אומר בתגובה כי שרון אינו צריך להגיב על ירי קסאם לעבר חוותו בשונה ממה שהגיב לירי טילי קסאם לעבר גוש קטיף ושדרות. בכך, אומר אינדור "ישדר שרון לעם ישראל שדמו אינו סמוק יותר מדמם של שאר האזרחים".
