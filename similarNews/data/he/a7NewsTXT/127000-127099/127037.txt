

שרודר הודיע כי אין בכוונתו לקחת חלק בממשלת האחדות של גרמניה, בתור שותפה הקואליציוני הבכיר של הקנצלרית הנכנסת, אנגלה מרקל. כעת נפתח המירוץ לראשות המפלגה הסוציאל-דמוקרטית

קנצלר גרמניה היוצא, גרהרד שרודר, הודיע בערב יום-הכיפורים כי אין בכוונתו לקחת חלק בממשלת האחדות של גרמניה, בתור שותפה הקואליציוני הבכיר של הקנצלרית הנכנסת, אנגלה מרקל. את הדברים אמר שרודר במהלך כינוס של האיגוד המקצועי בעיר הולדתו, האנובר. "בשום פנים ואופן לא אקח חלק בממשלה הבאה", אמר הקנצלר, לקול מחיאות כפיים סוערות.

שרודר הודה לחברי האיגוד על תמיכתם בו במשך שבע שנות כהונתו, אך לא ציין מהן תוכניותיו לעתיד. עם זאת, כאשר נשאל, אמר כי ייקח חלק במשא ומתן הקואליציוני, "על-מנת שדברים יתנהלו כמו שצריך".

מדובר בפעם הראשונה בה מבהיר שרודר את עמדתו בנוגע לעתידו הפוליטי תחת שרביטה של מרקל. בכך בעצם מסתיימת הקריירה הפוליטית של שרודר, ששיאה שבע שנים בתפקיד הקנצלר. כעת נותרה פתוח השאלה מי יעמוד בראש המפלגה הסוציאל-דמוקרטית וינהיג אותה בשנים שמצטיירות כלא פשוטות עבור הפוליטיקה הגרמנית.

ביום שני האחרון תם המשבר שזעזע את גרמניה כולה במשך כשלושה שבועות. זאת, כאשר נציגי מפלגתו הסוציאל-דמוקרטית של שרודר ומפלגתה הנוצרית-דמוקרטית של מרקל, הודיעו כי הגיעו להסכם לפיו מרקל תכהן כקנצלרית בממשלת אחדות. זמן קצר לאחר מכן אישרו מרכזי שתי המפלגות את ההסכם.

במסגרת ההסכם שהושג בין המפלגות, בתמורה לוויתור על משרת הקנצלר, תקבל המפלגה הסוציאל-דמוקרטית שמונה תיקים בממשלה. מלבד תיק החוץ, המוצע באופן מסורתי לשותף הקואליציוני הבכיר, היא תקבל גם את תיקי האוצר, המשפטים, העבודה, הבריאות, התחבורה, הסביבה, ואת המשרד לפיתוח.

הבחירות הכלליות בגרמניה הסתיימו בניצחון דחוק למפלגתה השמרנית של מרקל. עם זאת, היא לא הצליחה לזכות במספיק קולות על-מנת ליצור קואליציה עם שותפתה הטבעית, המפלגה הליברלית. לכן נאלצה מרקל לפתוח בשיחות עם מפלגתו של שרודר, על-מנת לנסות להגיע לממשלת אחדות.
