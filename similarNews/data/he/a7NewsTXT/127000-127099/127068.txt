

"דר שפיגל": משטרת ספרד גילתה את מקום מחבואו של אחד מאחרוני פושעי מלחמת העולם השנייה המבוקשים ביותר בעולם, אלברט היים הידוע בכינויו "רופא המוות", אך הוא לא נעצר.

"כל שאנו יודעים הוא שייתכן שהיים שהה לאחרונה באזור פלפרוגל שבג'ירונה, אך עד כה לא הצלחנו לעצור אף אדם העונה לתיאורו", כך הבהירה דוברת המשטרה המקומית בג'ירונה שבצפון ספרד.
במשטרה המקומית העריכו כי הוא יתפס בתוך זמן קצר. כך לפי הדיווח של העיתון "דר שפיגל" הגרמני.

דובר מטעם "מרכז ויזנטל" אמר היום כי היים, בן 91 כיום, הצליח להתחבא מאז סיום מלחמת העולם השניה במדינות גרמניה, ארגנטינה, דנמרק, ברזיל וספרד. היים אותר היום בעיירת חוף באיזור קוסטה בראווה הסמוך לברצלונה.

בעיתון נטען כי קרוב משפחה של היים העביר למכר בספרד סכום של כ-363 אלף דולר, והם בודקים את האפשרות שחלק מהסכום הועבר להיים עצמו. לאחר המלחמה הציעו שלטונות גרמניה כ-160 אלף דולר לאדם שיביא לתפיסתו של הפושע, אולם, כאמור, הוא הצליח להימלט ולהסתתר עד לאחרונה.

היים כונה "דוקטור מוות", לאחר שביצע ניסויים בגופם של יהודים במחנות ההשמדה מטהאוזן ובוכנוואלד. בין השאר הזריק לגופם חומרים רעילים ובדק בשעונו כמה זמן יצליחו לשרוד.
