

תושב קרית ארבע שהתאסלם וגר בחברון הערבית, מספר לאתר החמאס על ילדיו שחינך בבתי הספר של אגודת "הצעירים המוסלמים". אגודה זו שייכת לתנועת החמאס, מחנכת על ערכי הג'יהאד והוכרזה ע"י ישראל כ"ארגון טרור".

מאת: יונתן דחוח הלוי

מוחמד אל-מהדי איבן איסכנדר (אבו יעקוב), בעבר יהודי תושב קריית ארבע, מספר לאתר החמאס לרגל חודש הרמדאן, על תהליך התאסלמותו לפני שמונה שנים.

אל-מהדי, כיום אב לארבעה, מספר, כי עלה לארץ כיהודי מאזרביג'אן המוסלמית והתיישב בקריית ארבע. את חייו בקרב הקהילה היהודית של חברון הוא מתאר היום בעוינות בלתי מוסתרת. את המתיישבים היהודים הוא מכנה "כופרים", "ראשי הטרור והקיצוניות" ו"שונאי ערבים".

תחילת הספקות לגבי היהדות צצו אצלו לדבריו כאשר ראה את "העמידה הגאה" של המוסלמים, כהגדרתו, ו"התוקפנות" של המתנחלים. שיחות שניהל עם בעל מוסך מוסלמי בשם וחיד זלום הביאו לתפנית הגדולה בחייו ולקבלת האסלאם.

לאחר שהתאסלם נסע אל-מהדי לאזרביג'אן, שם נישא למוסלמית קודם חזרתו שוב ל"פלשתין", כדי להיות עם בני עמו ב"ארד אלריבאט"; מינוח אסלאמי המבטא את מקום התכנסות צבאות המסלמים לקראת היציאה לג'יהאד.

אל-מהדי מתגורר כיום בשכונת אל-שעאבה בחברון. ילדיו לומדים בגן "דור הקוראן" ובקרוב הם אמורים לעבור לבתי הספר של "אגודת הצעירים המוסלמים" בחברון. אגודת הצעירים המוסלמים, שהינה חלק מהתשתית של תנועת החמאס, עוסקת בחינוך הדור הצעיר על ערכי האסלאם הקיצוני והג'יהאד. היא הוכרזה ע"י ישראל לפני מספר שנים כארגון טרור.
