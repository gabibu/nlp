

הרמטכ"ל, בראיון לשבועון 'משפחה': באחרונה, בגלל ירידה חדה במתגייסים מאוכלוסיית היעד הגיעו לגדוד כאלו שמלכתחילה זה איננו מקום השירות המיועד להם. אנחנו מבצעים בדיקה מחודשת של הנושא. גם 'ההסדר' יבדק


הרמטכ"ל, רא"ל דן חלוץ, מגלה בראיון לשבועון החרדי "משפחה" כי בכוונת צה"ל לדון מחדש בעניינו של הנח"ל החרדי, של הסדר 'תורתו אומנותו' ושל מחלקות ישיבות ההסדר. הוא גם קורא ל'עיון מחדש' בחוק טל.

"גדוד הנח"ל החרדי המוכר בשם נצח יהודה הוקם למטרה מסויימת ואנחנו פועלים שהוא ימשיך לשרת אותה. מבחינה מבצעית הם עושים עבודה מצויינת כמו כל היחידות בצה"ל", אמר חלוץ והוסיף: "זה נכון שבאחרונה, בגלל ירידה חדה במתגייסים מאוכלוסיית היעד גוייסו אליו חיילים שמלכתחילה זה איננו מקום השירות המיועד להם. בימים אלה אנחנו מבצעים בדיקה מחודשת של הנושא ואז נחליט כיצד ממשיכים הלאה".

הוא נשאל גם לגבי "שנת ההכרעה" בציבור החרדי ואמר כי רק עשרות בודדים הגיעו בניגוד לכל הציפיות. לדברי חלוץ, "חוק טל שווה עיון מחדש".

חלוץ הבהיר כי ראוי לעשות גם חשיבה מחודשת בכל הנושא של הסדר תורתו אומנותו: "דעתי האישית שנושא לימוד בני הישיבות הוא דבר חשוב מאין כמוהו...לצד זאת אני סבור שיש מקום לעשות בדיקה מחדש האם כל מי שכיום כלולים בהסדר אכן צריכים להיות במסגרתו". הוא גילה כי כיום 10% מחייבי הגיוס הם תלמידי ההסדר.

חלוץ נשאל "מחלקות ההסדר מקיימות את יעדן?" והשיב: "האמת היא שגם הנושא הזה מצוי תחת עיון בצה"ל. לא באשר למתכונת של הישיבות ודרך הגיוס אלא השירות בצה"ל כקבוצות הומוגניות. כל הנושא של קבוצות הומוגניות בצה"ל נמצא כעת בתהליך חשיבה מחודש".

"בוא נזכור שלשמחת עם ישראל הסרבנות לא הייתה גדולה", טוען הרמטכ"ל בראיון (זאת, בניגוד לתחקיר המקיף של עיתון "בשבע"). זה נכון שבתחילה הנושא הזה הטריד אותי מאוד. הופתעתי לרעה מקריאה של אנשים כאלה ואחרים לעידוד הסרבנות. עם זאת, החיילים הצעירים והמפקדים טיפלו בנושא בצורה ראוייה. עם זאת, ראשי ישיבות ההסדר שקראו, עודדו והטיפו בריש גלי לסרבנות- מטופלים כיום. מדובר בתהליך מורכב ולא אכנס לפירוט במה המדובר".

השבועון "משפחה" החרדי ביקש לקיים את הראיון עם חלוץ עוד בימי גירוש היהודים מגוש קטיף וצפון השומרון. גם אריאל שרון רואיין בשבועון לאחר ביצוע הגירוש.


