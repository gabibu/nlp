

כ-150 מחבלים מוסלמים תקפו ביריות מבני משטרה וממשל ואת נמל התעופה בעיר נאלצ'יק שבקווקז. בכיר רוסי מסר כי יש מספר לא ידוע של בני ערובה. 61 מחבלים חוסלו בקרבות, ונהרגו 24 אזרחים ושוטרים. כמאה נפצעו

עשרות בני אדם נהרגו לאחר שמורדים צ'צ'נים חמושים פתחו אתמול במתקפה משולבת נגד מבני משטרה וממשלה באחת הערים הגדולות בחבל קווקז שברוסיה, התעמתו עם כוחות הביטחון ואף לקחו בני ערובה.

נציג נשיאות רוסיה באזור, דימיטרי קוזק, מסר לסוכנות הידיעות "אינטרפקס" כי המחבלים מחזיקים בשוטרים כבני ערובה בתחנת משטרה בעיר נאלצ'יק, בירת רפובליקת קברדינו-באלקרייה, והחל מבצע לשחררם. גורמים רשמיים מסרו היום כי 85 בני אדם נהרגו, בהם 61 מורדים, 12 אזרחים ו-12 שוטרים. 84 אחרים נפצעו. קרוב ל-150 חמושים נטלו חלק במתקפה ו-12 מהם נעצרו.

נשיא רוסיה, ולדימיר פוטין, הורה להטיל כתר על העיר ולהרוג את המחבלים שיתנגדו למעצר או ינסו להימלט. "הנשיא הורה שלא לאפשר לאיש מהחמושים לעזוב את העיר, ולעבר אלו שינסו להימלט או להתנגד למעצר - יש לירות על מנת להרוג", אמר סגן שר הפנים, אלכסנדר צ'קלין, בתום פגישה עם הנשיא.

הלחימה החלה אתמול בשעות הבוקר המוקדמות באחד מפרברי העיר, והתפשטה במהרה לאזורים אחרים. החמושים תקפו במקביל שלוש תחנות משטרה, את נמל התעופה בעיר ואת המבנה הראשי של משרד הפנים ושירותי הביטחון. כמו כן, הם שדדו חנות למוצרי ציד, ככל הנראה על מנת להשיג תחמושת.

בית הספר מספר 5 בעיר ממוקם בסמוך לאחת מתחנות המשטרה שהותקפו. אחד המורים, שהזדהה רק בשמו הפרטי - ספארטק, סיפר כי כל התלמידים פונו מהמבנה, ועשן כבד היתמר מעל האזור בעוד עשרות הורים מודאגים התרוצצו בחצר בניסיון לאתר את ילדיהם.

חיילים במדי הסוואה ומסכות התפרסו ברחובות וצלפים הוצבו על גג תחנת המשטרה, בעוד שוטרים סגרו לתנועה חלקים מרכזיים בעיר בניסיון לבודד את אתרי ההתנגשויות העיקריים ולמנוע קורבנות נוספים.
מבכיר במשרד הפנים הצ'צ'ני נמסר כי הלחימה החלה לאחר שבמשטרה התקבל דיווח בעילום שם, לפיו עשרה חמושים חדרו לפרבר של העיר, וכוחות הביטחון יצאו למבצע במטרה ללכוד אותם. סוכנות הידיעות הרוסית "אינטרפקס" ציטטה גורם ברשויות אכיפת החוק שסיפר כי הקרבות פרצו בעקבות מעצרה של קבוצה מחסידיו של מנהיג מוסלמי קיצוני, וניסיונות חבריהם לשחררם.

נשיא איגוד הקהילות היהודיות ברוסיה ובחבר העמים, לב לבייב, קיבל דיווח מהמקום מיד עם תום יום הכיפורים, וממנו עלה כי הדי היריות נשמעו גם בבית הכנסת שבו התכנסו כמה מאות מכ- 2,000 יהודי העיר לתפילות יום הכיפורים, אך ככל הידוע לכולם שלום.

הרב לוי שאבייב, נציג איגוד הקהילות בעיר נאלצ'יק, מסר כי בערב שככו הדי היריות והשלטונות הורו לתושבי העיר להישאר בבתיהם.

העיר נאלצ'יק נמצאת כמאה קילומטרים מצפון מערב לבסלאן, שם נרצחו לפני כשנה כ-400 בני אדם , בידי מחבלים צ'צ'נים, רובם תלמידים ומורים, לאחר שהמחבלים השתלטו על בית הספר בעיר.



