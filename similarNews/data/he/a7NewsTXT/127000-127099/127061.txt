

שר הביטחון, שאול מופז, אמר בעקבות האירוע בו הותקף ראש אכ"א, האלוף אלעזר שטרן, בכותל, כי "כל פגיעה בחייל בשל פעולות שביצע במסגרת מילוי תפקידו, הינה התנהגות עבריינית שלא נשלים עימה ולא נקבלה לעולם".

המתפללים ניסו למנוע משטרן להגיע לכותל, וכן קראו לעברו קריאות גנאי על רקע מעורבותו בתוכנית גירוש היהודים מגוש קטיף וצפון השומרון. כוח משטרה הקיף את שטרן והוביל אותו לכותל.

לאחר מכן נאלצו השוטרים לפנות את שטרן ובני משפחתו לכיוון הרובע היהודי ועיכבו לחקירה את אחד מהמתפללים. המשטרה טענה כי במהלך האירוע נפגע קצין באורח קל בראשו, אולם הוא לא נזקק לטיפול רפואי. הרמטכ"ל, רב אלוף דן חלוץ, פירסם הודעת גינוי להתקפה על שטרן.

יו"ר המפד"ל, ח"כ זבולון אורלב, גינה את תקיפתו של ראש אכ"א, אלוף שטרן, אמש בכותל המערבי. לדברי אורלב, חילוקי דעות אינם יכולים להיות סיבה לגילויי אלימות. זו אינה דרכה של הציונות הדתית, מה עוד שמדובר במקום הקדוש ביותר ליהודים ובערב שבת.

אורלב קרא לרבנים להוקיע כל אלימות, גם אם היא על רקע ההתנתקות.

ראש הממשלה, אריאל שרון, התקשר הערב לאלוף שטרן ואמר כי הוא רואה בחומרה את "מעשה האלימות הנפשע", כלשונו, ושיבח את שטרן על כך שהחליט לשוב להתפלל במקום היום. שרון גם קרא לראשי הציונות הדתית לצאת נגד מעשים אלו.

האלוף אלעזר שטרן דחה את בקשת ערוץ 7 להתראיין בנושא.
