

מנהיג האחים המוסלמים בסוריה: מות כנעאן יחליש את מורא השלטון הסורי ו"יפתח פתח לאפשרויות רבות". שר הפנים הסורי ראזי כנעאן, היה אחראי על מערך המודיעין והביטחון בלבנון עד לפני שנתיים ונחשד ברצח חרירי

מנהיג האחים המוסלמים בסוריה, עלי סדר א-דין אל-ביאנובי, אומר הבוקר בראיון לאתר "איסלאם און ליין", כי ההתפתחויות האחרונות בסוריה מסמלות את תחילת הסוף של המשטר העלאווי.

אל-ביאנובי השוהה בלונדון מציין, כי בין אם שר הפנים הסורי ראזי כנעאן התאבד או נרצח, משמעות מותו הינה: "תחילת ההתפוררות של המשטר הסורי המבוסס על זרועות ביטחוניות בהן היה כנעאן מרכיב חשוב". האירועים בזירה הלבנונית, לדבריו, זיעזעו את המשטר הסורי שהיה במשך שנים בעל הבית האמיתי בלבנון באמצעות שליטתו ללא מיצרים של ראזי כנעאן.

עתה, מעריך אל-ביאנובי, מורת השלטון תאבד מכוחה ו"המצב הפנימי" יהיה פתוח לאפשרויות שונות" - ברומזו לאפשרות הפיכה צבאית נגד משטרו של בשאר אל-אסד.

אל-ביאנובי קרא לא מכבר לצבא הסורי לקחת אחריות ולפעול לסילוק המשטר הנוכחי. בראיון לתחנת הטלוויזיה אל-ג'זירה תמך אל-ביאנובי בהטלת משטר צבאי זמני בסוריה שיאפשר תקופת מעבר לביצוע רפורמות פוליטיות על בסיס שיתוף כל הגורמים במערכת הפוליטית, ובמשתמע - ביטול שלטון המיעוט העלווי.
ארגון האחים המוסלמים נחשב לאויב הקשה ביותר של המשטר הסורי. בשנת תשמ"ב דיכא נשיא סוריה, חאפז אל-אסד, ללא רחם את המרד של האחים המוסלמים בעיר חמאת, בפעולה צבאית שכללה גם ירי טנקים וארטילריה בכינון ישיר, בה נהרגו כעשרים אלף מתושבי סוריה.

מקורות סוריים גילו בערב יום הכיפורים, כי שר הפנים הסורי, ראזי כנעאן, אשר היה אחראי על מערך המודיעין והביטחון בלבנון עד לפני שנתיים, התאבד. ה"התאבדות" אירעה ימים ספורים לפני המועד שנקבע לפרסום דוח ועדת החקירה של האו"ם בנושא ההתנקשות בראש ממשלת לבנון לשעבר, רפיק אל-חרירי. את הדיווח על ההתאבדות מסרה סוכנות הידיעות הרשמית של סוריה. במסגרת תפקידו כשר פנים היה כנעאן אחראי גם על שירות הביטחון של המדינה.

בהודעה נאמר: "ראזי כנעאן, שר הפנים, ביצע התאבדות במשרדו מעט לפני הצהריים". עוד דווח, כי הרשויות המתאימות מנהלות חקירה לבדיקת האירוע.

שעות מעטות לפני שהתאבד, שוחח כנעאן עם תחנת רדיו לבנונית, ובסיום השיחה אמר לשדר ולמאזינים: "אני מאמין שזוהי ההודעה האחרונה שאני אמסור". כנעאן ביקש מהשדר להעביר את דבריו לרשתות תקשורת נוספת.

שר החוץ, סילבן שלום, הביע תקווה, כי כנעאן לא יהיה "תרנגול הכפרות" של אסד. "הסורים מרגישים כי החבל מתהדק סביב צווארם", אמר שלום, בהזכירו שדו"ח החקירה של האו"ם בפרשת ההתנקשות בחייו של רפיק אל-חרירי, ראש ממשלת לבנון לשעבר, עומד להתפרסם בימים הקרובים. להערכתו, "הקהילה הבינלאומית לא תניח למשטר הסורי כל עוד יוסיף לתמוך בארגוני הטרור ולתת להם מחסה.

כנעאן, שהובא אתמול לקבורה בדמשק, נמנה עם צמרת הבעת' הסורי. במשך עשרים שנה, עד לפני שנתיים שימש כנציב הסורי העליון בלבנון וחלש על כוחות המודיעין שפעלו בארץ הארזים. כאות הוקרה על פועלו מונה לתפקיד שר הפנים, האמון על מנגנוני ביטחון הפנים של סוריה.

כנעאן היה איש אמונו וסודו של חאפז אל-אסד, והוא אף קרוב משפחה רחוק שלו. הוא שימש כאחד החונכים של הנשיא הצעיר לאחר מות אחיו הבכור באסל, שהיה מיועד לרשת את האב כנשיא הבא. הגנרל כנעאן נחשב גם לאבי שיתוף הפעולה בין הסורים לחיזבאללה, במיוחד בכל הנוגע להעברת נשק איראני דרך הצינור הסורי.

"כנעאן אירגן את תשתית המודיעין הסורית בלבנון", אומר הבוקר גורם ביטחוני בישראל. "הוא היה מעורב בכל אותם אירועים שכעת האצבע האשמה מופנית בעקבותיהם לדמשק. הוא הוליך לכל דבר. אם היה איש שיודע על המעורבות הסורית בפעולות בלבנון - זה הוא. הוא היה מעורב בכל עד מעל הראש".

"אם הוא היה רק פותח את הפה, המשטר הסורי היה נכנס לצרות", מוסיפים אותם גורמים. "לכן, הדרך הקלה ביותר היא שיאבד עצמו לדעת. כל האנשים שהיה להם קשר עם המודיעין הסורי וידעו יותר מדי החזירו את נשמתם לבורא בשלב מוקדם. קשה לחשוב שאדם כזה מאבד את חייו מרצונו החופשי".

בבית-החולים אליו הובהל ראזי כנעאן אישרו כי סיבת המוות היא פגיעת כדור בראשו. ד"ר איסלאם כורדי, ראש צוות הזיהוי הפלילי שבדק את הגופה, אמר שלא נתגלו עליה כל סימני אלימות או פציעה - לבד מפגיעת הכדור הקטלנית, שנורה לתוך פיו של כנעאן ופילח את ראשו. מזכירו האישי של כנעאן, שהיה האחרון שראה אותו, סיפר כי התנהג באופן רגיל לחלוטין במשרדו, ולא הראה כל סימני עצבנות.

לאחר ששר החוץ הסורי, פארוק א-שרע, האשים את העיתונות הלבנונית כאחראית ל"שברון הלב" של כנעאן - טוענים בלבנון כי הוא נרצח ולא התאבד. "הוא לא מסוג האנשים שחשים פתאום נקיפות מצפון, אחרי שמחקו עיר או כפר באופן טוטאלי", אמר חבר הפרלמנט הלבנוני ועורך עיתון "א-נהאר", ג'ובראן תוויני. "ייתכן שהמשטר הסורי חשש שכנעאן, שידע רבות על שליטתו בלבנון ועל התקופה שקדמה להתנקשות בחרירי, ימסור מידע שמנסים להסתיר. ייתכן שכנעאן הפך להיות מטרד, והמשטר הסורי חשש שיברח".

ביותר מעיתון אחד בעולם הערבי חזרה הכותרת: "התאבד או נרצח?". העיתון "א-סיאסה" הכוויתי טען שכנעאן תכנן הפיכה צבאית בסוריה. לפי הדיווח, ראשי משפחת אסד התכנסו והחליטו להקריב ארבעה בכירים שהיו קשורים להתנקשות בחרירי - כנעאן ביניהם, לצד רוסתום רזאלה, שהיה מפקד המודיעין בלבנון, ושני קצינים נוספים - מחמוד חלוף וג'אמע ג'אמע. עוד נטען כי מי שעמד במישרין מאחורי חיסולו של כנעאן היה עאסף שאוקת, איש אמונו של בשאר. כל זאת לאור החשש בדמשק כי שר הפנים יסייע לוועדת החקירה של האו"ם.

בשבועות האחרונים הלך וגבר הלחץ הבינ"ל על סוריה, בשל מעורבותה בהחדרת מחבלים לשטח עירק. בנוסף, ארה"ב דורשת מסוריה להפסיק לחלוטין להתערב במתרחש בלבנון ובשטחי הרשות הפלשתינית. בתחילת השבוע אמר העוזר למזכירת המדינה האמריקנית, דיוויד וולש, כי "החששות שלנו לא מתמקדים רק במצב בעירק, אלה הן גם למעורבות הסורית בלבנון ועל המעורבות המתחדשת במתרחש בסכסוך הישראלי פלשתיני". הוא הוסיף, כי "אלו הם נושאים קשים מאוד ואנחנו מבקשים מהממשל הסורי לא להתערב בנושאים אלו". בערב יום הכיפורים שב והזהיר נשיא ארה"ב, ג'ורג' בוש, את נשיא סוריה, וקורא לאסד למנוע מעבר מורדים מתחומה של סוריה לשיטחה של עירק. הנשיא בוש אמר, כי "ארה"ב תיפעל בתקיפות כדי למנוע פגיעה בחייליה השוהים בעיראק".

לפני חצי שנה נרצח ראש הממשלה הלבנוני לשעבר רפיק אל-חרירי, בפיצוץ מכונית תופת בביירות. בעקבות הרצח והתגברות הלחץ הבינ"ל על דמשק, הוצאו כל הכוחות הסוריים מלבנון. עם זאת, גורמים שונים עדיין טוענים כי אנשי מודיעין סוריים ממשיכים לפעול בביירות באין מפריע.




