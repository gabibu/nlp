

יו"ר המפד"ל, ח"כ זבולון אורלב פנה לשרת החינוך בקריאה לאשר את הזנת התלמידים החרדים חרף פסיקת בג"צ. אורלב אמר כי פסיקת בג"צ היא עוד פסיקה נטולת רגישות יהודית וחברתית.

בג"ץ דחה את עתירתה של ביתר עלית לחייב את המדינה להחיל את חוק ארוחה לכל תלמיד על כל התלמידים בעיר כולל אלו הלומדים בבתי ספר פרטיים.

כתבתנו רותי אברהם מוסרת כי בפסק הדין קבעו השופטים: חשין נאון וג'ובראן כי המחוייבות של המדינה לספק ארוחה חמה במסגרת יום חינוך ארוך היא רק לתלמידים שלומדים במערכותיה הממלכתיות והמוכרות, ולא אחרות. הם כותבים בפסק הדין: "אל יבואו בטענה כי אין מזכים אותם בארוחה חמה כהוראות חוק ארוחה חמה לתלמיד. הכל מסכימים כי לא המדינה מממנת את קיומו והחזקתו השוטפת של בית הספר המוכר שאינו ממלכתי. כי גופים פרטיים אלה ואחרים הם המממנים קיום והחזקה של אותם בתי ספר כנדרש מכך. אותם גופים פרטיים הם גם שיממנו כחלק מההחזקה השוטפת הן את יום הלימודים הארוך והן את הארוחות החמות הניתנות לילדים הלומדים יום לימודים ארוך".

מפסק הדין עולה כי רק התלמידים המבקרים בבתי הספר של הממ"ד, החינוך העצמאי ומעיין, כשליש מהתלמידים בביתר עלית, יזכו לארוחה חמה יומית, קרי 2593 מתוך 8000 התלמידים בעיר. לטענת ראש העיר הרב יצחק פינדרוס הדבר עומד בניגוד להבטחה שניתנה לו. הוא ציין כי העיר ביתר עלית סווגה באשכול הנמוך ביותר מבין הישובים בעלי רמה סוציואקונומית נמוכה, וכי לאחר שהחוק הופעל באורח נסיוני בעיר ובהצלחה, הובטח לו כי בשנת תשס"ו יכללו בחוק תלמידים ב 32 מוסדות החינוך בעיר הכוללת: 2 בתי ספר ממ"ד, 7 של רשת החינוך העצמאית ומעיין החינוך התורני, 13 מוסדות "מוכר שאינו רשמי" ו 10 מוסדות פטור.

פינדרוס אמר עוד כי מדובר בהחלטה המהווה אפליה וכי "שרי האוצר והחינוך אינם רשאים לקבוע את אוכלוסית התלמידים שתהנה ממפעל המזון על רקע תכני הלימוד בבתי הספר, כשאין כל קשר בין תכני הלימוד לבין עצם הצורך בארוחת צהרים יומית, וכשאין כל הצדקה להפלות בין תלמיד לתלמיד על רקע השקפת עולם ומשפחתו ותכנית הלימוד על פיה הוא לומד".

בעתירה דרש פינדרוס כי "אם יימצא שכלל תלמידי בתי הספר אינם זכאים משום מה ליהנות מהזכות הגלומה בחוק 'ארוחה יומית לתלמיד' הרי שיש להורות על ביטול החוק בשל האפליה הבלתי מוצדקת והפגיעה בעקרון השוויון".

עוד הובאו בעתירה דברי שר החינוך לשעבר ח"כ יוסי שריד שאמר בדיון משותף של ועדת הכספים והחינוך בנושא: "לי אין אובססיה לחרדים ובעיקר אין לי אובססיה לילדים של חרדים. שר החינוך חייב להיות עיוור צבעים וכל הילדים, ילדים הם ילדים. זה בלתי ניתן להשגה שבמקום פלוני כל הילדים יאכלו וילדים של חרדים שלא אשמים בשום דבר, הם נולדו למשפחה חרדית, אפילו לא היתה להם עדין זכות הבחירה... מה זה הדבר הזה.. במדינות אנטישמיות לא עושים דברים כאלה הבחנות מהסוג הזה.. זה דבר אנטישמי, ילדים הם ילדים, אנחנו לא מבחינים בין ילדים, שר החינוך הוא שר של כל הילדים בלי יוצא מן הכלל".

תגובות להחלטת בג"צ

בתגובה להחלטת בג"ץ המונעת חלוקת ארוחות חינם לילדי בתי הספר הפרטיים אומר יו"ר ש"ס אלי ישי כי בג"ץ מפלה לרעה את התלמידים החרדים. "בג"ץ הפך את התלמידים החרדיים לתלמידים מסוג ב' ובכך מכשיר מדיניות של הפקרה והפקרות. בית המשפט ממשיך ליצור בקעים מיותרים בעם היהודי ואישרר החלטה מפלה על רקע של אמונה בלבד. מדובר בהחלטה היוצרת אפרטהייד אנטי יהודי" דברי ישי.

ח"כ רומן ברונפמן ממרצ אומר כי פסיקת בג"ץ, האוסרת על המדינה לממן ארוחות חמות לילדי החינוך העצמאי. מוצדקת. "בג"צ שם סוף לניסיון של החרדים לחלוב את המדינה. אין להם הזכות לארוחות חמות בלי החובה ללמוד את תכנית הליבה כמו כולם", אמר.

סגן שר הרווחה הרב אברהם רביץ תקף בחריפות את החלטת בג"צ "חשין מוביל את מערכת המשפט לגזענות שאין מקומה בחבר העמים התרבותי. הפסיקה מחזקת את המאבק שלנו בבית המשפט העליון, שמדי פעם יוצא מגדרו כדי לבודד יהודים שומרי מצוות מכלל ישראל והופך אותם לאזרחים שאינם שווי זכויות".

רביץ הוסיף עוד כי כאשר נשאל אם להגיש את העתירה השיב כי במקרה זה האפליה זועקת לשמים ולכן בית המשפט העליון יפסוק כנגדה. "היום התבדיתי בית המשפט שוב מוכיח את עצמו כמובילה של הגזענות במדינת ישראל. אחר כך עוד מתפלאים מדוע לציבור החרדי אין אמון במערכת המשפט ?" שאל רביץ.

ח"כ מאיר פרוש אומר כי "חוק ארוחה יומית לתלמיד" חל אך ורק על תלמידי בתי הספר ממלכתיים אומרת למעשה, כי תלמידי החינוך החרדי הם ילדים מסוג ב' במדינה ולא נורא אם יהיו רעבים".

ח"כ פרוש הוסיף, כי לצערנו מוכח ששופטי בג"ץ מתעלמים ברשעות מהתחייבות ראש הממשלה הראשון, דוד בן גוריון, לפיה "יובטח חופש מלא לכל זרם לנהל את החינוך לפי הכרתו, תוך התרחקות מכל פגיעה במצפון הדתי". בכך, הובטחה הלכה למעשה עצמאותו של החינוך החרדי. "הטיעון של השופט מישאל חשין, כי 'הורים שבחרו בחינוך שאינו ממלכתי, לא קמה להם זכות לדרוש מהמדינה מימון הוצאות ילדיהם'   היא אפליה בוטה, קיפוח מכוון ומעשה עוול שאין הדעת סובלת זאת", מדגיש ח"כ פרוש.

לדבריו, הנושא יועלה ע"י סיעת אגודת ישראל בכנסת, ויתכן אף שניזום חוק עוקף בג"ץ בנושא זה.

יו"ר המפד"ל, ח"כ זבולון אורלב פנה לשרת החינוך בקריאה לאשר את הזנת התלמידים החרדים חרף פסיקת בג"צ. אורלב אמר כי פסיקת בג"צ היא עוד פסיקה נטולת רגישות יהודית וחברתית. לדבריו, אסור לשופטי בג"צ להיות חכמים וגיבורים על ילדים רעבים גם אם הם חרדים. אורלב ציין כי בהיותו שר הרווחה כלל את הציבור החרדי במפעל ההזנה של הביטוח הלאומי בבתי הספר במסגרת יום לימודים ארוך.
