

אחמד סעדאת שהורה על רצח השר זאבי, וכן אחד הרוצחים, אמורים להתמודד ברשימת "החזית העממית" בבחירות הקרובות לפרלמנט הפלשתיני. סעדאת זכה לא מכבר לביקור של ראש הממשלה הפלשתיני אבו עלא בכלאו ביריחו

מאת: יונתן דחוח הלוי

מנהיג החזית העממית, שהורה על רצח השר זאבי, ואחד מחברי חולית הרצח, אמורים להתמודד ברשימת החזית העממית בבחירות הקרובות לפרלמנט הפלשתיני. סעדאת, שזכה לא מכבר לביקור של ראש הממשלה אבו עלא, דוחה הצעה שנידונה בין ישראל לרשות הפלשתינית לגרשו יחד עם שאר עצורי יריחו לרצועת עזה.

אחמד סעדאת, מנהיג החזית העממית, שנתן את ההוראה לרצוח את שר התיירות רחבעם זאבי הי"ד בבוקר ל' בתשרי תשס"ב, מסר בראיון לאתר האינטרנט של החמאס, כי יעמוד בראש רשימת הארגון שתתמודד בבחירות לפרלמנט הפלשתיני האמורות להיערך בחודש ינואר 2006. גם עאהד אבו-רולמה, חבר בחוליה שרצחה את השר זאבי אמור אף הוא להיכלל ברשימת החזית העממית בבחירות.

אתר האינטרנט של החזית העממית מפרסם בימים אלה פוסטר המפאר את חברי חולית הרצח. אלה נראים עומדים חמושים ברובים ליד גופתו של השר זאבי העטופה בדגל ישראל. אחד מהם מניח רגל על הגופה כסימן לביזוי ומתחתיו מופיע הכיתוב: "זה יהיה גורל מנהיגיכם". בראש הפוסטר מופיעות תמונותיהם של אבו עלי מוסטפא, מנהיג החזית העממית שחוסל בידי צה"ל, והמנהיג הנוכחי אחמד סעדאת. כותרת הפוסטר: "הגדודים שלנו ימשיכו לחסל את המפעל (הציוני) שלכם".

סעדאת ציין, כי ראש הממשלה הפלשתיני, אחמד קריע (אבו עלא) ביקר אותו לא מכבר בכלאו ביריחו הנתון תחת שמירה ואבטחה של צוות אמריקני - בריטי. הפגישה עסקה, לדברי סעדאת, בהשלכות הנסיגה החד צדדית של ישראל, "הסכם קהיר" (התהדיאה   רגיעה), הבחירות לפרלמנט וסוגיית שחרורם של העצורים ביריחו, בהם גם שאר חברי חולית הרצח של החזית העממית, ופואד שובאכי שהיה אחראי על ניסיון הברחת אמצעי הלחימה באוניית ה-"קארין A". משנשאל לגבי המגעים בין ישראל לרשות הפלשתינית לאפשר את העברת העצורים לרצועת עזה, השיב סעדאת, כי הסוגיה לא הועלתה , ובכל מקרה דרישתם היא למלא אחר החלטות בית המשפט העליון של הרשות הפלשתינית שהורה על שחרורם.

סעדאת קבל גם על כך שפלשתינים שבקרו אותו בכלא ביריחו נעצרו מיד ע"י גורמי הביטחון הישראליים. הוא העלה חשד שמא גורמים ברשות הפלשתינית מעבירים את רשימת המבקרים לידי ישראל ודרש בדיקה יסודית של החשדות.

לפני כשבוע הודיעו ארגון המחבלים "גדודי חללי אלאקצה" של ה'פתח', על היערכותם להשתלב ב'פריימריס' בארגון על מנת להתמודד על מקום ברשימת ה'פתח' לבחירות לפרלמנט. הגדודים מנסים "להריץ" בבחירות לפרלמנט את אסירי ה'פתח' הבכירים ובראשם: רב המחבלים ומייסד גדודי חללי אלאקצה מרוואן ברגותי, נאסר עוויס שפעל תחת פיקודו הישיר של ברגותי והיה אחראי לשילוח מחבלים מתאבדים, יאסר אבו בכר שנידון לשלושה מאסרי עולם ועוד 40 שנה, וג'מאל חוויל מבכירי הפעילים של גדודי אלאקצה באזור ג'נין האחראי לפיגועים רבים נגד יעדים ישראליים.


