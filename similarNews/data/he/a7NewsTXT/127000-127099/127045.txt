

ישיבת שילה פנתה לתנועה הקיבוצית בהצעה להתארח באחד הקיבוצים בשמחת תורה. הרב מיכאל ברום ראש הישיבה לערוץ 7: יש צימאון גדול. ראינו לאיזה יצר של השמדה עצמית מגיעה המדינה בלי תורה

בלעדי לערוץ 7: בשמחת תורה הקרוב יתארחו כחמישים תלמידי ישיבת ההסדר בשילה, באחד הקיבוצים. ראשי הישיבה הרב מיכאל ברום ומנהלה יהושע גרוסמן, פנו במכתב לפני ימים אחדים אל ראשי התנועה הקיבוצית גברי בר גיל, ממנהיגי 'שלום עכשיו' וזאב שור, בהצעה להתארח באחד הקיבוצים בחג.

"ישיבת ההסדר שילה תשמח להתארח בשמחת תורה בקיבוץ המעוניין בעריכת תפילות, ריקודים ושמחה יהודית", נאמר במכתב. ראשי הקיבוצים הפנו את הפניה אל אגף למשימות לאומיות בארגונם, בראשות יואל מהרשק. הלה, התלהב מהיוזמה והבוקר היא פורסמה באתר הקיבוצים. "בזמנים של הצורך להתחבר דווקא אחרי ההתנתקות המוצלחת שהותירה אחריה פצעים, שסעים וחוסר אונים יש לנו את ההזדמנות. הבה נעשה זאת עם פנים מאירות וברגישות", כותב מהרשק בפנייתו אל מזכירי הקיבוצים ורכזי התרבות והחינוך.

זו הפעם הראשונה שישיבת שילה נוהגת לפנות אל הקיבוצים בהצעה להתארח בשמחת תורה. בשיחה הבוקר עם כתב ערוץ 7 יגאל אמיתי, אמר ראש הישיבה הרב ברום כי זהו הלקח הרוחני - ולא הפוליטי - של הגירוש. לדבריו, "צריך לקרב את כל אחינו היקרים לתורה, כי ראינו לאן המדינה מגיעה בלי תורה ולאיזה יצר של השמדה עצמית. יש כיום צימאון גדול".

הרב ברוםם סיפר לערוץ 7 כי הבוקר כבר פנו נציגי קיבוץ עין השלושה בדרום וחנתון בגליל, והוא מניח שיהיו פניות נוספות. יעד הנסיעה הסופי יקבע ביום ראשון.



