

לראשונה בישראל תערך בקיץ הקרוב תערוכת יין בינלאומית. במרכז הירידים והקונגרסים בתל אביב החלה בימים אלו ההרשמה לתערוכת ISRAWINEXPO 2006 שתתקיים בין י"ז לי"ט בסיוון 15-13 יוני 2006.

התערוכה מאורגנת ע"י מרכז הירידים והקונגרסים בשיתוף עם מגזין "יין וגורמה" ומרכז ההדרכה 'איש הענבים', בחסות משרד התעשייה המסחר והתעסוקה, משרד החקלאות, המכון הישראלי לייצוא ולשת"פ בין לאומי, המועצה לגפן היין בישראל ואתר האינטרנט 'היין הישראלי'.

המארגנים מקווים כי התערוכה תשמש מקום מפגש מקצועי בינלאומי לתעשיית היין, ליצרנים, יבואנים, קניינים מחו"ל, עיתונאים, משקיעים, אנשי רכש ומקבלי החלטות בתחום.

בתערוכה מתוכננים להיות מוצגים מגוון רחב של יינות ויקבים מהארץ ומהעולם תוך מתן דגש לתצוגת היינות הישראלים, ציוד ואביזרים לענף היין.

התערוכה תחשוף את מגוון היינות, החידושים והעזרים המקצועיים לקהל המבקרים המקצועי ולקהל הרחב, תלווה בכנסים וימי עיון.

לראשונה בישראל תתקיים גם תחרות היינות הבינלאומית ( Terravino 2006 )אשר תארח שופטים ועיתונאים בעלי שם עולמי בתחום היין.

בנוסף לתערוכה הפיזית תיפתח במקביל תערוכה וירטואלית אשר תציג לעולם הרחב את המציגים המשתתפים ותמשוך קניינים פוטנציאלים לתעשיית היין הישראלית.

התערוכה תלווה במסע יחסי צבור ופרסום באמצעי התקשורת, שיזמנו למציגים במה נרחבת להצגת המוצרים, חידושים ואמצעים בענף היין.

