

"רק 98 מיליון דולאר מתוך 332 מיליון דולר שמעבירה הקהיליה הבינלאומית לרשות הפלשתינאית מגיעים ממדינות ערביות, וזוהי שערוריה שעליה אין מדברים". כך כותב הוולסטריט ז'ורנל במאמר מערכת. העיתון תוקף את העובדה שבשעה שרווחיהן של מדינות המפרץ מגיעים ליותר מ- 60 דולרים לחבית נפט, עיקר הנטל למימון צרכיהם של הפלשתינים נותר על כתפי מדינות המערב והבנק העולמי.

כתבתנו רותי אברהם מוסרת כי הוולסטריט מציין שלאחרונה החלה עובדה זו לעורר גם מורת רוחו של האיחוד האירופי ובשבוע שעבר כשהממונה על יחסי החוץ באיחוד האירופי בניטה פררו ולדנר הציע להגדיל את הסכום שיועבר לפלשתינים מ 200 מיליון ל 300 מיליו יורו, הוא גם קרא למדינות הערביות "להפגין נדיבות".

איננו מתלהבים מכספי פיתוח אלו, כותב הוולסטריט,"במקרה הטוב הם מרגילים את מקבליהם לתלות בתרומות ובמקרה הרע נכנסים לכיסיהם של פקידים מושחתים". לדבריו, הפלשתינים שכבר קיבלו כספי תרומות בשיעור שאין דומה לו בעולם כולו, ניצלו את חלקו לטרור נגד ישראל, ולמעשה כדי לשפר את המצב ברש"פ יש צורך בהשלטת חוק וסדר על ידי דיכוי החמאס וארגוני טרור נוספים ועל ידי ביצוע רפורמות שלטוניות.

העיתון הכלכלי מציין כי "עם זאת ספק אם 'קמצנות ערבית' זו היא חלק מהתנגדות מסורתית לפיתוח ורפורמות. המדינות הערביות נמנעות גם ממהלכים שעשויים לשפר את המצב בחזית הדיפלומטית. אמנם מאז הנסיגה מעזה התקיימו כמה מפגשים בין מנהיגים פלשתינים לישראליים אך הערבים עומדים בסירובם להשתית יחסים דיפלומטיים בינם לבין ישראל". הוולסטריט מספר כי לאחרונה כתב בעל טור סעודי בשם יוסוף אל-סוואידן בעתון הכוויתי אל-סייאסה, כי בעיתוי המיוחד הנוכחי, יש להפעיל לחץ על הערבים לנירמול היחסים עם ישראל כדי לקדם את השלום 'דבר שיוביל לפיוס הסטורי במזרח התיכון'.

"צדק אל-סוואידן בקריאתו" כותב הוולסטריט, "ויחד עם זאת הוא שוגה בהנחת היסוד שלו כי המנהיגים הערביים מעונינים בסיומו של הקונפליקט. "המנהיגים הערביים אינם מעונינים בסיומו של הקונפליקט שכן זה מנוצל על ידם כדי להסיח את דעת אזרחי מדינותיהם מכשלון ההנהגה שלהם בארצם".
