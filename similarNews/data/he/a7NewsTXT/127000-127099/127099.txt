

עם ישראל מעדיף לקנות ולא לבנות. כך עולה מבדיקת התאחדות התעשיינים בקרב היצרנים ערב סוכות.

יצרני הסוכות המוכנות מדווחים על גידול של 25% במכירות לעומת חג סוכות אשתקד. השנה המכירות יסתכמו בכ- 13 - 15 מליוני שקלים.

חברת סוכות נחלים מסרה להתאחדות התעשיינים, כי מחיר סוכה מוכנה מתחיל בממוצע מכ-740 שקל לסוכה של 2 מטר על 2 מטר, זאת בדומה לאשתקד.

לדברי היצרנים, הגידול במכירות הסוכות המוכנות מאפיין את כל שכבות האוכלוסיה וכן דתיים וחילוניים. מדובר בסוכות קומפקטיות, קלות לאחסנה והרכבה אשר אורח חייהם מגיע ל-10 שנים.

לדברי היצרנים השנה בולטת מכירתם של סוכות גבוהות המתנשאות ל-2.30 מטר והעשויות מבדי מצנח איכותיים.

אבי מרום, מנכ"ל חב' מרום אפ.ג'י.פי בראש העין מציין, כי השנה חל גידול של 13% בהזמנות של הקישוטים והדגלים לסוכה. המכירות הסתכמו בכ-4.5 מליון שקל. כאשר לדבריו, השנה בולט הביקוש לשרשראות ודגלוני קישוט הנושאים מסרים פוליטיים   מחיריהם נעים בין 1.7 שקל ל-3 שקלים, בדומה לאשתקד.

לדבריו השנה התקבלו במפעל הזמנות מיוחדות לבדים לסוכה עם הדפסת תמונות מיישובי גוש קטיף.

עוד דווחו היצרנים להתאחדות התעשיינים, כי השנה חל גידול של כ-20% במכירות הסכך המוכן לעומת סוכות תשס"ה. מדובר במכירותיהם של 48 אלף ערכות סכך מוכן שהיקף מכירותיהם יגיע השנה לכ-1.2 מליוני שקלים.

היצרנים מדווחים, כי מחיר סכך מוכן נע בממוצע מ-25 - 36 שקל למטר בדומה לאשתקד.

היצרנים מדווחים, כי השנה חלה עליה של כ-20% במכירותיהם של דגלי שמחת תורה, שגם חלקם נושאים מסרים פוליטיים, מדובר במכירותיהם של כ-400 אלף דגלים בהיקף כספי של 4.2 מליוני שקלים.

יצויין, כי מחיר דגל פלסטיק או קרטון נע בין 7 שקלים ל-10 שקלים   גידול של 5% בהשוואה לשמחת תורה אשתקד.
