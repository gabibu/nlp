

גורמים מדיניים בירושלים טוענים כי לא מוכרת להם תוכנית אירופית ליישוב המחלוקת בין ישראל לבין לבנון סביב שאיבת מי הוואזני.

אותם גורמים ציינו כי המתווכים היחידים במשבר זה הם האמריקנים וישראל ממתינה לתוצאות המגעים שניהל בימים האחרונים מומחה המים האמריקני, צ'אק לוסון, שהגיע לישראל לפגישות עם הגורמים בישראל המטפלים בנושא.

יצוין כי שר החוץ שמעון פרס, שוחח היום עם שר החוץ הדני, פר-סטיג מולר, המכהן בימים אלה בתפקיד הנשיא התורן של האיחוד האירופי, ולדברי גורמים בלשכת שר החוץ, נושא הוואזני לא עלה בשיחה. השניים עסקו בניסיונותיו של שר החוץ לחדש את המשא ומתן עם הנהגת הרש"פ וסוגיית הדרישה האירופית להטיל מכס על מוצרים ישראליים שיוצרו במפעלים ביש"ע.

עם זאת נזכיר כי שר הביטחון, בנימין בן אליעזר, מצוי כעת בביקור בן יומיים בפריז. ביקור שאחת ממטרותיו העיקריות הן לנצל את הקשרים הטובים שיש לשלטון הצרפתי עם הממשל הלבנוני ולנסות להביא דרכו ל"שקט בגזרה הצפונית", כפי שהגדיר זאת בן אליעזר טרם צאתו לצרפת.
