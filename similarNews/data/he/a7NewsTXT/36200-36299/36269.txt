

קורס ליצנות רפואית, ראשון מסוגו בישראל, ייפתח השבוע במרכז הרפואי אסף הרופא בצריפין.

הקורס יכשיר 40 משתלמים מרחבי הארץ להיות ליצנים רפואיים, שישתלבו בעבודה רפואית ובתראפיה של החולה בבית החולים.

מהמרכז הרפואי אסף הרופא נמסר כי תראפיה בצחוק, בעזרת ליצן, היא דרך ייחודית לטפל בחולה כחלק מתהליך ההחלמה. עוד נמסר, כי מחקרים עדכניים מאשרים כיום את הסברה, כשהצחוק יפה לבריאות. כדי להפיק מהקשר המשמעותי בין גוף לנפש תוצאות חיוביות נוספות, מסייע הליצן הרפואי לצוות הרפואי, שכן בעזרת ההומור, הוא משפיע באופן חיובי על מצבו הבריאותי של החולה ומזרז את החלמתו.

הקורס יימשך חצי שנה, 80 שעות אקדמיות, ובסיומו יחולקו 5 מילגות למצטיינים, אשר אף יוחתמו לעבודה במסגרת עמותת "שמחה בלב", הפעילה במספר מרכזים רפואיים בארץ.

