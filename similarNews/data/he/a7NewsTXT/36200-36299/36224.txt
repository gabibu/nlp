

מפקד מחוז תל אביב במשטרה, ניצב יוסי סדבון, העניק הבוקר תעודת הוקרה והערכה לנהג "דן" ברוך נוימן ולאדם נוסף אשר השתלטו על המחבל בצומת בר אילן ביום חמישי. סדבון אמר כי "השניים פעלו בנחישות ומנעו אסון כבד יותר, בו היו עלולים לקפח את חייהם אזרחים רבים". ברוך נוימן אמר כי המזל שיחק לידיהם. "אנחנו בסך הכל נהגי אוטובוסים ולא מאבטחים", אמר.

שי הוקרה הוענק גם למאבטחים שמנעו פיגועים בליל שבת בקפה "הטיילת" תל אביב. את השי העניק רה"מ שרון. שרון הזמין אליו ללשכתו את מיכאל סרקיסוף שזיהה את המחבל ומנע את כניסתו לבית הקפה ועם מאבטחי השגרירות האמריקנית - אסף מרקו, גדעון זוהר ואסף בן חיים - השתלטו על המחבל ועצרו אותו. כל אחד קיבל מראש הממשלה סט עטים מהודר.

"המערכה נגד הטרור מחייבת מאמץ של כולם. אם נעמוד כולנו יחד נצליח להתגבר על הטרור ולהגיע לתהליך מדיני", אמר שרון בטקס הקצר.

בצאתו מלשכת ראש הממשלה היה סרקיסוף נרגש מאוד. הוא סיפר כי ראש הממשלה הבטיח לסייע לו במציאת דיור לאחר ששמע כי הוא גר בקרוואן.

הוקרה בדמות ספר הוענקה לשמונה משפחות שוטרי תנועה שנהרגו או נפטרו במהלך שירותם במשטרה. הטקס נערך באגף התנועה של המשטרה בבית דגן, בני משפחותיהם של הנופלים קיבלו ספר זכרון. מפכ"ל המשטרה, רב-ניצב שלמה אהרונישקי, ציין לשבח את פעילותם של שוטרי התנועה אשר בתפקידם נמצאים בכבישים משך כל שעות היממה ושפעלו ופועלים בניסיון למנוע פיגועים.
