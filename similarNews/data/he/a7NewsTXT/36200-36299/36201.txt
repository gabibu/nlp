

ראש עיריית לוד, ח"כ לשעבר מקסים לוי, הובא אחר הצהריים למנוחות בבית העלמין הישן שבעירו. נשיא המדינה משה קצב, יו"ר הכנסת אברהם בורג, שרים, חברי כנסת ורבים מקרב תושבי העיר לוד, ערבים ויהודים השתתפו בהלוויתו.

נשיא המדינה משה קצב אמר בדברי ההספד כי לוי היה איש עקרונות, איש נבון שהעדיף לבסוף ובחר בתושבי לוד, תוך שהוא שם לו למטרה לפתח את העיר. "מקסים לוי ז"ל, ימשיך להיות סמל ודוגמה לרבים בישראל", אמר הנשיא.

אחיו של מקסים לוי, השר דוד לוי אמר בדברי ההספד: "מקסים אחי הצעיר, היית דוברם של רבים בארץ, אבי העיר לוד". דוד לוי הוסיף: "אני נמצא פה בלעדיך ורואה כאן את כולם, את נשיא המדינה, שרים, יהודים וערבים, שבאו ללוות אותך בדרכך האחרונה".
