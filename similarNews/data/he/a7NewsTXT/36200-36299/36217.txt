

העיצומים במשק יחריפו, כך מעריך הממונה על השכר באוצר, יובל רכלבסקי , בסקירה שערך בישיבת הממשלה.

בישיבת הממשלה אמר שר האוצר סילבן שלום כי האפשרות להעניק תוספות שכר בשירות הציבורי בתקופה זו "נראית דמיונית" . שלום הדגיש כי המגזר העסקי מקצץ בשכר, ולכן אי אפשר להוסיף שכר בשירות הציבורי .

השר רוני מילוא קרא שלא להיכנע לדרישות השובתים, וכן הוא קרא לחזק את אנשי משרד האוצר המנהלים את המשא ומתן מול השובתים .

מאה אלף עובדי הרשויות המקומיות ו 40 אלף עובדי הממשלה ימשיכו בשביתתם גם היום, אך השובתים מעריכים כי עד אשר לא ייערמו ערמות הזבל בשווקים ובחוצות הערים, לא יתחילו באוצר במו"מ רציני עם העובדים.

בין השובתים, כאמור, עובדי רשויות מקומיות, כגון עובדי התברואה והסייעות לגננות, ועובדי המדינה כגון העובדים במוסד לביטוח לאומי, בלשכת תעסוקה, במשרדי המכס, במשרד הרישוי ובמשרד הפנים ובמשרדי הממשלה האחרים.

היום מתחדש המו"מ בין התעשיינים לבין נציגי השובתים. התעשיינים טוענים כי למרות הצהרותיהם של העובדים על נכונות למו"מ הם נקטו סחבת מכוונת במשך שבועות ארוכים.

הביטוח הלאומי הודיע כי למרות השביתה במשרדי הממשלה יועבר תשלום דמי האבטלה לחשבונות המובטלים . נוסף על כך אין הם צופים פגיעה בתשלומי הפנסיה בסוף החודש.

שר האוצר סילבן שלום כינס במשרד האוצר בירושלים את הנהלת משרדו לדון בהשלכות שיש לגל השביתות על המשק.

שר האוצר כינה את גל השביתות הנוכחי "הפקרות לאומית". "מי שבתקופה כזו, שבה אנחנו נאבקים בחזית העולמית כדי לשמור בכל מחיר על יציבות, משבית את המשק, אינו מבין היכן הוא חי, והוא מסכן את היציבות במשק", הוסיף.

שר האוצר ציין כי לדעתו הציבור אינו מבין איך בימים שבהם נאבקים אנשים על מקום הפרנסה יש מי שמעז לבוא בתביעות לתוספות שכר.

עד כה לא נקבע דבר על חידוש המו"מ בין האוצר להסתדרות כדי להביא להפסקת השביתות.
