

צוותים ישראלים ואמריקאים נפגשו היום עם מחזיק תיק האוצר ברש"פ סאלם פייאד, בניסיון להגיע להסכמה על הקמת מנגון פיקוח שיאפשר לישראל להעביר לרשות הפלשתינית את כספי המיסים המוקפאים.

כתב עתי"ם מוסר כי בפגישה השתתפו מנכ"ל משרד האוצר אוהד מראני, מנכ"ל משרד החוץ אבי גיל, מנהל לשכת רה"מ דוב וייסגלס והאלוף עמוס גלעד. בראש הצוות האמריקני עמד שגריר ארה"ב בישראל דן קרצר. ראש הממשלה אריאל שרון צפוי להדרש לנושא בפגישותיו עם ראשי הממשל האמריקני השבוע בוושינגטון.
