

שר העבודה והרווחה שלמה בניזרי אמר היום כי בשנה החולפת נוספו עוד 100,000 איש למעגל הנזקקים לשירותי הרווחה בישראל, ובסך הכל מספר הנזקקים עומד היום על מיליון ו-113 אלף בני-אדם.

בניזרי אמר את הדברים בפגישה עם נשיא המדינה משה קצב שזימן אליו גם את שר הפנים אלי ישי ואת מנכ"ל הביטחון הלאומי יוחנן שטסמן, כדי לדון בבעיות החברתיות בהן נתונה מדינת ישראל בימים אלה. נשיא המדינה משה קצב אמר כי הוא מודאג מהנתונים שהוצגו בפניו וכי הוא מתכוון להעלות את הנושא בפגישה הבאה שתהיה לו עם ראש הממשלה.
