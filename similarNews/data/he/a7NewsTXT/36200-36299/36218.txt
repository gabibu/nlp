

תוכנית "יהודה תחילה" של הצמד פואד - פרס, להעברת האחריות על חיי יהודים לרוצחים הפלשתינים, היא אווילית ומסוכנת, אומרת "תקומה" על התכנית שהציע שר החוץ פרס ואימץ שר הביטחון בן אליעזר, התכנית שלפיה גם חברון תועבר לשליטת הרשות, כפי שנעשה בבית לחם.

"פעם אחרי פעם נותנים שרידי אוסלו אמון בפלשתינים - תוך כדי הימור בחייהם של אזרחי ישראל - ופעם אחר פעם כולנו מתבדים.

הענקת השליטה לפלשתינים בחברון עלולה להתפוצץ לכולנו בפנים, ומהר מתמיד.

ממשלת ישראל עומדת מהצד, בעת שפואד, בציניות פוליטית, מנסה בשרלטנות לצאת מהבוץ המפלגתי שלו", הודעת תקומה.

לאחר שמהלך עזה ובית לחם תחילה לא צלח, למרות אזהרתם של מפקדים בכירים בצה"ל כי בבית לחם ממשיכים מחבלים לתכנן פעילות תופת, ואף על פי שמאז שצה"ל נסוג מהעיר היא נהפכה לעיר מקלט למחבלים מבוקשים, מתכנן שר הביטחון בנימין בן אליעזר לקבל את הצעתו של שר החוץ פרס ולהרחיב את שליטת הרש"פ בחברון ובבית לחם. התכנית כונתה "יהודה תחילה".

התכנית נומקה בצורך להיענות ללחצי הממשל האמריקני, שדרש מישראל לסגת מחברון או מעיר אחרת ביש"ע. לקראת צאת ראש הממשלה לארצות הברית הלילה שלח שגריר ארצות הברית בישראל דן קרצר איגרת חריפה במיוחד לראש הממשלה שרון, ובה הוא כותב שישראל מצהירה על צעדים רבים לטובת האוכלוסייה הפלשתינית, אולם בפועל אין היא מממשת אותם. לדבריו, המדיניות שישראל נוקטת לאחרונה ביש"ע אינם עולה בקנה אחד עם האינטרסים ארוכי הטווח של הישראלים ושל האמריקנים. בוש מודאג מאוד מהעלייה הדרמטית במספר האזרחים הפלשתינים שנהרגים בפעולות צה"ל, כך עולה מהאיגרת.

על ישראל לערוך צעדים ניכרים שיקלו על חיי האוכלוסייה הערבית שאינה מעורבת בטרור, דורשת ארה"ב. כן דורשים האמריקנים מישראל לבנות מנגנון שיעביר לפלשתינים כספים שהקפיאה ישראל. השר נתן שרנסקי דרש לעצור את העברת הכספים.

היועץ המשפטי לממשלה אליקים רובינשטיין הפתיע כאשר מתח ביקורת על דרך הפעולה של הממשלה, שהעבירה כספים לרש"פ בלי שבוצעו בה רפורמות של ממש, ובלי לדאוג לכך שיהיה פיקוח על הכספים. הוא הבהיר כי הכסף עלול להגיע לידי ארגוני הטרור.

ראש הממשלה אמר כי ברשות הפלשתינית פועלות שתי מערכות כספים: אחת מצומצמת משאבים, והשנייה אדירה בממדיה. הוא הדגיש כי צריך שיהיה פיקוח על כך שהכסף המועבר לא יגיע לידי ארגוני הטרור. שרון ציין כי בניגוד לעבר הכספים שמעבירים האירופים לרשות הפלשתינית נמצאים בפיקוח.

בישיבת הממשלה הודיע ראש הממשלה כי בפגישתו עם הנשיא בוש הוא ידון בנושא העברת הכספים הנוספים לרשות הפלשתינית, וכי יציג את עמדת ישראל בסוגיה.

לאחר ישיבת הממשלה אמר מזכיר הממשלה עו"ד גדעון סער כי ישראל נקטה סדרה של מהלכים שמטרתם להקל על אותם פלשתינים שאינם מעורבים בטרור. "יחד עם זאת כל עוד הטרור נמשך והרשות הפלשתינית אינה מבצעת מה שהתחייבה לבצע יש קושי של ממש לחולל מפנה כלכלי דרמטי, וזאת מפני שמשמעות הדבר היא סיכון חייהם של אזרחי ישראל".

הבוקר, לפני ישיבת הממשלה, כינס ראש הממשלה את צוות ההיגוי המדיני כדי לדון בתביעות האמריקניות, וחלקן, כאמור, נתקבלו.
