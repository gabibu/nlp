

ראש הממשלה אריאל שרון קרא היום בפתיחת מושב החורף בכנסת לערביי יש"ע להחליף את הנהגתם בהנהגה שרוצה שלום.

שרון אמר בנאומו כי כנופיות הטרור והרצח שהשתלטו על חיי הפלשתינים, בעידודה, הסכמתה ויוזמתה של הרשות הפלשתינית והעומד בראשה, לא רוצות שלום. "הם המכשול לשלום וכדי להגיע לשלום, יש לעקור את שלטון הרצח ולהחליפו בשלטון של שלום".

שרון אמר כי זו המציאות - גם אם היא קשה. "יותר מידי פעמים טמנו את ראשנו בחול. לא עוד. מכאן, מעל במת הכנסת, אני קורא לפלשתינים ואומר להם: הסבל הנורא שלכם - מיותר! הקורבנות שלכם - מיותרים! הדם שנשפך - נשפך לשווא!, אימרו אתם די!, החליפו אתם את משטר העריצות שמוליך אתכם מאסון לאסון, מנכבה לנכבה", אמר שרון.

ראש הממשלה הוסיף כי הוא מאמין שהשנה הקרובה תהיה שנת מפנה שבה ידה המושטת לשלום של ישראל לא תושב ריקם "אני מאמין ששכיננו הפלשתינים יגיעו בעצמם לרגע של שינוי היסטורי ביחסם למדינת ישראל. אני מבטיח לכם שהממשלה הזו תהיה ערה לכל סימן של שינוי ותדע לנצל כל פתח ואפילו סדק של שינוי כדי לממש את תקוות הדורות ולעשות שלום".

כתב עתי"ם מוסיף כי בהתייחסו לעימות הצפוי בין ארה"ב לבין עיראק אמר ראש הממשלה כי ישראל לא עומדת מול האיום של משטרים אפלים באזורנו המנסים להתחמש בנשק להשמדה המונית בידיים ריקות מכלים וממעש. אולם, ראש הממשלה הרגיע וקרא לציבור שלא לפחד מהמצב. "יש מקום לדאגה, אבל ישראל ערוכה ומוכנה לכל תרחיש שזוממים אויבינו. אין מקום לבהלה ולפטפטת שיוצרת אותה. צריך להישאר מאוחדים, לפעול יחד, בשקט, בנחישות ובאחריות ולעשות את מה שצריך".

בהתייחסו למצב הכלכלי-חברתי ולשביתות במשק אמר שרון כי הקופה ריקה ואין אפשרות לתת תוספות שכר. הוא הוסיף כי בכוונתו להביא את תקציב 03' בפני הכנסת כבר החודש ולקיים עליו הצבעה. "בתקציב יש ויתורים מכאיבים לכולם. דברים נחוצים - יידחו פעולות חשובות -יקוצצו. אבל לא יתכן שנהייה מוכנים לעשות ויתורים כואבים לפלשתינים למען השלום - ולא נהייה מוכנים לעשות ויתורים כואבים זה לזה, למען הקיום והפרנסה שלנו. ולכן, אני אומר לכל אלה ששובתים היום, שצריך לוותר".

ראש הממשלה אמר כי הוא תומך בהמשך קיומה של ממשלת האחדות, אך לא על חשבון האחריות הלאומית שצריכים לגלות מרכיביה של ממשלה זו. "אני מתכוון לשמור על האחדות הלאומית מקור כוחנו, אבל אני לא אוכל לסבול התנהגות חסרת אחריות לאומית, כי האחדות הלאומית אינה יכולה להיות ריקה מתוכן".

ראש הממשלה אמר שהשנה הבאה תהיה שנת בחירות ולמרות זאת, ישראל תדרש להכרעות קשות "אני אעשה כל מאמץ שהבחירות תערכנה במועדן. ישראל צריכה ביטחון, ישראל צריכה צמיחה כלכלית ולשם שניהם ישראל צריכה יציבות. די לנו במשברים פוליטים שכל תכליתם צבירת נקודות רגעיות לדעת הקהל".

ראש הממשלה הצהיר כי הוא ימשיך לקבל את ההחלטות הנכונות והקשות אפילו שריח הבחירות באוויר. "אני אעמוד על כך שההחלטות שיתקבלו ברוב בממשלה, תבוצענה ולא אסבול כל סטיה מכללי הממשל התקין. האינטרס הלאומי יהיה עליון גם השנה על פני האינטרס המפלגתי או האישי של מישהו, יהיה חשוב ופופולרי ככל שיהיה" אמר.
