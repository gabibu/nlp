

משרד החינוך העביר עשרה מיליון שקלים לעמותות העוסקות בתרבות תורנית, אף שעדיין לא נקבעו אמות מידה לתמיכה בארגונים האלה.

עם מקבלי הכסף נמנות עמותה של ש"ס ועמותה של יהדות התורה. במשרד החינוך אמרו כי החשב הכללי באוצר אישר את העברת הכספים לאחר שהעמותות התחייבו להחזירם אם לא יעמדו באמות המידה שייקבעו בעתיד.

את המהלך של העברת הכספים לעמותות חרדיות ללא קביעת קריטריונים חשף ח"כ זבולון אורלב, יו"ר ועדת החינוך והתרבות של הכנסת.

יצוין כי לפני כשנתיים חייב הבג"צ לגבש קריטריונים שוויוניים ואחידים עבור תמיכות בנושאי תרבות יהודית.

אורלב אף פנה לשרת החינוך וליועץ המשפטי לממשלה ואמר כי "מדובר בגניבה לאור היום של כספי מדינה. זוהי, לדבריו, עבירה חמורה ביותר, וכן בצעד זה יוצרים אפליה קשה וחמורה כלפי הציונות הדתית וכלפי עמותות חילוניות".

גם השר לתשתיות לאומיות השר אפי איתם מהמפד"ל, הגיב בחריפות על העברת הכספים הרבים לעמותות חרדיות ולעמותות של ש"ס. "נדהמנו לגלות כי משרד החינוך העביר מיליוני שקלים לעמותות חרדיות ללא כפיפות לכל קריטריונים. הדבר נעשה מתחת לשולחן, בהיחבא", אמר איתם.

איתם קרא לשרת החינוך לימור לבנת לבדוק בדיקה יסודית את טיבה של העברת הכספים, וזאת לאחר שלא נקבעו אמות מידה לתמיכה בארגונים הללו. "הדבר הזה מריח רע מאוד, והוא צריך להיבדק מבחינה ציבורית ומשפטית. שרת החינוך צריכה לתת הסברים לציבור ולמערכת המשפטית", הבהיר איתם. יצוין כי בימים אלו שרת החינוך אינה נמצאת בארץ.
