

מעט לפני שארה"ב מתחילה לפעול בעירק יוצא רה"מ שרון לארצות הברית. שרון עומד לשוחח עם הנשיא בוש בין היתר על החשש כי הפלשתינים יגבירו את מאמציהם לרצוח ישראלים דווקא בעת ההתקפה האמריקנית על עירק.

שר ההגנה של ארצות הברית דונלד ראמספלד אמר אתמול כי הורה למפקדי הצבא להתכונן למלחמה, וכי הצבא מתכונן לתקיפה תוך התראה קצרה של הממשל .

יורם אטינגר, מי שהיה ציר ישראל בוושינגטון, אומר לערוץ 7 כי מצבו של בוש הבן טוב יותר לקראת המלחמה עם עירק מזה שהיה של אביו בשנת 91'. אז, לדבריו, תמכו ביציאה למלחמה 52 סנטורים מתוך 100, והיום 77 סנטורים מתוך 100 הביעו את תמיכתם בעד מתן אישור לבוש לתקוף. הדעה הנשמעת בתקשורת הישראלית על אודות חששות כביכול והיסוס לצאת למלחמה נובעת לדעת אטינגר מהעובדה שניזונים מכלי תקשורת כמו ניו יורק טיימס, C.N.N. ניוזוויק והשבועון טיימס, הנותנים, לדבריו, תמונה מעוותת על דעת הקהל האמריקנית, בעוד שהיא נחשפת באופן אמיתי יותר ברשת פוקס, בעתון וולסטריטג'ורנל ובשבועונים ויקליסטנדרט ונישיונל ריוויו. הסקרים המופיעים בהם, לדבריו, מוכיחים כי 60% תומכים במלחמה וכי כ 70% מתומכיו של בוש קוראים למלחמה.

אטינגר מציין כי בתחילה נובמבר בית הנבחרים, שליש מהסנט וכל המושלים בארה"ב עומדים לבחירות ואלו בחירות קריטיות להמשך כהונתו של בוש. לדבריו, אחד הגורמים רבי המשמעות בעבור ישראל ובעבור בוש הם הנוצרים אוהבי ישראל. מדובר, לדבריו, בתנועה המונהגת בין השאר בידי דמות מרכזית בעולם הנוצרי אמריקני, והוא רוברטה קומס. בוש, אומר אטינגר, חייב במידה רבה את נשיאותו לאישה זו. לפני כשנתיים, במהלך מסע הבחירות, היה נראה כי הוא עומד להיכשל בבחירות בדרום קרוליינה, וקומס גייסה את כל הדיביזיות של הנוצרים לטובתו. הוא ניצח, ומאז לא פסק כוכבו מלדרוך.

עוד אומר אטינגר כי הציבור האמריקני אינו רואה במשטר העירקי פרטנר למו"מ, אלא הם רואים חשיבות לפרוק את האקדח הלוהט מידי סאדאם חוסיין, ומהר. הם מכירים בכך שכל יום שעוד לא חוסל משטרו של סאדאם חוסיין הוא עוד יום שמקרב אותו ליכולות גרעיניות ולשימוש בנשק ביולוגי וכימי, מוסיף אטינגר, ובעיקר הם נחפזים משום שהציבור האמריקני כבר חווה על בשרו את מוראותיה של מלחמת הטרור, דבר שלא היה בעבר. אטינגר מוסיף כי בניגוד למה שהיה בעבר בוש הבן נחוש בדעתו ובראש צבאו לא עומד קולין פאוול, שהיה נגד המלחמה ושגם סיים אותה בטרם עת.

אטינגר מציין נתון משמעותי נוסף, העולה מתוך סקר שערכה קבוצת טרנס, קבוצה משמעותית בפוליטיקה האמריקנית, המתמחה בעריכת סקרי דעת קהל. בסקר שהתקיים בתשעה באוקטובר התברר כי 67% מהשמרנים רפובליקנים, שהם אנשי בוש ותומכיו, תומכים בישראל ו 80% מהציבור האמריקני רואים בסאדאם חוסיין ובאל קעאידה אויב משותף לישראל ולאמריקה. עוד עולה מהסקר כי 81% מהיהודים רואים בבוש ידיד חזק של ישראל ו 46% מהיהודים כנראה עומדים להצביע בעדו, לעומת 20% בבחירות האחרונות. אלו נתונים, אומר אטינגר, שלאור התקרבותן של הבחירות אין פוליטיקאי אמריקני שמרני שיכול להתעלם מהם.
