

מאבק ניתש על מינוי קבינט חדש לרש"פ. זאת לאחר שהמועצה המחוקקת נתנה לערפאת ארכה נוספת כדי לבצע את הדבר, כך מדווח עיתון "אלחיאת", היוצא לאור בלונדון. בדיווחו מוסר העיתון כי הפאתח' מסר לערפאת רשימה של אלו הפסולים לכהן ב"ממשלתו", דבר שהוכחש בידי חבר המועצה המחוקקת עבאס זכי.

חבר המועצה המחוקקת חוסאם ח'אדר מתח ביקורת חריפה על ערפאת ועל "ממשלתו". הוא כינה אותם "מושחתים ובוגדים". את הדברים אמר ח'אדר בראיון לעיתונאי של "אלחייאת" פורטל אלבוואבה ב 17 בספטמבר 2002. לדבריו, המועצה המחוקקת "הושיטה כרטיס אדום" לערפאת. "אתה, ערפאת, ניצב בפני צומת, כלומר בפני האפשרות לדאוג לצרכיו של העם הפלשתיני או לדבוק בדרכם של האנשים המסמלים את השחיתות. העם הפלשתיני בחר בך. רק באמצעותם נכנסת להיסטוריה כסמל וכבעל תדמית של מנהיג לעם ואתה התנכרת להם. אתם, עם המושחתים, אתה תסתלק מההיסטוריה שלנו, של העם הפלשתיני".

"הוא", מזהיר ח'אדר, ברומזו על ערפאת, "יודע לאן מגיעים אלה החורגים מההיסטוריה של העמים. אסור לנו לקבל את כהונתם של אנשים המסמלים את הבגידה, כגון אינתסאר אלוזיר, אלמנתו של אבו ג'יהאד, אבו עלי שאהין ועלי קוואסמה, אשר גנבו וגזלו ונכשלו בניהול במלוא מובן המילה". בהמשך הראיון האשים חוסאם חאד'ר בשחיתות גם את שר האוצר לשעבר מוחמד זוהדי נשאשיבי, את סאיב עריקאת ואת השרים ג'מיל טריפי ונביל שעת', וכן את יועצו הכלכלי של ערפאת מוחמד רשיד, שאותו כינה "סרסור של המפעל הלאומי ומאנשי זרם אוסלו הכלכלי".

סוכנות עתי"ם מפרסמת כי ערפאת נתקל בקשיים במינוי הקבינט משום שבכירים מארגונו, הפאתח', דורשים כי הוא לא ישלב ותיקים כמו נביל שעת, סאאיב עריקאת וג'מיל טאירפי. הם דורשים מערפאת לשלב בהנהגה את ותיקי יש"ע ולא אלו שהגיעו יחד עמו, עם "חבורת אוסלו", בשנת 94'.

העיתון "אל קודס", היוצא לאור בירושלים, מוסר כי ההרכב החדש של הקבינט, שבו עוסק ערפאת, יפתיע את האמריקנים ואת הישראלים. בין המועמדים, כל פי דיווחו של "אל קודס", נמצאים חנאן עשראווי והאני אל חסאן, יועצו של ערפאת, ומי שנחשב לאחד ממקורבי ערפאת חנא נאסר, ראש אוניברסיטת ביר זית, שאותו מינה ערפאת ביום שישי האחרון לעמוד בראש ועדת הבחירות האמורות להתקיים בשטחים בתחילת 2003.

הללו, בהיותם נוצרים ומתונים, נחשבים לרצויים בידי הממשל האמריקני.
