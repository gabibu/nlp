

בתקופה הקרובה עלולים שפכים שמקורם בעיר קלקיליה לזרום ולזהם את נחל הירקון, כך עולה מחששות המתפרסמים היום באתר 'וואלה'.

הבעיה מתעוררת כעת בעקבות הפסקה צפויה בקרוב בטיפול וטיהור שפכים שמקורם בקלקיליה. טיפול שהיה מתבצע על ידי 'איגוד ערים לביוב של דרום השרון'.

איגוד זה קיבל על עצמו לפני כשנה וחצי את משימת טיהור מימי השפכים שזרמו מקלקיליה והפיכתם למי השקיה לחקלאות, זאת על פי בקשת הממשלה אז. אולם כעת הודיעה המדינה כי בכוונתה להפסיק את העברת התקציב למטרה זו, הודיע האיגוד כי החל מחודש נובמבר לא יטופלו שפכי קלקיליה על ידיו.

במידה ואכן לא יטוהרו מי השופכין תשוב המציאות הקודמת, מלפני כשנה וחצי בה זרמה כמות של שבעת אלפים מטרים מעוקבים של ביוב גולמי מקלקיליה לכיוון נהר הירקון.

יו"ר האיגוד, מוטי דלג'ו אומר כי "לא קיבלנו שום הסבר פורמלי מדוע הופסקה העברת הכספים. חשוב לנו לשמור על נחלים אבל יש גבול למה שאנחנו יכולים לשאת על גבנו. מצדנו שהמדינה תיקח אליה את מכון הטיהור ותטפל בשפכים של קלקיליה וגם בשפכים של היישובים שלנו".

מהמשרד לאיכות הסביבה לא נמסרה תגובה לחשש המתקרב. ממנהלת הביוב במשרד התשתיות אליהם פנה האיגוד נמסר כי המנהלת מנסה לסייע בפתרון הבעיה.

יצוין כי מוקדי שופכין נוספים מזרימים ביוב מכיוון הרש"פ לכיוון ישראל הקטנה. שפכי שכם וטול כרם זורמים לנחל אלכסנדר ובאזורם זורמים שפכי חברון למאגרי מי תהום.

בג"ץ הורה למדינה להגיש לו עוד החודש תוכנית שתביא לפתרון הבעיה בתוך פרק זמן קצר.
