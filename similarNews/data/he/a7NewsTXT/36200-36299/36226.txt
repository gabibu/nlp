

ממשלת אינדונזיה הכריזה על מצב חירום במדינה בעקבות הפיצוצים שהתרחשו באי באלי.

187 בני אדם נרצחו בפיצוץ מכונית תופת שהיה סמוך למועדון בילויים באי, וכשלוש מאות בני אדם נפצעו בפיגוע, חלקם במצב אנוש . מרבית ההרוגים והפצועים הם אזרחים אוסטרלים שבאלי הוא מקום בילוי מועדף עבורם.

ממשלת אוסטרליה סבורה כי ארגון טרור הקשור לרשת "אל-קאעידה" אחראי לפיצוצים. שר החוץ של אוסטרליה אלכסנדר דאונר אמר: "בהתחשב במטרות הפיגועים, מועדון הלילה "סארי" ואזור הסמוך לקונסוליה של ארה"ב, אין כמעט ספק שטרוריסטים, ככל הנראה טרוריסטים הקשורים לאל-קאעידה, אחראים להם", ציין דאונר בראיון לרשת התשיעית של הטלוויזיה האוסטרלית. "הארגון באינדונזיה שאני מתכוון אליו הוא ג'מעה איסלמיה, שללא ספק יש לו קשרים רבים עם אל-קאעידה", הטעים.

לפני כשלושה שבועות הודיעה שגרירות ארה"ב בג'קארטה, בירת אינדונזיה, כי קיבלה "התרעה אמינה", ולפיה אזרחים מערביים באינדונזיה עלולים לשמש מטרה לאלימות בתקופה הקרובה. עם זאת ההתרעה רמזה על פיגועים באי אחר באינדונזיה, ג'אווה. באינדונזיה פועלים ארגונים איסלאמיים חמושים, ובארה"ב חוששים כי לאל-קאיעדה יש בסיס איתן באזור, וכי הארגון משתף פעולה עם המיליטנטים המקומיים. פעיל אל-קאעידה שנעצר באינדונזיה ביוני ושהוסגר לארה"ב אמר כי הארגון המקומי ג'מעה אל-איסלאמייה סיפק כסף, חומרי נפץ וכוח אדם לפיגוע מתוכנן בשגרירות ארה"ב באינדונזיה. בכירים באל-קאיעדה שבו ואיימו לאחרונה לפגוע בארה"ב, בגרמניה ובצרפת.

בVoice of America פורסם כי ראש ממשלת אוסטרליה ג'ון הווארד הכין את בני ארצו לכך שמרבית מ 182 הנרצחים בבאלי , בעיקר בפיגוע שהיה בקוטה, הם אזרחי אוסטרליה. עוד דווח כי חיל האוויר האוסטרלי נערך להפעיל רכבת אווירית שתטיס הביתה את אזרחי אוסטרליה הרבים שנפצעו בפיגועים. מבית החולים דנפאסאר שבבאלי דווח כי כמעט ממצית הפצועים הם אוסטרלים. ריק אליוט ממלבורן נפצע קל בפיגוע, והוא סובל מחתכים בראשו וברגליו. בהגיעו לאוסטרליה הוא סיפר כי המועדון היה מלא מפה לפה, ולפתע נשמע פיצוץ עז והגג והתקרה התמוטטו על ראשו. השתררה חשיכה, סיפר אליוט. לדבריו, הוא הצליח להרים מעליו מעט את התקרה, ובדרך כלשהי להיחלץ. סביבנו היה חשוך ואביך, הוסיף אליוט. הייתי בהלם ולא היה לי ברור מה בעצם קורה.

ראש הממשלה האוסטרלי הווארד הביע את זעמו על המתקפה הברברית. בראיון לרשת A.B.C. אמר הווארד עוד כי אוסטרליה תשקול לנקוט צעדים נגד מי שביצע את מתקפת הטרור. הפיגוע הוכיח, הוסיף, שהטרור יכול לפגוע בכל אחד בכל מקום ובכל זמן. לדבריו, יש להמשיך ביתר שאת במלחמה העולמית בטרור.
