

ארבעה מבני משפחת בכרי, מבקשים מבית המשפט להורות לפרקליטות המדינה למחוק ארבעה מסעיפי כתב האישום נגדם. הארבעה עומדים לדין בבית משפט בעכו בחשד שהיו שותפי סוד, או אף מסייעים לביצוע פיגוע המחבל המתאבד במירון, פיגוע בו נרצחו תשעה אזרחים וחמישים נפצעו.

לטענת החשודים דרישתם נוגעת לארבעה סעיפים שאינם רלוונטיים לאישום. ארבעה סעיפים אלה מהווים כשבעים אחוזים מהעובדות המפורטות בכתב האישום.

"מן הראוי בשלב זה", אמר עו"ד בכרי המייצג את בני המשפחה, "שבית המשפט ובטרם יבקש מאיתנו להשיב לכתב האישום, יבקש מהפרקליטות לתקן את כתב האישום ולהעמיד אותו אך ורק על העובדות הרלוונטיות".

כתב עתי"ם מוסר, כי נציגת הפרקליטות עו"ד הילה כץ מפרקליטות מחוז חיפה ביקשה מבית המשפט ארכה של שבועיים להשיב בכתב לטענות שהשמיע עו"ד בכרי.

הארבעה מואשמים בכך שהעמידו מקום לינה לרשות המחבל ג'יהאד חמאדה, שפוצץ עצמו באוטובוס אגד. כן הם מואשמים בשיבוש הליכי משפט. מלכה בכרי מואשמת גם בהשמדת ראייה.

בכתב האישום נגד הארבעה (מחמד בן איברהים בכרי (47) מבענה, אשתו מלכה (43 ) מבענה, ואחיו של מוחמד: עזיז (42) מעכו ומחמוד (43) מבענה), צוין בין היתר, כי לפני הפיגוע השאיר המחבל ואחד מבני משפחת בכרי - בנם של מחמד ומלכה, איברהים - את תיק הנפץ בביתם של בני הזוג מחמד ומלכה בכרי . כמו כן צויין, כי השניים - איברהים והמחבל - לנו בלילה שלפני הפיגוע במחסן ביתו של מחמוד בכרי בכפר בענה.

כמו כן נטען בכתב האישום, כי לאחר הפיגוע שב איברהים לביתו ופגש את אביו וסיפר לו, שג'יהאד חמאדה הוא המחבל שביצע את פיגוע ההתאבדות בצומת מירון וביקש ממנו שלא לספר לאיש שהמחבל שהה בביתם סמוך לביצוע הפיגוע, וזה אכן הבטיח לבנו לנהוג כפי שביקש.

כן נטען בכתב האישום, כי עזיז ומחמוד סיכמו, שאם תבוא משטרה לשאול על איברהים, הם יאמרו, כי הוא עבד עם עזיז משעות הבוקר.

בכתב האישום נטען גם, כי איברהים ואביו מחמד נעצרו ב-8 באוגוסט בביתם ובמהלך ביצוע המעצר חיפשו השוטרים טלפונים השייכים למחמד ולאיברהים. איברהים אמר להם, כי אחד ממכשירי הטלפון הניידים נגנב, אף כי ידע שהוא משקר להם, ואמו מלכה, ששמעה את דברי בנה, המתינה עד שהשוטרים יצאו מהבית ולקחה את המכשיר הטלפון הנייד מהמקום שבו הוא היה מונח. היא ביקשה ממעורב אחר בפרשה, יאסין, שהגיע אחר כך לביתם, שייקח את המכשיר ויעלימו.

כתב עתי"ם מוסר, כי עם פתיחת משפטם, ישבו באולם בני משפחתו של אחד מהרוגי הפיגוע - רוני ג'אנם, וכמו כן נכח במקום גם ח"כ איוב קרא (ליכוד).

