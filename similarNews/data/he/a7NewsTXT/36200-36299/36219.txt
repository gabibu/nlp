

במאחז גבעת אסף שבבנימין הסתיימה ישיבה של וועד רבני יש"ע ואישי ציבור נוספים. בתום הישיבה קראו משתתפיה לראש הממשלה לבטל את גזירת הפינוי. הישיבה נפתחה בסוכה שהוקמה בפסגת הגבעה, אך בעקבות הגשם העז שפקד את המקום נכנסו הרבנים לבית הכנסת.

בכינוס דרשו הרבנים מראש הממשלה אריאל שרון ומשר הביטחון בן אליעזר להיפגש עימם בדחיפות על מנת "למנוע מתחים קשים בימים שעם ישראל נמצא במלחמה נגד הטרור וערב מלחמה בעיראק", כלשון הודעת מזכיר הוועד. הרבנים מתכוונים להסביר את עמדתם בפניהם.

בנוסף, הרבנים קראו למפד"ל ולתנועות ימין נוספות שלא לשתף פעולה עם ממשלה שמגרשת תושבים מביתם. בכינוס השתתפו הרב דב ליאור (קריית ארבע), הרב זלמן מלמד (בית אל), הרב שלמה אבינר (בית אל), הרב אליקים לבנון (אלון מורה) ורבנים נוספים מיישובי יש"ע.

בהודעה מפורטת שהוציא וועד הרבנים נאמר בין היתר כי ציבור המתיישבים אוהבים את צה"ל ולכן מבקשים שלא להשתמש בצה"ל בסוגיות השנויות במחלוקת. "המאחזים הינם תשובה הולמת לטרור והקמתם מסייעת לדעיכת הטרור, ואילו הסרתם תביא לריבוי הטרור ולפיכך אנו קוראים למשלת ישראל לאשר את המקומות הללו מטעמי ביטחון בנוסף למצוות ישוב ארץ ישראל שיש בה ערך".

קודם לכן ביקר במקום יו"ר סיעת חרות, ח"כ מיכאל קליינר. מתיישבי המאחז ערכו סיור קצר במקום והראו לו את בתי הערבים שנבנים ללא אישור מול המאחז, סמוך לכביש ירושלים-עפרה. כששמע על כך קליינר הוא עמד נדהם, ואמר כי "לא ייתכן ששר הביטחון מתכוון לפנות מאחזים, כאשר מצד שני של הכביש ממשיכים ערבים לבנות בתים באין מפריע". קליינר ביקש מהתושבים שלא יסכימו להבנות ולהסכמים כלשהם בנושא המאחז. "הורדת המאחז תהווה כניעה לטרור ואין להסכים לכך בשום אופן", סיכם קליינר את ביקורו במאחז.

גאולה הרשקוביץ שכלה את בעלה אריה הי"ד ואת בנה אסף הי"ד בפיגועי טרור על הציר לעפרה, לא רחוק מ"צומת הT ", שבו שוכנת "גבעת אסף", הקרויה על שמו של בנה, עברה להתגורר בגבעה יחד עם עוד עשר משפחות, שהגיעו למקום כדי לחזקו.

בין "תושביו החדשים" הנוספים של המקום נמנים הרב זלמן מלמד, מוועד רבני יש"ע ואחד משני רבני היישוב בית אל, הרב משה שפירא מהיישוב עפרה וחבר הכנסת אורי אריאל.

אורחם של תושבי המאחז היה אתמול השר אפי איתם מהמפד"ל. הוא הבהיר לתושבים כי המפד"ל תתנגד לפינוי המקום וכי הסיעה תפעל כדי לסכל כוונה זו. "בזמן מלחמה כל פינוי של יישוב או מאחז הוא פרס לטרור", אמר איתם. עם זאת ציין כי הוא מתכוון להיאבק בפינוי המאחזים מתוך הממשלה, ולא מחוצה לה, וזאת כדי לא לגרום לפירוק הממשלה. השר גם הבטיח לתושבים בשיחה סגורה כי אם יפנו את המאחז הוא יגיע למקום מייד.

במהלך ביקורו של השר איתם אמרה לו גאולה הרשקוביץ: "הדם של הבן שלי אסף זורם בסלעי היישוב גבעת אסף. החיילים יכולים להקים כאן בסיס צבאי, ואני אגור בבסיס. כאן הבית שלי", אמרה הרשקוביץ לתושבים שבאו לחזק את המקום.

בטרם צאתו של ראש הממשלה לארה"ב שיגרו אליו תושבי המאחז מכתב, ובו הם קראו לו לשוב לדרכו המקורית, דרך ההתיישבות, ולא לתמוך בפינוי הישובים.

