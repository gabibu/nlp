

שרת התעשייה והמסחר, דליה איציק(עבודה) צפויה להיכנס לתפקיד שגרירת ישראל בבריטניה, כך מדווח הבוקר העיתון "ידיעות אחרונות". את ההצעה למינוי הזה קיבלה השרה איציק משר החוץ שמעון פרס ואמרה כי יש בה מחמאה אישית ואתגר מקצועי. כמו כן אמרה השרה איציק לאחר סוף השבוע האחרון אותו ניצלה להתייעצויות עם בני משפחתה, כי היא נוטה לקבל את ההצעה ובכך ליטול פסק זמן מתקופה ארוכה של עבודה קשה בשדה הפוליטיקה הישראלית. השרה ציינה כי אין בקבלת התפקיד פרישה מוחלטת מהעיסוק הפוליטי.

ההערכות הן כי מינויה זה של השרה איציק אותו יזם שר החוץ, נועד לפתור אוירה עכורה בינה לבין יו"ר מפלגת העבודה שר הביטחון בנימין בן אליעזר. ההצעה אושרה ע"י ראש הממשלה אריאל שרון.

המינוי באם אכן יתבצע, יתקיים בעוד כשלושה חודשים ובו תחליף השרה איציק את השגריר הנוכחי בבריטניה מזה שנתיים, תת אלוף במיל. צבי שטאובר.

