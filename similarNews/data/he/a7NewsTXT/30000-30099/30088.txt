

אתמול בדקו אנשי רשות העתיקות בסיוע גיאולוג את הרטיבות שנתגלתה בשבוע שעבר באחת מאבני הכותל המערבי, והם קבעו כי היא לא נגרמה עקב נזילת מים אלא מדובר בשרף של צמח שצומח בין האבנים.

נזכיר, כי בשבוע שעבר הועלה חשד כי מדובר במים שאולי החלו לטפטף כתוצאה מפיצוץ של צינור בצדו השני של הכותל בתוך הר הבית, ומשטרת ירושלים אף פנתה לוואקף בנושא זה.

הסתבר, כאמור, שאין מדובר במים אלא בשרף שהחל לטפטף משורשי צמח שגדל בין אבני הכותל. שורשו של הצמח נשבר, והדבר גרם לנזילת השרף.

רב הכותל המערבי והמקומות הקדושים הרב שמואל רבינוביץ החליט להתייעץ עם הרבנים הראשיים לישראל כיצד לנהוג מבחינה הלכתית: אם מותר לנקות את האבנים מן הרטיבות ואם מותר לקצץ את הצמח כך שלא תהיה יותר נזילת שרף.

