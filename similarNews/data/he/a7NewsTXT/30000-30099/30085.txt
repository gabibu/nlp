

הממשלה החליטה אתמול להעביר לוועדת נאמן את המשך הטיפול בהצעת החוק של ח"כ חיים דרוקמן מהמפד"ל, ולפיה יוקצו קרקעות מדינה ליהודים בלבד. ועדת נאמן הוקמה כדי לטפל בסוגייה של חקיקת חוקי היסוד.

ברוב של 22 שרים נגד שניים הצביעו חברי הממשלה בעד הצעתו של ראש הממשלה להעביר את הצעת החוק לוועדת נאמן. שרי המפד"ל אפי איתם ויצחק לוי התנגדו. ראש הממשלה לא אפשר לשר יצחק לוי להעלות הצעה נגדית. שרון הבהיר בדיון כי לאחר בחינת הנושא במהלך השבוע שעבר הועלה ספק אם יש צורך בחקיקה. הוא חזר והדגיש את מחויבות ממשלתו לערך ההתיישבות היהודית "שקבעה את גבולות הארץ, ושהייתה ותהיה נדבך חיוני בביטחון הלאומי".

לדברי שרון, בסוגיית היישובים הקהילתיים בג"צ מנע בשעתו מיהודי לחכור קרקע ביישוב בדואי, ועל כך הוא הקשה: "למה כשמדובר ביישוב בדואי או צ'רקסי זה לגיטימי וביישוב יהודי זו גזענות?".
ראש הממשלה החליט כי עד אשר ועדת נאמן תסיים את עבודתה בעוד חודשים אחדים לא יתקיים דיון נוסף בממשלה בסוגיה. "ללכת לחקיקה שאין ביטחון בחיוניותה ושיש לה משמעויות ביחסים בין יהודים לערבים ובין יהודים לבין עצמם - לא נראה לי נכון", סיכם שרון את הדיון.

השר יצחק לוי, שכאמור, התנגד להחלטה, מחה על כך שראש הממשלה לא איפשר לו להעלות הצעה נגדית להצעה להעביר את הנושא לעיון בועדת נאמן. "זו התנהגות תמוהה ולא דמוקרטית. בעקבות צעקנות של השמאל הממשלה מתקפלת", אמר.

ח"כ הרב חיים דרוקמן אמר ל"גלי צה"ל" אתמול כי ישתף פעולה עם ועדת נאמן. הרב דרוקמן הבהיר: "למרות ה'עליהום' מצד מפלגת העבודה ומתנגדי החוק, רוב האזרחים תומכים בו". עוד ציין הרב כי בהצעתו מדובר על יישובים קהילתים בלבד, ואמר דברים ברוח דבריו של ראש הממשלה: "כשם שבג"צ אסר על יהודי להתגורר ברהט, לא יוכל ערבי להתגורר ביישוב יהודי".
