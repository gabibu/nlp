

בג"צ הוציא היום צו על תנאי המורה לשר הבטחון להשיב בתוך 45 יום על העתירה שהגישו תחנות הרדיו האזוריות נגד תחנת הרדיו גלי צה"ל.

תחנות הרדיו האזוריות טוענות כי בגלי צה"ל משדרים פרסומות במסווה של תשדירי שירות או חסויות והדבר מנוגד למנדט שיש לתחנה.

חיים הכט, מנכ"ל רדיו "קול רגע" מהצפון אמר: "אנחנו טוענים שזה בלתי אפשרי מבחינתנו להתחרות בצבא בשוק הפרסומות". הכט סיפר כי מנהלים במכללה באזור הצפון שהתלבטו אם לפרסם ברדיו האזורי אמרו לו כי בגלי צה"ל הפרסומת זולה יותר.

נאוה בת צור סמנכ"לית לעניין רדיו ברשות השניה אמרה כי נגרם להם נזק של מיליוני שקלים בכל שנה משום שהמפרסמים מעדיפים את גלי צה"ל שהיא תחנה ארצית ולא את הרדיו האזורי.

מפקד גלי צה"ל אבי בניהו אמר כי בגלי צה"ל מצייתים לפסיקת בג"צ מלפני 3 שנים וכל תשדיר עובר אישור של הפרקליטות הצבאית ושל ועדה מיוחדת. בניהו הוסיף כי גם הרדיו האזורי עובר על החוק בכך שהוא משדר מחוץ לאזורים שמותר לו, וחשוב שלא להכנע ללחצים הכלכליים שמפעילים בעלי הרדיו האזורי.
