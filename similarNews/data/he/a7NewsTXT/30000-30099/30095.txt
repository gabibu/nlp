

צעיר מוכר למשטרה כניאו נאצי ובריון הוציא אתמול מנרתיק הגיטרה שלו רובה 22, המשמש בדרך כלל לירי ספורטיבי, לאחר שמכוניתו של נשיא צרפת חלפה מולו. הצופים במקום החלו לצעוק, ואנשי משטרה במדים ובבגדים אזרחיים הכניעו את הצעיר ועצרו אותו.

הדרמה התחוללה אתמול במצעד החגיגי של ''יום הבסטיליה'' כאשר נשיא צרפת, ז'אק שיראק הקיף את כיכר ה''אטואל''. הניאו נאצי ניסה לירות לעבר הנשיא, ולהתאבד מייד.

''הבחור בן ה-25 מוכר לנו כמי ששייך לתנועות ניאו נאציות ובריוניות'', נאמר בהודעת המשטרה.
מקורות במשטרה סירבו למסור פרטים נוספים על העצור, שלדבריהם נחקר בפריס. כמו כן, סירבו החוקרים לדווח לאיזה כיוון נורתה היריה.

המצעד, בו השתתפו גם צוערים אמריקנים ומשאית של שרותי הכיבוי בניו יורק, כסמל לשותפות הצרפתית אמריקנית ולסולידריות עם כבאי ניו יורק לאחר ה-11 בספטמבר, התנהל ללא הפרעות.

אשתו של הנשיא, ברנדט שיראק, הדגישה אתמול שהירי הזה היה נסיון התנקשות בחיי בעלה.
כאשר היא נשאלה אם מדובר בניסון התנקשות, ענתה גב' שיראק: ''כן, זה ברור''. היא ציינה ששר הפנים, ניקולאס סרקוזי, הודיע לה על כך.
