

המשרד לבטחון פנים התיר היום לפרסום שני מסמכים שנתפשו עם סגירת משרדי אוניברסיטת אל-קודס בירושלים. המסמכים קושרים את משרדי הואניברסיטה לפעילותה של הרש"פ בירושלים ובחו"ל. מסמכים אלו הם חלק קטן מכמות המסמכים שנתפשה במקום. השר לנדאו הגיב לטענות שהוטחו בו בדבר סגירת משרדו של סרי נוסייבה באומרו כי "סרי נוסייבה אינו תמים כפי שהוא נראה ובעבר סייע לסדאם חוסיין". בתוך כך בישיבת הממשלה תקף השר דוד לוי את החלטת שר הבטחון לנסוע למצריים. "שרים בממשלה מרבים לנסוע לחו"ל ובשיחותיהם אינם מייצגים את עמדתה הרישמית של הממשלה", אמר השר לוי.

בשני המסמכים שהותרו לפרסום היום נחשף הקשר בין הרש"פ לבין אוניברסיטת אל-קודס שבירושלים. משרדי האוניברסיטה שימשו מעין משרד קשר של הרש"פ בתוככי ירושלים. מהמסמכים שנחשפו עולה כי משרדי האוניברסיטה בראשותו של סרי נובסיבה קיימו קשר הדוק עם מנגנון הבטחון של ג'יבריל רג'וב וכן עם איראן. סרי נוסיבה קיים התכתבות עם ג'יבריל רג'וב בדבר הכשרה של אנשי ארגונו של רג'וב בין כותלי האוניברסיטה, נוסיבה נענה בחיוב לבקשה זו.

במסמך נוסף עולה כי נוסיבה והנהלת האוניברסיטה נענו להזמת סטודנטים למחנה קיץ באיראן בקשה שהועברה ע"י "משרד החינוך" הפלשתיני.

מסמכים אלו הינם חלק קטן מכמות המסמכים שנתפשה במשרדי האוניברסיטה. עיתוי הפרסום אינו מקרי ובא לאחר ביקורת קשה שנמתחה על השר לבטחון פנים מצד השמאל הקיצוני על דבר סגירת משרדו של סרי נוסיבה. ראש המבקרים את החלטת השר היה שר הבטחון בנימין בן אליעזר שהצהיר כי ההחלטה לסגור את משרדו של נוסייבה לא היתה נכונה, ובוודאי לא בעיתוי הנוכחי. "בלי להכנס לפרטים ולשאלה מה התחולל במרכז הזה, פגיעה במתון שבמנהיגי הפלשתינים, היא טעות אסטרטגית", טען השר בן אליעזר.

בתגובה אמר השר לבטחון פנים כי כי סרי נוסייבה אינו תמים ומתון כפי שהוא נראה ובעבר סייע לסדאם חוסיין במידע מודיעיני על ישראל במהלך מלחמת המפרץ."הביקורת של בן אליעזר מוכיחה שהוא אינו מכיר ואינו מודע לחלוטין לאינפורמציה החמורה שהציגו גורמי הביטחון על פעילות האוניברסיטה בלב ירושלים", אמרהשר לנדאו

לדברי השר לנדאו, המידע קושר את פעילותו של המוסד האקדמי עם הרשות הפלשתינית בנוגע למימון ותיקצוב האוניברסיטה, מינוי בעלי תפקידים וקיום פעילות שלטונית מובהקת של הרשות הפלשתינית.סגירת המשרדים נעשתה בעצה אחת עם שירותי הביטחון, משטרת ישראל ופרקליטות המדינה, לצורך הבטחת שלטון החוק ועמידה על ריבונות ישראל בירושלים", הוסיף השר לנדאו.

מהמשרד לבטחון פנים נמסר כי פירסומים נוספים יועברו בהמשך לפי שיקולי גורמי משטרת ישראל ומערכת הביטחון.

ראש הממשלה אריאל שרון הצדיק את החלטת השר לביטחון פנים לסגור את משרדו של סרי נוסייבה בנימוק שבמשרדים נעשתה פעילות של הרשות הפלשתינית. " על פי ההסכמים עם הפלשתינים ועל פי החוק הישראלי, הרשות הפלשתינית אינה רשאית לפעול בירושלים. זו החלטת הממשלה וכך זה יהיה, האוניברסיטה פועלת כסידרה אבל המקום שימש מרכז לפעילות הרשות הפלשתינית שעבר לשם מאז סגירת האוריינט האוס", אמר רה"מ שרון.

כתב עתי"ם מוסיף כי שרון עידכן בשבוע שעבר את שגריר ארה"ב בישראל דן קרצר במידע הקיים בישראל לגבי הפעילות באותם משרדים, וזאת בשל הביקורת שמתחו האמריקנים על ההחלטה לסגור אותם.

מזכיר הממשלה גדעון סער דחה טענות כאילו מדובר בטענות פורמליות ואמר כי שאלת ריבונות ישראל בירושלים היא עניין מהותי. באשר לביקורת האמריקנית על הסגירה הוא הוסיף כי ישראל מכבדת כל עמדה ובוודאי זו האמריקנית "אבל נעמוד גם נעמוד על מניעת הפרתם של הסכמים וקיום החוק הישראלי באותה מידה של תקיפות כפי שעשינו בעבר", סיכם סער.

בתוך כך תקף היום השר דוד לוי את החלטת שר הבטחון לנסוע למפגש עם נשיא מצרים   מובארק. השר לוי קבל על כך ששרים בממשלה מרבים לנסוע לחו"ל ובשיחותיהם אינם מייצגים את עמדתה הרישמית של הממשלה. מתחייב הצורך לדבר בקול אחד ולתאם עמדה אחת של הממשלה בטרם נוסעים לשם. "אינני רוצה למנות את הנזקים החמורים שקרו לישראל במקומות אחרים בעולם כתוצאה מתופעה זו גם באירופה וגם בישראל", אמר השר לוי.

בתגובה לדבריו אמר ראש הממשלה כי "הדברים האלה גורמים לי לאי נחת ולקשיים בעמידה על עניינה של ישראל. תמיד אני צריך לחזור ולהדגיש בפני כל הגורמים האלה אשר שמעו משרי ממשלה מדיניות פרטית של כל אחד ואחד שהמקום שבו מוכרעת מדיניות הממשלה היא במליאת הממשלה, על ידי ראש הממשלה. אני חייב לומר שיש נזקים וקשיים".

