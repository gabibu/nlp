

4 תוקפים רצחו בדקירות סכינים יהודי, תושב טורונטו, בשעה שסעד בפיצריית קינג דייויד שבעיר. אחייניתו של הנרצח מסרה לערוץ 7 כי לפי המידע שבידיה מדובר ב-4 נאצים שתקפו את דודה ורצחו אותו בדם קר. משטרת טורונטו עצרה חשוד ברצח - חבר בארגון ניאו נאצי. ממשטרת טורונטו נמסר כי עדי הראיה לאירוע דיווחו כי גלוחי ראש ביצעו את הרצח. הרצח בוצע ברחוב בט'הרסט הנמצא בלב השכונה היהודית בטורונטו.

כתבנו שוחח עם סרג'נט דן טיילור ממשטרת טורונטו אישר שאכן בוצע רצח במסעדה ומסר כי המשטרה קיבלה דיווח על ארבעה חשודים שנמלטו מזירת האירוע. הוא ציין כי בלשי המשטרה טרם הגיעו למקום הרצח. הוא אישר כי כוחות הצלה הבהילו את הנדקר במצב קשה מאוד לבית חולים ושם נפטר מפצעיו.

אחייניתו מסרה כי דודה בן 49 ואב ל-6 ילדים וביקשה לא לפרסם לפי שעה את שמו כי לדבריה הידיעה טרם הגיעה לכל בני המשפחה.

דובר משטרת טורונטו, לוטננט ג'ים מוסקט, מסר בשיחת טלפון כי מחקירה ראשונית של המשטרה עולה כי סמוך לשעה 02:00 בלילה שבין שבת ליום ראשון, תקפו 3-5 צעירים, כבני 19-20, את האיש, במדרכה הסמוכה לפיצרית "קינג דוויד" שברחוב בת'הרסט, בצפון מזרח טורונטו.

האיש נפצע באורח אנוש, וניידת טיפול נמרץ הגיעה למקום העניקה לו טיפול ראשוני והעבירה אותו לחדר הטראומה של בית החולים "סאניברוק", שם נקבע מותו.

לוטננט מוסקט, מסר כי במהלך שעות הלילה תחקרה המשטרה עדים רבים, וכי 2 צעירים עוכבו לחקירה, אך טרם בוצעו מעצרים. "לדברי עדי-הראיה את הרצח ביצעו גלוחי-ראש, אך החקירה בראשיתה ואין בשלב זה אישור לדיווחים אלה" מסר קצין המשטרה.

בתשובה לשאלה אמר כי בעבר נרשמו מספר מקרים של ריסוס כתובות נאצה על קירות בתי כנסת ומוסדות יהודיים, "אך תקיפות פיזיות של יהודים ממניע אנטישמי נדירות מאוד בטורונטו". "אנו מתייחסים לארוע ברצינות ובדאגה, ומבטיחים כי נעמיד לדין את האחראים לרצח", אמר.

רחוב בת'הרסט, שבו בוצע הרצח, נמצא בלב שכונה יהודית, בצפון מזרח טורונטו, באיזור הנקרא צפון יורק. הקהילה היהודית בטורונטו היא הגדולה ביותר בקנדה, ומונה כ-170,000 נפש. גלי הגירה יהודים הגיעו לטורונטו בתחילת המאה ה-20, בעיקר ממזרח אירופה, והקימו בעיר מוסדות יהודיים, בתי כנסת, ישיבות, ארגוני עזרה וסעד, מרכז ללימוד השואה, ואוניברסיטאות. מרבית היהודים בטורונטו מרוכזים בשלוש שכונות - פורסט-היל, וילג' ווסט, ואלכסנדר וודס. אף שמרבית יהודי טורונטו חילוניים, ישנם בעיר כ-60 בתי כנסת המשרתים את הזרמים השונים.

ברחוב בת'הרסט, בצפון יורק, נעצרת התנועה בשבתות, והרחוב הופך למדרחוב, שם נצפית תנועה ערה של מתפללים הפוקדים את בתי הכנסת ברחוב. ברחוב ישנם שווקים, חנויות ומסעדות כשרות רבות, חנויות ספרים ויודאיקה ואף סניף של בנק לאומי.

כתבת עתי"ם מוסיפה כי משטרת קנדה שוקלת לקיים מסיבת עיתונאים במהלך יום ראשון, ולמסור פרטים נוספים על התקדמות החקירה.



