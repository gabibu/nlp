

מפקד חיל האוויר לשעבר, אלוף (מיל') בני פלד, מת בשבת לפנות בוקר בביתו שברמת השרון ממחלה קשה. בן 74 היה במותו. פלד, שפיקד על חיל האוויר בין השנים 1973-1977, בתקופת מלחמת יום כיפור ומבצע אנטבה, הניח שלושה ילדים, בהם שניים שהם טייסים, ושמונה נכדים. הלוויתו תתקיים היום בשעה 18:00 בבית העלמין הצבאי בקרית שאול.

כתבת עתי"ם מוסרת כי פלד היה מפקדו השמיני של חיל האוויר, במשך ארבע וחצי שנים. בתקופת פיקודו על החיל פרצה מלחמת יום הכיפורים, שזיעזעה את המדינה והחברה בישראל.האלוף פלד פיקד על חיל האוויר במבצע אנטבה, בשנת 1976 לחילוץ ישראלים שנחטפו במטוס "אייר פראנס" לאוגנדה, ושוחררו במבצע נועז.
בתקופת פיקודו של פלד התחוללו בחיל האוויר שינויים מהפכניים, בדפוסי הניהול ובשיטות ההפעלה. פלד היה האדריכל של שינויים אלה, במסגרת אחריותו על משימת שיקום החיל ובנייתו מחדש לאחר מלחמת יום הכיפורים.

האלוף פלד מונה לתפקידו חמישה חודשים בלבד לפני שפרצה מלחמת יום הכיפורים. הכתב הצבאי של סוכנות עתי"ם, חיים פרנקל, מציין, כי פלד היה אחד הגורמים ששכנעו את ממשלת ישראל לצלוח במלחמת יום כיפור את תעלת סואץ במועד מוקדם ככל האפשר, לפני שמצבת המטוסים של חיל האוויר תרד מתחת ל-200 מטוסים, שאז לא יהיה ניתן לתת תמיכה אווירית לצליחה. צליחת התעלה, היא שהכריעה את המלחמה במצרים במלחמת יום כיפור.

האלוף בני פלד העיד על עצמו, כיצד נלחם שצה"ל לא יסוג מתעלת סואץ ברגעי המשבר של מלחמת יום כיפור. "המצרים בנו על התעלה 14 גשרים (כשצלחו את תעלת סואץ לצד הישראלי, בתחילת המלחמה)", סיפר. "לאחר שנכשלה התקפת הנגד שלנו ביום הראשון, החלו במטה הכללי, בראשות סגן הרמטכ"ל טליק (אלוף ישראל טל), לתכנן נסיגה ל-40 ק"מ מהתעלה. אני יצאתי ממרתף הדכאון הזה, מהבור של הירוקים, בטריקת דלת, ואיימתי על כל הקצונה הבכירה - אם תמשיכו לתכנן נסיגה, אני אישית חוזר לכאן עם העוזי שלי ויורה בכולכם. עד היום הטיח סביב דלת הבטחון הזאת סדוק. חזרתי לבור של חיל האוויר והוריתי לתקוף את הגשרים. הם הושמדו כולם במחיר של שלושה פנטומים (שנפגעו ונפלו)".

פלד העיד, כי הרגע הדרמטי ביותר בכל ארבע וחצי שנותיו כמפקד חיל האוויר היה מבצע אנטבה, מבצע החילוץ שערך חיל האוויר באוגנדה, אפריקה, מרחק של 4,000 ק"מ מישראל. המבצע התקיים ב-4 ביולי 1976, להצלת 98 בני ערובה יהודים וישראלים, נוסעי מטוס "אייר פראנס", שנחטף ע"י טרוריסטים פלשתינים וגרמנים ב-27 ביוני.

"חשוב לומר את הדברים", אמר אלוף בני פלד בראיון לבטאון חיל האוויר. "הממשלה כבר החליטה להכנע לדרישות החוטפים וגנדי (השר רחבעם זאבי), שהיה יועץ ראש הממשלה לטרור, כבר נשלח לפריס כדי לנהל משא ומתן על שחרור המחבלים. אני הייתי על סף התפטרות, אפילו אמרתי לחברים שלי, שאם ממשלת ישראל תיכנע ותמסור מחבלים - אני מתפטר. והיא נכנעה, לאורך כל הדרך, בהסכמת האופוזיציה. לזכותו של שמעון פרס ייאמר, שהוא לא רצה שישאלו יום אחד, אם מישהו בדק בצה"ל, אם אפשר היה לעשות משהו. עוד באותו לילה הצגתי לפרס, שהיה אז שר הבטחון, את התוכנית."

בנימין (בני) פלד נולד בתל אביב ב-1928. את לימודי התיכון עשה בגימנסיה הרצליה ואחרי שירותו במשטרת הישובים בגליל העליון החל ללמוד הנדסת מכונות בטכניון.

במלחמת יום העצמאות התנדב ל"שירות האויר", אך בשל חוסר מקום בקורס טיס נשלח לקורס מכונאי מטוסים. בתחילת 1948 החל את שירותו כמכונאי מטוסי אוסטר בשדה דב ומאוחר יותר הוצב בשדה התעופה עקרון (תל נוף). ב-1949 החל קורס טיס אותו סיים בהצטיינות, והמשיך והתקדם בשירותו בחיל. בבריטניה עבר קורס הסבה למטוסי סילון ובשובו לישראל מונה לסגן מפקד טייסת. בהמשך נשלח לצרפת כדי לבחון מטוסי קרב לשירות בחיל האוויר.

במלחמת סיני נפגע מטוס המיסטר אותו הטיס פלד והוא נאלץ לנטוש אותו, הראשון בחיל האוויר שנטש את מטוסו בכסא מפלט. במשך שעות הסתתר פצוע, עד שחולץ מעומק שטח האוייב.

ב-1962 סיים פלד לימודי אווירונאוטיקה בטכניון ומונה למפקד בסיס חיל האוויר בחצור, אותו מילא בזמן מלחמת ששת הימים. ב-1969 שמש כמשנה למנכ"ל התעשיה האווירית ואחר מכן שב לחיל האוויר ומונה למפקדו. ב-1977 סיים את שירותו ומונה לנשיא חברת "אלביט". בשנת 1989 פנה לעסקים פרטיים.
האלוף פלד מת בביתו כשהוא מוקף בבני משפחתו. בשנים האחרונות סבל ממחלה קשה והיה מרותק לביתו.

