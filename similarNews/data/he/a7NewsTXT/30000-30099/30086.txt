

תנועת נאמני הר הבית עתרה אתמול לבג"צ נגד ראש הממשלה אריאל שרון בדרישה לאפשר ליהודים לעלות להר הבית בתשעה באב, החל ביום חמישי הקרוב. התנועה טוענת כי מזה כמעט שנתיים הממשלה מונעת מיהודים לעלות ולהתפלל על ההר, וכי מדובר בהחלטה שאינה סבירה ומנוגדת לחוק.
העותרים טוענים כי "היהודי האחרון שעלה להר הבית הוא שרון בעצמו, ולכן העמדה שהוא נוקט עכשיו היא צבועה ובלתי סבירה באופן קיצוני".

גם במישור ההסברתי יצאו נאמני הר הבית לפעילות שתימשך עד תשעה באב. הבוקר יצאה מבנייני האומה בירושלים שיירת מכוניות, וביניהן גם עגלות נושאות שלטים: "הר הבית ליהודים, מכה לערבים". השיירה תעבור מול בתיהם של שרים בממשלה ואישי ציבור בדרישה לפתוח את ההר ליהודים. אחד ממארגני השיירה, איתמר בן גביר, הסביר: "אם אנשים אינם מגיעים להר הבית אנחנו מביאים את הר הבית אליהם. אנו קוראים במפורש לגרש את הזרים מהר הבית ולאפשר ליהודים לעלות אליו הרעיון הוא לעורר את הציבור לחשוב על ענייני הר הבית".

במסמך ראשון ומיוחד של חוקרים מ"מכון ירושלים לחקר ישראל", שהתפרסם אתמול בנושא העיר העתיקה נחשפה עלייה עצומה בכוחו של הוואקף, ונטישה של התושבים הנוצרים. צוות החוקרים פוסל את האפשרות לחלוקת הריבונות בעיר העתיקה בירושלים בין ישראל ובין הערבים, שכן השטח מצומצם והחלוקה תפגע בתפקודה ובאופיה המיוחד של העיר העתיקה.

הצוות, בראשותה של הפרופסור רות לפידות, חיבר מסמך מחקרי מקיף בן 200 עמודים, הכולל מסד נתונים עדכני של העיר העתיקה, מפות, וחלופות לפתרון מדיני אפשרי. בצוות החוק חברים גם יו"ר המכון הפרופסור רמי פרידמן, מנהלת המכון אורה אחימאיר, ד"ר יפתח זילברמן, ד"ר מאיה חושן, ראובן מרחב, ישראל קמחי ואמנון רמון.

מהמסמך עולה כי צפיפות הדיור הממוצעת בעיר העתיקה היא מהגבוהות בארץ: 36 נפש לדונם בין החומות, ובאזורים מסוימים הצפיפות מגיעה אף ל 70 נפש לדונם. בעיר העתיקה מתגוררים נכון לשנת 2001 33,500 תושבים, שהם כ-6000 משפחות. 24% מהן נוצריות, 68% מוסלמיות ו-8% יהודיות.
גודלה הממוצע של הדירה ברובע המוסלמי הוא 40 מ"ר. בשנים האחרונות מתבצעת בנייה בלתי חוקית רחבת היקף למגורים, וזאת כמעט ללא פיקוח של עיריית ירושלים. הבנייה נעשית במרתפים, בחצרות, וכפי שהעיד חבר בוועדה: "מצאנו שכל ארון קיר הופך לחדר".

המסמך חושף גם את עליית כוחו העצומה של הוואקף, המפעיל 65 מסגדים, שתי מכללות, שני בתי ספר תיכוניים ובית ספר יסודי. עוד עולה כי מאז 1967 ועד היום נוסדו במזרח העיר 90 הקדשים חדשים. המסמך קובע כי "גם ברובע המוסלמי נפרשה רשת של שליטה פוליטית וחסות פלשתינית. הרשות השתלטה גם על מערכת ההקדשים האיסלמיים ולמעשה סיפחה אותם למשרד ההקדשים שלה".

המסמך דן גם בנושאי הביטחון בעיר העתיקה. נבחנו חלופות אחדות למסגרת הבטחונית הנוכחית, וביניהן אפשרות של הקמת משטרה מיוחדת ומשותפת לעיר העתיקה, למשטרת המקומות הקדושים, למשטרת התיירות ולמשטרה הקהילתית. כמו כן הוצע לשלב בנושא הביטחון כוח רב לאומי.

