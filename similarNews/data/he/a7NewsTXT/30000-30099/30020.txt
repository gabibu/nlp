

הקונגרס היהודי האמריקני, שמשלחת משורותיו סיימה ביקור בן שבוע בפריס, הביע אמון בהתחייבויות של ממשלת צרפת לפעול נגד ההפגנות האנטישמיות במדינה, כך הודיע ביום שישי נשיא הקונגרס, ג'ק רוזן.

נציגי הקונגרס היהודי האמריקני, שבאו להפגין את דאגתה של הקהילה היהודית האמריקנית מול "גל האנטישמיות הפוקד בימים אלה את צרפת ומדינות אחרות באירופה", נפגשו ביום שלישי עם שר המדינה לענייני חוץ, רנו מוזלייה.

"אנו שבעי רצון מהתשובות שקיבלנו, ואנו מאמינים בהתחייבות הממשלה להלחם באנטישמיות", הודיע רוזן לעיתונאים, והדגיש כי "יש להמתין זמן מה לפני שניווכח אם נרשמה ירידה במעשי האנטישמיות בצרפת".

נשיא הקונגרס היהודי חזר וביטא את ביקורתו כלפי עמדתה של צרפת בסיכסוך במזרח התיכון, אותה הוא תיאר פרו-פלשתינית.

רוזן הכחיש שאירגונו קרא לתיירים האמריקנים להחרים את צרפת. אך אישר שהקונגרס היהודי אמריקני הקפיא את הביקורים המאורגנים על ידו במדינה זו.
"אינני חושב שצרפת היא מדינה אנטישמית. אבל צריך לשאול מדוע היא סובלנית כלפי האנטישמיות", הדגיש.


