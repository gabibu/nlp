

"המשטרה עדיין לא עדכנה אותנו, ואנו ניזונים בעיקר משמועות ומדיווחי כלי-התקשורת בישראל", כך אמר אחיו של היהודי שנרצח בטורונטו בשיחת טלפון עם כתבת עתי"ם . "שמענו שהמשטרה עצרה לפחות חשוד אחד ברצח. אבל למשפחה לא נמסר שום דבר רישמי", אמר האח.

עוד סיפר כי אחיו חגג בשבת את יום הולדתו ה-48, לפי התאריך העברי. "הוא היה אדם נפלא, מעורב מאוד בענייני הקהילה. הוא עזר לכולם". הנרצח, היה רואה חשבון, אב לשישה ילדים, בת אחת וחמישה בנים, בני 6 עד 22. "הבן הבכור בן 22, שוהה בטיול באיטליה, ואנו מנסים לאתר אותו כדי להודיע לו על האסון", אמר.

לוטננט ג'ים מוסקט, דובר משטרת טורונטו, מסר בתגובה לכתבת עתי"ם כי "בעת הרצח היה נוכח במקום בנו, שהיה עד לרצח. לכן הנחנו כי המשפחה מעודכנת".
