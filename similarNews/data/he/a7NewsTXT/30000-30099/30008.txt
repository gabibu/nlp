

בג"צ ידון היום בשתי עתירות הדורשות לבטל את החלטת הממשלה להפסיק את הגירתם של אלפי ערבים לתוך "ישראל הקטנה". ההגירה ההמונית הופסקה לאחר שנודע לממשלה כי במסווה של "איחוד המשפחות" מתיישבים רבבות ערבים בגליל ובשפלה. "איחוד המשפחות" מתבצע בין בני זוג שאחד מהם ערבי-ישראלי והשני ערבי מירדן או מיש"ע.

השב"כ העביר מידע לממשלה, ולפיו בשנתיים האחרונות היו מעורבים בפיגועים רבים מהערבים שעברו תהליך של "איחוד משפחות". לפני חודשים אחדים התברר שאחד המחבלים שהיה מעורב בפיגוע במסעדת מצה בחיפה היה בן למשפחה שההורים עברו הליך של "איחוד משפחות".

מאז הסכם אוסלו נתנה ישראל אלפי אישורים ל"איחוד משפחות" וההערכה היא, שבישראל הקטנה חיים כמאה אלף מהגרים ערבים כתוצאה מהתהליך.

גורמי משפט וביטחון אומרים כי לכל משפחה כזו בממוצע 6 ילדים, ורק על קצבאות ילדים משלמת ישראל כמיליארד שקלים בכל שנה. בשב"כ הביעו חשש כי מדובר במימוש זוחל של "זכות השיבה" ועל רקע זה התקבלה החלטת הממשלה להקפיא את התהליך.

את העתירות נגד החלטת הממשלה הגישו ארגון "עדאללה" מהמגזר הערבי, הדורש לבטל כליל את החלטת הממשלה וכן האגודה לזכויות האזרח, הדורשת להמשיך את איחוד המשפחות בקרב כמה זוגות.

פרקליטות המדינה נענתה לבקשת האגודה, אך מתנגדת להיענות לעתירה של ארגון עדאללה.
