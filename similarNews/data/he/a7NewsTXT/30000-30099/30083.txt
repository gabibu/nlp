

כוחות כיבוי אש ברחבי הארץ נערכים לגל של דליקות על רקע לאומני, וזאת בעקבות שורה של התרעות חמות שהתקבלו מגורמי ביטחון בדברי כוונתם של גורמים עוינים לגרום הצתות. עיקר ההתרעות התקבלו בצפון, וזאת בעקבות דליקות רבות שהתרחשו לאחרונה בגליל ובגולן.

באחרונה פרצו דליקות רבות ברחבי הגליל והגולן, ולשמורות הטבע, שדות וגנים לאומיים נגרמו נזקים חמורים בדליקות שכילו עצים וצמחייה רבה.

פקחי רשות הטבע והגנים וחוקרי שריפות קבעו כי רבות מהדליקות נגרמו מרשלנות של מטיילים, אך בדו"חות נקבע חד משמעי כי מרביתן נגרמו מהצתות בזדון. אחת הדליקות הגדולות התרחשה בשבוע שעבר בשמורת יהודייה ברמת הגולן, אשר כילתה כ-3000 דונמים של חורש טבעי, עצי אלון, שיזף וזנים נוספים של עצים בני מאות שנים.

בימים האחרונים פנו גורמים בשב"כ ובכוחות הביטחון אל רשויות הכיבוי בגליל, והתריעו להם, על פי מידע מודיעיני והתרעות, על כוונתם של גורמים לאומניים להצית יערות ושטחי מרעה. זאת, נוסף על התרעות בדבר גל הפיגועים המתוכנן.

על פי המידע, כוונתם של הארגונים העוינים להצית יערות, חורשות או שדות הסמוכים ליישובים, ובכך לא רק לגרום נזקים ברכוש ולערכי טבע אלא גם לאבדות בנפש. בעקבות זאת החליטו גורמים שונים בקק"ל וברשות הטבע והגנים להגביר את השמירה על חניונים, על שמורות טבע ועל יערות.
"יש לנו התרעות וחשש להצתות בזדון על רקע לאומני. אנחנו בקשר עם השב"כ ועם הצבא בנושא" ,אמר לכתב עתי"ם טפסר דני חנניה, ראש שירותי כבאות בגליל המזרחי והגולן.
בשל שפע היערות והחורשות בצפון מתמקד עיקר ההתרעות דווקא בחבל ארץ זה.

