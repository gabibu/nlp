

הניסוי הראשון במטוס על קולי של הדור הבא, המיוצר ביפן, נכשל אתמול. הדבר היה כאשר הטיל הנושא את המטוס התרסק מעט לאחר שיגורו בוומרה שבאוסטרליה, כך מסרו מקורות במעבדת החלל הלאומית של יפן.

הטיל נועד לשאת את המטוס הנסיוני והלא-מאויש, שאורכו 11.5 מטרים, לגובה של כ 20 קילומטרים, ושם, על פי התוכנית, היה אמור המטוס להשתחרר בעת טיסה במהירות של פעמיים מהירות הקול.
המטוס, הנשלט מהקרקע, היה אמור לטוס כ 12 דקות לפני נחיתתו המבוקרת (בעזרת מצנח) על הקרקע.

הטיל סטה מעט שמאלה והתרסק כעשר שניות לאחר המראתו, לפני שהגיע לגובה שנקבע מראש.
הסיבה להתרסקות נבדקת.

הניסוי נערך במסגרת תוכנית פיתוח של מטוסי נוסעים על-קוליים מהדור השני, במסגרת פרויקט שהחל ב-1995. מטרת היפנים היא לפתח מטוס נוסעים מתקדם, שיוכל לטוס במהירות הגדולה פי שניים ממהירותו של מטוס נוסעים רגיל. כמו כן אמור המטוס להרעיש פחות בטיסתו ולפלוט פחות תחמוצת חנקן (ניטרוג'ן-אוקסיד).

מעבדת החלל הלאומית של יפן העבירה לאוסטרליה שני מטוסים, והתכוננה לבצע ארבעה ניסויי טיסה לפני 2003.

הניסוי הראשון, שכאמור, נכשל אתמול, היה אמור להיערך ביום חמישי, אולם נדחה בגלל רוחות חזקות שנשבו באתר השילוח.
