

ילד בן 11 ממרכז הארץ שטבע בבריכה והוכרז צמח, טופל במשך שלושה שבועות בתא לחץ במרכז הרפואי "אסף הרופא" וחזר ללכת, להגיב ולחייך. כתב עתי"ם מוסר, כי בני משפחתו ההמומים הגיבו למצב החדש ואמרו: "זהו נס". מאז, קיבל הילד עוד מספר טיפולים ומצבו משתפר מטיפול לטיפול.

"כבר לאחר הטיפול הראשון הילד יצר עימי קשר עין למספר שניות. היינו מעודדים מאוד. כעבור מספר טיפולים נוסף, הילד גם חייך. אחרי 9 טיפולים הוא כבר הלך בכוחות עצמו והגיב לפקודות", סיפר ד"ר נחום גל מנהל היחידה לטיפול היפרברי במרכז הרפואי אסף הרופא.

ד"ר גל אמר כי לתא לחץ שמזכיר בצורתו תא בצוללת סגולות ריפוי רבות, יש לו תכונות אנטי בקטרייליות, הוא מדכא זיהומים ומעודד ריפוי פצעים, עוזר לייצר קולגן וכלי דם חדשים ועוזר בהפחתה של בצקות. הטיפול עצמו מתבצע באמצעות העלאת הלחץ הסביבתי מאטמוסיפרה אחת ל-2-3 אטמוספירות. המטופלים השוהים בתא נושמים מאה אחוז חמצן ממסיכות המותאמות לפניהם. חמצן הניתן בדרך זו מכונה "חמצן היפרברי".
