

אתמול בשעה 9:30 נחתה פצצת מרגמה בתוך קבוצה של תושבים ביניהם ילדים שהתגודדו מתחת לעץ גדול. הפצצה שלא התפוצצה חדרה בין הענפים ונחתה על הקרקע בין שתי נשים, אחת מהן החזיקה בזרועותיה את תינוקה בן החודש.

חצי שעה לאחר מכן, נחתו עוד שש פצצות מרגמה במקומות שונים בישוב   איש לא נפגע. קראוון אחד שהיה ריק ,ניזוק.

אשר מבצרי תושב הישוב המופגז אמר לערוץ 7 כי הוא איננו מבין את המדיניות של הממשלה בנושא: "מה, הם מחכים להרוגים? הרי ברור לנו שאם חלילה הפצצה היתה מתפוצצת היה נגרם אסון נורא והממשלה היתה פועלת, צה"ל היה נכנס לשטחי השיגור ומנקה את האיזור"
מבצרי מזכיר כי כל מבצע חומת מגן ודרך נחושה יצאו לדרכם רק לאחר מספר נפגעים קשה מנשוא וציין כי רק לאחר פיגוע "אוטובוס הילדים" בכפר דרום פעל צה"ל בהיקף נרחב.

"לפני שנה נרצח בכפר דרום החייל ברק מדמוני מפגיעת רסיסים של פצצת מרגמה, רבים נפצעו כולל בשדרות, הרי כבר ידוע מה עלולה פצצה כזו לעשות אז בשביל מה לחכות שיהיו הרוגים?"
מבצרי מוסיף כי "לצערנו, אחרי אלף וחמש מאות פצצות, הממשלה כנראה התרגלה קצת, למרות שמדי פעם צה"ל מבצע פעולות מקומיות".

מבצרי מסר עוד כי בישובי גוש קטיף "אפשר לכתוב ספר על ניסי הניסים שמתרחשים בכל הפגזה". אולם בגוש קטיף לא סומכים כל הנס. במוסדות החינוך יצקו גגות מבטון קשיח כדי למנוע חדירת פצצות, נבנו חדרי בטחון בקראוונים, והוקשחו כל המבנים בישובים.

"הבעיה היא תמיד במטח הראשון" אומר מבצרי "כיוון שלאחר מכן מתורגלים התושבים להתפזר אל מרחבים מוגנים עד להכרזה על רגיעה, אבל גם פצצות ראשונות הורגות ולפעמים הן פוגעות באופן ישיר בבתים".

למרות המצב הקשה בגוש קטיף עשרות משפחות יצטרפו בשבועות הקרובים אל ישובי גוש קטיף מתוכם 15 בגדיד 10 בכפר דרום ו10 בנצרים.




















