

דייוויד רוזנצווייג הי"ד, בן 49, נרצח אתמול בטורונטו שבקנדה. "אומרים שצדיקים נפטרים ביום הולדתם", אמרה לכתבת עתי"ם גיסתו אתי לווינשטיין.

הגיסה התקשתה לעצור את בכיה, ובכל זאת הצליחה לספר כי רוזנצוויג היה רואה חשבון במקצועו ואב לשישה: בת וחמישה בנים, בני 6 עד 22. גיסתו של רוזנצווייג אמרה עליו כי את יום הולדתו חגג בשבת בחיק משפחתו, וכי אהב את אשתו ואת ילדיו אהבת נפש והיה מסור להם בכל מאודו.

הגיסה, המתגוררת בישראל, סיפרה כי לא היה כמותו אב טוב ואיש משפחה, שכל אחייניו העריצו אותו. תמיד אמרו כי הוא הדוד הטוב מכולם, משום שתמיד התפנה לשחק אתם ולא חדל להתעניין בשלומם, סיפרה. דייוויד רוזנצווייג גם היה משענת לאמו, לאחר שאביו הלך לעולמו לפני חמש שנים.

לווינשטיין סיפרה כי גיסה ואחותה היו זוג לתפארת. "הם כל כך אהבו להיות יחד", סיפרה.

דייוויד רוזנצווייג ואשתו באו לישראל לעתים קרובות כדי לבקר את בני משפחתם, ובעוד כשבוע דייוויד אמור היה להגיע לישראל לביקור נוסף.

למרות המצב הבטחוני עודד רוזנצווייג את ילדיו לבוא לישראל, לטייל בה ולהכירה, ואף שלח את בניו ללמוד בארץ. הוא גם עודד את אחייניתו להעיז ולקנות בית במזרח ירושלים, והבטיח לבקרה בדירתה החדשה. הוא חשב שיש לעמוד איתן במאבק מול הערבים, וכאב על דם יהודי שנשפך. "יהודים שנרצחים זה דבר נורא", היה חוזר ואומר לבני משפחתו. למרות זאת, לא נרתע מעולם מלבקר בישראל ולא חש כל פחד בשל יהדותו.

רוזנצווייג הי"ד הותקף בפיצריית "המלך דוד" שנמצאת בבעלות של ישראלים באזור יהודי-חרדי בטורונטו. הוא הועבר לבית החולים בעיר ושם נקבע מותו.

"שלושה גלוחי-ראש דקרו אחד מעובדי המסעדה ויצאו ממנה לרחוב, ואז, מסיבה שטרם הובררה חזרו לכיוון הפיצרייה, ודקרו את היהודי. הדקירה בוצעה למעשה על המדרכה בפתח הפיצרייה, בעת שהקרבן עמד להיכנס אליה כדי להתקשר ולהזמין גרר לאחר שרכבו ניזוק בתאונה", סיפר דובר המשטרה מוסקט. "לאיש לא היה כל קשר לעימות שהתנהל קודם לכן בפיצרייה עצמה, והוא נקלע למקום באקראי", הבהיר הדובר. עוד סיפר מוסקט כי מיד לאחר הדקירה נמלטו גלוחי-הראש מזירת הרצח.
במסיבת עיתונאים שערכה המשטרה בטורונטו נמסר כי זהותם של הרוצחים ידועה, וכי נערכים חיפושים אחר החשוד בדקירה ואחר חברתו. נמסר כי לשניים עבר פלילי, אך המשטרה סירבה למסור באיזה תחום.

בנו בן ה-17 של דייוויד רוזנצוייג, שהיה עד לרצח, מיהר והודיע לאמו בטלפון כי אביו נדקר, והיא הזעיקה עזרה ונסעה מיד למקום הרצח. אשתו של רוזנצווייג הגיעה למקום שבו היה מוטל בעלה עוד לפני האמבולנס, והספיקה לראותו מוטל על הקרקע מתבוסס בדמו.

"קשה לנו להאמין שזה קרה, שאחותי תצטרך לגדל את הילדים לבד", אמרה הגיסה בקול חנוק.
