

האשה שניסתה לשים קץ לחייה לפני עשרה ימים ושקעה בתרדמת התעוררה אתמול. בני משפחתה שבקשו מבית המשפט לנתקה ממכשירי ההחייאה ולהשלים את ניסיון ההתאבדות שכשל יפסיקו היום את ההליכים.

האשה ובעלה, זוג קשישים תושבי תל אביב, שהיו חולים במחלה ממארת ביקשו להתאבד יחדיו ונטלו כמות גדולה של כדורים. הבעל נפטר, אולם האשה שקעה בתרדמת ואושפזה בבית החולים איכילוב.

בני משפחתה פתחו בהליכים משפטיים בבקשה לנתקה ממכשירי ההחייאה. לפני ימים אחדים דחה בית המשפט את החלטתו. בדיון ציין פרופ' גבי ברבש, מנהל ביה"ח איכילוב, כי מבדיקות שנערכו לאשה עולה כי גזע המוח שלה לא נפגע ולא ניתן כעת לקבוע אם סובלת מנזק מוחי ולכן קבע כי יש לחכות ימים אחדים כדי לבדוק האם נגרם נזק למוח של האשה. בדיון נוסף בעניין שנערך ביום שישי הוחלט לדחות שוב את ההחלטה לאחר שחל שיפור במצבה.

בא כוח המשפחה עו"ד ירון פירדי אמר כי האשה אכן כועסת על כך שלא אפשרו לה למות, אולם בני משפחתה נמצאים כעת בדילמה "מצד אחד הם שמחים ומאושרים על כך שהיא נותרה בחיים ומצד שני הם מאוכזבים שלא יכלו לבצע את בקשתה".
