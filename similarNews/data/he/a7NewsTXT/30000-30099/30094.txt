

בישיבת הממשלה אתמול הצדיק ראש הממשלה אריאל שרון את החלטתו של השר לביטחון פנים לסגור את משרדו של ד"ר סרי נוסייבה באוניברסיטת אל קודס בירושלים. הנימוק להחלטה לסגור את המשרדים היה שבמשרדים נעשתה פעילות של הרשות הפלשתינית. את הנושא העלה לדיון שר הביטחון בנימין בן אליעזר. הוא טען כי סגירת המשרד של מי שנחשב לגורם פלשתיני מתון הייתה טעות אסטרטגית.

ראש הממשלה השיב לו כי על פי ההסכמים עם הפלשתינים ועל פי החוק הישראלי הרשות הפלשתינית אינה רשאית לפעול בירושלים. "זו החלטת הממשלה וכך זה יהיה. האוניברסיטה פועלת כסדרה אבל המקום הזה יישאר סגור כי הוא שימש מרכז לפעילות הרשות הפלשתינית שעבר לשם מאז סגירת האוריינט האוס", אמר שרון.

השר לבטחון הפנים עוזי לנדאו אמר כי הביקורת של בן אליעזר מוכיחה שהוא אינו מודע לחלוטין לאינפורמציה החמורה שהציגו גורמי הביטחון באשר לפעילותה של האוניברסיטה בלב ירושלים.
המשרד לבטחון פנים התיר אתמול לפרסום שני מסמכים שנתפסו במשרדיו של נוסייבה. המסמכים קושרים את משרדי האוניברסיטה לפעילותה של הרש"פ בירושלים ובחו"ל. מסמכים אלו הם חלק קטן מכמות המסמכים שנתפשה במקום.

בשני המסמכים נחשף הקשר בין הרש"פ לבין אוניברסיטת אל-קודס שבירושלים. משרדי האוניברסיטה שימשו מעין משרד קשר של הרש"פ בתוככי ירושלים. מהמסמכים שנחשפו עולה כי משרדי האוניברסיטה בראשותו של סרי נובסיבה קיימו קשר הדוק עם מנגנון הבטחון של ג'יבריל רג'וב וכן עם איראן. סרי נוסיבה קיים התכתבות עם ג'יבריל רג'וב בדבר הכשרה של אנשי ארגונו של רג'וב בין כותלי האוניברסיטה, נוסיבה נענה בחיוב לבקשה זו. במסמך נוסף עולה כי נוסיבה והנהלת האוניברסיטה נענו להזמת סטודנטים למחנה קיץ באיראן בקשה שהועברה ע"י "משרד החינוך" הפלשתיני.

יצויין כי השר לבטחון פנים אמר לפני ימים אחדים שסרי נוסייבה אינו תמים ומתון כפי שהוא נראה ובעבר סייע לסדאם חוסיין במידע מודיעיני על ישראל במהלך מלחמת המפרץ."הביקורת של בן אליעזר מוכיחה שהוא אינו מכיר ואינו מודע לחלוטין לאינפורמציה החמורה שהציגו גורמי הביטחון על פעילות האוניברסיטה בלב ירושלים", אמר השר לנדאו.

מהמשרד לבטחון פנים נמסר כי פרסומים נוספים יועברו בהמשך לפי שיקולי גורמי משטרת ישראל ומערכת הביטחון.
