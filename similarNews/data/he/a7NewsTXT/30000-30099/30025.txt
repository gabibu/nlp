

הממשלה החליטה להעביר את חוק הקצאת הקרקעות ליהודים של ח"כ הרב דרוקמן לבחינה מחדש בוועדה הציבורית לחוקי יסוד בראשות הפרופ' יעקב נאמן, זאת לאחר שרק בשבוע שעבר הודיעה על תמיכתה בחוק.

חוק הקצאת הקרקעות ליהודים המכונה גם "חוק עוקף קציר" קובע כי יש לאפשר הקצאת קרקעות למען הקמת ישובים בהם יתגוררו יהודים בלבד.

בשבוע שעבר החליטה הממשלה לתמוך ב"חוק עוקף קציר" 17שרים תמכו בהחלטה. שרי העבודה נעדרו מהדיון, מלבד אפרים סנה שהתנגד.

אישור הצעת החוק עורר התנגדות רבה בחוגי השמאל וגם היועץ המשפטי לממשלה אליקים רובינשטיין הביע את דעתו נגדה.שרי מפלגת העבודה טענו כי אישור הצעת החוק היא למעשה מחטף מאחר שכמעט כל שרי העבודה נעדרו.

ברוב של 22 שרים נגד שניים הצביעו חברי הממשלה בעד הצעתו של ראש הממשלה להעביר את הצעת החוק לוועדת נאמן. שרי המפד"ל אפי איתם ויצחק לוי התנגדו. ראש הממשלה לא אפשר לשר לוי להעלות הצעה נגדית. השר לוי אמר בתגובה כי "התנהגותו של ראש הממשלה תמוהה ובלתי דמוקרטית זוהי התקפלות בפני הצעקנות של השמאל"

ראש הממשלה אמר כי לא נכון ללכת כעת לחקיקה לפני שהוועדה בה מיוצגים כל הזרמים הנמצאים בממשלה תסיים את עבודתה.

הוועדה, שמונתה לפני שבוע לדון בסוגיית חוקי היסוד, תבדוק את אופן יישומו של החוק, לאחר שנטען נגד הצעת החוק כי היא גזענית ופוגעת בעיקרון השיוויון.

לפני כשנתיים הגישו בני זוג ערביים ממשפחת קעדאן עתירה לבג"ץ לאחר שבקשתם להתקבל ליישוב הקהילתי קציר נדחתה על ידי הישוב. בית המשפט קבע אז כי אין להפלות בין יהודים וערבים בהקצאת קרקעות מדינה. בתגובה יזם ח"כ חיים דרוקמן מהמפד"ל את התיקון לחוק מקרקעי ישראל, שאמור לעקוף את ההחלטה.

הממשלה דנה היום גם בתכניתו של שר הבינוי והשיכון, נתן שרנסקי, להקמת 14 ישובים חדשים בגליל ובנגב. על פי ההצעה, חלק מהישובים יוקמו באיזור הגילבוע ומטרתם ליצור חיץ ביטחוני בין ג'נין לערים עפולה וחדרה.

