

יו"ר תנועת ש"ס לשעבר אריה דרעי יצא הבוקר בשעה 7:30 את שערי בית הכלא מעשיהו בפעם האחרונה. דרעי שוחרר בתום תקופה של שנתיים, בהם ריצה שני שליש מתקופת מאסרו המקורית, זאת ע"פ החלטת ועדת השחרורים שניתנה בשבוע שעבר.

אנשי תנועת ש"ס כיבדו את בקשתו של דרעי ולא הגיעו לקיים קבלת פנים המונית ליד הכלא, ואולם העיתונאים הרבים היו אלה שקידמו את פניו של דרעי. במסיבת עיתונאים מאולתרת אמר דרעי "אני יוצא מחויך, ללא כעס ורגשות נקם. אין בליבי על אף אחד, לא מבית ולא מחוץ. אמשיך להילחם על צדקתי עד שתצא לאור". בדבריו שלח דרעי גם רמזי ביקורת לעבר תנועות חברתיות כדוגמת תנועת ש"ס שאינם מעורים במצוקות האמיתיות שבהם משוקעים מי שמצוי בשולי החברה "אחרי שראיתי מה שקורה בשולי החברה אני רוצה להקדיש את עצמי לבודדים ולמשפחות שזקוקות לכך".

יו"ר ש"ס המכהן שר הפנים אלי ישי קרא לדרעי להצטרף למפלגה, ואולם מדברי דרעי עצמו עולה כי אין בכוונתו לשוב לפעילות פוליטית "כשם שקיבלתי שכר על הדרישה, כך אני מקוה שאקבל שכר על הפרישה" דברי דרעי.

בראיון ב-Ynet אמר עו"ד אביגדור פלדמן כי למגבלות הפוליטיות שהטילה ועדת השחרורים בפני אריה דרעי אין כל תוקף משפטי וחוקי. "הגבלות אלה הן מעבר לסמכות הוועדה. דרעי לא הורשע בגלל פשע פוליטי, ואין להגבלות שהוטלו עליו שום תוקף", דברי עו"ד פלדמן.

