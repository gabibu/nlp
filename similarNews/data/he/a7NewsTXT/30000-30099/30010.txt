

כוח גולני לכד הלילה סמוך לאום אל פאחם מחבל תופת שהיה בדרכו לבצע פיגוע משולב של ירי ופיצוץ חגורת נפץ בעפולה.

בצפון השרון נמשכת הכוננות הגבוהה מחשש לחדירה של מחבל נוסף.

המחבל, תושב שכם, הגיע לאום אל פאחם וחיפש תושב שיסיע אותו למקום הפיגוע. משלא מצא את מבוקשו פנה אל מטע זיתים סמוך וטמן בו את חגורת הנפץ. המחבל הסתתר וארב לכוחות הביטחון המסיירים באזור. כשעבר ג'יפ מג"ב הוא פתח לעברו באש. כדורים אחדים פגעו בג'יפ, והחיילים השיבו אש לעברו ורתקו אותו למקומו. באותה שעה הזדמן למקום מג"ד גולני וחיילים נוספים שהסתערו לעבר המחבל ולכדו אותו.

בחקירתו הודה המחבל כי התכוון להיכנס אל רחוב מרכזי בעפולה לירות לכל עבר ולאחר מכן לפוצץ את חגורת הנפץ שעל גופו ובכך לגרום לנפגעים רבים.

המחבל, נעצר כשעל גופו רובה סער מסוג קלצ'ניקוב. מיד עם תפיסתו הוביל המחבל את כוחות הבטחון אל המקום שבו הטמין את חגורת הנפץ.

ללכידת המחבל קדמה התרעה חמה על חדירת מחבל באיזור.

כוחות צה"ל מנעו בליל שבת פיגוע רב נפגעים במרכז הארץ לאחר שלכדו מכונית תופת ובה עשרות ק"ג של חומר נפץ, בלוני גז ועצמי רסס.

כתב עתי"ם חיים פרנקל מוסר כי קרוב לשעה 11 וחצי בלילה הבחינו חיילי גדוד מילואים באזור קלקיליה במכונית המנסה לצאת מהעיר באורות כבויים. החיילים ירו במכונית היונדאי האדומה וזו נעצרה ושלושת נוסעיה ברחו ממנה.

מחשש כי מדובר באזרחים תמימים שנבהלו מהירי, לא פתחו כוחות צה"ל באש מאסיבית לשם פגיעה בנוסעי הרכב הנמלטים, אולם טנק של צה"ל ירה על המכונית הריקה, שלא התפוצצה.

רק בשבת בבוקר הגיעו חבלנים למקום ומצאו במכונית הפגועה ארבעה מטעני חבלה גדולים, שלושה בלוני גז ושלושה בלונים עם מסמרים וחלקי מתכת שאמורים היו לשמש רסס פוגע.

בתידרוך לכתבים במקום אמר מפקד חטיבת אפריים, אל"מדוד מנחם כי לא היו התרעות נקודתיות, אלא כלליות בלבד על כוונת ארגוני החבלה להכניס לישראל מכוניות תופת. הערכה היא כי המכונית אמורה היתה להתפוצץ בליל שבת במרכז בילוי הומה אדם באזור המרכז.

אלוף משנה מנחם, שיבח את פעילות כוח המילואים והדגיש, כי צווי ה-8 נועדו בדיוק לפעילות אינטנסיבית כמו זו שהתבצעה אתמול בקלקיליה. לדבריו, מאז תחילת מבצע "דרך נחושה" נתפסו באזור 27 מבוקשים, שלושה מחבלי תופת ועתה מכונית התופת.
