

נשיא מצרים חוסני מובארק הזמין את יו"ר מפלגת העבודה ושר הביטחון בנימין בן אליעזר לפגישה עימו שתתקיים מחר באלכסנדריה. ראש הממשלה נפגש בצהריים עם בן אליעזר לשיחת הכנה לקראת ביקורו במצרים. יו"ר הכנסת ח"כ אברהם בורג יפגש היום בקאהיר עם יו"ר הפרלמנט המצרי פתחי סרור ועם יועצו המדיני של הנשיא אוסאמה אלבז.

שר התחבורה אפרים סנה ביקר אף הוא בקאהיר, ביום חמישי ונפגש עם אלבז.
מאחורי שורת ההזמנות הזו עומדת כנראה הדאגה של נשיא מצרים, נוכח האפשרות שערפאת יודח מן השלטון ומן ההשלכות שיהיה למהלך כזה על יציבות השלטון במצרים.
לפיכך החליט מובארק לפתוח במגעים עם שלושה אישים בכירים, דווקא במפלגת העבודה, כדי להשפיע אולי באמצעותם על מדיניותו של שרון.

מצרים גם רוצה להוכיח לאמריקנים את עליונותה וחשיבותה על פני ערב הסעודית, שזכתה כזכור להכרה אמריקנית בזכות היוזמה של יורש העצר הסעודי. כמו כן מנסים המצרים להוכיח לפלשתינים, כי הם עושים כל שביכולתם כדי להקל על מצבם ולהביא לנסיגת כוחות צה"ל מן הערים הפלשתיניות.
מלשכת שר הביטחון ציינו את הקשר האישי והאמון ששורר בין מובארק לבין בן אליעזר ואת העובדה, שהשניים נפגשו לפני חצי שנה בשארם א-שייח'. עם שרון, לעומת זאת, מובארק לא נפגש מעולם.
את ההזמנה לביקור הביא לבן אליעזר ראש המודיעין המצרי עומאר סולימאן, בפגישתם ביום ראשון שעבר בירושלים. המועד הסופי לביקור נקבע בסוף השבוע. בן אליעזר יפגש באלכסנדריה גם עם שר ההגנה המצרי טנטאווי.

יו"ר הכנסת ח"כ אברהם בורג התכוון להציג בפני מארחיו במצרים את תוכניתו המדינית, והוא ישוב הלילה לישראל.

בן אליעזר ייפגש באלכסנדריה עם נשיא מצרים חוסני מובארק, על פי הזמנת הנשיא המצרי. בסוף השבוע פנה בן אליעזר ליו"ר הקואליציה ח"כ זאב בוים והזמינו להצטרף אליו ולהשתתף במפגשים הצפויים לו עם צמרת המימשל המצרי, ובכלל זה עם הנשיא מובארק.

כתב עתי"ם מעריך, כי בן אליעזר נקט בצעד הזה כדי שלא ייראה כאילו עומד להציג עמדות שאינן מייצגות את ממשלת האחדות, לאור העובדה שזו תהיה פגישתם השניה של מובארק ובן אליעזר, בעוד שמובארק נמנע בעקביות מלהיפגש עם שרון.

