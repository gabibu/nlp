

עשרות ילדים החולים במחלות ריאות קשות, וביניהן CF ודיס אוטונומיה, יצאו אתמול למחנה רפואי בשווייץ, שאותו מארגנת עמותת "חיים לילד". הילדים הגיעו ביום אתמול לשדה התעופה בן גוריון וטסו לשווייץ בטיסת אל-על.

כתב עתי"ם מוסיף כי חולי CF נאלצים לקחת כמויות גדולות של תרופות, לעבור טיפולים יומיומיים של אינהלציה ופיזיותרפיה ריאתית ולהיות במעקב צמוד אחר רמת החמצן בדמם. לאור זאת, מלווים את הילדים רופא בכיר, מומחה ל-CF ומדריך טיולי הליכה בעל ניסיון עם חולי CF. כמו כן מלווים את הנערים בני משפחה הנמצאים עמם ומתאווררים אף הם בעצמם.

מעמותת "חיים לילד" נמסר כי השנה מתקיים המחנה בעיירה פרפאן שבאזור ציריך. את המזון בעבור חברי המשלחת תרמו מפעלים שונים בארץ. המזון הוקפא ואוחסן בחדר הקירור של ישיבת ויז'ניץ.
את הכבודה, במשקל כולל של כ 7 טון הטיסה, כאמור, אל-על, אשר מקיימת סידורים מיוחדים להטסת מזון קפוא. המזון שונע בתיבות גדולות עם קרח יבש, המאפשר למזון לעבור במצב איכותי מחדרי ההקפאה בארץ לחדרי הקפאה מיוחדים שנשכרו בשווייץ, וכן בתיבות של קרטון קשיח עבה במיוחד למוצרים היבשים.

בנמל התעופה בן גוריון הקימה אל-על דלפק בידוק מיוחד בעבור חברי הקבוצה. יצוין כי מדי שנה נעשה הבידוק בבני ברק, ואולם השנה, עקב יציאת הטיסה ביום ראשון בבוקר, לא התאפשר הדבר לעשות זאת בגלל השבת.

מחלקת שירות לקוחות של אל-על הודיעה לעמותת "חיים לילד" כי הציבה לשירות בטיסה את הדיילים המנוסים והאיכותיים ביותר, המכירים את הקבוצה משנים קודמות. בטיסה עצמה העמידה אל-על לרשות הילדים החולים בלוני חמצן. בטיסה לשווייץ אשתקד התברר כי החמצן היה בהחלט חיוני.
עוד נודע לכתב עתי"ם כי המימון למחנה מקורו מתרומות, ואולם לעזרת הקבוצה נרתם גם שגריר שוויץ בישראל ארנסט איטן, שהתרשם מאוד מחשיבות המחנה והבטיח לסייע. בעקבות פנייתו התקשרו ממשרד התיירות האזורי בשווייץ והציעו לקבוצה אתרים לביקור. השגריר גם שלח נציג מטעמו שילווה את הקבוצה בנמל התעופה. הנהלת אל-על אפשרה לילדים ביקור מיוחד בתא הטייס, ועם תחילת הטיסה קידם אותם הקברניט בברכה במערכת הכריזה המרכזית.

