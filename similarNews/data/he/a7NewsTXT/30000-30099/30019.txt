

תוכנת המחשב הישראלית DEEP JUNIOR זכתה בסף השבוע בתואר אלופת העולם למחשבי שחמט.
הישגה של התוכנה הישראלית בולט במיוחד נוכח העובדה, שבתחרות השתתפו מחשבים מכל הקטגוריות, לרבות מחשבי על.

תוכנת DEEP JUNIOR הופעלה על גבי מחשב PC סטנדרטי, והיא הצליחה לגבור על מחשבי העל.
התוכנה פותחה בישראל על ידי מהנדסי התוכנה אמיר באן ושי בושינסקי, בסיועו של שחקן נבחרת ישראל בשחמט רב האמן בוריס אלתרמן.

אליפות העולם שהתקיימה השנה במאסטריכט, כללה תשעה סיבובים. DEEP JUNIOR צברה 7.5 נקודות מתוך 9 האפשריות, וגברה על תוכנות מגרמניה, הולנד, ניו זילנד, בלגיה, אוסטריה וארצות נוספות.

בעקבות הישגה זה צפויה התוכנה הישראלית להשתתף בסדרת קרבות נגד שחקני שחמט מהצמרת העולמית, במסגרת התחרות העולמית "האדם נגד המכונה".

