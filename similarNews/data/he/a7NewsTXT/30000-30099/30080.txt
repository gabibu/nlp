

מטוסי קרב מדגם אף-16 של חיל האוויר תקפו אתמול בצהריים מבנה בחאן יונס שבדרום חבל עזה, והרסו אותו כליל. המבנה של החמאס היה בן שלוש קומות, והוא שימש סדנה לייצור מטענים גדולים. בבניין שהופצץ התגורר המחבל שניהל את הסדנה יוסוף עבד אל-ואהב, המשתייך ל"גדודי עז א-דין אל-קאסם".

אותה שעה נרצח ערבי החשוד בשיתוף פעולה ב"בית משפט" בחבל עזה, תוך כדי משפטו בבניין סמוך לזה שהופצץ. מחבלי חמאס נכנסו למקום, והם הכו את הערבי למוות.

דובר צה"ל טרם הגיב לאירוע. בעקבות הירי נורו כמה פצצות מרגמה, והן נפלו סמוך ליישוב אלי סיני שברצועה. לא היו נפגעים, ולא נגרם נזק.

אמש פתחו מחבלים באש לעבר רכב ישראלי בין מחסום ג'למה ליישוב כדים מדרום לג'נין. סוכנות הידיעות "קול רינה" מדווחת כי איש לא נפגע, אולם נזק נגרם לרכב.

מוקדם יותר נפגעה קל אזרחית ישראלית מאבנים שהושלכו לעבר מכוניתה בכביש עוקף חוסאן, בכניסה לביתר שמדרום לירושלים. נזק נגרם לרכבים אחדים במקום.

סמוך לשכם ניסה אתמול מחבל ממחנה הפליטים בלאטה בשכם לדקור שוטר מג"ב. הכוח פתח לעברו באש ופצעו.

מפכ"ל המשטרה רב ניצב שלמה אהרונישקי אמר אתמול כי מהפיגועים שסוכלו בסוף השבוע באזור קו התפר עדיין קשה לקבוע אם חלה שחיקה בהישגי מבצע "דרך נחושה". עוד אמר אהרונישקי: "יש עדיין לא מעט התרעות, ולא מעט נסיונות לפיגועים, ואלה מסוכלים ברובם, אבל בשלב הזה קשה לקבוע מגמות ברורות". אהרונישקי אמר את הדברים במהלך סיור של ועדת חוקה חוק ומשפט במטה הארצי של המשטרה.
