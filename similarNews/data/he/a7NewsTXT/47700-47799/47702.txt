

"לשכת התאום של הארגונים הכלכליים תפנה לערכאות משפטיות כדי לסכל את כוונת ההסתדרות להשבית את המשק", כך מזהיר יוסי רוזן, יו"ר ועדת העבודה של לשכת התאום של הארגונים הכלכליים.

במכתב אל שלמה שני, יו"ר האגף לאיגוד מקצועי של ההסתדרות החדשה טוען רוזן כי השביתה הינה הפרת התחייבותה של ההסתדרות לשקט תעשייתי, כפי שחתמה על כך באמנה בעת החתימה על הסכם תוספת היוקר.

רוזן טוען כי המגזר העסקי אינו צד בסכסוך העבודה עליו הכריזה ההסתדרות. ובמקרה של שביתה דווקא המגזר העסקי הוא זה שיפגע קשות כתוצאה מכך. זאת באחת התקופות הקשות ביותר במצב המשק.

רוזן מוחה חריפות ומביע אכזבתו מכך שההכרזה על סכסוך העבודה באה לטעמו, לא במקום ולא בזמן. בדבריו קורא רוזן להסתדרות לחזור בה מהכרזת הסכסוך ולפתוח בהידברות עם המעסיקים כדי לקדם את המשק ולהמנע מכל צעד שיחמיר את מצב כולנו בתקופת משבר זו.

יו"ר ועדת העבודה טוען, כי לשכת התאום תראה בחומרה סכסוך עבודה בחברות ציבוריות שיש להן השפעה ישירה על עבודת המגזר העסקי, (כמו עובדי נמלי הים שקיבלו תוספות שכר גדולות בשנה שעברה).
