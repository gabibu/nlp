

מאז תחילת המלחמה בעירק הפסידו המלונות בארץ הכנסות בשווי 30 מיליון ש"ח. זאת עקב ביטולים של ישראלים וביטולי הזמנות לכנסים, לסמינרים ולימי עיון, וכן עקב עצירה מוחלטת של כניסות תיירים.
על-פי נתוני המחלקה הכלכלית של התאחדות המלונות, ההערכה היא כי הפסד ההכנסות בחודש מרס יגיע לכ- 115 מיליון ש"ח כתוצאה מגריעה של 400 אלף לינות במלונות במהלך החודש. נתונים אלה מתווספים למספר הנמוך של לינות עקב המשבר בתיירות ולמצב חוסר הוודאות, אשר אפיין את התקופה האחרונה.

מבחינת תפוסת החדרים הממוצעת במלונות חלה ירידה של כ- 50% מאז פרוץ המלחמה. תפוסת החדרים הממוצעת בכל אזורי הארץ מסתכמת בכ- 20% בלבד.

מהתאחדות המלונות נמסר בתגובה כי בשנתיים וחצי האחרונות מגיע אובדן ההכנסות המצטברות של המלונות לכ- 6.5 מיליארד ש"ח, וכי המצב כיום גורם להחרפה נוספת אשר תביא לסגירת מלונות ולפיטורי אלפי עובדים.
