

קצין משטרה בכיר נעצר בחשד לרצח ראש ממשלת סרביה זורן ג'ינג'יץ', כך הודיע ביום שלישי ראש ממשלת סרביה הנכנס זורן זיבקוביץ'.

החשוד ברצח הוא זווזדן יובאנוביץ', סגן מפקד היחידה למבצעים מיוחדים של משטרת סרביה, המכונה גם יחידת "הכומתות האדומות".

המשטרה מצאה ברובע בבלגראד את הנשק שבו נעשה שימוש לרצח ראש הממשלה, כשהוא קבור באדמה, אמר ראש ממשלת סרביה זיבקוביץ', והוסיף כי בעקבות הגילוי והמעצר, הודח מתפקידו לאלתר מפקד היחידה המיוחדת דוסאן מריצ'יץ' גומאר, לאחר שהחקירה העלתה כי קיים קשרים הדוקים עם "כנופיית זמון", אחת מכנופיות הפשע המאורגן הגדולות ורבות העוצמה בסרביה.

עוד אמר ראש ממשלת סרביה, כי מיד לאחר תחילת החקירה, התמקדו החוקרים ב"כנופיית זמון" כזו שארגנה ועמדה מאחורי ביצוע רצח ראש הממשלה ג'ינג'יץ'.

"החקירה לא הסתיימה והיא בעיצומה. החקירה תימשך כל עוד לא ייעצרו ויועמדו לדין כל הגורמים המעורבים בתכנון ובהתנקשות בחיי ראש הממשלה", אמר זיבקוביץ'.

מאז החלה החקירה, עוכבו לחקירה יותר מאלף חשודים, אך החשודים העיקריים הנחשבים כמתכנני ההתנקשות בחיי ראש הממשלה הם המפקד לשעבר של "הכומתות האדומות" מילוראד לוקוביץ', המכונה "הלגיונר" וראש "כנופיית זמון" דוסאן ספסיביץ', טרם נמצאו והמשטרה מנהלת אחריהם מצוד.

זווזדן יובאנוביץ', סגן מפקד היחידה למבצעים מיוחדים של משטרת סרביה וקצין משטרה נוסף חשודים בתכנון וביצוע הרצח.

בין העצורים מאז ה-12 במרץ גם שניים ממייסדי "הכומתות האדומות" פרנקו סימטוביץ' ויוביצה סטניסיץ', לשעבר ראש המשטרה החשאית, הנחשב לאחד ממקורביו של הנשיא לשעבר העומד כעת לדין בהאג, סלובודאן מילושביץ'.
