

הורי השבויים שבידי ארגון החיזבאללה קראו היום לממשלה לנצל את חלון ההזדמנויות שנוצר בעקבות נפילת שבויים אמריקנים במלחמה בעיראק ,כדי להגיע להסכם חילופי שבויים שיכלול גם את יקיריהם.

הורי השבויים שבידי ארגון החיזבאללה קראו היום לממשלה לנצל את חלון ההזדמנויות שנוצר, לדבריהם, בעקבות נפילת שבויים אמריקנים במלחמה בעיראק ,כדי להגיע להסכם חילופי שבויים שיכלול גם את יקיריהם.

הורי החיילים השבויים בני אברהם, עדי אביטן, ועומר סאווד ובני משפחת האזרח החטוף אלחנן טננבאום, נפגשו במשרד החוץ עם השר סילבן שלום שהזמינם לשיחה לקראת פגישתו הצפויה בסוף השבוע בניו יורק עם מזכ"ל האו"ם קופי אנאן.

חיים אברהם אמר ברוגז שהממשלה הזניחה את עניינם של השבויים "הגיע הזמן שהנושא יקבל עדיפות אחרת, יותר גבוהה. אנו מרגישים נטושים", הוא אמר במרירות. רעייתו עדנה הוסיפה ,כי בעצם הזמנתה לפגישה היא חשה "שעשו עוד וי על השם שלי".

לטענת אברהם, באוגוסט 2001 ,מעצמה זרה, שבשמה סירב לנקוב, ביקשה אישור מממשלת ישראל לסייע בשחרור השבויים, אולם עד היום ,לא קיבלה אותה מדינה תשובה רישמית מישראל.

אורי, בנו של אלחנן טננבאום, הביע תקווה כי לאחר המלחמה תתפנה ארה"ב לטפל גם בגורמי הטרור האחרים וכך ניתן יהיה להגיע לעיסקה כוללת לשחרור כל השבויים ובני הערובה.

דעה זו גם השמיע חיים אברהם שאמר כי יש עכשיו חלון הזדמנויות וצריך למצוא דרך לשחרר את השבויים הישראלים עם השבויים האמריקנים.

שר החוץ סילבן שלום השיב כי צריך לעשות כל מאמץ כדי להביא את נושא השבויים הישראלים לידי סיום ולכן ,בכוונתו להעלותו ,הן בפגישותיו הקרובות בניו יורק ובוושינגטון עם ראשי המימשל ומזכ"ל האו"ם והן בכל פגישה עם מנהיגים זרים.

השר שלום הוסיף ,כי הוא מודע לכאב המשפחות שעוברות דווקא בימים אלה שעות קשות כשהן צופות בטלוויזיה בשבויים האמריקניים ,אך הוא לא יכול היה לומר אם ניתן יהיה להגיע בעתיד לעיסקת חילופי שבויים כוללת. הוא הוסיף כי אין בכוונתו ליצור ציפיות גבוהות מאוד אצל המשפחות,אבל בדעתו להחזיר את נושא השבויים הישראלים לסדר היום הציבורי.
