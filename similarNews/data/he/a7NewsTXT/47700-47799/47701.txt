

מיליון חבילות מצות, 250 אלף בקבוקי יין ו-350 מתנדבים יבטיחו סדר פסח כהלכתו בכל קהילות היהודים ברחבי חבר העמים.

איגוד הקהילות היהודיות בחבר העמים ולרבות הנידחות ביותר, מאפשר למאות קהילות יהודיות ברחבי חבר העמים לחגוג פסח כשר גם השנה.

כתב עתי"ם מציין, כי לדברי הרב יעקב סניטקוב מחברובסק שבמזרח הרחוק ברוסיה, בעקבות ההתרחשויות הביטחוניות בישראל, ניכרת השנה תופעה חדשה, כאשר רבים מהיהודים המגיעים ל"מוקדי המצות" אינם מסתפקים בתודה ובהבעת שמחה על חופש הדת שהם נהנים ממנו ועל עצם העובדה שגם היהודים יכולים לחגוג סוף סוף את חגיהם בגאווה, אלא מבקשים מהשליחים להעביר ברכה לחג שמח ושקט לעם בישראל.

המצות, היין וההגדות עושים בימים אלה את דרכם לקהילות השונות, מטאלין שבאסטוניה, אלמא אטא שבקזחסטן ועד סיביר הרחוקה.

מסע פרסום גדול ברחבי חבר העמים קורא ליהודי חבר העמים לבוא ל"מוקדי המצות" הפרוסים בכל 407 הקהילות היהודיות בחבר העמים ולהצטייד כראוי לחג.

לדברי נשיא איגוד הקהילות היהודיות בחבר העמים איש העסקים לב לבייב, יהודי חבר העמים מקבלים לא רק מצות ויין. "על מנת להבטיח לכל יהודי החפץ בכך לקיים סדר פסח כהלכתו, אנו מנהלים עכשיו "רכבת אווירית" של 350 חסידי חב"ד מארה"ב ומישראל, שהתנדבו לעשות את החג בקהילות השונות - ואפילו הנידחות ביותר. לקחנו לעצמנו משימה שכל יהודי באשר הוא - וגם אם ידו אינה משגת יוכל לחגוג את הפסח ולהרגיש שותף לחוויה יהודית שורשית" אמר לבייב.
