

לראשונה בעולם היהודי מבוצעת השנה אפיית מצות עבודת יד, משעת הקצירה באוקראינה.


המדובר במאפיית "תפארת המצות" שבעיר דנייפרפטרובסק שבאוקראינה. החידוש: החיטים נקצרו בעודם לחים וירוקים, יובשו בהליך ייבוש מיוחד, החיטה נדושה, אוחסנה במיכלים מיוחדים, יובשה ונטחנה במכונת רחיים חדשה ובימים אלה עוסקים עשרות עובדים באפיית המצות הנעשית ע"פ מיטב ההידורים ההלכתיים. התהליך כולו נעשה תחת השגחתו של הרב יהודה לייב לנדא, מבני ברק. הרב אף שהה לשם כך באוקראינה כשבועיים והשתתף בקצירת החיטים, כך מדווח כתב עתי"ם.

בדיווח נמסר כי מזה שנים מבקשים המהדרין במצוות לקצור חיטה בעודה לחה וירוקה שכן אם תתייבש החיטה, הגם שהיא עדיין מחוברת לקרקע, ישנו חשש שתירטב מהגשמים. אולם, הדבר לא היה בר ביצוע שכן כל מכשירי ה"קומביין" המבצעים את קציר החיטים דשים במקביל את החיטה שנקצרה. תהליך שאינו אפשרי בחיטה לחה. הרב לנדא אמר, כי במהלך כל השנים ניסה למצוא פתרון לשיטת הקצירה. אולם, כל מאמציו עלו בתוהו. בעודו תר אחר פתרון, החלו כמה מראשי הקהילה היהודית באוקראינה לגבש פתרון לאספקת כמות גדולה של מצות עבודת יד לקהילות היהודיות ברחבי מדינות חבר העמים. עד השנה יובאו המצות מישראל והדבר הצריך משאבים כספיים רבים. ראשי הקהילה החליטו, כי אפיית המצות תבוצע באוקראינה ולשם כך, נפגשו עם הרב לנדא ובקשהו, כי ייאות לתת את השגחתו על מאפיית המצות שהקימו בעיר דנייפרטרובסק. עד מהרה התברר כי תהליך קציר חיטה בעודה ירוקה ולחה מתאפשר באוקראינה שם עדיין מבוצע קציר החיטים במכשירי ה"קומביין" המבצע קציר בלבד.

עוד צוין כי לאחר ששיגר למקום צוות משגיחים לבחון את שדות התבואה ונכונות המגדלים, שיטות הקציר, הייבוש, הדישה והטחינה יצא הרב לנדא לאוקראינה והחל במלאכת הקציר. לראשונה מזה שנים רבות נקצרה החיטה בעודה ירוקה ולחה. ה"קומביין" עצמו עבר שדרוג ומיכלים מיוחדים הותקנו על צינורות הניקוז של מערכותיו כדי שלא יטפטפו על התבואה. כל כלי הרכב נשטפו ונוקו ביסודיות. בעלי המשאיות תודרכו לבל יאכלו חמץ במהלך הובלת החיטים וכן נאסרה עליהם כל שתייה. המשאיות כולן כוסו ביריעות אטומות ועשרות טונות החיטה הובלו תחת פיקוח והשגחה לאסמי האחסון האטומים שם נפרסו מבעוד מועד לוחות עץ. במהלך 24 שעות ביממה הועסקו עשרות פועלים מקומיים במלאכת הייבוש. העובדים הפכו ידנית, בעזרת קלשונים את החיטה וזו התייבשה. במקביל, אוחסנו כמויות נוספות במיכלי ענק "סילויים" המצוידים במתקני אוורור וייבוש. כל התהליך לווה בקפדנות ע"י צוותי משגיחים מישראל ומאוקראינה.

בתום מלאכת הדישה הובלה החיטה למאפיית "תפארת המצות" שבעיר דנייפרפטרובסק. שם מבוצעת האפייה על פי כל החומרות ההלכתיות. כתב עתי"ם מוסיף, כי לדברי הרב זאב קופרמן המתגורר בכפר חב"ד, בישראל ישווקו המצות כיום בהזמנה טלפונית ובשלב הבא יוקמו מספר מוקדי מכירה. בתעודת הכשרות שהעניק הגרי"ל לנדא למאפייה זו כותב הרב כי גלעיני החיטה נטחנו במכונת רחיים חדשה וכי מלאכת הטחינה מתבצעת במשך כשעתיים ביום בלבד תוך הקפדה מיוחדת לבל יתחממו אבני הרחיים.
