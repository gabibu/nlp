

במשך חצי שנה טופלה נערה בת 12 מאזור חיפה כאילו היא סובלת מאסטמה קשה עד שאבחן אותה, לאחרונה, מומחה ריאות כמי שסובלת מחסימת ריאה בשל קליפות גרעיני חמנייה.

הנערה סבלה מקשיי נשימה ומשיעול כבד ובלתי פוסק, ובעקבות כך נפגמה איכות חייה והיא החלה לקבל סטרואידים ומשאף. כמו כן היא החלה בטיפולי אינהלציה.

למרות הטיפול האינטנסיבי שקיבלה לא חל כל שיפור במצבה, ולכן היא הופנתה לרופא ילדים מומחה לריאות ד"ר מ' שנאוי משירותי בריאות כללית.

רופא זה חשד כי למעשה אין מדובר כלל באסטמה, אלא בחסימת ריאה בשל בליעת גוף זר. כאשר הוא שוחח עם הנערה התברר לו כי השיעולים החלו אצלה שישה חודשים קודם לכן, לאחר שהחלה לפצח גרעינים.

ד"ר שנאוי בדק את הנערה בדיקה של החדרת סיב אופטי לצורך הסתכלות בדרכי הנשימה. תוצאות הבדיקה גילו כי גוף זר חוסם כשני שליש מהריאה הימנית בגופה. כאשר חולץ הגוף הזר מהריאה התברר כי מדובר בלקט של קליפות גרעיני חמנייה, שגרמו לחסימת הריאה. מייד לאחר הוצאת הגוף הזר חל שיפור של ממש במצב הנערה. השיעולים וקשיי הנשימה חלפו, והיא חזרה לתפקד תפקוד רגיל.

לדברי ד"ר שנאוי, בליעת גוף זר וחסימת ריאה מפיצוחים היא תופעה מוכרת בקרב ילדים קטנים, ולכן מומלץ שילדים עד גיל חמש יימנעו מלאכול פיצוחים. כמו כן הוא ציין כי תופעה שכזו אצל נערה בת 12 היא נדירה, ולכן האבחנה הטבעית הייתה של אסטמה, המתפרצת לעתים בגיל ההתבגרות.
