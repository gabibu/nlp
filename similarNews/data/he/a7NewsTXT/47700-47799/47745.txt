

גורמים בארץ מעריכים כי העירקים מחביאים טילי קרקע קרקע ברחבי עירק, כאשר כוחות ארה"ב לא שולטים עדיין בכל מערב המדינה. וככל שסדאם חוסיין יידחק לקיר כך תיגבר הסכנה כי יירה טילים על ישראל.

בישראל סבורים כי ארה"ב לא חיסלה עדיין את כל האתרים החשודים בהם ייתכן כי נמצאים טילי קרקע-קרקע, למרות שליטתה באזורים H2 ו-H3 שבמערב עירק. על כן עדיין לא צפויה ירידה בכוננות פיקוד העורף לירי טילים על ישראל, למרות שיחרור מוגבל של מאות חיילי מילואים בימים האחרונים.

למרות זאת, ככל שהמלחמה תתקדם סבורים בישראל כי יכולתו של סדאם לשגר טילים על ישראל תיפחת, במיוחד אם יחוסלו טילים בהתקפות מהאוויר וייהרסו גשרים שאמורים לשמש להובלת טילי "סקאד" לעבר ובתוך מערב עירק.

בארה"ב העריכו לפני המלחמה במפרץ כי בעירק "נעלמו" 24 משגרי "סקאד" על משגריהם. טילים אלה לא חוסלו במלחמה ב-1991 אך לא ידוע היכן הם נמצאים מאז. החשש הוא כי סדאם חוסיין מחביא טילים מתחת לגשרים ובמחסות במדבר במערב עירק, ששטחו פי שלושה משטח מדינת ישראל.
