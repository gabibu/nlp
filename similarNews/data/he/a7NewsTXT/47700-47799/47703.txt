

מלגות בשווי של עשרות אלפי שקלים חולקו למצטיינים בכתיבת עבודות תורניות. את המלגות חילקה קרן "חסדי שרגא" שבנשיאות הראשון לציון הרב אליהו בקשי דורון שליט"א.

הנושא שעמד בכותרת תחרות הכתיבה לשנה זו היה "הלכות והליכות במסחר", יצוין כי כל כותב יכול היה לבחור בתת-נושא ספציפי תחת כותרת זו.

בין הזוכים השנה יצחק שיבר מישיבת הר עציון באלון שבות, שעבודתו עסקה בזכויות יוצרים, אליעזר קורצוויל מישיבת קרני שומרון שעסק בעבודתו בהלוואה צמודה למדד, אוהד מנקין מקדומים על איסור בל תשחית, ניר גרוסמן מירושלים שהציג שתי עבודות האחת עוסקת בפיקוח על המחירים בשיטת הרמב"ם והאחרת בדיני תחרות עסקית.

יצוין כי אחד הזוכים הוא נער בן 14(!), דוד שטרן, מירושלים, שעסק בעבודתו בתשלום שמועד פרעונו חל בשבת.

הרב אברהם מייזליס, שבדק את העבודות, אמר כי "העבודות היו ברמה גבוהה מאוד והיה קשה לקבוע את דרוג הזוכים".

קרן "חסדי שרגא" הוקמה לזכרו של ר' שרגא פייבל זילברשטיין זצ"ל הי"ד שהיה פליט שואה שיחד עם אביו עלו לישראל והשתכנו בעיר חיפה, שם הקימו את רשת חנויות החשמל "טרקלין חשמל". לפני 12 שנים נרצח ר' שרגא בידי מחבלים. עם הירצחו קיבל על עצמו בנו שאול זילברשטיין את ניהול הרשת ומפעלי הצדקה שנלוו אליה, ביניהם גם את מפעל "קרן חסדי שרגא" המעניק מלגות למצטיינים בכתיבת עבודות תורניות.

לנושא החיבורים בשנה הבאה נבחר הנושא "כלכלה מודרנית ע"פ ההלכה, בעיות ופתרונות".
