

נשיא ארה"ב, פנה אחר הצהריים, בנאום שנשא בפנטגון, לחברי הקונגרס האמריקאי בבקשה לאשר תקציב של כ-75 מיליארד דולר. הנשיא ציין בנאומו כי "כוחות הקואליציה עוסקים בפירוק מוקשים ימיים שהטמינו העיראקים, כדי לאפשר הגעת הסיוע ההומניטרי לנזקקים".



נשיא ארה"ב, ג'ורג' בוש, פנה אחר הצהריים, בנאום שנשא בפנטגון, לחברי הקונגרס האמריקאי בבקשה לאשר תקציב של כ-75 מיליארד דולר. לדבריו, התקציב דרוש למלחמה, סיוע לשיקום עיראק אחרי המלחמה, סיוע לבעלות בריתה של ארה"ב וכן להגברת הביטחון בארה"ב.

הקרב היבשתי בין כוחות ארה"ב ודביזיות משמר הרפובליקה של סדאם חוסיין מסביב לבגדד עדיין רחוק מביצוע. הכוחות האמריקנים באיזור בירת עיראק דלילים וארה"ב תבקש לכתוש את כוחות משמר הרפובליקה מהאוויר כדי לפגוע בהם בצורה קשה ככל האפשר וגם להרוויח את הזמן שכל כך דרוש לה כדי לצבור כוחות משמעותיים יותר באיזור בגדד.

מדרום לבגדד נמצאת אך ורק הדביזיה הממוכנת 3 של צבא ארה"ב ובה 4 חטיבות. מדרום מערב לבגדד משתרכת לה הדביזיה המוטסת ה-101 היוקרתית של צבא ארה"ב ובה שלוש חטיבות. יתכן כי תתמקם ממערב לבגדד אך יתכן כי תמשיך צפונה כדי לבסס מאוחר יותר את תקיפת הבירה העיראקית מכל הכיוונים.

שני כוחות אלה הם היחידים שמסוגל צבא ארה"ב להעמיד כרגע לרשות הקואליציה באיזור בגדד. הדביזיה המוטסת ה-82 של המארינס האמריקני עוד עושה דרכה הרבה מאחור ועדיין לא ברור היכן תמוקם ומתי תגיע לחזית. האמריקנים ליד בירת עירק יצטרכו לחכות לדביזיות משוריינות וממוכנות נוספות שאמורות היו להגיע דרך טורקיה אך בשל הסירוב הטורקי נאלצו לעשות את הדרך הארוכה למפרץ הפרסי דרך תעלת סואץ. עד שדביזיות אלה יפרקו את ציודן במפרץ הפרסי ויגיעו לאיזור בגדד
יעברו לפחות עוד 10 ימים.

בשתי היממות האחרונות החל, כאמור, חיל האוויר האמריקני באמצעות מטוסים ומסוקים לפגוע בכוחות משמר הרפובליקה ובעיקר בדביזיית אל מדינה שמדרום לבגדד. גם פעילות זו, המתבצעת בחסות עליונות אמריקנית מוחלטת באוויר, מתעכבת בשל סופות האבק באיזור בגדד.

בדרום עיראק מתנהלים העניינים, לשם שינוי, כמתוכנן. דביזיה מס' 1 של המארינס האמריקני השתלטה על נאסרייה שמצפון מערב לבצרה. איזור זה מהווה נקודת מפתח במערכה. הכוחות האמריקנים שינועו לבגדד בעתיד הקרוב יצטרכו לעבור על הגשרים שעל נהר הפרת, הנמצאים בתוך העיר.

על בצרה השתלטו חטיבת השריון מס' 7 וחטיבת קומנדו של צבא בריטניה. כוחות אלה השתלטו לפני כן גם על עיר הנמל אום קאסר ועל כיסי ההתנגדות האחרונים בה. הבריטים יצטרכו ליטול על עצמם מעתה את המשימה לשמור על כוחותיהם ואת המשימה ההומניטרית של אספקה לבצרה, שחלק גדול מתשתית אספקת המים בה נהרס.

הכוחות הבריטיים הצליחו במהלך הלחימה באזור להכניע את דביזיה 51 ודביזיה 11 מגייס 3 העיראקי. לגייס זה נשארה עוד דביזיה אחת בלבד. יחד עם זאת העדיפו האמריקנים והבריטים לא לפגוע בשאר הגייסות של הצבא העיראקי, ככל הנראה כדי לא לשלול מהעיראקים את היכולת להגן על עצמם מפני
הטורקים והאירנים אחרי החיסול המיוחל של דביזיות משמר הרפובליקה ביום שאחרי הנצחון האמריקאי.

כך מצאו את עצמן גייס 4 באיזור העיר חי וגייס 2 שבאיזור העיר קוט (בדרום מזרח עיראק) שלמות יחסית. בצפון עיראק עדיין שוהים גייס 5 במוסול וגייס 1 באיזור שבין סולימיאה וכירכוך.

כתב עתי"ם מציין כי האסטרטגיה האמריקנית בתחילת המלחמה דגלה בהפצצות על בגדד שיכניסו להלם את העיראקים. כינוי ההפצצות היה shock & awe. מסתבר עתה כי רק פחות ממחצית הגיחות במסגרת ההפצצות הללו יצאו לפועל. לכן לא הצליחו עוד האמריקנים להוציא משיווי משקל את העם העיראקי ואת הנהגתו. עבודה זו יהיה עליהם לבצע בעתיד הקרוב.
