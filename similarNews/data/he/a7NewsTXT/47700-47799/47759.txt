

בישיבת שדולת הימלאים שנערכה אתמול בכנסת בראשותו של חבר הכנסת ניסן סלומינסקי וחברי כנסת מכל סיעות הבית, דנו בתכנית הכלכלית החדשה והשלכותיה הקשות על ציבור הגמלאים במדינת ישראל.

"ברורה חשיבותה של התכנית הכלכלית החדשה אך לא ניתן לפגוע בצורה הרסנית ב-700,000 גמלאים בישראל" אמר יו"ר השדולה, ח"כ סלומינסקי.

גדעון בן ישראל, יו"ר איגוד הגמלאים בישראל ביקש מחברי השדולה לתקוף את התכנית הכלכלית, ולהכריז על התנגדות לה. השדולה החליטה לדחות את התביעה ולהקפיד לשמור על דיון ענייני בנושא הפגיעה בגמלאים.

חברות הכנסת קולט אביטל (העבודה) ורוחמה אברהם (הליכוד) נבחרו כסגניות יושב ראש השדולה.

בסיכום הישיבה הוחלט שלאחר הגשת התוכנית הכלכלית לכנסת, תגבש השדולה החלטות לגבי המשך מאבקה. בנוסף, הוחלט להקדים את יום הגמלאי והוא יתקיים לפני הבאת התכנית לקריאה שניה ושלישית.
