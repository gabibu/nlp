

בין שלוש מאות לחמש מאות לוחמים עיראקיים נהרגו במהלך קרב ליד קרבאלה. הפנטגון, בהודעתו על קרב זה הדגיש כי קרב זה הוא הקרב הקרקעי הקשה ביותר במהלך שבעת ימי הלחימה הראשונים.

בין שלוש מאות לחמש מאות לוחמים עיראקיים נהרגו במהלך קרב ליד קרבאלה, כך מדווחים ערוצי הטלוויזיה בארה"ב. הפנטגון, בהודעתו על קרב זה הדגיש כי קרב זה הוא הקרב הקרקעי הקשה ביותר במהלך שבעת ימי הלחימה הראשונים של הלחימה בעיראק. לעומת ההרוגים העיראקיים אין נפגעים בקרב חיילי הקואליציה האמריקאית.

יצוין כי הקרב התחולל בין קרבאללה לנג'אף שמדרום לבגדאד.

שר ההסברה העיראקי, סעיד אל סחאף טען אמש כי בהפצצות האוויריות ובקרבות היבשה שהתחוללו ב-24 השעות האחרונות, נהרגו 16 אזרחים ונפצעו 95.

השר פירט במסיבת עיתונאים שכינס בבגדאד כי שמונה בני אדם נהרגו ו-50 נפצעו במחוז אל-ענבאר, ושישה נהרגו ו-26 נפצעו בשעות הלילה בדרום המדינה. לא התקבלה הבהרה באשר להבדל בין סך ההרוגים והפצועים על פי פירוט המיקומים לבין המספר הראשוני בו נקט.

מזכיר המדינה האמריקני קולין פאוול, אמר בראיון לטלוויזיה הצרפתית (ראיון ששודר אמש), כי המתקפה בהנהגת ארה"ב על עיראק, "נתקלת בקשיים".

"ברור שהיו מספר בעיות", אמר פאוול לערוץ הטלוויזיה "פראנס 3". "כאשר יוצאים לקרב מסוג זה תמיד יהיו מארבים, תקיפות של כוחות לא סדירים, ותמיד יהיו קשיים במקומות מסוימים, כפי שיש כעת בבצרה".

פאוול, שרואיין בוושינגטון, ציין כי העיראקים אינם מפגינים התגוננות עקבית ברחבי המדינה, אולם לעומת זאת אמר כי הוא בטוח באסטרטגיה של הקואליציה, "אני משוכנע לחלוטין בנפילת המשטר ובשחרור בגדאד".

רמטכ"ל צה"ל בתקופת מלחמת המפרץ הקודמת רב אלוף במיל. דן שומרון אומר כי ההדגשה על העיכובים בהתקדמות הכוחות האמריקאיים נובעת בסך הכול מרדיפת רייטינג, כהגדרתו. "יש להבין כי הערכות הכוחות האמריקאיים לכל סוג של תקיפה, קונוונציונאלית או לא, חייבה אותם להצטייד באמצעים כבדים ומכבידים שהקושי שהם מוסיפים ללחימה בא לידי ביטוי בעיקר בימים אלה של התקדמות קרקקעית".

מזכיר ההגנה האמריקני דונלד רמספלד אמר אתמול כי בידי ארה"ב מידע לפיו העניקה איראן בעבר מקלט לחיילים עיראקים, סיוע שלדבריו "אינו עוזר למלחמה בהנהגת ארה"ב".

רמספלד אמר את הדברים בתגובה לשאלה אם יש חיילים הקשורים לממשלה האיראנית, השוהים בעיראק בימים אלה.

"אנו יודעים שיש כוחות הנתמכים על ידי האיראנים. אלה הם עיראקים שקיבלו בעבר תמיכה ומקלט באיראן", אמר רמספלד, שהגדיר את המעשה והגישה כ"לא עוזרים".
