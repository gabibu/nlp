

לראשונה בתולדותיו סיים הבנק הבינלאומי שנה בהפסד. בשנת 2002 הפסיד הבנק 66 מיליון שקלים, לעומת רווח נקי של 176 מיליון  בשנת 2001. כך נמסר במסיבת עיתונאים שקיימה אתמול הנהלת הבנק בבית סוקולוב בת"א לסיכום שנת 2002.

מנכ"ל הבנק דוד גרנות מסר כי עיקר ההפסד בשנת 2002 נבע מהרבעון הראשון של השנה. לדברי גרנות, ברבעון האחרון של השנה התהפכה המגמה והבנק עבר לרווח נקי של 35 מיליון ש"ח, לעומת 14 מיליון ש"ח ברבעון המקביל של 2001.

לדברי גרנות, נבע ההפסד השנתי מהפרשה חסרת תקדים לחובות מסופקים, הפרשה שהגיעה ברבעון הראשון בלבד ל- 305 מיליון ש"ח ובמשך השנה כולה ל- 864 מיליון ש"ח. הפרשות הענק החלו כבר במחצית השנייה של 2001, ומסתכמות מאז ב- 1.4 מליארד דולר.

גרנות מסר כי ההפרשה הגדולה לחובות נבעה מקשייהן של מספר חברות ענק שהבנק מימן, בעיקר חברות מתחום התקשורת, קשיים לעמוד בהחזר חובותיהן בשל ההאטה הכלכלית החריפה והמתמשכת במשק. החברות שחובותיהן הסבו את עיקר ההפסד לבנק הבינלאומי בשנת 2002 היו חברת הכבלים "תבל", UPC - אחת מבעלות השליטה בתבל ומחברות הכבלים הגדולות באירופה ובזק.

יו"ר הבנק שלמה פיוטרקובסקי אמר כי בכוונת הבנק להמשיך ולהשקיע בחברות התקשורת, תוך כדי הפקת לקחים מהפסדי השנה האחרונה. לדבריו, מתן האשראי כיום נשקל בזהירות גדולה יותר והדרישה להון עצמי גבוהה יותר כיוון שעלתה רמת הסיכון.

לדברי מנכ"ל הבנק הבינלאומי, חלה ירידה גם בפיקדונות הציבור, אשר הגיעו בסוף 2002 לקצת יותר מ- 56 מיליון ש"ח, כ- 6 וחצי מיליון שקלים פחות מאשר בסוף השנה הקודמת, ירידה של 10.6%. גרנות תולה ירידה זו בין היתר בהעברות כספים לחו"ל כתוצאה ממצב המשק. עם זאת, הונו העצמי של הבנק נשחק ב- 23 מיליון  ל- 3300 מיליון ש"ח בסוף השנה, שחיקה נמוכה, לדבריו, ביחס לנתונים.

יש לציין כי על אף ההפסדים גדלו הוצאות השכר של הבנק בשנה החולפת באחוז והגיעו ל- 719 מיליון ש"ח. משכורתו החודשית בממוצע של מנכ"ל הבנק הבינלאומי דוד גרנות, ללא הוצאות נלוות, הסתכמה ב- 188,416 ש"ח. בחישוב שנתי הגיעה משכורתו ליותר משני מיליון ומאתיים ששים אלף שקלים. שני המשנים למנכ"ל דוד עוזיאל וזאב גוטמן השתכרו בין 93 ל-103 אלף ש"ח בחודש ללא הטבות וללא הוצאות נלוות, ובחישוב שנתי למעלה ממיליון ומאה אלף שקלים כל אחד. עם זאת ציין המנכ"ל גרנות כי הבנק נמצא במגמת התייעלות ובניסיון לשמור על רמת הוצאות נמוכה וקבועה.

במסגרת פרסום הדו"ח השנתי פרסם הבנק הבינלאומי נתונים על פרויקט "הזנק", פרויקט חברתי שהבנק מממן בשיתוף פעולה עם מכון סאלד. הפרויקט פועל, לדברי הבנק, ב-21 מוקדים בארץ, ובמסגרתו מקבלים 1900 תלמידי תיכון בפריפריה סיוע מהבנק, המתבטא בהכנתם לבחינות הבגרות. על פי הנתונים שמסר הבנק, למעלה מ- 90% מהתלמידים שלקחו חלק בפרויקט עברו בהצלחה את בחינות הבגרות בשנה האחרונה.
