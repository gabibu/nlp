

מועצת קריית טבעון טוענת כי רשות הטבע והגנים החלה להקים שער בכביש המוליך אל אתר העתיקות בית שערים, שער אשר ימנע גישה חופשית אל פסל השומר האגדי אלכסנדר זייד, שעל גבעת שייך אברק, הסמוך לגן הלאומי בית שערים.

מועצת קריית טבעון טוענת כי בני משפחת זייד הביעו את התנגדותם להקמת הגדר. המשפחה ביקשה מראש המועצה האזורית שמואל אבואב שיסייע לה בדבר, וזה שיגר מכתב למנכ"ל רשות הטבע והגנים אלי אמיתי.

"עשרות שנים מהווה פסל השומר, על סוסו, נכס צאן ברזל, שלמרגלותיו התחנכו ומתחנכים מאות אלפי ילדים, בני נוער ומבוגרים. הפסל הוא סמלו המובהק של המעשה הציוני בישראל ב-120 השנים האחרונות. עשרות בשנים הוא לא רק אנדרטה לעברה המפואר של אגודת השומר, אלא גם יעד חינוכי ואתר עלייה לרגל", כך אבואב במכתבו. עוד הוא הוסיף כי מדי שנה מתקיימים סמוך לפסל טקסי השבעה של תנועות נוער ופעולות הסברה אודות מורשתו ההיסטורית של עם ישראל, וכי בני נוער נפגשים שם עם בני משפחת זייד, המתגוררים סמוך לפסל, ושומעים מהם על אגודת השומר.

אבואב הזהיר כי אם תמומש כוונת הרשות יקטן מאוד מספר המבקרים באתר, המגיע כיום לכ-100,000 איש בשנה. עוד נמסר כי לפני כארבע וחצי שנים התכוונה רשות הטבע והגנים לגדר את האתר, אך חזרה בה מכוונתה זו.

מרשות הטבע והגנים נמסר בתגובה כי אתר פסלו של זייד יגודר כדי למנוע לכלוך במקום. לדבריהם, נציג ממשפחת זייד הגיע להסכמה עם רשות הטבע והגנים, לפיה לא ייגבה כל תשלום בכניסה לפסל.
