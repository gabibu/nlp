

על-פי הוראת שר התחבורה אביגדור ליברמן התקיים אתמול מבצע פתע לבדיקת אוטובוסים המסיעים תלמידים בעיר חדרה.

נציגי משרד התחבורה ונציגי משטרת חדרה התייצבו בכניסות לעיר, ביציאות מהעיר וליד בתי הספר השונים בחדרה, ובדקו ליקויי בטיחות באוטובוסים המסיעים תלמידים.

מבצע אכיפה זה נעשה במסגרת פעולותיו של שר התחבורה אביגדור ליברמן במלחמה בתאונות הדרכים ובכלי רכב בעלי ליקויי בטיחות אשר נעים בכבישי הארץ.

במסגרת המבצע בחדרה הורדו מהכביש שלושה אוטובוסים. רישיונות הרכב נלקחו משלושת נהגי האוטובוסים. מתברר כי קצין הבטיחות של החברה של אחד משלושת האוטובוסים הורה לנהג שלא לנהוג באוטובוס זה היות ואינו תקין, אך הנהג המשיך ונהג בו למרות ליקויי הבטיחות שבו.

עיקר הבעיות שהתגלו באוטובוסים היו: דליפות אוויר במערכת הבלמים, שעוני-לחץ אוויר לא תקינים, מושבים שאינם מקובעים לגוף האוטובוסים ומושבים קרועים.

מלבד ההורדה מהכביש, כל אחד משלושת האוטובוסים קיבל דו"ח ע"ס 1,000 ש"ח.

לאור המבצע יזומנו בעלי החברות אל המפקח על התעבורה לשם בירור. נהג האוטובוס אשר נהג באוטובוס למרות אזהרת קצין הבטיחות לא יורשה להסיע נוסעים ויזומן לבירור.

בתום המבצע אמר שר התחבורה אביגדור ליברמן: "זהו המבצע הראשון, אך בוודאי לא האחרון. נמשיך במבצעי פתע כאלה בכל רחבי הארץ ללא התראה מראש. אני מצפה מחברות ההסעה השונות לגלות אחריות ולשתף עמנו פעולה. הילדים הם של כולנו, ואנו נושאים באחריות לבטיחותם".

השר הוסיף כי מסקנות המבצע יובאו לדיון בישיבה השבועית שהוא מקיים בנושא בטיחות בדרכים ביום חמישי הקרוב.
