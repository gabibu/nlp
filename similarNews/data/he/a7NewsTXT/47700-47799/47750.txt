

תייר אמריקני יהודי-חרדי, הותקף באחד מהרחובות ההומים של ברלין, כאשר עוברי אורח המומים צופים במחזה.

היהודי, תייר באירופה, טייל במוצאי שבת בשדרות קורפורשטנדאם במרכז ברלין, כאשר הותקף והוכה בפניו על ידי ארבעה צעירים, כך דווח היומון "דרטאגשפיגל".

היהודי לא נפצע קשות בתקרית, האחרונה ממספר תקריות בה היו מעורבים יהודים חרדים בבירת גרמניה, בחודשים האחרונים.

לפני כשנה הותקפו והוכו שני יהודים חרדים במרכז ברלין. שבועות ספורים לאחר מכן הותקפו שתי נשים יהודיות ברכבת התחתית.

במאי 2001 נדונה צעירה עיראקית בת 16 למאסר בבית כלא לנוער, לאחר שהיתה מעורבת בתקיפת רב בעיר.

דובר משטרת ברלין אמר כי "אנו מתייחסים לתקיפה האחרונה ברצינות רבה, בעיקר בתקופה זו של מתח גובר בשל המלחמה בעיראק. על העיר להיות ערה לכל תופעה של אנטי-אמריקניות או אנטישמיות".

קנצלר גרמניה גרהרד שרדר, קרא לגרמנים "להפגין איפוק ושלווה ולהימנע מתופעות של פחד ובהלה". הדברים נאמרו שעה שעשרות אלפי גרמנים יצאו לרחובות בהפגנות ספונטניות נגד המלחמה בעיראק.

גם שר הפנים אוטו שילי הזהיר מפני "הפוטנציאל של טרור שמאלני או אלימות ניאו-נאצית נגד מטרות אמריקניות וישראליות".
