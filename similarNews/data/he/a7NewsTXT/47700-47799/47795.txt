

הממשל האמריקני שוקל להקצות סכום של יותר מ-36 מיליון דולר לבניית שגרירות חדשה בבגדאד, בה יותקנו אמצעי אבטחה מיוחדים, במקרה של הפלת משטרו של סדאם חוסיין, הודיע דובר משרד החוץ בוושינגטון, ריצ'ארד באוצ'ר.

התוכנית כלולה בהקצאת תקציב של 74,7 מיליארד דולר, שהנשיא ג'ורג' בוש יבקש מהקונגרס, כדי לממן את המלחמה, את הסיוע לאוכלוסייה בעיראק ולהגברת בטחון הפנים.

"תהיה זו שגרירות שתייצג את העם האמריקני לאחר שהעם העיראקי ישוחרר", אמר באוצר, שלא ציין אם וושינגטון מתכוונת להשתמש במתחם נציגותה לשעבר, שננטש לאחר מלחמת המפרץ הראשונה, או שמא מדובר במיקום חדש.

השגרירות החדשה תצויד במערך אבטחה מתוחכם ובו מחסומי הגנה מסביב לכל המתחם, גלאי חומרי נפץ וכלי רכב משוריינים, בין היתר.

כן שוקלת וושינגטון להתקין בנציגותה הדיפלומטית מתקנים נגד נשק כימי וביולוגי.

כן נמסר, כי במקרה של הפלת המשטר בבגדאד, משרד החוץ האמריקני יקציב סכום של כ-20 מיליון דולר להקמת נציגות דיפלומטית זמנית בבירה העיראקית.
