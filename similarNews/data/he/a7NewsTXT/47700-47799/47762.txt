

בתום 12 שעות דיון, אשרה הממשלה את תכניתו הכלכלית של שר האוצר בנימין נתניהו. התכנית אושרה לאחר שהשרים ליבני ומופז שהתנגדו לתכנית הסירו את התנגדותם לה, והותירו את שני שרי המפד"ל איתם ואורלב כמתנגדים היחידים.

במהלך הדיונים נעתרו אנשי האוצר לתביעותיה של שרת הקליטה ציפי ליבני שלא לקצץ יותר מעשרים מיליוני שקלים מתקציב מינהל הסטודנטים. קיצוץ שכזה, להערכת השרה, יאפשר את המשך הפעלתו של המינהל.

כמו כן התקבלה בקשתה שכל תקציבי המשרדים הנוגעים לסיוע לעולים חדשים לא יקוצצו יותר מהקיצוץ האחיד שהושת על כל משרדי הממשלה, בשיעור עשרה אחוזים בלבד.

כמו כן נענה האוצר לתביעתה של ליבני להותיר סכום של מאה מיליון ש"ח למתן פתרונות דיור לעולי אתיופיה. השרה ליבני לא הצליחה למנוע את ביטול מענקי המשכנתאות לשאר המגזרים.

שר הבריאות דני נווה הסיר את התנגדותו לאחר שהאוצר הוסיף לתקציב משרדו 20 מיליון ש"ח לרכישת תרופות בסל הבריאות.

שר הביטחון שאול מופז הצטרף כאמור גם הוא למצדדים מתכנית לאחר שחלק מהשגותיו עליה התקבלו.

יו"ר שינוי, שר המשפטים יוסף לפיד, בירך על התוכנית הכלכלית ואמר, כי זהו הצעד הנכון להצלת המשק ולצמיחה מחודשת. במהלך הישיבה פנה לפיד לראש הממשלה וביקש למנוע פגיעה בתקציב התרבות. "ישבתי איתך בקונצרטים רבים והפגיעה בתקציב התרבות, שהוא תקציב אפסי, פוגעת בלב ליבה של הציוויליזציה הישראלית", אמר לפיד לשרון.

חברו לסיעה, שר הפנים אברהם פורז, הצליח לבטל את כוונת האוצר לדחות את הבחירות לרשויות המקומיות והם יתקיימו במועדן- בסוף אוקטובר השנה. כמו כן הוסכם כי תהליך איחוד הרשויות המקומיות יחל יחד עם הרפורמה הכלכלית ויתקיים הליך שימוע שבו יוכלו הרשויות המקומיות להעלות את טענותיהם נגד האיחוד. כמו כן הגיע פורז להסכמה עם האוצר על העלאת הארנונה ב-3.2 אחוז ולא ב-5 אחוזים כפי שנקבע בתחילה בתוכנית הכלכלית.

בסיומו של הדיון על ההצעה אמר שר האוצר כי כעת, לאחר שהתקבלה ההצעה, יש לזכור כי אין מדובר בתוכניתו שלו אלא בתוכנית של ממשלת ישראל כולה, כפי שהדגיש ראש הממשלה שרון, וככזו הרי שעל כל השרים האחריות ליישומה ולהצלחתה.
