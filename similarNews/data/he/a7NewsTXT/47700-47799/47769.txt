

בשנת 2002 חלה עלייה של 5% בכמות הפניות של חיילי מילואים לנציב קבילות החיילים. עלייה של 33% הייתה בקבילת חיילי מילואים בנושאי ועדות רפואיות, ועלייה של 29% נרשמה בקבילות חיילי מילואים על "אי-סדר במשרדי הקישור", כך עולה מדו"ח נציב קבילות חיילים מס' 31, שפורסם אתמול.

על פי הדו"ח עולה כי במספר הכולל של קבילות שהגישו חיילי סדיר וחיילי מילואים כאחד חלה בשנת 2003 עלייה של אחוז אחד בלבד. ב-2002 התקבלו בסך הכל במשרדי הנציב 7,206 קבילות. 22% מהקבילות נגעו לנושאים הקשורים ליחס המפקדים לכפופים להם, 16% מהקבילות נגע לשירות מילואים ו-7% מהקבילות נגעו לטיפול רפואי.

יש לציין כי 51% מהקובלים הם חיילי חובה, 32% מהקובלים הם אנשי מילואים ו-12% מהקובלים הם אנשי צבא קבע. 4% מהקובלים עשו כן בעילום שם או שהיו צעירים לפני שירות (מלש"בים).

אחד מממצאי דו"ח נציב קבילות החיילים נוגע לפעילות המבצעית האינטנסיבית בשטחים. לדברי הנציב תת-אלוף (מיל') עוזי לב-צור, פעילות אינטנסיבית זו מביאה מפקדי פלוגות ומפקדי גדודים להכריז שכדי לעמוד במשימות הצבאיות אי אפשר להעניק לחיילים אפילו שש שעות שינה ביממה.
לדברי הנציב, הדבר גורם לשחיקה במוטיבציה, לאיכות מקצועית פחות טובה בפעילות המבצעית ולסבירות גבוהה של תקלות ושל תאונות.

נציב הקבילות התריע גם בנושא כלכלי. לדבריו, מזה שלוש שנים אין תוספת יוקר במשק, דבר שגורם לכך שבשנים אלה לא קיבלו חיילי הצבא הסדיר תוספת למשכורתם.

הנציב ממליץ לעדכן את שכר החייל בצמוד למדד ולא בצמוד לתוספת היוקר.

על-פי בדיקת קצין הקבילות, התייקרו בשלוש השנים האחרונות מחירי המצרכים לחייל ב- 10% לפחות.
מהדו"ח עולה גם כי לפני כמה שבועות הפסיק צה"ל את הנוהג להוציא לנופש חיילים במתקנים של האגודה למען החייל בשל מצוקת תקציב. כמו כן הפסיק צה"ל להוציא לנופש בבתי מלון פקידים ביחידות השדה, לוחמים ביחידות מובחרות וטייסים.

יש לציין כי לפני שבועיים, בהתערבות שר הביטחון, חזר צה"ל והחל לשלוח מחדש חיילים וקצינים לנופש עד ל-1 באפריל. בינתיים לא ברור אם יהיה אפשר להמשיך ביזמה המבורכת גם אחרי תאריך זה.
בתשובה לשאלה בנושא אמר אתמול נציב קבילות החיילים תת אלוף (מיל') עוזי לב צור כי הנופשים לחיילים ולקצינים "חשובים מאוד להמשך רציפות הלחימה, בייחוד מפני שצה"ל עדיין לוחם בשטחים".

ממצאי הדו"ח מעלים גם כי בשל הלחימה בשטחים נפגעו בשנה האחרונה חופשות מתוכננות לחיילים.
עוד נודע אתמול כי המטה הכללי של צה"ל, בראשות הרמטכ"ל רא"ל משה (בוגי) יעלון, דן לפני כשבועיים בפגיעת המצב הכלכלי הקשה במשק בחיילי צה"ל ובדרכים לטיפול בנושא. לאחר דיון זה נמסר כי בקרוב אמורה להיעשות עבודת מטה בצה"ל, ובמהלכה אמורים להתבצע שינויים בפקודות ובקריטריונים על פיהם מטפל צה"ל בחיילים שמשפחותיהם במצב כלכלי קשה.

יש לציין כי בצה"ל יש מערך מסודר של תשמ"ש (תשלומי משפחה) שצה"ל מעניק לחיילים ממשפחות מעוטות יכולת. צה"ל גם משתתף בשכר דירה לחיילים בודדים ומסייע לחיילים ממשפחות חד הוריות וממעמד סוציו-אקונומי נמוך. אך המשבר הכלכלי בארץ מביא חיילים רבים נוספים, שנחשבו פעם לבנים ממשפחות במעמד הביניים שמצבן טוב יחסית, לבקש סיוע מצה"ל. מערך הת"ש (תנאי השירות) של צה"ל לא ערוך היום בצורה טובה לתת מענה לבעיה.

כאשר נשאל תת אלוף (מיל') עוזי לב צור, נציב קבילות החיילים, במסיבת העיתונאים שבה פורסם הדו"ח השנתי בנוגע לבעיה הוא אמר כי "הצבא יודע לטפל בחיילים ממעמדות הביניים, אך הצבא לא יודע לטפל בחיילים שבשל המצב הכלכלי נקלעים למצוקות, דבר הפוגע בקשב שלהם ובמוטיבציה לשירות".

נציב קבילות חיילים פירט ואמר כי בשנת 2002 חלה עלייה במספר החיילים המבקשים למלא טופס "55", שתכליתו שינוי מקום שירות מיחידות שדה ליחידות הקרובות לביתם. כמו כן חלה עלייה במספר הנפקדים והעריקים, שלפחות את חלקה, כך טוען לב צור, אפשר לייחס להחמרה במצב הכלכלי.
