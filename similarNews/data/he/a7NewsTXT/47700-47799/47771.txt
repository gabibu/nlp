

חברת הכנסת נעמי בלומנטל הגיעה היום לדיון בוועדת הכנסת שכונסה לדיון מקדים לקראת הסרת חסינותה בעקבות החשדות המופנים כלפיה בפרשת מלון 'סיטי טאוור'.

כתבנו חגי סרי לוי מדווח כי במהלך הדיון טען היועץ המשפטי לממשלה כי בלומנטל לא הגישה לו בקשה לשימוע, ועל כן לא קיבלה את האפשרות למהלך שכזה. לעומת היועץ רובינשטיין טען עורך הדין ווגמן, המייצג את בלומנטל כי נאמר לו שלא יהיה שימוע ועל כן לא ביקש את המהלך.

ווגמן ורובינשטיין נזקקו לתיווכו של חבר הכנסת רוני בראון (ליכוד), לאחר שווגמן הודיע כי לא יהיה זה שיפנה בבקשה ראשונה לשימוע, ורובינשטיין הביע חשש שבקשה כזו מגמתה היא "מריחת זמן" בלבד.

בתיווכו של בראון הוחלט כי בתוך עשרה ימים יקוים שימוע לחברת הכנסת. כתבנו מפרט כי בשל זכות השתיקה עליה שמרה בלומנטל, לא קיימת גרסה שעליה יבוצע מהלך השימוע. אשר על כן ייסוב השימוע על פרשנות ומשמעות מעשיה של בלומנטל. אם ייקבע שאכן עברה במעשים אלה על החוק, יחזור עניינה לוועדת הכנסת שתדון מחדש בהליך הסרת חסינותה. במידה ובעקבות השימוע יוחלט שלא היה בהתנהלותה של בלומנטל רבב חוקי הרי שהעניין יתפוגג.
