

הצבא האמריקני עומד לחשוף בקרוב את מגלה המוקשים המפתיע ביותר, שהגיע ישירות מסן דייגו, קליפורניה. מדובר לא בפצצות מדויקות, במטוסים ללא טייס או בנשק מתוחכם, אלא בדולפין האטלנטי.

בנמל אום קאסר שבדרום עיראק, המוקף בחיילי ארה"ב ובריטניה לאחר ימים ארוכים של קרבות, היו החיילים עסוקים היום בהכנות אחרונות לקראת הגעתו של צוות הדולפינים, שיסייעו לצוללים להבטיח שקו החוף נקי מסכנה לפני שיעגנו בנמל אוניות הסיוע ההומניטרי.

דובר מטעם הצי אמר לכתבים כי שלושה או ארבעה דולפינים יעבדו באום קאסר תוך ניצול הסונאר הטבעי שלהם, בחיפוש מוקשים או מטענים נפיצים אחרים שהכוחות העיראקים הטמינו על קרקעית הים.

"הם הוטסו במטוס מיוחד. אנו מחזיקים אותם במיכלים עם כמות מים מסוימת, והנסיעה עברה עליהם בשלום. הם יקבלו אוכל ברמה גבוהה, וכן ויטמינים, ויצאו לעבודה מהמיכלים בהם הם משוכנים", אמר הדובר.

הדובר הוסיף ואמר כי הדולפינים אולפו שלא לשחות לעבר המוקשים, אלא להניח סמן במרחק מסוים מהם, ובכך למזער ככל האפשר את הסכנות הנשקפות להם.
