

כוחות הבריטים המכתרים את העיר בצרה שבדרום עיראק, היו מעורבים ותמכו במרי אזרחי בעיר המהווה מרכז שיעי רב חשיבות, כך דווח הערב ברשת הטלוויזיה של ה-BBC.

דובר בריטי בכווית אמר כי "יש מעין תסיסה בבצרה". פרטים נוספים לא נמסרו.

יחידות הצבא הבריטי הפציצו מעט לפני כן את אזור בצרה, העיר השניה בגודלה בעיראק, בניסיון להוציא מעמדותיהם המוסוות את הטנקים והכלים הארטילריים העיראקים.

בתקופת מלחמת המפרץ (1991), התעורר בבצרה מרי נגד משטר סדאם חוסיין, אולם זה דוכא באכזריות כאשר כוחות בעלות הברית משקיפים מבלי לפעול.

אם הדווחים בעניין המרי נכונים, נראה כי מדובר הפעם בעידוד משמעותי למערכה בהנהגת ארה"ב.

מקור צבאי בריטי בבצרה, מסר כי לא ידוע דבר על התקוממות אזרחית בעיר.
