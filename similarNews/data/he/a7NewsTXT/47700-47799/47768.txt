

ביום ראשון הבא יפסיקו מגדלי העופות את שיווק הביצים. מזכיר ארגון מגדלי העופות בניהו מנדל הודיע כי ההפסקה באה בעקבות התעלמות הממשלה מהתביעה לעדכן את מחירי הביצים.

לדבריו, המגדלים החליטו לנקוט צעד קיצוני ולהפסיק לשווק ביצים, שבועיים לפני חג הפסח, זאת לאחר שבמשך חודשים רבים לא נענו כל פניותיהם אל שרי הממשלה לטפל בעניינם.

מזכיר ארגון מגדלי העופות אמר כי מחיר הביצים עודכן לאחרונה לפני ארבע שנים, בפברואר 1999. יתירה מכך, לפני שנה וחצי הורידו המשווקים את המחיר שהם משלמים למגדלים ב-0.9 אגורות בשל טענתם שנגרמים להם הפסדים.

לדברי מזכיר ארגון מגדלי העופות, עדכון מחירי הביצים הוא מחויב המציאות. בשנה האחרונה חל פיחות חד בשער השקל, פיחות שייקר את עלויות המזון למטילות. בנוסף, לאחרונה הוציאו השירותים הווטרינריים במשרד החקלאות הוראה המחייבת לחסן את כל האפרוחות הבוקעות במדינת ישראל נגד מחלת הסלמונלה. חיסון האפרוחות חשוב ביותר משום שהוא מבטיח את בריאות הצרכנים, אך המגדלים אינם מסוגלים לממן אותו, אמר בניהו מנדל. צירוף כל הגורמים האלה מחייב עדכון מחירי הביצים ב-2.5 אגורות. לדברי בניהו מנדל, מדובר בסכום שאינו משמעותי לצרכנים, אולם עבור מגדלי העופות זהו ההבדל בין היכולת להתפרנס לבין הפסד כספי.

עוד נמסר כי ארגון מגדלי העופות הציג את הנתונים בפני כלכלני משרד החקלאות וזכה לתמיכת אנשי המשרד בתביעה לעדכון המחירים. למרות זאת, כל הפניות לשרת החקלאות לשעבר ציפי ליבני, לשר האוצר לשעבר סילבן שלום ולשר האוצר כיום בנימין נתניהו לא נענו. לכן החליטה מזכירות ארגון מגדלי העופות לפתוח בהשבתת השיווק עד לעדכון המחירים.
