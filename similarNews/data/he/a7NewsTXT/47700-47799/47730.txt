

ראש ממשלת בריטניה טוני בלייר ייצא ביום רביעי לארה"ב לפגישות עם נשיא ארה"ב ג'ורג' בוש, בקמפ דייויד, ועם מזכ"ל האו"ם קופי אנאן בניו יורק ביום חמישי.

בלייר אמר לכתבים בלונדון, כי ידון עם הנשיא בוש ועם מזכ"ל האו"ם קופי אנאן לא רק בהתקדמות מהלכי המלחמה, אלא גם בפרוייקטים הומניטריים ובעתידה של עיראק.

"בפגישות יידונו המצב ההומניטרי וכן נושאים חשובים וסבוכים הנוגעים לעידן שלאחר סדאם. אדון עם הנשיא בוש לא רק במבצע הצבאי, אלא גם בדרכים להביא את אמריקה ואת אירופה למצב שבו יעבדו יחדיו, כשותפים ולא כיריבים".

לדבריו, בין בריטניה ובין ארה"ב שוררת הסכמה כי על האו"ם למלא את התפקיד העיקרי בעיראק שלאחר המלחמה.

עוד הפנה בלייר מסר של תמיכה בעם העיראקי המתנגד למשטרו של סדאם, באומרו כי הוא מגלה הבנה על שהם אינם עומדים בהמוניהם לצידם של הכוחות האמריקניים והבריטיים. "איכזבנו אותם בעבר, כאשר הם היו משוכנעים שנדיח את סדאם. אך המסר שלי אליהם היום הוא שאין לנו כל כוונה לנטוש אותם. סדאם ומשטרו יודחו, ולעיראק צפוי עתיד חדש".

בלייר אמר עוד, כי כוחות הקואליציה הפועלים בעיראק זכו ל"הישגים עצומים" מאז החלו הקרבות לפני חמישה ימים, אך במלחמה נדרשים זמן והתמדה. "לא הופתעתי מההתנגדות העיראקית ואף אחד לא צריך היה להיות מופתע מכך. אני מצפה שתהיה התנגדות לאורך כל המלחמה ועד לסופה. וזו צפויה להיות מלחמה ארוכה, ויידרש לה זמן, התמדה, כשרון, נאמנות ומקצועיות", ציין.

עוד אמר, כי לבריטניה אין כוונה לשגר כוחות נוספים למפרץ הפרסי, והדגיש כי הכוחות המתקדמים לעבר בגדד, עושים זאת בדיוק על פי המתוכנן והמצופה.
