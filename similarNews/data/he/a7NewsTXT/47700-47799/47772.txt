

שופט בית משפט השלום בתל אביב חנן אפרתי החליט אתמול שלא להחזיר רכוש שהוחרם לאדם שהורשע בגניבת יודאיקה ושברח מהארץ, אף שגזר הדין שניתן לו לפני כשנה הורה להחזיר לו את הרכוש.

על הנאשם אהרון סטפנסקי נגזרו לפני כשנה שלושה חודשי מאסר בפועל ועוד 15 חודשי מאסר על תנאי למשך שלוש שנים. נקבע שסטפנסקי ירצה את עונשו בעבודות שירות בבית החולים איכילוב. כמו כן הטיל השופט חנן אפרתי על סטפנסקי קנס של 50 אלף שקל, אולם הוא קבע כי יוחזר לידיו של סטפנסקי רכוש שהוחרם ממנו כאשר נעצר.

לאחר קביעת גזר הדין היגר סטפנסקי לארה"ב ולא ריצה את עונשו בעבודות שירות.

השבוע, ביום שני, דן השופט אפרתי בעתירתו של סטפנסקי לקבל לידיו את הרכוש שהוחרם ממנו.
לטענת סטפנסקי, הוא לא קיבל עדיין את הרכוש בחזרה, למרות החלטתו של השופט מהשנה שעברה. העותר שכח רק פרט אחד, לדברי השופט: הוא פשוט לא התייצב לעבודות השירות שנגזרו עליו, ויצא מן הארץ.

השופט אפרתי דחה את העתירה שהגיש עורך הדין עמית בר. לדברי השופט, העתירה "נעדרת תום לב, יושרה ומוסריות" והעותר אינו בא בידיים נקיות כיוון שהוא דורש את יישומו של גזר הדין בעניין השבת הרכוש המוחרם, אך מתחמק מביצוע גזר הדין בכל הקשור לעבודות השירות, כך לפי פסיקת השופט.

השופט אפרתי פסק כי העותר "מתעתע בבית המשפט" וכי הרכוש יושב לו רק לאחר שיבצע את העונש שנגזר עליו.
