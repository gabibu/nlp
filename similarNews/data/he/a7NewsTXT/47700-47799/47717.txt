

כוחות הצבא הבריטיים הצליחו לבלום ניסיון של כ-50 טנקים וכלי רכב משוריינים עיראקיים לצאת את פרברה הדרומי של בצרה, כך מסר קצין בריטי בכיר מה "צי המלכותי".

כוחות הצבא הבריטיים הצליחו לבלום ניסיון של כ-50 טנקים וכלי רכב משוריינים עיראקיים לצאת את פרברה הדרומי של בצרה, כך מסר קצין בריטי בכיר מה"צי המלכותי", לדבריו, כוח שריון בריטי מגובה במסוקי תקיפה, הצליח להשמיד טנקים עיראקיים רבים במהלך קרבות עזים שהתנהלו ביום שלישי בבוקר בדרום עיראק.

כוחות הקואליציה הצליחו לבסס היום את שליטתם המלאה באום-קאסר, עיר הנמל הקטנה במפרץ הפרסי, וקצין בריטי בכיר הודיע: "אום-קאסר נמצאת כעת תחת שליטה מלאה, לאחר שהעיר נוקתה לחלוטין מכיסי התנגדות".

עיראקים חמושים שהיו מבוצרים בעיר, ניהלו קרבות עזים נגד הכוחות האמריקניים והבריטיים, אשר הופתעו מכיסי ההתנגדות העזים בעיר הנמל האסטרטגית הקטנה, כ-460 ק"מ מדרום לבגדד. הקרבות התנהלו מאז יום חמישי ה-20 במארס, וכאמור לאחר חמישה ימי קרבות, נכנעה העיר והיא כעת בשליטת הכוחות האמריקניים והבריטיים.

עם זאת, הכתבים הזרים עדיין לא הורשו להיכנס לתוך העיר, והם אינם יכולים בשלב זה לדווח על המתרחש בעיר.

שלטונות עיראק מונעים מהאוכלוסיה להימלט חרף ההפצצות העזות, כך סיפרה פליטה עיראקית, שהגיעה היום לירדן.

מקורות בארגון הומניטרי בינלאומי מסרו כי האשה, בת 70 ממוצא לבנוני, סיפרה כי בעלה וילדיה ניסו להימלט מבגדד, אך השלטונות מנעו זאת מהם, כפי שהם מונעים תנועה של כל אזרל עיראקי מחוץ לבירה.

לדבריה, היחידים המורשים לצאת את בגדד, נדרשים להציג ביציאה מהבירה "תעודת מעבר", אך העיראקיים אינם יכולים להשיגה.

יצויין, כי בימים האחרונים לא הגיע אף פליט לגבול ירדן-עיראק או לגבול עיראק-סוריה, וזאת למרות שסוכנות האו"ם לענייני פליטים ציפתה למאות אלפי פליטים, והקימה בשטחן של סוריה וירדן מחנות פליטים, אך אלה נותרו עד כה ריקים.

סוכנות האו"ם לענייני פליטים מעריכה אף היא, כי "אף פליט לא הגיע למעברי הגבול בשל ההפצצות, ומשום שנראה כי שלטונות עיראק מונעים מהם לצאת את המדינה".

נהגי משאיות שהגיעו מעיראק לירדן, סיפרו כי לאורך 500 ק"מ של הכביש המוביל מבגדד לגבול הירדני, "ישנם הרבה מאד שלדים של מכוניות שרופות נטושות בצידי הדרך".

קצין אמריקני בכיר אמר היום, כי כ-500 חיילים עיראקיים נהרגו בקרבות שהתנהלו ביומיים האחרונים בין כוחות הצבא העיראקיים ובין דיוויזיית החי"ר השלישית האמריקנית, העושה דרכה לבגדד.

הקצין, קנט פרסטון, מפקד על דיוויזיית החי"ר השלישית של הצבא האמריקני, הכוללת גם יחידות לוגיסטיקה ושריוניות, העושה דרכה לבירה העיראקית, נמצאת כעת במבואות העיר כרבלה, כ-80 ק"מ מדרום לבגדד.

לדברי פרסטון, כוחות הצבא האמריקניים נתקלו בדרכם ב"טנקים עיראקיים וסוללות נ"מ רבות וכן בכמות עצומה של נשק, תחמושת וציוד צבאי מסביב לעיר נג'אף. זה יכול היה להיגמר לא טוב ולהיות מאוד מכוער, אבל התרשמתי שהם לא ממש חדורי מוטיבציה. התרשמנו שרבים מהחיילים העיראקיים פשוט רוצים לחזור הביתה בשלום, ורבים מהם במורל ירוד".

משנשאל כיצד הוגדרה מטרת הדיוויזיה שעליה הוא מפקד, אמר פרסטון: "בגדד היא היעד ואנו מתקדמים אליה צעד אחר צעד".
