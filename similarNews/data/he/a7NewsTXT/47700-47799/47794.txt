

המשרד לביטחון פנים של ארה"ב הורה לקיים סיורים אוויריים כל העת מעל לניו-יורק, מחשש לפעולות תגמול בעקבות המתקפה בעיראק, כך דיווחו היום העיתונים האמריקנים.

ההוראה באה לחדש את מבצע האבטחה בעקבות הפיגועים ב-11 בספטמבר 2001, שהופסק כעבור שנה.

מסוקי "בלק הוק" ומטוסים קטנים מדגם "ססנה", החלו לסייר אתמול על פני שטח ברדיוס של 80 ק"מ משלושת שדות התעופה המסחריים של העיר. כלי הטיס ממריאים מנמלי התעופה לה-גוארדיה, קנדי וניוארק.

ההחלטה נתקבלה בעקבות מידע מודיעיני, לפיו אל-קאעידה ינסה לבצע פיגוע במהלך המלחמה בעיראק. כן מסרו המקורות, כי הרשת של אוסאמה בן לאדן, רואה עדיין בניו-יורק מטרה בעלת עדיפות ראשונה.

כלי הטיס העורכים את הסיורים אינם חמושים, אך הם בקשר מתמיד עם מטוסי קרב, החונים בסביבה.
