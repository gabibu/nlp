

בית משפט בבלגיה האשים ביום שלישי את ראש ממשלת צרפת לשעבר אדית קרסון במעשי מרמה, הפרת אמונים וזיוף מסמכי תאגיד, ארבע שנים לאחר התפוצצות הפרשה שהסעירה את צרפת ואת הפרלמנט האירופי.

כתב האישום שהוגש נגד קרסון מתייחס לאירועים שהתרחשו בשנים 1995-1999 בעת בה עמדה בראש הנציבות האירופית לחינוך ומחקר. נגד קרסון ובכירים נוספים בנציבות עלו חשדות למעשי מרמה, ונגד כמה מהם הוגש סעיף אישום נוסף על שוחד.

החקירה נגד קרסון נפתחה בעקבות תלונה שהגישה צירה בלגית בפרלמנט האירופי, נלי מאאס. המשטרה חקרה חשד ולפיו קרסון וחשודים נוספים בפרשה, שילמו משכורות פיקטיביות לאנשים שלא היו הועסקו על-ידי הנציבות האירופית. בין השאר נטען כי קרסון שילמה לידיד קרוב, רופא שיניים בשם רנה ברטלו, משכורות פיקטיביות בסך כולל של כ-150 אלף אירו. כמו כן, נטען לניהול כושל של התוכנית האירופית להכשרה מקצועית "ליאונרדו".

בתום חקירה ראשונית, ולאחר שהחלו להיאסף ראיות בפרשה, החליטה הנציבות האירופית, בפברואר 2000, להסיר את חסינותה של קרסון, לבקשת שופט חוקר בלגי שביקש לזמנה לחקירה בנושא.

כעת, משהוגש נגדה כתב האישום, תוכל קרסון להכין את כתב ההגנה ולשם כך יעמדו בפניה כחודשיים. אם יימצא כי אין די בהסברים שיסופקו בכתב ההגנה, יהיה רשאי בית המשפט האירופי (CEJ) לפתוח נגדה בהליכים משפטיים ולשלול ממנה בין השאר את הפנסיה שהיא מקבלת מידי חודש מהנציבות האירופית, והעומדת על כמה אלפי אירו מידי חודש.
