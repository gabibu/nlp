

חברת התעופה בריטיש איירווייס מחדשת את טיסותיה לישראל החל מיום שישי הקרוב ותפעיל שוב בקו אל ומאת ישראל את המטוס מדגם בואינג 777.

נזכיר כי ערב הלחימה בעיראק, ביטלה החברה את הטיסות לישראל. אשתקד ביטלה החברה גם את הפעלת המטוס מדגם 777 והפעילה בקו מטוסי בואינג מדגם 747. החל ב-28 במרס ועד ל-8 באפריל 2003 תפעיל החברה טיסה יומית אחת מתל אביב ללונדון ואחת בקו מלונדון לתל אביב.

בתאריכים 28 ו-29 במרס תפעיל החברה בקו מתל אביב ללונדון, על גבי מטוס 767, את טיסת 164BA הממריאה מנתב"ג בשעה 17:50 ובקו מלונדון לתל אביב את טיסת 165BA הממריאה מלונדון בשעה 09:00.

בין התאריכים 30 במרס וה-9 באפריל תחזור החברה להפעיל את מטוס ה-777 החדיש: טיסה 164BA תמריא מנתב"ג בשעה 16:55 וטיסה 165BA תמריא מלונדון בשעה 09:05.

כתב עתי"ם מדווח כי בכוונת החברה לחזור ב-9 באפריל ללוח הטיסות הסדיר שלה ותפעיל שתי טיסות יומיות בקו תל אביב לונדון ושתי טיסות יומיות בקו מלונדון לתל אביב.

בריטיש איירווייס תחזור להפעיל בכל הטיסות בקו תל אביב-לונדון-תל אביב את מטוסים בשלוש מחלקות: ראשונה First מחלקת עסקים Club World ומחלקת תיירים World Traveller.

לדברי המנהל המסחרי של בריטיש איירווייס ישראל, ספנסר הנלון, ההחלטה לחדש את הטיסות לישראל היא בעצה אחת עם גורמי הבטחון של החברה אשר נמצא במגע יומיומי עם השלטונות הבריטיים. הוא הוסיף כי "בטיחותם וביטחונם של נוסעי החברה ועובדיה עומדים בראש סדר העדיפות שלה".
