

נדאל נגנגיה, ראש התנזים בג'נין, אשר היה מעורב בביצוע והכנוות פיגועים נגד יעדים ישראלים באיזור ג'נין וניסיונות להוציא לפועל פיגועי התאבדות בישראל, נלכד הלילה, במבצע משולב של שירות הבטחון הכללי וכוח צה"ל.

נדאל נגנגיה, בן 31, נשוי + 2, שימש ראש חוליות התנזים הצבאי באיזור ג'נין. נגנגיה היה מעורב ישירות בעשרות פיגועי מטען וירי לעבר כוחות צה"ל באזור ג'נין. כמו-כן, שימש אחראי על גיוס פעילים על חלוקת אמצעי לחימה והכוונת פיגועים. בחודשים נובמבר 2002 וינואר 2003 ניסה נגנגיה להוציא
לפועל פיגועי תופת בישראל, אשר סוכלו בידי כוחות הבטחון. בנוסף, אחראי נגנגיה לרכישת אמצעי לחימה וחומרים לייצור מטענים וחלוקתם לפעילי ארגוני טרור בכל גזרת ג'נין.

עוד נמסר מדובר צה"ל, כי בעצם ימים אלה, שקד נגנגיה על הכוונת פיגועים נוספים בישראל. מעצרו הביא לסיכול המשך פעילותו החבלנים במסגרת התנזים בג'נין. כמו כן נמסר, כי נעצר על-ידי כוח אגוז, אחד מהאחראים לפיגועים סמוך לשקד בשבוע שעבר בו נהרג אזרח ישראלי, ולפיגוע בסניף הליכוד בבית-שאן בו נרצחו ארבעה אזרחים ישראלים.

צה"ל הידק אחה"צ את הכיתור מסביב לערים רמאללה ואל בירה, הפלשתינים דיווחו שכוחות צה"ל סגרו את הכניסות הראשיות, בנוסף לסגירת מחסום קלנדיה המחבר את רמאללה עם מזרח ירושלים.

מצה"ל נמסר כי מדובר בצעדים ביטחוניים בשל התרעות.
