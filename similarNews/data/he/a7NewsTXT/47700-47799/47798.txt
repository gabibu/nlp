

עובדי מע"צ הכריזו על "סכסוך עבודה" בשל החשש שחלק מפעילות מע"צ בנושא פיתוח ואחזקת כבישים בינעירוניים תוצא לגופים זרים.

הכרזה זו של ועד העובדים של מע"צ ובראשם, דוד גבאי, יו"ר הועד הארצי, באה לאחר שנערכו דיונים רבים עם הנהלת מע"צ ומשרד התחבורה, העובדים תחת דרישת משרד האוצר, להוציא פרויקטים ובהם כביש 431 העתידי (ראשון לציון - מודיעין) וסלילת נתיב נוסף, בחלקו המערבי של כביש מס' 1 לתל אביב מאחריות וניהול מע"צ. זאת, למרות שנמסר שמע"צ היא זו שטיפלה בהכנת תשתית הכבישים, הכנת המפרטים, תכניות עבודה וכיוצ"ב, והעברתם לניהול פרטי באחריות משרד האוצר.

לדברי גבאי, זה שלב נוסף, כאוב, בניסיון לרוקן את מע"צ מנכסיה ולהוציא ממנה נתחי עבודה, כפי שנעשה בעבר, עם הקמת חברת כביש חוצה ישראל, אותו תכננה מע"צ. לדבריו, בכך מרוקנים את מע"צ מתוכנה ופוגעים בערכיותה של מע"צ כגוף ציוני וחלוצי, הנדסי ומרכזי בבניית המדינה ובסלילת כבישים ברחבי הארץ, דברי גבאי.
