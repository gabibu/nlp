

לא מעטים מתושבי גוש קטיף ישלחו יד בנפשם, אם ייעשה נסיון לעוקרם מביתם, אומר ליומן ערוץ 7 אחד מוותיקי גני טל. (צילום: קטיף נט.)

בעקבות החלטות הממשלה והכנסת בשבוע האחרון בעניין ההתנתקות, מתרבות ההתבטאויות בקרב מתנגדי הנסיגה על הצורך למסור את הנפש כדי לעצור את הנסיגה. כל הדוברים מדגישים שהם מתנגדים בתוקף לפגיעה אלימה בחיילים ובשוטרים, אך אינם פוסלים אפשרות שמתנגדי הנסיגה יסכנו את חייהם שלהם לצורך מניעתה.

ראש מועצת מטה בנימין, פנחס לורשטיין, אמר ביומן הצהרים של ערוץ 7, כי ביום פקודה יגיעו לגוש קטיף מאות אלפים, ורבים מהם יהיו מוכנים לסכן את חייהם במעבר בשטח פלשתיני עויין לצורך ההגעה לזירת הפינוי.

שלמה וסרטייל, תושב ותיק בגני טל, שהתראיין אף הוא ביומן הצהרים של ערוץ 7, אמר דברים קשים יותר והעריך שלא מעטים מתושבי גוש קטיף ישלחו יד בנפשם, אם ייעשה נסיון לעוקרם מביתם. "אני משוכנע שכך יקרה", אמר וסרטייל. לדבריו, כ-80 אחוז מתושבי הגוש לא יהיו מוכנים להיכנס למו"מ כלשהו עם מנהלת ההתנתקות.
