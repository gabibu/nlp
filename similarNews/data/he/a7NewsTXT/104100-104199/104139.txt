

2 סיכות תפירה באורך 2 ס"מ כל אחת, הוצאו אתמול בניתוח מורכב שהתבצע בבית החולים 'סורוקה' מתינוק שבלע אותן.


אתמול בשעות הבוקר הובהל תינוק בן חצי שנה למחלקת מיון ילדים ב'סורוקה' לאחר שהיה חשש כי בלע סיכות תפירה.

האם סיפרה כי "תפסה" את בנה הקטן ברגע האחרון כשהוא מכניס לפיו סיכה מכרית סיכות שנשכחה על המיטה עליה שכב.

את הסיכה שעמד להכניס לפיו הצליחה להוציא מידיו, אך את הסיכות האחרות שבלע, כבר היה מאוחר מידי להציל. הילד החל להשתנק והאם מיהרה איתו למיון ילדים.

התינוק הצליח בדרך לא ברורה לשלוף שתי סיכות מכרית הסיכות ששכחו הבנות הגדולות על מיטתו ולהכניס אותן לפיו. סיכה אחת נתקעה בוושט והשניה בקיבה.

באתר המרכז הרפואי סורוקה צויין כי הסכנות במקרה של בליעת עצם זר חד הנן חור בוושט או בקיבה, דרכו יכול העצם הזר להגיע לכלי דם גדול או לאיברים שכנים כגון לב או ריאה, לחרר גם אותם ואף לגרום חלילה למוות.

בניתוח אנדוסקופי (ללא פתיחת הבטן), בו מוחדר צינור גמיש שבקצהו מקור אור, מצלמה מיקרוסקופית מגדילה ומלקחיים, שהיה מסובך לביצוע בשל גילו הצעיר מאוד של התינוק, הצליח ד''ר ברוך ירושלמי, גסטרואנטרולוג ילדים מומחה, בסיועה של גב' פוליאנה שמגר, אחות היחידה לגסטרואנטרולוגיית ילדים, להוציא את הסיכות בלא פגיעה נוספת.

הניתוח התבצע תחת הרדמה מלאה בחדר הניתוח במרכז הרפואי. הילד חש בטוב והוא מאושפז כעת במחלקה לכירורגיית ילדים.

לחץ כאן להגדלה  
