

ישראל חתמה היום על פרוטוקול חדש בהסכם הסחר עם רומניה. מטרת החתימה לאפשר צבירה בין ישראל ורומניה ביצוא לאיחוד האירופי. מדובר בחלק מהשלמת היערכות התמ"ת להרחבת הצבירה הפאן אירופית למדינות הים התיכון.

החתימה נערכה היום במהלך הועדה המעורבת ישראל רומניה במסגרת הסכם החסר החופשי בין המדינות. במשרד התמ"ת מקווים כי בחתימה יהיה אות לפתיחת מו"מ חקלאי להרחבת הליברליזציה בסחר החקלאי בין הצדדים. שיחות ההמשך בנושא זה נקבעו לחודש מרץ ברומניה.

בתמ"ת מציינים כי רומניה הינה במדינת מפתח במזרח אירופה הצפוייה להיכנס לאיחוד האירופי בשנת 2007 ונהנית מפעילות רבה של הסקטור התעשייתי הישראלי. היקף ההשקעות הישראליות ברומניה נאמד בכמיליארד דולר. מטרת המשרד הינה "לייצר תשתית אשר תאפשר לתעשייה הישראלית לחדור להיקפי הפעילות הגדולים המתבצעים כיום ברומניה".

במשרד התמ"ת מבהירים כי במסגרת מערך הצבירה הפאן אירופית, יכולות מדינות החברות במערך זה לחלק את תהליכי היצור בהתאם ליתרונות היחסיים של כל מדינה ועדיין לייצא לשוק יעד במסגרת אותו מערך בפטור ממכס. כיום משתתפות במערך הצבירה הפאן אירופית 32 מדינות אירופיות.

עד לאחרונה הייתה השתתפות מדינות מאגן הים התיכון במערך זה אסורה, אך בחודש יולי, 2003 בכנס שרי הסחר החליט האיחוד האירופי לאפשר גם השתתפות מדינות מאגן הים התיכון במערך זה. פתיחת המערך מתעכבת לפי שעה בגין סרבולים במוסדות האיחוד האירופי בבריסל.

יצויין כי לאחר תיקון ההסכם עם רומניה צפוי משרד התמ"ת לתקן את ההסכם עם בולגריה, מדינה עימה נמצא המו"מ על התיקון בשלבים מתקדמים.

הענף הצפוי להרוויח ביותר מהשתתפות ישראל במערך הצבירה הפאן אירופית הינו ענף הטקסטיל. היקף העסקות לחברות ישראליות כתוצאה מהשתתפות בצבירה הפאן אירופית נאמד בעשרות מיליוני דולר לשנה. הצבירה הפאן אירופית תסייע לתחרותיות תעשיית הטקסטיל ולשימור מאות, אם לא אלפי מקומות עבודה בישראל, מעריכים ומקווים במשרד התמ"ת.
(ש)
