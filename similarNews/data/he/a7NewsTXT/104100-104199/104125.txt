

במהלך 11 שעות חקירתו שב הרב מצגר על טענתו כי התנהלותו בפרשת ההנחות במלון מצודת דוד הייתה כשרה וכשורה.

חקירתו של הרב מצגר התקיימה בלשכתו שבירושלים, אליה הגיעו חוקרי היחידה הארצית לחקירות הונאה. החוקרים הציגו בפניו את המסמכים והנתונים המפנים כלפיו האשמה כאילו קיבל טובות הנאה מבית המלון היוקרתי.

טרם חקירתו של הרב הראשי אספו חוקרי המשטרה מסמכים גם במלון 'מצודת דוד' וגם במשרדי הרבנות הראשית בירושלים, שם ביקשו לברר אם מדובר בהתנהלות שתואמת גם את מעשי קודמיו בתפקיד של הרב מצגר.

במהלך שעות חקירתו הארוכות אתמול נחקרו במקביל גם עוזריו בחדרים סמוכים על מנת שניתן יהיה לבחון את ההתאמה בין הגרסאות.

הרב מצגר שב והבהיר לחוקריו כי על התשלום לאירוחו במלון אמור להיות אחראי משרד ראש הממשלה כאחראי על הרבנות הראשית. זאת כיוון שביקורו במלון נעשה במסגרת תפקידו כרב ראשי. כמו כן הבהיר הרב שלא הוא המטפל בעניינים כספיים והנושא נתון לטיפול עוזריו ובראשם הרב רוזנטל. נזכיר כי באחרונה התבטא רוזנטל לא פעם בקביעה שהאחריות לביקורו של הרב במלון נתונה על כתיפיו שלו בלבד, ולרב מצגר עצמו אין כל נגיעה לעניין.

חוקרי המשטרה הציגו לרב מצגר מסמך פנימי של מלון 'מצודת דוד' ובו אושר כי אמנם שילם סכום של 4500 שקלים על ביקורו בו, אך עם זאת נאמר בו שאירוח הרב היווה חיזוק ליחסי הציבור של המלון. הרב מצגר הבהיר לחוקריו, ובראשם תנ"צ מירי גולן, כי לא היה ידוע לו על המסמך הפנימי ועל האווירה העולה ממנו כאילו הביקור כולו לא נועד אלא לקדם אתך ענייניו של המלון.
(ש)
