

מומים מולדים רבים ניתנים לטיפול ולשיקום בניתוחים אותם ניתן לבצע כבר בחודשי חייו הראשונים של התינוק. דוקטור יעקב בר מביה"ח מדיקל סנטר מפרט.

התפתחות הכירורגיה הפלסטית מביאה לכך שכיום ניתן לטפל במרבית סוגי המומים בגיל צעיר ביותר של שלושה חודשים עד שנה בטרם יגרמו לרך הנולד פגיעות חברתיות וצלקות נפשיות עקב מראהו החיצוני. הניתוחים לתיקון מומים מולדים בדרך כלל כלולים בסל הבריאות ולכן ההורים לא צריכים להכנס להוצאות, מעבר לסבל שנגרם להם ולילדם.

דוקטור יעקב בר, מנתח פלסטי מומחה בבית החולים אמריקן מדיקל סנטר בראשון לציון, מציין ששכיחותם של מומים מולדים משתנה בהתאם לסוגו. המומים שכיחים יותר בקרב עדות ודתות בהן נפוצות חתונות בין קרובי משפחה.

השתכללות בדיקות האולטרה סאונד במהלך ההריון מאפשרת במקרים רבים גילוי מוקדם של חלק מהמומים. עם זאת, לעיתים הגילוי הוא בשלב מתקדם של ההריון ומסיבה זו ואחרות מחליטים ההורים בחלק מהמקרים, בשיתוף עם הצוות הרפואי, לא לבצע הפלה ולהתמודד עם הבעיה לאחר הלידה.

לדברי ד"ר בר, בעולם נעשו כבר מספר ניתוחים מוצלחים אצל עוברים של חיות. ניתוח כזה טרם בוצע אצל בני אדם, אולם בהחלט יתכן שעם התקדמות הרפואה גם ניתוח של עובר בבטן אימו יהפוך להיות הליך רפואי רגיל.

ד"ר בר מספר על מספר סוגי מומים מולדים והטיפול בהם:

חיך ושפה שסועים:
זהו אחד המומים הנפוצים ביותר ששכיחותו אחד ל 700-1000 לידות. המום יכול להיות שפה שסועה, חיך שסוע או שילוב של השניים. את השסע בשפה ניתן לתקן החל מגיל של שלושה חודשים ואת השסע בחיך בגיל שנה. הטיפול נעשה בשילוב של ניתוח פלסטי, יישור והשתלה בשיניים ובחניכיים ולעיתים גם ניתוחים קוסמטיים מתקנים באף ובשפה. הטיפולים נעשים על ידי צוות רפואי הכולל: כירורג פלסטי, אף אוזן גרון, מרפא בדיבור, רופא שיניים, כירורג פה ולסת, רופא ילדים, גנטיקאי עובדת סוציאלית, פסיכולוג ועוד.

חוסר התפתחות של עצמות הגולגולת:
חוסר התפתחות של עצמות הגולגולת נגרם בגלל סגירה מוקדמת של התפרים בין חלקי הגולגולת עוד בבטן האם. במצב הרגיל המוח הגדל מעצב את צורת הגולגולת עד לסגירה הסופית של התפרים בתוך מספר חודשים. אצל תינוק הסובל מסגירה מוקדמת של התפרים המוח הגדל אינו מצליח להגדיל את נפח הראש וכתוצאה מכך הראש מקבל צורה מוארכת, פחוסה או שחצי מהגולגולת נורמלי וחצי פחוס.

הטיפול במקרה זה הוא פתיחה של חלקי הגולגות, שחרור הלחץ התוך גולגלתי וחיבור מחדש של החלקים בדרך הרצויה, בדומה להרכבת פאזל.

בסוג כזה של מום הבעיה כמובן אינה אסתטית בלבד והשארת התינוק במצבו עלולה לגרום להתפתחות נזקים מוחיים כמו בעיות מוטוריות או פיגור. הניתוח מבוצע לרוב בגיל חצי שנה.

בעיות באצבעות הידיים או הרגליים:
חלק מהמומים המולדים הם באצבעות הידיים והרגליים. לעיתים נולד התינוק עם קרום המחבר בין האצבעות. מדובר בבעיה המעיקה מבחינה אסתטית וכן מבחינה תפקודית, כמו ביצוע פעולות פשוטות או נעילת סנדלי אצבע. הניתוח להסרת הקרום נחשב פשוט יחסית.

בעיה מסוג אחר היא אצבע או אצבעות עודפות במבנים שונים של שיתוף עצמות או עור עם אצבעות אחרות. הניתוח במקרה זה אינו מחויב המציאות ויש אפשרות להשאיר את האצבע העודפת.

מומים מולדים חמורים:
במקרים נדירים יותר נולדים תינוקות עם מומים חמורים כמו עין חסרה, או פתח משותף לאף ולפה. גם כאן יש אפשרות לתיקון כירורגי אולם ברוב המקרים התינוק אינו מצליח להחזיק מעמד עד לניתוח ונפטר לפני כן.
(ש)
