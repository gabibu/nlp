

ראש הממשלה אריאל שרון תוקף הבוקר את דבריו של חבר הכנסת עוזי לנדאו לפיהם הוא עלול לחלק את ירושלים וקובע "ירושלים היא בירת ישראל לנצח נצחים".

בהתייחסו לדברי לנדאו אתמול בכרמיאל אומר שרון כי מדובר בהאשמה חסרת שחר וגורל ירושלים אינו נתון לדיון מדיני שכן היא בירתו של העם היהודי וכך תישאר לנצח נצחים.

דבריו אלה של שרון הינם תגובה לדברי חבר הכנסת לנדאו אתמול בכנס כרמיאל בו נטלו חלק מאות מתנגדי תכניתו המדינית של ראש הממשלה. לנדאו ציין בדבריו כי שרון הודיע כבר שהוא נכון לוותר על הכל, יישובי חבל עזה, שומרון, בקעת הירדן ורמת הגולן. "מה שנותר למשא ומתן האמיתי היא רק ירושלים, היא זו שתהיה בסופו של דבר בלב המשא ומתן, שרון בסופו של דבר יחלק את ירושלים", אמר לנדאו.

יצויין כי במסגרת מתקפתו החריפה של לנדאו על ראש הממשלה ומהלכיו המדיניים אמר כי בלשכת שרון מדברים היום כפי שדברו לפני שירו על אלטלנה, והזכיר כי באלטלנה ירו יהודים על יהודים בנשק חם.

"אם החלק הראשון בנסיגה יעבור חלק, הנסיגה משאר השטחים ביהודה ושומרון תהיה קלה יותר כי בממשלה יידעו שאין להם התנגדות אמיתית. זו צריכה להיות התנגדות חריפה וקשה, אולם אסור לה שתגלוש למלחמת אחים", אמר לנדאו בנאומו.

כאמור, את האשמות לנדאו מבקש ראש הממשלה לדחות הבוקר וטוען כי מדובר בהאשמות חסרות שחר לחלוטין.

יצויין כי את הכנס בכרמיאל בו נשא חבר הכנסת לנדאו את דבריו ארגן רמי אלוש, יו"ר סניף הליכוד בכרמיאל, ונציג משרד רוה"מ בגליל עד לאחרונה. "התפטרתי מתפקידי כי רציתי להביע את מחאתי על ההתנתקות שהיא דרך שגויה שלא מייצגת אותנו- לא בשביל זה לחמנו והעלנו את שרון לשלטון", אומר אלוש.

בראיון ליומן 'סוגרים יום' בערוץ 7 סיפר אלוש כי מטרת הכנס הייתה לפתוח בפעילות מחאתית על פי דגם המחאה בתקופת אהוד ברק, מחאה שהתצקדה באותם ימים במאבק למען רמת הגולן. "הפעילות תכלול בין השאר גם שילוט מרפסות בתים, איוש צמתים, הצבת דוכני חתימה, ופעילות שוטפת בחלוקת חומרי הסברה".

אלוש הוסיף כי הוא מקווה שהמודל הזה של כרמיאל יהיה דוגמא ובסיס לערים נוספות בארץ. "צריך לעמוד מאחורי מה ששיווקנו לציבור. גם אם רה"מ שינה את דעתו- חובה עליו לחזור לעם לשמוע את דעתו ולקבל את רשותו. היום שרון לא יקבל את תמיכת רוב מתפקדי הליכוד" העריך אלוש.
(ש)


מאמר: סירוב פקודה מחזק את צה"ל
