

השרים שמחון ונתניהו הסכימו למצוא פתרון אנושי למצוקתם הכלכלית של העובדים בהקדם האפשרי ומיד לאחר פינוי החומרים המסוכנים לפעול לייעוד שטח המפעל לתיירות ונופש.

(צילום אילוסטרציה)

השר לאיכות הסביבה שלום שמחון, שר האוצר בנימין נתניהו ובכירי משרדיהם נפגשו אמש עם נציגי כונס הנכסים הרשמי, הפרקליטות, מפרק המפעל ונציגי וועד עובדי מפעל תעשיות אלקטרוכימיות על מנת לקדם פתרון למצוקת העובדים ופינוי כל החומרים המסוכנים הנמצאים בשטח המפעל.

במהלך הפגישה הציג השר שמחון את הסכנה הנשקפת מהימצאותם של החומרים המסוכנים בשטח המפעל וסקר את הפעולות השונות שיש לנקוט על מנת להביא לפתרון המצב המורכב.

השרים שמחון ונתניהו הסכימו בסיום הפגישה כי יש למצוא פתרון אנושי למצוקתם הכלכלית של העובדים בהקדם האפשרי ומיד לאחר פינוי החומרים המסוכנים לפעול לייעוד שטח המפעל לתיירות ונופש.

שר האוצר הודיע במהלך הפגישה כי ינחה את בכירי משרדו לנסות לאתר בימים הקרובים את המשאבים הדרושים לפתרון מצוקת העובדים.

יש לציין כי מאז הודעת השר לאיכות הסביבה שלום שמחון לפני כחודש כי לא יאפשר את פתיחתו המחודשת של מפעל תעשיות אלקטרוכימיות בעכו, החלה עבודת מטה במשרד לאיכות הסביבה בשיתוף נציגי משרד ראש הממשלה, עירית עכו וגורמים נוספים הבוחנת מספר חלופות לשימוש בשטח המפעל לאחר פינויו.

השר שמחון ציין כי חזון המשרד לאיכות הסביבה לחופים הדרומיים של עכו. הינו פינוי מתמשך של כל התעשיות הכבדות מהאזור ומעבר לשימושים אחרים שבסופו של דבר ינצלו את יתרון מיקומן בסמוך החוף.

