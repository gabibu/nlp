

"העם היהודי לא נמצא בתנופה ובהתחדשות אלא בנסיגה והחלשות. המנהיגות היהודית העולמית חייבת להסיק מסקנות ולפעול להידוק הקשר בין מדינת היהודים לבין התפוצות", אמר נשיא המדינה בכנס חוג הנשיא לתפוצות.

במעמד נשיא המדינה, מר משה קצב, התקיים אמש במשכן הנשיא חוג הנשיא לתפוצות אשר עסק בנושא "מצב העם היהודי 2005" ובו הוצגו ממצאי הדו"ח של המכון לתכנון מדיניות עם יהודי, בראשות דניס רוס.

בעקבות הנתונים שהוצגו בפניו אמר קצב כי המציאות מעידה על כך שהעם היהודי נמצא במצב משברי. "העם היהודי לא נמצא בתנופה ובהתחדשות אלא בנסיגה והחלשות. המנהיגות היהודית העולמית חייבת להסיק מסקנות ולהתחיל לפעול לבלום את הסחף הדמוגרפי ולהידוק הקשר בין מדינת היהודים לבין התפוצות".

מבית הנשיא נמסר כי חוג הנשיא הוקדש כולו לדיון בהערכת המצב העכשווי של העם היהודי, במישור הדמוגרפי, הכלכלי והתרבותי.

פרופסור סרג'יו דלה פרגולה, ציין ש-92% מהעם היהודי חי כיום במדינות המדורגות בשני העשירונים העליונים של המדינות העשירות בעולם. לדבריו, נתון זה מגביר את האתגר של ישראל בכל הנוגע להמשך העלאת היהודים ארצה.

כמו כן, הציג דלה פרגולה את הנושאים המרכזיים שידונו בהערכה השנתית הבאה שיפרסם המכון לתכנון מדיניות העם היהודי. בדו"ח זה ירכז פרופ' טריגנו הצרפתי עבודה על מצבה של הקהילה היהודית בצרפת והמלצות להתמודדות עם תופעת האנטישמיות המתגברת. פרופ' שבח וייס ירכז עבודה על קהילת יהודי פולין השוקעת. פרופ' דוד דרי ירכז את נושא המדע והטכנולוגיה בעולם היהודי וכן ינותחו מצבן של קהילות יהודיות ברחבי העולם.
(ש)
