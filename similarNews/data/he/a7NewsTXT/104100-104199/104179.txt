

תסיסה בתנועת השמאל יח"ד בעקבות התפקדותה של תת אלוף רחל דולב, מי ששימשה כצנזורית הצבאית הראשית לשורות המפלגה. "היא מוצנחת על ידי ביילין ותמנע התמודדות של ותיקות המפלגה", אומרים ביח"ד.

פעילים ביח"ד טוענים כי כניסתה של עורכת הדין דולב למפלגה היא בעצם הצנחה של מינוי בו מעוניין יושב ראש התנועה יוסי ביילין.

דולב מבהירה שהתפקדותה למפלגה פותחת בפניה את האפשרות להתמודדות לכנסת, למרות שלפי שעה אינה בטוחה לחלוטין שזוהי מגמתה בשורות המפלגה, בכל מקרה ברור לה שהיא לא הגיעה למפלגה "כדי להגיש קפה".

בכירות במפלגה טוענות שהתמודדות צפויה של דולב לכנסת תדחק את רגלי מועמדות אחרות מהמירוץ שכן חוקת המפלגה מקשה על מועמדים ותיקים וקובעת כי כדי להבטיח התמודדות נוספת עליהם להציג חתימות של שישים אחוזי תומכים מהגוף הבוחר של התנועה. כניסתה של דולב הנתמכת בביילין עצמו לרשימת המועמדות לכנסת תצמצם את סיכויי המועמדים האחרים לגרוף את שישים האחוזים שיסייעו בידיהם להתמודד.
(ש)
