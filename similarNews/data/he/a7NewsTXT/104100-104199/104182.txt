

פולי קפה מגידול ישראלי מקורי יוצגו בתערוכת החקלאות הבינלאומית "אגרו-משוב" שתתקיים בשבוע הבא במרכז הירידים בתל אביב.

שיח הקפה גדל בבוסתן פירות אקזוטיים בקיבוץ מעגן מיכאל. בנוסף לקפה הישראלי, יוצגו בתערוכה עשרות סוגי פירות, ירקות ופרחים יחודיים.

מנכ"ל ארגון מגדלי הפירות, גיורא סלע, אומר שגידול הקפה בישראל בכמויות מסחריות אפשרי, אולם הוא אינו כלכלי. במדינות הטרופיות בהן גדל הרוב המכריע של יבולי הקפה בעולם מזג האויר הוא אחיד לאורך השנה ולכן שיח הקפה נותן יבולים מספר פעמים בשנה. בישראל, לעומת זאת, היבול הוא פעם בשנה, בתקופת הסתיו. לכן עלויות הגידול הן גבוהות והמגדלים הישראלים לא יוכלו להתחרות במחירי הקפה מיבוא.

סלע מציין שבתערוכת אגרו-משוב יוצגו פירות אקזוטיים, שהובאו לארץ מאזורים שונים בעולם והותאמו לתנאי האקלים בארץ.

בין הפירות:
קטמבילה בצבע גזר: פרי חמצמץ. טוב להעשרת טעמם של לפתנים וריבות.
קטמבילה אדומה: טעמה מעט יותר מריר.
דובדבן היהודים (שלפח): הפרי נקרא כך משום שמכסה אותו עורלה וכדי להגיע לדובדבן יש להסיר אותה.
ג'ק פרוט: פרי ידוע בדרום מזרח אסיה. הפרי גדול מאוד והמרקם מזכיר בטעמו ליצ'י.
ספוטילה (צ'יקו): צבע וטעם כמו קרמל. מתוק מאוד. גדל בדרום מזרח אסיה.
קניסטל (פרי הביצה): צבעו בהבשלה צהוב. הפרי יבש. טעמו כמו בטטה מתוקה.
ביצי הדרקון: הכלאה בין שני זני פיטאיה: פיטאיה ונוס צהובה ופיטאיה אדומה.
שיזף הודי: טעמו כמו צמח הדום.
ספוטה לבנה: שילוב בין אגס ואנונה.
ספוטה שחורה   פרי השוקולד: מתוק מאוד ומתאים לתעשיית הגלידה.
(ש)
