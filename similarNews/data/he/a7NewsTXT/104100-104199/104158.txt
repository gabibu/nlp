

מגדלי הפרחים פנו למשרד התמ"ת בבקשה להוסיף ולהגדיל את היקף העובדים התאילנדים שיצורפו למעגל עובדי הענף. במשרד התמ"ת מתכוונים לשקול בחיוב היענות לבקשה.

מזכיר ארגון מגדלי הפרחים, חיים חדד, אומר שלענף הפרחים יש פוטנציאל להרחיב באופן משמעותי את היצוא והמגבלה היחידה שקיימת היא מספר העובדים הזרים המוקצים לענף. כיוון שכך הוא מבקש את הגדלת מספר העובדים.

יצויין כי כבר בעבר העביר שר החקלאות ישראל כץ למשרד התמ"ת בקשה להוספת עובדים לחקלאים יצואנים וקיבל הבטחה לתוספת של 2000 עובדים זרים. כעת מקווים גם בהתאחדות מגדלי הפרחים וגם במשרד החקלאות למימוש ההבטחה.

חדד מדגיש שאם אכן יגדל יצוא הפרחים הדבר יפתח אלפי מקומות עבודה חדשים אצל ענפי השירותים והספקים העובדים עם מגדלי הפרחים. כל תוספת של 500 עובדים תגדיל את ההכנסות מיצוא עד כדי 100 מיליון דולר וזאת בנוסף ליצירת 2000 מקומות עבודה לישראלים.
(ש)
