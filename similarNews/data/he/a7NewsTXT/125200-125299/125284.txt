

בהמשך לתמצית הסדר הצעת הנושים שפרסמו נאמני קלאבמארקט, רשות המסים מבהירה כי היא עומדת על דרישתה כי במסגרת הסדר הנושים יקבלו רשויות המס את כל חובות המס כלפיהן, כולל סכומי המע"מ בגין חובות אבודים.

הסמנכ"ל לגביה ואכיפה ברשות המסים, זאב פורת, הבהיר היום כי אין לרשות כל עניין להתנצח עם הספקים שיקבלו מרשויות המס את מלוא המע"מ בגין החובות שיוכרו כאבודים. לדבריו, הדרישה להחזרת הכסף היא מהקלאבמרקט, שקיזזה את הסכומים הללו מתשלומי המס השוטפים שלה.

פורת הוסיף והבהיר כי מדובר במס בגין חשבוניות שהוצאו לקלאבמרקט על ידי הספקים. קלאבמרקט מצידה דרשה ממע"מ את המס בגין חשבוניות אלה אך לא העבירה את התשלום, כולל המס המתחייב לספקים. מאחר ורשויות המס ידרשו על ידי הספקים לשלם להם את הכסף אנו דורשים להיות נושים מובטחים בגין הכספים הללו.

בפגישה שנערכה השבוע בין הנאמנים לסמנכ"ל לגבייה ואכיפה ברשות המסים, זאב פורת, הובהרה עמדה זו לנאמנים.
