

ח"כ נתניהו אמר אמש בכנס פוליטי עם פעילי ליכוד "אנשים שואלים את עצמם אם יש היום דבר כזה שקוראים לו ליכוד. ביום שני הקרוב אנו צריכים לשאול את עצמנו שאלה אחת פשוטה: האם אנחנו ליכוד או מרצ".

ח"כ בנימין נתניהו אמר אמש בכנס פוליטי עם פעילי ליכוד בקרית מלאכי, "אנשים שואלים את עצמם אם יש היום דבר כזה שקוראים לו ליכוד. ביום שני הקרוב אנו צריכים לשאול את עצמנו שאלה אחת פשוטה: האם אנחנו ליכוד או מרצ, כי בחודשים האחרונים אנו מיישמים את המדיניות של מרצ".

הכנס התקיים בביתו של ראש העיר קרית מלאכי, מוטי מלכה.

ח"כ יובל שטייניץ שהגיע לכנס אמר "מה שקורה היום בליכוד לא קרה מעולם בתנועתנו ובכל תנועה פוליטית אחרת בישראל. ראש התנועה מכוון אקדח לרקתנו ואומר או שתצביעו לדעתי או שאשרוף את המועדון. הוא מאיים עלינו. זאת סחיטה פוליטית באיומים".

שטייניץ תקף גם את התקשורת, "בכל מקום אחר ראש ממשלה אחר היה זוכה לביקורת קשה מהתקשורת. אני מקווה שהתקשורת בישראל תתעורר ותבקר את ראש הממשלה על הבריונות הזו", אמר.

מסקר שערך "הארץ-דיאלוג" בפיקוחו של הפרופ' קמיל פוקס שנערך בקרב חברי מרכז הליכוד עולה כי 45.5% תומכים בדרישות נתניהו ולנדאו להקדים את הפריימריס לעומת 40.3% התומכים בעמדת שרון ומתנגדים להקדמה; 57% תמכו בכך שהממשלה תכהן עד נובמבר 2006, לעומת 37% שהשיבו בשלילה; כ-16% מהמעוניינים בקיום הממשלה גם תומכים בהקדמת הפריימריס.

ראש הממשלה, אריאל שרון תקף אמש במעונו את יוזמתם של השר ישראל כץ וחבר הכנסת גדעון סער "היום שמעתי שיש דרישה לא פחות ולא יותר שאתחייב ואבטיח כל מיני דברים אם הניסיונות להדיח אותי אכן יצליחו. אין גבול לחוצפה. הרי כינוס המרכז ביום ראשון הוא ניסיון הדחה ואלו שמנסים לגרש ולהדיח, עוד מעזים לבוא בדרישות. ואני שואל: ההדחת וגם דרשת?"

השניים הצהירו קודם לכן במסיבת עיתונאים על כוונתם לתמוך בהקדמת הפריימריז אם שרון לא יודיע תוך זמן קצר שהוא ישאר בליכוד גם אם המרכז יצביע בעד הקדמת הפריימריז.
