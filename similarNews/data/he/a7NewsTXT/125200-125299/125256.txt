

אמש נערך כנס 'התחזקות והתחדשות' בירושלים. הרבנים דיברו על הצורך להקים הנהגה מעשית שתעמוד בעוז בכל תוקף על המלחמה לשלמות הארץ.

אתמול בערב נערך בירושלים באולמי 'היכל תמיר' כנס מיוחד תחת הכותרת 'התחזקות והתחדשות'. בכנס דיברו הרבנים על הצורך להקים הנהגה מעשית שתעמוד "בעוז בכל תוקף על מלחמתנו לשלמות יישובנו ואחיזתנו בארץ", כלשונם. גם הגאון הרב אברהם שפירא הגיע לכנס והתקבל בשירה ע"י האלפים שנמצאים באולם.

הרב אליקים לבנון, רב הישוב אלון מורה שבשומרון, אומר כי ההתנתקות היא לא חדשה אלא החלה כבר לפני כ-23 שנה, מאז אותו מהלך נוראי שיזם ראש ממשלה ימני. "הם יורקים לנו בפנינו, לא נדבר יותר על היופי שלנו, אפשר להמשיך פנים אל פנים וזה חשוב אבל העיקר יהיה תקיעת יתד במקום אחר ובמקום הכואב ביותר לעם ישראל.. אנחנו נבוא במקומות האלה בתחומים האלה ושם נקים וניתן פתרונות".

עוד הבהיר הרב לבנון בכנס ההתחזקות בירושלים: "אנחנו חייבים לבנות קומה חדשה של למעלה בראש כתוב אחריות על כל עם ישראל. די ללטף את עצמנו ולומר שיש לנו תורה גדולה וארץ מצויינת ומה עם הפאבים והסמים עם כל האלימות? אנחנו צריכים לבנות מערכות חדשות כדי להנהיג את עם ישראל ולומר לריבונו של עולם: הבנו את המסר.. בידנו להביא את הפתרון לתלמידי ישראל שנאנקים תחת תרבות קלוקלת ואחר כך מדוע חייל לא יבצע את הפקודה? הדמוקרטיה קרסה לחלוטין וצריך לבנות משהו אחר לחלוטין. הציבור שלנו צריך לקחת את המלכות ואנחנו נבנה את המערכות המתאימות, נמצא את התקציבים ונוביל מערכת חדשה לעם ישראל שתסחוף את כל הכוחות הבריאים".

הרב זלמן מלמד, ראש ישיבת בית אל ורב היישוב, אמר במהלך כינוס ההתחזקות כי איסור של עקירת היישובים בארץ ישראל לא חל רק על הממשלה אלא על כל מי שהשתתף ועבר על האיסור.
בהמשך דבריו חיזק הרב מלמד את הנוער שלנו "שגילה שהוא מבקש הנהגה של גבורה איתנה, היה תענוג לראות את בני הנוער נחושים ונאבקים בכבישים.. מוכנים להיעצר ועומדים מול שופט עם שלט 'נעצרת- ניצחת'. נוער כזה שיגובש הוא יוביל את המהלך ובע"ה נוכל לעשות מהפכה ולהוביל למהלך חדש".

אביעד וייצמן, מפקד צוות ביס"מ בירושלים שסירב למלא את פקודות השלטון להחרבת היישובים, ופוטר מתפקידו במשטרה - נאם הערב בכנס התחזקות והתחדשות בירושלים. "ברוך שנתן לנו תורת אמת והבדיל אותנו מן הטועים", פתח אביעד את דבריו הנרגשים. לאחר מכן הקריא שיר שחיבר שנקרא אחי גיבורי התהילה. הנוכחים בכינוס התבקשו לסייע לו כדי שיוכל להמשיך ולכלכל את משפחתו בכבוד עד שימצא עבודה אחרת.

הרב אהרון טרופ, ראש ישיבת 'בני צבי' בבית אל, אמר כי הגיע הזמן שנאמר די להתרפסות ולכניעה של הציבור הדתי והנהגתו בפני אלו שדורסים אותם.

יש ללמד דברים שאינם ידועים, כמו שיהודים כבר גירשו פעם יהודים בארץ ישראל. היישוב נחלים היה במקור בצפון ליד מטולה, והקיבוצים באזור גירשו את התושבים באלימות ובמכות, כי לא רצו דתיים בסביבה. צריך ללמד במוסדות החינוך, על העברת ילדים על דתם שנעשתה בשנים הראשונות לאחר קום המדינה. על גזיזת הפאות לילדי תימן. נדע מול מי אנו עומדים, ניתן אהבה אמיתית למי שצריך, ולמי שלא מגיע, אז לא.

הרב טרופ, אמר עוד כי עלינו לזכור שאנו תמיד שליחים של ריבונו של עולם, וגם בצבא הקרטיריון היחידי הקובע לנו, הוא מה רצון ה', מה יקרב יהודים להשי"ת. לו היינו שומעים בקולו של הרב שפירא בעניין סירוב הפקודה, אני מאמין שהיה סיכוי גדול לעצור את תכנית העקירה וההתנתקות. אמר.

עורך העיתון 'בשבע', עמנואל שילה, אמר שצריך לדאוג לחיבור של התורה לחיים המעשיים, ומתוך בית המדרש לשנות דברים במציאות. הוא ציין לדוגמה, שלידתו של העיתון 'מקור ראשון', החל מבית המדרש של הרב טל בגוש קטיף, והופעתה של רשת התקשורת של ערוץ 7 לסוגיה השונים החלה מבית המדרש של ישיבת בית אל. הוא קרא גם להפסיק לצרוך עיתונים שמסיתים נגדנו, כדוגמת עיתון הארץ, וסיפר כי אמר לו ידיד, שלו קוראיו הדתיים של עיתון 'הארץ', היו מפסיקים את המנויים, העיתון היה קורס.

ייצוין כי ארגון 'הלב היהודי' שעסק בענייני סרבנות, נרתם כעת לקידום רעיונות אלו, ולסיוע בהקמת הגופים הדרושים למימושם.
