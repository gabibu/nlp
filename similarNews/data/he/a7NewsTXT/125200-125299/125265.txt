

בית המשפט המחוזי בתל-אביב הרשיע הבוקר את עבאס אל-סייד, שהיה אחראי לפיגוע במלון "פארק" בערב פסח בסוף מרס 2002, שבו נרצחו 30 בני אדם ונפצעו עשרות נוספים.

אל סייד תכנן גם את הפיגוע בקניון השרון במאי 2001, שבו נרצחו חמישה אנשים ונפצעו עשרות.
אל-סייד, שעמד בראש הזרוע הצבאית של החמאס בטול-כרם, הורשע ברצח של 35 ישראלים.

כתבנו קובי פינקלר מוסר שהמחבל הורשע בניסיון לרצח, גרימת חבלה בכוונה מחמירה וחברות בארגון טרור. השופטים קראו את הכרעת הדין בדלתיים סגורות. אל-סייד אמר לכתבים עם כניסתו לבית המשפט: "הכל בגלל הכיבוש".

התביעה תבקש בישיבה הבאה לגזור עליו כמה מאסרי עולם במצטבר.
