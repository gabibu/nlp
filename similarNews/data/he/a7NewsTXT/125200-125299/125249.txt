

בדיון שהתקיים בוועדת החינוך של הכנסת בנוגע לתשלומי הורים, שבסופו הצביעו חברי הכנסת על אישור התשלומים, נימקה ח"כ גילה פינקלשטיין (מפד"ל) את תמיכתה בתשלומים, בכך שללא תשלומי הורים, יבוטלו שירותים מיוחדים שמאפשרים לתלמידים מהשכבות החלשות להשתלב במערכת.

פינקלשטיין ציינה כדוגמה את נושא ההזנה לתלמידים ממשפחות מעוטות יכולת ואת שירות 'השאלת הספרים' עבור אותם ילדים, שלהוריהם אין יכולת כלכלית לרכוש עבורם ספרי לימוד.

כתבנו קובי פינקלר מוסר שבמהלך הדיון אמרה פינקלשטיין, כי היא קיבלה פניות של עשרות מנהלי בתי ספר, עמיתיה למקצוע, שטענו, כי אינם יכולים להתחיל את שנה"ל בעקבות אי אישור תשלומי הורים.

בנוסף טענה פינקלשטיין, כי היא עצמה, סבלה מכך באופן אישי כששמשה מנהלת בית ספר.
פינקלשטיין דיברה מהזווית האישית שלה כמנהלת ואמרה: "איננו רוצים שבתי הספר יהיו סתמיים אלא בתי חינוך, שישלבו במערכת הלימודים שלהם טיולים, ביקורים במוזיאונים, תיאטראות וקונצרטים".

פינקלשטיין התנתה את הצבעתה בעד תשלומי ההורים בוועדה, בכך שמשרד החינוך יתחייב להגדיל את מס' המפקחים שיפקחו על נושא זה, באופן כזה שמנהלים לא ייגבו סכומים גבוהים מהמותר. בנוסף, התחייבו בפניה נציגי המשרד, כי הסכום שנגבה מההורים עבור 'מסיבות', יוקצה לטובת טיולים והעשרה בתחום ידיעת העם והארץ.

למרות הצבעתה בעד תשלומי הורים, הצהירה פינקלשטיין, כי בכוונתה לפעול על-מנת להפחית את סכומי התשלומים בעתיד ואף לבטלם לחלוטין ע"י מציאת מקורות מימון חלופיים לפעילויות ההעשרה בבתי הספר.
