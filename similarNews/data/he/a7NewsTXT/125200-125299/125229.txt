

סופת ההוריקן ריטה הועלתה לדרגה 5 והחשש שעוצמה זו תגיע לקראת שבת לטקסס. כמיליון בני אדם התבקשו להתפנות. ראש עירית יוסטון הורה על פינוי מפני ההצפות הצפויות בעיר, ובניו אורלינס חוששים מפני קריסת סכרים.

סופת ההוריקן ריטה שדרגתה הועלתה אמש ל-5 אמורה לעבור בשבת דרך העיר גלבסטון שבטקסס מקום שבו בשנת 1900 היכתה סופת הוריקן וגרמה ליותר מ 8000 קורבנות.

פגיעתה הקטלנית לפני שלושה שבועות של הסופה קתרינה הביאה את השלטונות לנקוט באמצעי זהירות חריפים ובין היתר הם הורו ליותר ממיליון תושבים לעזוב את בתיהם.

ראש עיריית יוסטון, ביל וייט, אמר כי העיר צפויה להצפות ואין אפשרות להשאר בה. המושל של טקסס אמר כי על האנשים לעזוב לדבריו "בתים ועסקים ניתן לבנות מחדש. חיים לא". הנשיא בוש הביע תקווה כי ריטה לא תהיה הרסנית אבל אמר שחייבים להערך "לתרחיש הגרוע מכל".

פריסתה של ריטה מאיימת גם על העיר הפגועה מהסופה הקודמת קתרינה, ניו אורלינס. החשש הוא כי הסופה עלולה לפגוע בסכרים שהחלו לבנותם ולשקמם. ראש העיר ריי נגין הזהיר מפני קריסת תחנות השאיפה המונעות את הצפת העיר.

גורמים רשמיים במדינת טקסס שבארצות הברית הודיעו כי שני כורים גרעיניים יסגרו היום בשל חשש לפגיעה של הוריקן 'ריטה'.
