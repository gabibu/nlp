

אם שרון יפרוש, יהיה זה נצחון אסטרטגי שבו תנועת הליכוד תצליח להקיא מתוכה את השחיתות ואת אובדן הדרך האידיאולוגי ולסמנו מחוץ למחנה. המאבק בליכוד הוא בין המחנה האידיאולוגי לבין האינטרנסטי שמוביל שרון.

מנכ"ל חטיבת מנהיגות יהודית בליכוד מיכאל פואה אומר כי התקשורת היא שהופכת את ההצבעה ביום שני לענין מכריע ומדובר למעשה ב"מאבק תדמיתי" ולא אמיתי.

בראיון לאמציה האיתן בערוץ 7 אומר פואה: "לנו לא משנה אם הפריימריז יתקיימו בעוד חודשיים או חצי שנה, פריימריז בכל מקרה יהיו ועל קהל של 130 אלף שנשארו בליכוד אנחנו עובדים ונעבוד וזה לא משנה אם בעוד חודשיים או בעוד חצי שנה. אם שרון באמת יפרוש כתוצאה מהמהלך, זה בהחלט יכול להיות נצחון אסטרטגי. אם תנועת הליכוד תצליח להקיא מתוכה את השחיתות ואובדן הדרך האידיאולוגי
ולסמן אותו כמשהו שהוא מחוץ למחנה, שכר תנועת הליכוד יהיה גדול. הפרשנים והסוקרים מנסים ליצור 'בועה' כמו בתקופה של איציק מרדכי, כאילו הליכוד עם שרון מקבל כ 40 מנדטים ועם כל מועמד אחר הוא צונח ל 15 מנדטים, אין זו אלא בועה תקשורתית דומה לזו שנעשתה סביב מפלגת המרכז, והיא תתנפץ ברגע שהיא תובא לבחינה אמיתית".

המאבק בליכוד הוא בין המחנה האידיאולוגי למחנה האינטרסנטי שאותו מוביל רה"מ "בצורה בזויה של שחיתויות וכדו"'. המאבק צמוד ו"אם חלק ניכר מהמאזינים היה מצטרף ליוזמה שלנו לפני 4 שנים אז לא היינו נמצאים בו בכלל. כיון שהמחנה האידיאולוגי היה קצת יותר גדול וכבר היה בטוח מנצח".

המחנה שפועל להקדמת הפריימריז כולל גם את נתניהו גם את לנדאו וגם את פייגלין והמכנה המשותף שלו הוא חוסר רצונו לראות את שרון בראש התנועה. "הויכוחים הפנימיים בין נתניהו לנדאו לבינינו הם ענין ל'יום שאחרי שרון'. היום אנחנו כולנו מיושרים בחזית אחת כדי להקדים את הפריימריז ולומר לשרון בצורה ברורה שאיננו רוצים לראות בתוך המפלגה את דרך ההתנהלות האנטי אידיאולוגית שלו אנטי דרך הליכוד, וחמור מכך את השחיתות שמלווה את כל דרכו". בין ראשי המחנה האידיאולוגי :
לנדאו ונתניהו יש היום לדבריו "שיתוף אינטרסים" שייגמר מיד לאחר ההצבעה, ו"אם ננצח ויוקדמו הפריימריז, יתחיל בליכוד בירור חדש ולגיטימי על דרכו, ויש לקוות שיתנהל בצורה מכובדת ולא בדרך של השמצות וביזויים כפי שנהג שרון כלפינו עד היום".

פואה אומר כי אם במבחן הקרוב תושג תוצאה הנחשבת בעיני חטיבה יהודית ל"תוצאה אסטרטגית- מעל 10% , תהיה זו הצלחה גדולה". "המהלך שאנחנו מדברים עליו הוגדר לטווח ארוך, והוא שינוי בתפיסה שצריך להטמיע. הוא אינו "משחק בכלים הרגילים שכולם משחקים בהם". פואה מוסיף כי להערכתם "בסיטואציות מסויימות שעוזי לנדאו יחבור לנתניהו בצורה מסויימת או להיפך, אפשר שהרבה קולות יעברו אלינו ואנחנו נזכה בסיבוב השני". הוא אינו שולל אפשרות כי ההצבעה למנהיגות יהודית תפגע בסיכויי לנדאו או נתניהו מול שרון, ומציין כי "זוהי סוגיה שפעמים רבות נשאלנו עליה ואמירתנו ברורה: יש לנו דרך מיוחדת ואנחנו רוצים להטמיע אותה ולנצח בה ונמשיך בה".

לקראת הכינוס נתקלנו במסע הפחדות, אומר פואה כך היה גם במסע ההחתמות לקראת כינוס המרכז. " זה היה מסע מכוער שבו התקשרו נציגי שלטון מובהקים לאנשים שמתחתם, ואיימו עליהם כדי שיבטלו חתימות, שחיתות במיטבה. אנחנו נאבקים בנושא בדרישה למשקיפים. יותר ויותר מתבררת לנו התחושה ששרון מבין שמחוץ לקלפי יש לו בעיה והוא מתחיל לנסות לשכנע את הקלפיות שגם יצביעו עבורו, ולכן לא מוכן לתת משקיפים כמו שצריך. על כך מתנהל מאבק".

הקרב שקול, אומר פואה, ואנחנו מקוים לנצח.

להאזנה לראיון
