

יו"ר הקואליציה ויו"ר סיעת הליכוד ח"כ גדעון סער אומר כי דרישתם מראש הממשלה להתחייב שלא לפרוש מהליכוד גם אם יפסיד, אחרת יתמכו בהקדמת הפריימריז, היא בבחינת הגנה על הליכוד מפני איום עליו.

יו"ר הקואליציה ויו"ר סיעת הליכוד ח"כ גדעון סער אומר כי דרישתם מראש הממשלה להתחייב שלא לפרוש מהליכוד גם אם יפסיד, אחרת יתמכו בהקדמת הפריימריז, היא בבחינת הגנה על הליכוד מפני איום עליו. רה"מ לדבריו מאיים להקים מפלגה פוליטית מתחרה שתרסק את הליכוד ו"אנחנו כאנשי ציבור וליכוד איננו יכולים לעצום עינים מול הסכנה ואיננו יכולים להתעלם ממנה ושלא להתגונן מפניה וזה מה שאנחנו עושים".

סער אומר בראיון ליגאל שוק בערוץ 7 כי אפשר היה ללכת לפריימריז בעוד כמה חודשים, לאחר שתכנית ההתנתקות כבר בוצעה, אבל נפלה הכרעה בבית הדין של התנועה ואנחנו 'אנשים שמכבדים כללי משחק'.

הוא מוסיף כי מרכז הליכוד חייב להסיר את האיומים כלפיו לפיהם אם תהיה "עמדה או החלטה אחרת של מרכז הליכוד, תקום מפלגה חדשה ותקום מסגרת פוליטית מתחרה". איום זה עלול לרחף בכל שלב בעתיד למשל "אם מועמד מסויים יפסיד בפריימריז, אם תורכב רשימה לכנסת שלא לפי רוחו, אם נתנגד לתכנית מדינית כזו או אחרת. אנחנו חייבים להחזיר את הליכוד למה שהוא היה, תנועה דמוקרטית ואין איש מעלה הדמוקרטיה".

"כל מי שרוצה להפרד מהליכוד חופשי לעשות זאת, 'איני מכיר שומר שעומד במצודת זאב ומונע מאנשים לצאת מהבנין'", אומר סער.

על שאיפתו למנוע את הפילוג בתנועה אומר סער כי "יש כאלה שמתקשים להבין את החשיבות של מסגרת פוליטית רחבה מהמרכז ועד הימין כי בסופו של דבר אם אתה הולך רק עם הימין המובהק, קשה לך להגיע לרוב וליישם את השקפת העולם. זה מה שעומד בסיס הרצון שלי במשך כל התקופה לשמור על אחדות הליכוד, אבל כשזה מגיע לנקודה מסוימת שבה אין אפשרות להאבק באופן דמוקרטי על עמדות, כאשר אומרים שבכל נושא תקבל עמדה מסוימת 'אבל תחת איום כזה או אחר נבטל את הכרעת הרוב כפי שקרה בעבר במשאל מתפקדי הליכוד , וכפי שקרה במשאל עם', הליכוד הופך לחברת כוח אדם, ל'פיגום שבאמצעותו עולים לשלטון ואחר כך בועטים בו', זה לא הליכוד שגדלנו בו ואנחנו לא נמשיך לחיות בליכוד כזה".

עוד אומר סער כי "בדמוקרטיה, בקץ הקדנציה 'עומדים למשפט הציבור', כך יעמדו כל נציגי הציבור של הליכוד למשפט הליכוד. 'יעמדו אלו שהפרו ואלו שקיימו את החלטת מפקדי הליכוד, למשפט הליכוד. אם חברי הליכוד יחשבו שהם ייצגו את הליכוד בכבוד ועפ"י דרכו, יצביעו עבורם ואם לא אז לא. אנשים שחוששים שבגלל שסטו מדרכו של הליכוד קשה להם היום אולי להבחר במרכז הליכוד, הם אלו שדוחפים בכוח ומלבים את המערכה של פילוג הליכוד. אנו לא רוצים בפילוג אבל אנחנו לא מוכנים לקבל סיטואציה שבה מיעוט יכפה דעתו על הרוב".

הליכוד לדבריו אינו מפלגה חד מימדית אלא "גדולה ופלורליסטית". זו אינה יכולה להיות 'מולדת' אלא ימין למרכז, ורוב חבריה "מחוברים לנושא האידיאולוגי לארץ ישראל מסורת לעם ישראל ואחדותו. אם עוקבים אחרי ההצבעות, למרות שראש ממשלה מהליכוד, והקואליציה של הליכוד הלכה וביצעה תכנית, מחצית חברי הסיעה, וודאי רוב חברי התנועה התנגדו לכך".

"נוצרה קונסטלציה שצריך לחזור לבוחרים ואחרי שהם יאמרו דברם, נדע איזה ליכוד יש לנו, יותר מחוייב לאידיאולוגיה או פחות. צריך למצוא איזון שהוא מצד אחד ליכוד שמחוייב לאידיאולוגיה ושגם מסוגל להאבק על דעת הקהל של מרכז המפה הפוליטית. זה היה המצב הטוב ביותר האפשרי".

סער מוסיף כי הליכוד עומד בפני קרע שלא יצר ויצטרך להתמודד עם משבר קשה, אך זו מפלגה ותיקה ו"התנועה העממית היחידה בישראל". הליכוד לא יפול מבטיח סער, ומדגיש כי ההסטוריה מלמדת שהליכוד תמיד ניצח את מי שפרש ממנו".

סער מתנגד להביע לפי שעה במי הוא יתמוך "וכאשר תהיה התמודדות וידע מי מתמודד ינקוט עמדה. ההנחה שהשניים, נתניהו ושרון יתמודדו אינה ברורה, ידוע שגם שאול מופז אולי יתמודד ועוזי לנדאו מתמודד. יש מתמודדים רבים בליכוד. כרגע אנחנו בפני מבחן שעוסק בפרוצדורה: מתי יתקיימו הפריימיז וכשעוסקים בפרוצדורה מה שחשוב הוא שמירה על כללי המשחק הדמוקרטיים. כאשר תהיה התמודדות עצמה ההתמודדות תהיה על הדרך וכל אחד יודיע עמדתו.

"אני ידוע בתור מי שאומר את עמדתו בצורה הברורה ביותר ולא יהיו ספיקות מה עמדתי . איננו יודעים את תמונת המערכה של ההתמודדות ואפילו את זהות המתמודדים, ובחיים הפוליטיים צריכים להיות נבונים מספיק כדי לא לרוץ מהר מידי ולנהוג בחוסר סבלנות כאשר לא הגענו לצמתים מסוימות".

להאזנה לראיון
