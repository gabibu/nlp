

בטקס שנערך הבוקר בלשכת הרמטכ"ל בקריה בת"א נכנס תא"ל גדי שמני לתפקיד המזכיר הצבאי של ראש הממשלה.

כתבנו קובי פינקלר מוסר שבטקס שנערך נכחו שר הביטחון שאול מופז, הרמטכ"ל דן חלוץ ופורום המטה הכללי. תא"ל שמני ששימש בתפקידו האחרון כראש חטיבת המבצעים, הועלה לדרגת אלוף.
שמני יחליף את האלוף יואב גלנט שימונה לאלוף פיקוד דרום.

תת-אלוף גדי שמני נולד בישראל בשנת 1959 והתגייס לחטיבת הצנחנים בשנת 1977.

עיקר תפקידיו במהלך שירותו היו בחטיבת הצנחנים, בהם שרת כמפקד פלוגה, מפקד סיירת, מפקד גדוד, מפקד חטיבת מילואים של הצנחנים, ומפקד חטיבת הצנחנים. כמו כן שימש כמפקד גדוד בבית הספר לקצינים ומפקד החטיבה המרחבית בחברון ('יהודה').

2001: הועלה לדרגת תת אלוף, ומונה לקצין חיל רגלים וצנחנים ראשי.
2003: התמנה למפקד אוגדת עזה.
2004: התמנה לראש חטיבת המבצעים.
2005: מונה למזכיר הצבאי של ראש הממשלה, מר אריאל שרון.
תת-אלוף שמני בעל תואר ראשון בכלכלה ומדע המדינה, ותואר שני בביטחון לאומי.

הוא בוגר המכללה לפיקוד ומטה בצה"ל, בוגר קורס בכוחות המיוחדים של צבא ארה"ב בצפון קרוליינה ובוגר המכללה למלחמה בצבא ארה"ב.

תת-אלוף גדי שמני נשוי ואב לארבעה ילדים.
