

ועדת ההיגוי של תוכנית מפעל ההזנה במוסדות יום חינוך ארוך, בראשותו של מנכ"ל משרד ראש הממשלה, אילן כהן, החליטה היום על מתן מענקים מוגדלים לרשויות מקומיות המשתתפות בתוכנית, וזאת במטרה להרחיב עד כמה שניתן את מספר התלמידים שייהנו מתוכנית מפעל ההזנה.

ממשרד רה"מ נמסר כי עפ"י החלטת הועדה, הסבסוד שמעניקים הממשלה וקרן סאקט"א-רש"י יוגדל במיוחד בקרב רשויות בעלות מעמד סוציו-אקונומי נמוך הנמצאות בין האשכולות 1-4 עפ"י דרוג הלמ"ס. בעקבות ההחלטה צפויים להצטרף לתוכנית כ-30,000 תלמידים נוספים. בסה"כ כבר בתחילת שנת הלימודים הנוכחית ישתתפו בתוכנית ההזנה כ-180,000 תלמידים. תוכנית ההזנה מלווה בבקרת איכות המבוצעת מדי יום ע"י חברות חיצוניות המתמחות בבדיקות טיב ואיכות של מזון.

מדיווחים של מנהלי בתי-ספר עולה כי קיים קשר ברור בין יישום מפעל ההזנה ובין ירידה במפלס האלימות בבתי הספר ובמספר ההיעדרויות משיעורים.
