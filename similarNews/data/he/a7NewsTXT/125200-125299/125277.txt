

ח"כ שטייניץ אינו מבין את "ההגיון של בג"ץ" שהתיר משיקולי 'בטחון לאומי' לעקור 9000 יהודים, אך אסר להקים גדר שתפגע ב'איכות חייהם' של 3000 פלשתינים, שאינם אזרחי ישראל. מדובר ב"אפליה גזעית נגד יהודים".

יו"ר ועדת חוץ ובטחון של הכנסת יובל שטייניץ מתקשה להבין את "ההגיון של בג"ץ".

בדיון פגרה מיוחד של הכנסת שעסק בין היתר בפסק הדין שבו הורה בג"ץ להזיז את הגדר ליד אלפי מנשה, אמר שטייניץ כי לא מובן לו כיצד בג"ץ החליט מצד אחד שמותר משיקולים של 'בטחון לאומי' לעקור 9000 יהודים אזרחי ישראל נאמנים מבתיהם ולהרוס את קהילותיהם, ובה בעת אסר להקים גדר הפרדה מחשש ש'תפגע באיכות חייהם' של 3000 פלשתינים ש"מחויבותנו להם פחותה מזו של אזרחי ישראל".

כתבתנו רותי אברהם מוסרת כי שטייניץ הוסיף ש"על פניו זה נראה כמו אפליה גזעית נגד יהודים ונגד זכויות יהודים, שבאלה אפשר לפגוע יותר בקלות מאשר בזכויות של פלשתינים".

שטייניץ אמר כי בג"ץ לא התערב כשהוגשו בג"צים נגד פינוי גוש קטיף, נגד הריסת בתיהם וקהילותיהם של אזרחי ישראל הנאמנים, לעומת זאת, "בבג"ץ אלפי מנשה דובר על 3000 איש שהם לא אזרחים   לא אזרחי ישראל אבל תושבים ערבים, שהגדר פגעה באיכות חייהם. לא דובר על עקירתם או על פינוים. אמרו משיקולי בטחון תעבור בתוואי כזה, שבגללו חייהם ישובשו ויהיו על זה פיצויים. איך יכול להיות שמשיקולי בטחון לאומי   קבע בג"ץ   אפשר לעקור 9000 מאזרחי ישראל   יהודים מבתיהם, אבל אי אפשר לבנות גדר שלא עוקרת אלא מכבידה על שגרת חייהם היומיומית של 3000 פלשתינים, שבכל זאת עם כל הכבוד אינם אזרחי ישראל ומחויבותנו להם פחותה מזו של אזרחי ישראל"?

שטייניץ האשים את הבג"ץ בהתערבות בנושאים מדינים ובטחוניים בעיקר בנושא גדר ההפרדה. "בשום מדינה דמוקרטית בעולם המערבי, בסיטואציה דומה של מלחמה רבת שנים נגד טרור, נגד טרור מתאבדים רצחני וסוגים אחרים של טרור, לא היו בתי המשפט מעלים על דעתם לעכב בניה של גדר בטחון או לשנות את התוואי שלה בעיצומה של מלחמה בטרור. היה פעם שיר 'רק בישראל', רק בישראל בג"ץ חושב שתפקידו להכריע בנושאים שללא ספק גם אם הם נושאים אנושיים או אזרחיים, יש להם פן כבד של בטחון ומדיניות". לדבריו הכנסת היא שצריכה לבקר את הממשלה, לאשר או לא לאשר את תכניותיה ואת תקציבה. "בג"ץ אינו הכנסת, הוא אינו ממלא את מקום הכנסת, אפילו לא את מקומה של ועדת החוץ והבטחון של הכנסת".

יתירה מכך, אמר שטייניץ, ה"רטוריקה המשפטית" שמסביב לגדר היתה "צביעות או כשל בסיסי". "כדי להתגונן בפני טענות בעולם ממשלת ישראל הציג את הגדר הזאת כגדר בטחונית גרידא, נגד פיגועי התאבדות וחדירות של טרוריסטים. בא בג"ץ ואמר: אם הגדר בטחונית גרידא, צריך לשקול שיקולי בטחון מול שיקולי פגיעה או למזער את הפגיעה באזרחים   הוא כמובן התכוון לאזרחים פלסטינים, אבל נגיד אנשים. לכן, אם אפשר להשיג את אותו בטחון בתוואי אחר, קרוב יותר ל'קו הירוק' או פחות, למה לא? זו טעות כמובן. גם אם הגדר היא במקורה גדר נגד מחבלים מתאבדים עשויות להיות לה השלכות מדיניות. לכן כאשר קובעים את תוואי הגדר צריך להביא בחשבון מראש השלכות מדיניות או סיכונים בטחוניים ומדיניים אחרים מעבר לטרור. וגדר על 'הקו הירוק' מי שהיה מקים גדר 'על הקו הירוק' היה צריך להביא בחשבון מראש שזה יתפרש כחזרה ל'קו הירוק' לגבולות 67 ללא שום פשרות, ללא שום מו"מ ללא שום גבולות בני הגנה. את השיקולים האלה היה קשה לממשלה להציג בבג"ץ, אבל כן חשוב שההכרעה על תוואי הגדר תתקבל בממשלה ובכנסת, כי זו אינה הכרעה משפטית זו אפילו לא הכרעה בטחונית משפטית".
