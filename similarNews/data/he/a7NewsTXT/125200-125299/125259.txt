

קבר אחים מתקופת השואה נחשף במהלך עבודות בנייה במתחם שדה התעופה בעיר שטוטגארט, גרמניה. בקבר נמצאו שלדים של כ- 30 בני אדם, וככל הנראה, כמה מהם היו עדיין בחיים בעת השלכתם לקבר.

הסבירות הגבוהה היא כי מדובר בגופותיהם של עובדי כפייה יהודים שהיו כלואים במחנה העבודה אכטרדינגן, שפעל במקום בימי מלחמת העולם השנייה. מדובר במחנה עבודה חיצוני שהיה כפוף למחנה הריכוז נאצווילר   שטרוטהוף באלזאס, ופעל במשך כמה חודשים בלבד, בין נובמבר 1944 לפברואר 1945.

הוצאת שרידי הגופות מהקבר תימשך ימים אחדים, ולאחריה ייבדקו השרידים במטרה לגלות את זהותם.
בד בבד, תבדוק התביעה המקומית איזו יחידה של האס אס הייתה אחראית לרצח האסירים.


