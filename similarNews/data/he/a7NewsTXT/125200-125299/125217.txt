

אלמנות היבשה, 'אלמנות סוג ב'', כלשונן, קיימו כינוס מחאה על קיפוחן בתגמולים לעומת אלמנות הטייסים. הן פנו לרמטכ"ל חלוץ, מפקד חיה"א לשעבר, להתייצב לימינן אחרת יאבד 'הלגיטימציה להיות מפקד כל צה"ל'.

בכנס מחאה שערכו אתמול אלמנות חיילי צה"ל מחיילות היבשה, "אלמנות צה"ל סוג ב'" כלשונן, נגד אפלייתן בתגמולים ובגימלאות לעומת אלמנות חיל האויר, פנו אל מפקד חיל האויר לשעבר, הרמטכ"ל דן חלוץ בבקשה להתייצב לימין "אלמנות היבשה". אחרת לדבריהן יאבד חלוץ "את הלגיטימציה להיות מפקד כל צה"ל".

מאות אלמנות צה"ל לבושות בחולצות עם הכיתוב "אני אלמנת צה"ל סוג ב'" מחו נגד אפלייתן לעומת אלמנות הטייסים. האלמנות דחו את מה שהם כינו "הצעה מבזה ומשפילה של משרד הביטחון המנציחה את האפליה, לפיה תקבל כל אלמנה 700  בחודש במשך 10 שנים, סה"כ 84,000  - כרבע מהפיצוי שניתן לאלמנות הטייסים".

פנינה כהן יו"ר ארגון אלמנות ויתומי צה"ל אומרת כי "באותו בית עלמין שוכבים חללים מסוג א' וחללים מסוג ב', והם לא ידעו שהם כאלה. שר הביטחון לועג לנו בהצעות משפילות ומעליבות. ללא בושה הציעו לנו לפרוס את הזכויות המגיעות לנו על פני שנים רבות, אנחנו כבר לא צעירות, התאלמנו בשונות העשרים לחיינו והיום אנו בנות 60 ו-70, לא נותרו לנו חיים לפרוס, 74 מהאלמנות כבר נפטרו. את הדם אי אפשר להחזיר לנו, אבל את העוול חייבים לתקן. שר הביטחון המזלזל בנו, אפילו לא נענע לבקשתי להעביר כמה שורות עם מסר או ברכה לאלמנות".

בכנס הוחלט לצאת למאבק ציבורי שיכלול צעדי מחאה חריפים, להגיש בג"צ חדש כנגד האפליה בתגמולים ובגמלאות בהיקף של מיליארדי שקלים, ולחדש הבקשה לקיום דיון נוסף בבג"צ האלמנות.

ח"כ אהוד יתום, שהחתים 61 ח"כים על הצעת חוק לתיקון העוול, לפיה ישולם לאלמנות סכום חד פעמי כפי ששולם לאלמנות הטייסים על סך- 300 אלף , הודיע כי ימשיך לקדם את הצעת החוק שכבר עברה בטרומית, גם אם הממשלה תתנגד. יתום הוסיף: "העוול הזה צועק לשמיים. מה שהממשלה לא עשתה הכנסת תעשה".


