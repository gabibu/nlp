

מטוסי צה"ל הפציצו אמש בסביבות השעה 01:00 תחנת מכ"ם סורית בעומק לבנון, מצפון לכביש ביירות-משק. מטוסי צה"ל הותקפו באש נגד מטוסים, אולם לא נפגעו.

מקורות לבנונים מדווחים כי לפחות שלושה חיילים סורים נהרגו, אחד מהם ככל הנראה קצין, ושישה אחרים נפצעו. על פי המקורות ייתכן וישנם עוד מספר הרוגים שנקברו מתחת למוצב סורי שהיה סמוך למכ"ם.

המקורות מוסרים כי בתקיפת צה"ל השתתפו ארבעה מטוסים, שתקפו את מוצבי הסורים בשלושה גלים. בפעם הראשונה ובפעם השנייה הותקף המכ"ם בשישה טילים ובפעם השלישית הותקף מוצב סמוך ששימש את הצבא הסורי בטיל בודד. המכ"ם עצמו, המרוחק 35 קילומטרים מביירות, הושמד.

על ההתקפה של צה"ל הוחלט בישיבת קבינט מיוחדת שהתקיימה אתמול בערב. בישיבה הצביעו 11 שרים בעד התקיפה ושניים התנגדו. המתנגדים היו פרס וסנה.
