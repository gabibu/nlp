

השר לביטחון פנים, עוזי לנדאו, ומפכ"ל המשטרה, רב-ניצב שלמה אהרונישקי, העניקו דרגות תת-ניצב לשני קצינים בכירים שדרגתם עוכבה זמן רב בשל מעורבותם בארועי אוקטובר.

הדרגות הוענקו למפקד מרחב העמקים משה ולדמן, שצפוי להתמנות למפקד מרחב המחוז הצפוני ולבנצי סאן, ששימש מפקד מג"ב צפון והתמנה למפקד מג"ב בירושלים.

דרגתם של השניים עוכבה חודשים ארוכים, לאחר שהשר לשעבר לביטחון פנים, שלמה בן-עמי, החליט לחכות לסיום עבודת ועדת החקירה הממלכתית שהוקמה לבדיקת ארועי אוקטובר, בהם נהרגו 13 צעירים מכפרים ועיירות ערביים בגליל.

עם חילופי השלטון וחילופי השרים, אמר השר עוזי לנדאו שהוא מחזק את ידי המשטרה ומגבה את כל קציניה והוסיף בכמה הזדמנויות, שהקמת ועדת החקירה הינה טעות. לאחר סיום טקס הענקת הדרגות אמר השר לנדאו, כי הקמת הועדה נעשתה מסיבות פוליטיות והיתה טעות קשה.

השר, לאחר שהתמקם במשרדו, ביקש חוות דעת משפטית. משנודע לו שאין כל בעייה להעלות בדרגה את שני הקצינים, אישר באופן מיידי את העלאתם בדרגה. לנדאו אמר: "על פי מה שראיתי וקראתי יש לי יסוד להניח שהמשטרה פעלה למען עם ישראל כולו". לנדאו הוסיף: "הדרגה ניתנה לקצינים משום שהיא מגיעה להם".

מפכ"ל המשטרה אמר, "זו הזדמנות לראות איך אנשים שעובדים בשטח ומשקיעים זוכים גם לתגמול מהמשטרה. אהרונישקי ציין שוולדמן ובנצי הספיקו להיות בחוד החנית בתפקידים שהשפיעו על העשייה המשטרתית.

תת-ניצב בנצי אמר כי איננו חש כי נעשה לו עוול בעיכוב הענקת הדרגות, אך הדגיש כי בהענקת הדרגות הועבר מסר ארגוני חשוב מאוד למפקדים במערכת הביטחון ולקצינים ולשוטרים שנמצאים בארועים ולוקחים אחריות, והמערכת יודעת לתגמל אותם. בהתייחסו להחלטת השר לשעבר בן-עמי, אמר בנצי: "קטונתי מלשפוט אותו".

השר לנדאו התייחס לאפשרות הארכת כהונתו של מפקד המחוז הצפוני אליק רון ואמר: "לא נעשה שום דיון בנושא. בקיצור, לא היה ולא נברא".

השר לנדאו חתם על כתב מינוי של סגן מפקד מחוז תל-אביב, דוד קראוזה, שכיהן בתפקיד סגן מפקד מחוז ירושלים. קראוזה היה מעורב בפריצה להר-הבית יום לאחר ביקורו של אריאל שרון. הוא לקח פיקוד לאחר שמפקד מחוז ירושלים דאז, ניצב יאיר יצחקי, נפצע בליל הארועים ונלקח לטיפול רפואי.

