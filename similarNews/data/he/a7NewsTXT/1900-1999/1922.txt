

שופט בית המשפט העליון מאז 1994, יצחק זמיר, פרש היום מתפקידו, עם הגיעו לגיל 70.

כתב עתי"ם מוסיף, כי בטקס הפרידה שנערך היום בבית המשפט העליון, נכחו 13 שופטי בית המשפט וכן שופטים בדימוס, חברים ובני משפחה. היועץ המשפטי לממשלה אליקים רובינשטיין, חלק שבחים ליצחק זמיר על תרומתו למערכת המשפט ועל נועם הליכותיו.

נשיא בית המשפט העליון, השופט אהרון ברק, אמר כי שתי תכונות מאפיינות את יצחק זמיר: שכל ישר וכשרון מחקר. יש בו התחשבות בשיקולים השונים והמנוגדים, התרחקות מקיצוניות והבחנה ברורה בין האישי לציבורי. זוהי מזיגה נדירה בין הלכה למעשה ובין ספרא לסייפא.

השופט יצחק זמיר אמר בדברי פרידתו, כי הוא נרגש לסיים את הקריירה הציבורית שלו בתחום המשפט. הוא מתח ביקורת על אלה התוקפים את מערכת המשפט בתקופה האחרונה. "ההישגים הגדולים של מערכות המשפט אינם נכסי צאן ברזל. היסודות עדיין רופפים. אם לא נדע לתמוך בהם, הם עלולים להתמוטט. קשה לבנות וקל להרוס. והיום יותר מאי פעם, קמו גורמים שמאיימים להרוס"
