

הנהלת העיתון מעריב החליטה כי משה נגבי, הפרשן המשפטי של העיתון, יסיים את עבודתו. זאת בעקבות כתבותיו בפרשת עופר נמרודי, ובעקבות סירובו להמשיך ולכתוב על הנושא, לאור ההתפתחויות המשפטיות האחרונות בפרשה.

בשיחה ביומן הצהרים של ערוץ 7 הסביר אמנון דנקנר, עיתונאי בכיר במעריב: "אני מתייצב לצד המערכת. סירובו של משה נגבי לכתוב על הזיכוי של אביגדור קהלני, הוא מעשה לא מקצועי. הוא
הפרשן המשפטי של העיתון, ומתוקף תפקידו היה עליו לכתוב על כך".

"מיד כשפרצה פרשת נמרודי", אומר דנקנר, "התבטא נגבי בכתבותיו במעריב בחריפות רבה. הוא טען כי מדובר בפשע המאורגן בישראל. כעת, כאשר מתברר בבתי המשפט כי אין הדבר כך, אני חושב שחובתו של משה נגבי הייתה לכתוב גם על כך, וסירובו לעשות כן תמוה ובלתי תקין. יש לנו כאן עניין עם קבוצת קנאים, המתעלמים מן המציאות, כאשר זו איננה מתנהלת על פי רצונם. לדעתי, עיתונאי שאיננו מוכן להודות בטעותו, יש להטיל ספק ביושרו האינטלקטואלי", דברי דנקנר.
