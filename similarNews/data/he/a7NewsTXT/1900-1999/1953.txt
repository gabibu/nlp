

ביקורת חריפה נמתחה על הפגישה השנייה בין עומרי שרון לבין ערפאת. אתמול פורסם כי בשבוע שעבר נפגש עומרי שרון פעם נוספת עם יאסר ערפאת. הפגישה הייתה ברמאללה, ביום רביעי לפנות בוקר. בפגישה השתתף גם ראש השב"כ אבי דיכטר. לפגישה זו קדמה פגישה בחברון בין דיכטר לבין ג'יבריל רג'וב.

היועץ המשפטי לממשלה אלייקים רובינשטיין אומר כי שיגור בן משפחה לשיחות ממלכתיות איננו מתאים לנהלים של מדינה מתוקנת. ח"כ צבי הנדל אומר כי הפגישה בין עומרי שרון לערפאת מנוגדת להבטחה מפורשת שנתן ראש הממשלה לחברי סיעת "האיחוד הלאומי", כי לא יישא וייתן תחת אש.
בכיר בלשכתו של יאסר ערפאת אומר כי שר החוץ שמעון פרס נועד באחרונה עם אבו עלא, ודן עמו בחידוש המשא ומתן בין ישראל לרשות. עוד אומר הבכיר הערבי, כי מתוכננת פגישה בין שר החוץ שמעון פרס לבין סגנו של ערפאת אבו מאזן, ככל הנראה בארצות הברית.
