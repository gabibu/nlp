

בלשכת ראש הממשלה רואים בחומרה רבה את ירי המרגמות על העיר שדרות.

יועץ התקשורת של ראש הממשלה רענן גיסין אמר כי זו קפיצת מדרגה רצינית בהתקפות הפלשתיניות. "זהו ירי מכוון לעבר עיר בישראל, בשעה שמרבית האנשים נמצאים ברחובות ובקניונים ורק בנס לא נפגע איש", אמר גיסין. הוא הדגיש כי הירי בוצע מתוך בסיסים של ארגוני הבטחון הפלשתינים שכבר מזמן הפכו לארגוני טירור.

שר הבטחון בנימין בן אליעזר כינס התייעצות בטחונית במהלכה יוחלט על תכניות אפשריות לתגובה. לכנס את הקבינט הבטחוני יהיה צורך רק אם צה"ל ימליץ על פעולה החורגת מסוג הפעולות שאושרו עד כה. שרון כינס התייעצויות בלשכתו בירושלים.

שר החוץ שמעון פרס אמר כי התגובה הישראלית צריכה להיות ירי לעבר היורים בנסיון להמשיך במו"מ. הוא הדגיש כי במעשיהם הפלשתינים יורים לעצמם ברגלים.

השר דני נווה אמר כי ערפאת אחראי להסלמה החמורה ביותר בפעילות הטירור. "ישראל לא יכולה לעבור על הענין לסדר היום. ערפאת צריך להבין שיש לו הרבה מה להפסיד מהשימוש באלימות", אמר נווה.

ח"כ לשעבר אריה גמליאל מש"ס שהוא תושב שדרות אמר כי הירי הוא עוד הוכחה שכל הארץ חזית. הוא קרא להחריף את התגובה כלפיה רשות הפלשתינית וראשיה.
