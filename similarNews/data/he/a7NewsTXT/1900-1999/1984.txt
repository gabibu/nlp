

המטבחון המדיני, בו משתתפים ראש הממשלה אריאל שרון, שר הבטחון בנימין בן אליעזר ושר החוץ שמעון פרס כונס מיד לאחר הפצצת המרגמות על שדרות. שר הבטחון בנימין בן אליעזר קיים התייעצויות במקביל עם בכירי מערכת הבטחון וצפוי כי בעקבות דיוני "המטבחון" וההתייעצויות יגיב צה"ל על הפצצת שדרות באורח לא שגרתי.

שש פצצות המרגמה נפלו בשכונה מ'-3 הקיצונית בשדרות, ושתיים מהן נפלו ליד ביתו של ראש העיריה אלי מויאל. איש לא נפגע בהפצצה.

כביש נתיבות-יד מרדכי נסגר למשך שעה לתנועה בשני הכיוונים, ותושבי העיר התבקשו להשאר בבתיהם אך אנשים רבים ובפרט ילדים ובני נוער התקהלו במקום נפילת הפצצות ולא נשמעו להוראות המשטרה.

מקורות פלשתינים מסרו כי צה"ל פתח בהפגזת טנקים לעבר משרד המודיעין הכללי הפלשתיני שבשכונת בית חנון.
