

מליאת רשות השידור הורתה למנכ"ל הרשות לחזור להשמיע את הפרסומת המעודדת התיישבות בגוש עציון. ועדת הערר, שבדקה את הנושא בעקבות בקשה של מועצת גוש עציון, לא מצאה בנוסח הפרסומת כל ביטוי למחלוקת פוליטית ואידיאולוגית. "אנו רואים בחומרה את התנהגותה של הרשות, שהפסיקה את שידור הפרסומת, ללא הודעה מראש וללא הנמקה", נאמר בהחלטה של ועדת הערר.
סיפר לערוץ 7 ראש המועצה האזורית גוש עציון שאול גולדשטיין: "יצאנו במסע פרסום לעודד מגורים בגוש עציון, מסע פרסום שכלל תשדירי רדיו ומודעות בעיתונים, וזאת, במטרה לחזק את רוחם של תושבינו. ח"כ מוסי רז פנה לרשות השידור, ותבע לחדול מלהשמיע את התשדירים, בטענה כי מדובר בנושא השנוי במחלוקת פוליטית. מנכ"ל רשות השידור אורי פורת נכנע לדרישתו של רז, וזאת בלא כל תוקף משפטי, ובלא שקיבלנו כל הודעה על כך. פשוט, חדלו לשדר את התשדירים".

גולדשטיין אומר כי הוא מקבל תגובות חיוביות מאד על התשדירים, ונראה לו כי הם אכן משפרים את הרגשתם של התושבים המקומיים, שהם ציבור היעד העיקרי של המבצע.
