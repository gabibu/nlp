

גורלם של כ-250 ילדים, השוהים על "ספינת עבדים" המשייטת לאורך חופי מערב אפריקה, אינו ידוע, והדאגה להם ולמצבם הבריאותי, גוברת.

בכירים בבנין ובבריטניה קראו לקיום מבצע חיפוש אחר האוניה, המחפשת מעגן מזה כשבוע.

ממשטרת בנין נמסר כי הספינה יצאה את קוטונו לפני כשבוע, אולם לא קיבלה רשות עגינה בגאבון או בקאמרון, בעיקר בשל החשדות של סחר בילדים. על-פי המידע שהתקבל מבנין היתה הספינה בדרכה בחזרה לקוטנו.

הקשר עם הספינה נותק מאז יצאה את נמל דואלה, ביום שישי.

על-פי דיווחים, הספינה במצב רעוע, אין בה מושבים או מיטות, ולא אמצעי קשר מודרניים.

בעיתון הבריטי הטלגרף מובא חשש להשלכת הילדים לים בעקבות החיפושים אחריהם.

שגריר בנין בדואלה אמר לכתבים כי כאשר הגיעה הספינה למקום, רכש בכספו דלק ומעט מזון לנוסעים. עוד אמר השגריר כי אחדים מהילדים היו חולים.

משטרת בנין מעריכה כי על הספינה "הועמסו" 250 ילדים מבנין ומטוגו, למרות שממשטרת דואלה נמסר כי בספינה היו 28 ילדים ו-148 מבוגרים.

בכירים מסוכנות האו"ם לענייני ילדים, יוניצ"ף והשר הבניני לנושאי חברה, משפחה ונשים, מצפים להגעת הספינת לנמל בנין.

השר הבניני אמר כי סוחרי הילדים מציעים למשפחות עניות כסף ומעבירים את הילדים למדינות אחרות, שם הם מושכרים לעבודה בתנאי עבדות.

המשפחות מסכימות לעיסקה מתוך אמונה שהילד שנשלח לעבוד יוכל לתרום להכנסת המשפחה, אולם בדרך-כלל הילדים נמכרים כעובדי מטעים או משק-בית, ולא יכולים לשלוח את השכר (שאינם מקבלים), למשפחותיהם. "סחר בילדים דומה מאוד לעבדות, כיוון שהילדים אינם מקבלים תשלום ועובדים עבודה גופנית קשה במטעים ובשדות. התנאים אומנם אינם תנאי עבדות, אולם העבודה עצמה היא עבדות בעיקרה", אמר השר הבניני.

לדברי השר יותר מ-200,000 ילדים במערב אפריקה "נמכרו" לעבדות. (עתי"ם)







