

קצין המבצעים של חיזבאללה, קייס עובייד, האחראי לחטיפת טננבאום ולפיגועים רבים בארץ נפגש לפני ימים אחדים באל-עריש, עם מפקדי גדודי חללי אל-אקצה של הפת"ח שבאו מחבל עזה. המצרים לא הפריעו

המחבל קייס עובייד נחשב לאחד המבוקשים הבכירים של מערכת הביטחון, בשל היותו האחראי על פעילות חיזבאללה בשטחים ומתכנן חטיפתו של אלחנן טננבוים. בשנים האחרונות הסתתר בביירות על מנת לנסות ולהתחמק מזרועה הארוכה של ישראל. הבוקר נחשף בסוכנות הידיעות הפלשתינית "מען", כי רק לפני כמה ימים שהה עובייד דווקא סמוך לציר פילדלפי.

הימים הראשונים לאחר נסיגת ישראל מרצועת עזה לוו באנרכיה מוחלטת בציר פילדלפי בחסותה עברו בחופשיות נשק, תחמושת, אמצעי לחימה ואלפי ערבים ומחבלים. בישראל האשימו את כוחות הביטחון המצריים באוזלת יד בטיפול במצב בגבול, אך כעת מסתבר שהמצרים אף נותנים חסות להגברת הטרור.

המבוקש הבכיר קייס עובייד הצליח להגיע ללא כל קושי לעיר אל-עריש שבצפון סיני, לשהות בה 36 שעות ולחזור לביירות כלעומת שבא. ביממה וחצי בה ביקר עובייד בסיני, הוא זימן לפגישה את בכירי גדודי חללי אל-אקצה של הפת"ח ברצועת עזה.

סוכנות הידיעות הפלשתינאית טוענת כי ראשי המחבלים שהוזמנו, ניצלו את המעבר החופשי בגבול והגיעו למפגש הראשון שלהם פנים אל פנים עם עובייד. "בחמש השנים האחרונות רק דיברנו בטלפון ועכשיו רציתי לנצל את ההזדמנות ולפגוש אותכם בעצמי", אמר עובייד בפגישה.

אחד מראשי המחבלים, המכנה עצמו "ממפקדי גדודי חללי אל-אקצה", שהשתתף באירוע סיפר כי עובייד קבע עמם להיפגש באל-עריש כיוון שלא רצה להיכנס לעזה ולהביך בכך את הרשות הפלשתינית. "הוא היה יכול להיכנס לרצועה ללא בעיה אם היה רוצה בכך או אם אנחנו היינו מעוניינים שיעשה כן", אמר. הוא הוסיף עוד כי במהלך הפגישה ברך אותם עובייד על "הניצחון במאבק נגד ישראל ועל התבוסה הישראלית".

בארגון המחבלים גדודי חללי אל-אקצה מבינים את הרגישות הרבה של הפגישה ולמרות פרסומה, מעדיפים המשתתפים בשלב זה לא להיחשף. המחבלים מהפת"ח גם חוששים מתגובתה של מערכת הביטחון המצרית, שקרוב לוודאי תראה בפרסום הפגישה התגרות, התרסה ואף פגיעה בריבונותה. זאת, למרות שברור לחלוטין כי שרותי הביטחון המצרריים ידעו היטב על הגעתו של רב המחבלים מביירות, ושהייתו בעיר, ואף העריכו כי בא לתדרך את מחבלי עזה בהגברת הפיגועים.

קייס עובייד (אבו-חסן), ערבי-ישראלי לשעבר שמשפחתו עדיין מתגוררת בטייבה, עומד בראש "מנגנון הפעלות פנים" של רגון המחבלים חיזבאללה ונחשב במערכת הביטחון הישראלית למנחה הפיגועים הראשי בארגון, שמעביר הנחיות למחבלים ערביים בארץ, בעיקר פעילי גדודי חללי אל-אקצה של הפת"ח. במערכת הביטחון מייחסים לו הכוונה, הדרכה ומימון של פיגועי טרור, התקפות ירי ומעשי רצח רבים.

בחודשים האחרונים הודו גם בכירים במנגנוני הביטחון הפלשתינים כי ארגון החיזבאללה פועל לעידוד התקפות רצחניות כלפי יהודים של גדודי חללי אל-אקצה. כך למשל, אמרו כי פיגועי התאבדות רבים שיוצאים מהעיר שכם הם תוצאה של פעילות החיזבאללה.

בכירי המחבלים הפלשתינים, שלא ציינו את שמו של עובייד, סיפרו כי גורמים בחיזבאללה מעבירים הנחיות לפעילי הפת"ח באמצעות הטלפון והאינטרנט ושולחים להם סכומי כסף של אלפי דולרים עבור כל פיגוע.

כמו כן היה עובייד "המוח" שמאחורי חטיפתו של האזרח הישראלי אלוף-משנה (במיל.) אלחנן טננבאום ללבנון. הוא שכנע אותו להיפגש באחת ממדינות המפרץ ממנה נחטף והועבר לידי חיזבאללה בביירות, כדי לשמש קלף מיקוח לשחרור אסירי הארגון הכלואים בישראל, בדגש על מוסטפא דיראני והשייח' עבד אל-כרים עובייד.
