

ביהמ"ש גזר אתמול על חייל מג"ב לשעבר, עונש של 4.5 שנות מאסר בפועל לאחר שהורשע בסיוע להריגה של תושב חברון ובעבירות נוספות של חטיפה לשם חבלה, חבלה חמורה, שימוש לרעה בכוח משרה, תקיפה ובידוי ראיות.

ביהמ"ש המחוזי בירושלים גזר אתמול על ווהבי באסם, חייל מג"ב לשעבר, עונש של 4.5 שנות מאסר בפועל לאחר שהורשע בסיוע להריגה של בן מיעוטים תושב חברון ובעבירות נוספות של חטיפה לשם חבלה, חבלה חמורה, שימוש לרעה בכוח משרה, תקיפה ובידוי ראיות.

ווהבי ושלושה שוטרים נוספים - שחר בוטביקה בן 22 מבני ברק, ינאי לאלזה בן 24 מנהריה, ודניס אלחזוב בן 22 מבאר שבע - שירתו ב-2002 כשוטרי חובה בפלוגת מג"ב שפעלה בעיר חברון, ווהבי שימש כנהג סיור. הוא נהג בג'יפ שבו נסעו גם הנאשמים הנוספים. באחת מנסיעותיהם העלו השוטרים על הג'יפ שבו נהג ווהבי את עמהאן אבו-חמדייה.

השוטרים דחפו את אבו-חמדייה אל מחוץ לג'יפ תוך כדי נסיעה, וגרמו למותו. על אף נפילתו מהג'יפ, המשיכו השוטרים בנסיעה. מאוחר יותר הם נקטו פעולות שונות כדי לטשטש את עקבותיהם ולהקשות על חשיפת מעשיהם, כגון תיאום גרסאות וזיוף מסמכים.

חוקרי מח"ש הפעילו סוכן סמוי בקרב שוטרי הפלוגה, שהקליט את הנאשמים ללא ידיעתם, הסוכן אף הביא לחשיפת פרשה נוספת של שוד והתעללות קשה מצד שוטרי מג"ב נגד פלסטינים מחברון. בעקבות החקירה הוחלט לפרק את פלוגת מג"ב אליה השתייכו הנאשמים.

השופטת אורית אפעל-גבאי, שהרשיעה את באסם, כתבה בגזר הדין: "מהות המעשים שנעשו מחייבת ענישה מחמירה, אשר תבטא עמדה חברתית בלתי-מתפשרת של גינוי והוקעה כלפי שוטרים או חיילים המועלים בתפקידם ונוהגים באלימות ובאכזריות לשמה כלפי אוכלוסיה אזרחית הנתונה למרות".
