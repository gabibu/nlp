

העיתון הכווייתי "א-סיאסה" טען השבוע כי בלחץ אמריקני ובינלאומי, יוותר בשאר אסד על השלטון בסוריה, כדי למנוע פעולה צבאית אמריקנית. המחליף: עבדאללה דרדרי, סגן ראש ממשלת סוריה לענייני כלכלה

לדברי "א-סיאסה", הרי ש"בימים אלה מתגבש סצנריו בינלאומי-ערבי לשינוי המשטר בסוריה באופן שקט ובמינימום נזקים. צרפת, בריטניה וארה"ב הסכימו שעבדאללה דרדרי, סגן ראש ממשלת סוריה לענייני כלכלה, ייטול את ההנהגה בשלב המעבר, לאחר שהנשיא בשאר אסד יישמע לעצתם של רוב מנהיגי מדינות ערב, אתם התקשר בעקבות פתיחת חקירת האו"ם ברצח רפיק חרירי, ויוותר על השלטון ולאחר מכן יעזוב את סוריה".

לדברי העיתון "הבחירה נפלה על דרדרי, כיוון שהוא אינו משתייך למפלגת הבעת' השלטת. דרדרי נמנה על אחת המשפחות המיוחסות בדמשק. הוא בנו של הגנראל עבד א-רזאק דרדרי, שהיה מפקד חדר המבצעים המשותף במלחמת יום הכיפורים.עבדאללה דרדרי חי באירופה תקופה ארוכה, והוא מכיר את הסגנון והלך המחשבה המערבי".

בתוך כך טוען "א-סיאסה" כי אסמאא אסד, רעייתו של נשיא סוריה, הגיעה ללונדון עם שני ילדיה, והיא שוהה בבית אחותה. לפני הבית מוצבים שני שומרים מהסקוטלנד-יארד. לפני כן היא שלחה ללונדון 14 מזוודות עמוסות בטובין. זאת, כאמור, כהכנה לנטישת בעלה את הנשיאות בסוריה.

יצויין כי ההכנות להטלת האשמה ברצח אל-חרירי על סוריה בעיצומן, ומסע זה מובל בעיקר ע"י ארה"ב.

החל מהחודש הבא ועדת החקירה מטעם האו"ם בעניין חיסול ראש ממשלת לבנון לשעבר רפיק אלחרירי, תחל להציג את המידע שברשותה המורה על מעורבות ישירה של הממשל הסורי בחיסול חרירי.
על-פי מקור בצוות החקירה, הראיות המצביעות על מעורבות סורית בחיסול הולכות ונערמות, ראיות שמתקבלות בעיקר מעריק שהיה פונקציונר במערכת הביטחון הסורית. העריק טוען, כי היה בחדר שדנו בחיסולו של חרירי, המנהיג הלבנוני שהעז לצאת בגלוי נגד התערבות המשטר הסורי בלבנון. "העריק מזמר" אמר המקור.

חוקרי האו"ם טוענים כי מיד לאחר רצח חרירי הגיעו למקום האירוע אלמונים "ששיפצו" את זירת הפשע, מרבית הראיות "נעלמו" וצוות החקירה לא מצא דבר. אך בכל זאת מידע נוסף שמהווה חלק עיקרי בטענותיה של וועדת החקירה נשלה מהים. צוות של שישה צוללנים בריטים, שצללו לאורך רצועת החוף של ביירות מצאו שאריות של גופות, חלקי משאית וחלקי מכוניתו של אל-חרירי.

יושב-ראש ועדת החקירה, דטלף מהיליס, צפוי להגיש את מסקנות הוועדה בעוד חודש, ארבעה קצינים לבנונים בכירים כבר נעצרו בחשד למעורבות בחיסול, ביניהם ראש המשמר של נשיא לבנון אמיל לח'וד. על-פי המקור, מהיליס צפוי לנקוב בשמותיהם של מספר בכירים בממשל הסורי כשותפים לחיסול.

הדיווחים האחרונים בעיתונות הערבית מדברים על משא-ומתן בין יושב-ראש ועדת החקירה לנשיא הסורי בשאר אסד בעניין גורל החשודים.

ועדת החקירה של האו"ם תדרוש מהנשיא למסור אותם לידיהם, ואילו הנשיא אסד ששלטונו מעורער יותר מתמיד, ינסה אולי להציג שרירים מול הוועדה כדי לזכות בנקודות זכות ברחוב הסורי.

ההערכות של חברי הוועדה הן שהנשיא אסד ימסור לידיהם את החשודים מידית, "הוא סובל מבידוד בינלאומי וגם חבריו במדינות ערב לא נותנים בו אימון, לכן זה יהיה מהלך מהיר, "המצב בסוריה לא כמו באירן זה אמור ללכת חלק", כך אומרים חברי הוועדה.

דטלף מהיליס הגיע השבוע בפעם השנייה לדמשק והחל את חקירותיהם של בכירים בממשל הסורי, על-פי מקורות בביירות מהיליס ראיין את רוסתום ע'אזאלי מפקד המודיעין הסורי לשעבר בלבנון ואת וואליד אל מעלם סגן שר החוץ הסורי האחראי על נושאי לבנון מאז הירצחו של חרירי.

צוות של ארבעה חוקרים נשלחו לדמשק שם ראיינו את עסף שוקאת ראש המודיעין הצבאי, את גיסו של הנשיא הסורי, ותשעה בכירים סוריים נוספים.

למרות שהמתראיינים לא מוגדרים עדיין בתור "עדים" בסמכותו של יושב-ראש הוועדה לסווג את המתראיינים מחדש בגדר עדים ואפילו חשודים.

מהיליס שעל-פי רבים נחשב "אדם יסודי" הבטיח להגיש את מסקנות הוועדה לידי מזכ"ל האו"ם קופי אנאן כבר החודש אך דחה את העניין לחודש הבא בשל ביקורו בדמשק, הוא צפוי להתחיל לכתוב את המסקנות בתחילת החודש הבא ולהגישן בסופו.

נשיא סוריה בשאר אסד איים מפורשות על חייו של ראש ממשלת לבנון המנוח רפיק אל-חרירי בפגישה האחרונה ביניהם, כך דיווח בתחילת השבוע כתב העת הצרפתי לענייני ביון "אינטליג'נס אונליין" במהדורת האינטרנט שלו.

על פי הדיווח, חרירי הקליט את האיום באמצעות מכשיר הקלטה שהוסתר בתוך עט שהפקידו בידיו גורמי מודיעין מערביים. עוד דווח כי חרירי הספיק למסור את ההקלטה המפלילה לנשיא ארה"ב בוש, נשיא צרפת שיראק ולנשיא פקיסטן פרבז מושארף לפני שנרצח ביום שני ה' באדר א' השנה, ה-14 בפברואר.

במערב ובקרב האופוזיציה בלבנון מאשימים את דמשק במעורבות ישירה ברצח חרירי. ההקלטה, אם תחשף לאור ותתברר כאמינה, תספק הוכחה למעורבות אפשרית של דמשק במעשה.

על פי הדיווח, חרירי הקליט את אסד בפגישה שנערכה ביניהם שבוע לפני שהפרלמנט בביירות אישר לשנות את החוקה הלבנונית ולהאריך את כהונתו של הנשיא הפרו-סורי אמיל לחוד. שינוי החוקה בוצע תחת לחצים כבדים מצד דמשק וחרירי התנגד לו בתוקף.

בפגישה הוא שמע מאסד איום מפורש על חייו, כך נטען. "כדאי לך לדעת שכהונתו של לחוד תוארך בכל מקרה... לא ארשה לך להחליף אותו באף אדם אחר", מצטט כתב העת מתוך ההקלטה. "עליך לזכור שאני יכול להרוס את לבנון ואותך בתוכה. אם יאלצו אותי לצאת מלבנון, אשאיר אחרי עיי חורבות. בן בריתך, וואליד ג'ונבלט, צריך להבין איזה גורל מצפה לו. מותו של אביו הוא הלקח הטוב ביותר בשבילו", צוטט אסד כאומר.

על פי הדיווח, העט המשוכללת נמסרה לחריר על ידי שירות הביטחון הצרפתי, לאחר שהתוודה באזני ידידו הקרוב ז'אק שיראק כי הוא חש שחייו בסכנה.



