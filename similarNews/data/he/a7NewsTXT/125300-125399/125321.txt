

ההסתדרות הורתה לעובדי המועצות הדתיות לנטוש את עבודתם ליממה במחאה על אי-תשלום שכר לכ- 230 עובדים ב-17 מועצות דתיות בכל רחבי הארץ. (צילום: קובי קלמנוביץ')

ההסתדרות הורתה אתמול לכל עובדי המועצות הדתיות, כולל עובדי חברת קדישא ורבני השכונות וההתיישבות, ולמעט לעובדות המקוואות לנשים, לנטוש את מקומות עבודתם ביום ראשון, החל מהשעה 10:00, למשך 24 שעות. זאת המחאה על אי-תשלום שכר ל- 230 עובדים ב- 17 מועצות דתיות בכל רחבי הארץ.

ההסתדרות נתנה ארכה לגורמים האחראים על תשלום השכר, ובתוכם משרד ראש הממשלה, לשלם לעובדים את שכרם עד יום רביעי, ולא תפתח שביתה כללית.

מבדיקה שערך שלמה שטרן, יו"ר חטיבת עובדי חינוך ודת בהסתדרות המעו"ף, עולה כי כ- 230 עובדים ב-17 מועצות דתיות ברחבי הארץ אינם מקבלים שכר. באור יהודה, יהוד, עמנואל ושדרות לא קיבלו כ- 51 עובדים את שכרם מאפריל. באליכין, מזכרת בתיה, מטולה ומרחבים בני-שמעון לא קיבלו כ- 21 עובדים את שכרם מינואר. בבני ברק, יבנאל וקדימה לא קיבלו לא קיבלו 26 עובדים שכר מיוני. בבת-ים ובבנימינה לא קיבלו 36 עובדים את שכרם ממרץ. בהרצליה לא קיבלו 23 עובדים שכר מיולי. בירוחם לא קיבלו 14 עובדים שכר מפברואר. וברחובות וערד לא קיבלו 69 עובדים את שכרם ממאי.

הסתדרות המעו"ף פנתה השבוע לנשיא המדינה, משה קצב, וקראה לו להתערב למען תשלום שכרם של העובדים. כמו-כן פנתה לרה"מ בעניין תשלום השכר במועצה הדתית בבת-ים אולם עד כה לא טופל העניין. "האחריות לתשלום השכר מוטלת על כתפיו של משרד רה"מ, אולם רה"מ אינו מגלה אחריות מניסטריאלית ולא מטפל בעניין. כנראה שהוא עסוק עכשיו בעניינים הרי גורל , כמו ניתוח הסקרים בליכוד ואינו יכול להתפנות לזוטות כמו פתרון בעיית שכרם של מאות עובדים, הנמצאים באחריות משרדו, ועלולים למצוא עצמם ללא שכר בראש השנה", אומרים בהסתדרות המעו"ף.
