

הסלובקים מוכנים להעביר מידע בנושא הגז הטבעי על מנת לסייע לישראל ויש לזרז ההחלטה להעברת צינור הגז הטבעי גם לחיפה והצפון. כך אומרת ליאורה בירנהק-מרקוס, יו"ר התאחדות התעשיינים בחיפה והצפון

בירנהק-מרקוס מסרה, כי בפגישה עם ז'וזף טורזה, מנהל בכיר של האגף למחקר אסטרטגי של התעשייה הסלובקית שנערכה בחיפה מסר האורח מסלובקיה כי זה שנים רבות שבסלובקיה משתמשים בגז טבעי בתחבורה הציבורית תוך שביעות רצון מרובה. האורח מסלובקיה הציע ליו"ר התאחדות התעשיינים בחיפה והצפון להעביר מידע על היקף השימוש בגז טבעי בסלובקיה, על מנת שיסייע למקבלי החלטות בישראל בנושא זה.

בירנהק מרקוס ציינה, כי ככל שנקדים להשתמש בישראל בגז טבעי גם לתחבורה הציבורית, כך תקטן באופן משמעותי רמת זיהום האויר. זאת בנוסף לכל היתרונות האחרים שיש בשימוש בגז טבעי.

היא שבה וקראה לשר האנרגיה, בנימין בן אליעזר לזרז ההחלטה להעביר את צינור הגז הטבעי גם לחיפה ולצפון הארץ. דבר שיביא לחסכון בעלויות אנרגיה בהיקף של 40   60 מליוני שקלים בשנה לכ-50 מפעלים באזור מפרץ חיפה, שאמורים לעבור לשימוש בגז טבעי.

יו"ר התאחדות התעשיינים בחיפה והצפון נענתה להזמנתו של טורזה והחליטה כי משלחת של תעשיינים מאזור חיפה והצפון תצא בעוד כחצי שנה לסלובקיה על מנת ללמוד מקרוב על הפוטנציאל העסקי הקיים במדינה זו.

טורזה עומד בראש משלחת של עשרה מומחים סלובקים, מתחום בתי הזיקוק, מפעלי כימיה "תחנות כוח". המשלחת ביקרה בחברות האנרגיה, במוסד הטכניון ובארגונים הכלכליים בחיפה.



