

"אמונה" תנועת האשה הדתית-לאומית בישראל קוראת הבוקר לשרת החינוך והתרבות לימור לבנת לדחות על הסף, כל רעיון או מחשבה לוותר על התנ"ך, וכן על הספרות העברית, כמקצוע חובה לבגרות

יו"ר "אמונה", ליאורה מינקה, טוענת בהודעתה הבוקר כי "לא רק על אנגלית ומתמטיקה ומחשבים   יחיה האדם. השאלה המרכזית היא אם מערכת החינוך מסתפקת בהיותה פס ייצור טכנולוגי, או שיש לה מחויבות לגדל בישראל דור ערכי, תרבותי, מוסרי ויהודי."

מינקה, ששימשה בעבר מרצה באקדמיה בתחום החינוך, אומרת שמערכת החינוך איננה רק טכניקה של שיטות הוראה, של מבחנים וציונים, אלא גם בעלת אחריות ערכית וחברתית ומחויבות לחיי הרוח של העם והמדינה.
לדבריה, "מחיקת ספר הספרים, ודחיקת תרבות הספר בכלל, תהיה בעוכריהם של בני הנוער. רבים מהם יקבלו אולי תעודות בגרות מצוינות, אבל בסופו של דבר יידעו רק מי זה הדוגמן והשחקן יהודה לוי, ולא יכירו את יהודה הלוי, איש הרוח. הם יקראו כל פרט על חתונתה של יעל בר- זוהר, אבל לא יהיה להם שום מושג מי היו יעל ודבורה הנביאה, ומי באמת כתב את ספר הזוהר."

"אמונה" קוראת ללבנת שלא להמתין עד אשר ינחתו על שולחנה דו"חות כאלה ואחרים, אלא למהר ולקטוע באיבה כל רפורמה מהסוג הזה, לפני ששוב יוטל צל ענק ואפל על משרדה ועל רוקחי תכניות הלימוד. "כאמהות לילדים יהודיים במדינת ישראל, נשואות עינינו לראות ולמצוא בבתי הספר רוח של חכמה ובינה ודעת, רוח נכון של מוסר, של תרבות ישראלית ושל מסורת יהודית."

