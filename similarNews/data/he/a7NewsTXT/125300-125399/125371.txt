

ההתנחלויות אשמות בכך שהכלכלה בחיפה מקרטעת. נשמע הזוי? לא לפי שר התשתיות בנימין (פואד) בן אליעזר. במפגש עסקים טען השר כי "חיפה והצפון הופקרו על ידי ממשלות ישראל, ומשאבי הפיתוח הופנו כולם לשטחים"

ההתנחלויות אשמות בכך שהכלכלה בחיפה והאזור מקרטעת. נשמע הזוי? לא לפי שר התשתיות בנימין (פואד) בן אליעזר. במסגרת מפגש המועדון העסקי שנערך שלשום בחיפה טען השר כי "חיפה וצפון מדינת ישראל הופקרו על ידי ממשלות ישראל, ממשלה זו וקודמותיה, ומשאבי הפיתוח הופנו כולם לשטחים".

בן אליעזר אמר כי הוא מקווה שעתה, לאחר ההתנתקות, ישתנה סדר העדיפויות של הממשלה והיא תפנה משאבים לצפון. "הדרך היחידה של הממשלה לחזק אזור מסוים היא באמצעות תמריצים, כמו הוזלת מחירי הקרקע, שיביאו לאזור תושבים ומשקיעים", אמר השר.

לפואד אין רק יצירתיות בתחום ההתנחלויות. כדי לפתור את בעיית זיהום האויר במפרץ חיפה קרא השר להוציא מחיפה את מפעלי התעשייה הכבדה, כולל בתי הזיקוק, ולהקים אותם על איים מלאכותיים בים. "אם נתחיל היום בפעולת העתקה כזו, נוכל להשלים את ההעברה תוך עשר שנים" אמר השר.

בעניין העברת הגז הטבעי, אמר השר בן אליעזר כי נתן הוראה להמשיך הן בתכנון הימי והן בתכנון היבשתי של צנרת הגז. להערכתו, בתוך שנתיים תהיה צנרת הגז, הן הימית והן היבשתית, מוכנה, וזה גם המועד שבו הגז הטבעי יגיע לארץ בכמויות גדולות, ממצרים, מבריטיש גז ונבדקת עתה אפשרות של יבוא מרוסיה באמצעות גזפרום. "אני רואה את הגז הטבעי בכל מפעלי התעשייה וכלי הרכב" אמר השר.


