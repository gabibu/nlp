

גידול שיא של 45% ביצוא התרופות נרשם במחצית הראשונה של שנת 2005 למיניינם, שהסתכם בכ- 958 מיליון דולר. כך מסר יוסף ברנע, יו"ר איגוד הכימיה, הפרמצבטיקה ואיכות הסביבה בהתאחדות התעשיינים

ברנע ציין, כי בחודשים ינואר - יוני 2005, גדל סך יצוא הכימיה והפרמצבטיקה בכ- 14% לעומת התקופה המקבילה אשתקד והסתכם בכ- 3.5 מיליארד דולרים המהווים 28% מסך היצוא התעשייתי (ללא יהלומים). גם בחודשים הקרובים ימשיך הגידול ביצוא ענף הכימיה והפרמצבטיקה.

ברנע הדגיש, כי מהתפלגות ניתוח נתוני היצוא למחצית הראשונה של 2005 מתברר, כי יצוא המינרלים גדל ב- 5% לעומת התקופה המקבילה אשתקד והסתכם ב- 316 מיליון דולר; יצוא הדשנים גדל בששת החודשים הראשונים של השנה ב- 36% והסתכם ב- 171 מיליון דולר; יצוא דטרגנטים גדל ב- 4% לעומת המחצית הראשונה של 2004 והסתכם בכ- 105 מיליון דולר; יצוא הנפט ומוצריו גדל בכ- 50% במחצית הראשונה של השנה לעומת התקופה המקבילה אשתקד והסתכם בכ- 67 מיליון דולר; יצוא הצבעים גדל ב- 26% והסתכם ב- 62 מיליון דולר.

ברנע הוסיף, כי הסיבות לגידול ביצוא הכימיה והפרמצבטיקה הינן תוצאה של הבשלות השקעות קודמות, שינויים מבניים והתייעלות במפעלים ומאמצי שיווק אדירים של התעשייה הכימית והפרמצבטית בחו"ל.

עם זאת, במספר תתי ענפים חלו ירידות ביצוא. כך למשל, יצוא הכימיקלים התעשייתיים ירד ב- 14% במחצית הראשונה של השנה, לעומת התקופה המקבילה אשתקד והסתכם בכ- 616 מיליון דולר; יצוא חומרי הדברה וחיטוי ירד בכ- 9% והסתכם בכ- 393 מיליון דולר.

יו"ר איגוד הכימיה והפרמצבטיקה בהתאחדות התעשיינים מסר, כי הירידות ביצוא מספר תתי ענפים נובעות מסיבות עונתיות ואין הדבר משקף בהכרח את המגמה הכללית של הענף.

הוא הוסיף, כי עיקר יצוא הכימיה והפרמצבטיקה במחצית הראשונה של השנה היה לאיחוד האירופי כ- 40% והסתכם בכ- 1.4 מיליארד דולר; יצוא הענף לארה"ב הגיע לכ- 30% והסתכם בכמיליארד דולר; היצוא למזרח הרחוק (הודו, סין, יפן וכו') עמד על כ- 10% והסתכם בכ- 350 מיליון דולר.

יו"ר איגוד הכימיה והפרמצבטיקה בהתאחדות התעשיינים טוען, כי התעשייה הכימית והפרמצבטית תוכל להמשיך ולצמוח בשעורי גידול מרשימים אם הבירוקרטיה תקטן ואם המדינה תמשיך ותפתח תשתיות לתעשייה הכימית, בתחום ההובלה והשינוע.

כמו כן, דורש יו"ר איגוד הכימיה מהממשלה להסדיר בהקדם את הליקויים הקשים והבלתי נסבלים כיום בחוק רישוי עסקים. בשלב ראשון מוצע ליעל את תהליך רישוי העסקים בישראל ולקצוב שינוי בו בלוחות זמנים, ידועים מראש.



