

האסטרטגיה העסקית של החברה "אל על 2010" מכוונת לטענת ההנהלה, להביא שיפור משמעותי בתוצאות הכספיות של החברה לשנת 2010, ולהוסיף יעדי טיסה, עמדות קבלת קהל וקידום מכירות אגרסיבי

יו"ר מועצת המנהלים של 'אל על' פרופ' ישראל (איזי) בורוביץ וחיים רומנו מנכ"ל החברה, הציגו השבוע את האסטרטגיה העסקית של החברה "אל על 2010". אסטרטגיית "אל על 2010" מכוונת לשיפור משמעותי בתוצאות הכספיות של החברה לשנת 2010.

אסטרטגיית "אל על 2010" מכוונת לשיפור משמעותי בתוצאות הכספיות של החברה לשנת 2010. ע"י הגדלת היקף המכירות, הגדלת הרווח והגדלת שולי הרווח מהמחזור, באופן שיעמיד את אל על בשורה אחת עם חברות תעופה מובילות בעולם.

במסגרת אסטרטגיה זו בוחנת החברה השקעה כוללת של כ- 350 מיליון דולר בשירות, במוצר, במערכות מידע מתוחכמות, בשיפור במטוסים בתשתיות ובקליטת מטוסים חדשים.

כחלק מיישום האסטרטגיה אישרה מועצת המנהלים של החברה אתמול רכישת שני מטוסים חדישים רחבי גוף ארוכי טווח נוספים, מתוצרת בואינג 777 או אירבוס 340 אשר ישמשו את החברה לתגבור טיסותיה לאסיה ולארה"ב. סך העסקה כ- 270 מיליון דולר.

זאת בתוספת לאישור אשר התקבל לאחרונה לחכירת מטוס 767 אשר ייתן מענה ישיר ליעדים הנוספים של החברה בצפון ארה"ב. החברה בוחנת הצטיידות במטוסים חדישים נוספים, אם ע"י רכישה ואם ע"י חכירה, ובהתאם להתפתחות ולדרישות השוק. מטוסי ה  747-200 יפסיקו לשמש לטיסות נוסעים בטיסות סדירות.

בורוביץ אמר כי חברת אל על מחויבת להתאים עצמה למציאות המתפתחת והחדשה בעולם התעופה. "היום אנחנו מחויבים לפעול לחיזוק פעילותינו מבית ופעילותינו העסקית הגלובליות, להפוך את ישראל ל- HUB, ע"י ניצול נכון של טרמינל 3 המאפשר תחרות עם שדות תעופה אחרים באזור ולפתח את אל על כחברה גלובלית".

"אל על כמוביל העיקרי והלאומי של ישראל תפעל בשקדנות לפיתוח מנועי צמיחה אשר יעמידו אותה בשורה הראשונה עם חברות התעופה הגדולות בעולם. אל על בכדי להיות שווה, צריכה להיות שווה יותר", הדגיש.

חיים רומנו, מנכ"ל החברה ציין שהשאיפה היא להגדיל את היקף המכירות של החברה ב- 5 שנים באופן משמעותי ולהעמיד את הרווח הנקי והתפעולי, בהשוואה לחברות התעופה המובילות הבינלאומיות.

"אנו מזהים 3 מנועי צמיחה עיקריים", אמר רומנו. "התנועה העסקית, תנועת התיירות הנכנסת ופעילות שאיננה מכירת כרטיסי טיסה (Non Aviation)".

- התנועה העסקית כמנוע צמיחה:
באל על בוחנים הוספה של יעדים ישירים, כבר בתקופה הקרובה, כגון שיקגו, מיאמי, ברזיל ועיבוי הפעילות ליעדים קיימים בדגש על התנועה למזרח הרחוק, ביג'ין, הונג קונג, בנגקוק. תנועה זו גדלה בכ- 30% ב- 5 שנים האחרונות ובחברה צופים גידול משמעותי עד סוף העשור.

עוד נבחנת הגדלת נתח השוק ליעדים לא ישירים ע"י "אל על קונקט" וע"י שיתופי פעולה מסחריים עם חברות תעופה בינלאומיות.

- תנועת התיירות כמנוע צמיחה :
החברה עומדת להעמיק את פעילותה בתחומי התיירות הנכנסת והיוצאת. עולם התעופה כיום עובר שינוי. "אנו צופים כי התיירות לישראל תגדל עד סוף העשור באופן משמעותי. להערכתנו", ציין רומנו, "השוק כולו יגדל בכ- 5% בשנה בממוצע".

רומנו ציין שהם שוקדים להגיע לקהלים בחו"ל אשר לא טופלו עד היום. לאחרונה נחתמו הסכמים עם גורמי תיירות נוצרית בארה"ב אשר עתידה להגיע בהיקפים גדולים של אלפי תיירים, עד מחצית 2006 ובימים אלו נפגשים נציגי אל על עם גורמי תיירות בדרום אמריקה, במזרח ועוד.

- Non Aviation- פעילות שאיננה מכירת כרטיסי טיסה :
רומנו ציין שנבחנת פיתוח פעילות המטען והתחזוקה בחברה כמרכזי רווח. לצורך כך, נבחנת ההשקעה בפעילות המטען כולל השקעה בציוד נוסף אם ע"י רכישה או ע"י חכירה מטוסים חדישים ופיתוח יעדים לישראל וממנה ומחוץ לישראל. כמו כן נבחנים שיתופי פעולה עם חברות ישראליות ובינלאומיות להרחבת טווחי ותחומי פעילות.

"אנו חברה שיעודה מתן שרות", ציין רומנו, "ושאיפתנו להגיע למצוינות בשירות ושיפור תדמיתה של החברה כנותנת שירות מעולה. לשם כך בנינו תוכנית בעלת שני ממדים עיקריים: הידוק הקשר עם הלקוחות, והשקעה בהון האנושי של החברה".

רומנו מאמין שיש הכרח תמידי בשיפור הטיפול בלקוח הן ע"י אמצעים טכנולוגים ושדרוג היכולת בתחום זה, ע"י פיתוח מערכות גלובליות לניהול תנועת הנוסעים, מערכות מתוחכמות לניהול קשרי לקוחות ומערכות לניהול תשומות בארגון והן בשיפור הטכנולוגיה במטוס לרווחת הנוסעים.

"אנו שוקדים על גידול משמעותי בהיקף המכירות הישרות באמצעות האינטרנט כמקובל בחברות התעופה המובילות בעולם", ציין. סך כל ההשקעה הנבחנת בשיפור השרות והתפעול נאמדת בכ- 30 מיליון דולר וכוללת השקעה של כ- 20-25 מיליון דולר במערכות מידע מתוחכמות, וכ- 1.5 מיליון דולר ב- Call Center, אשר יתן מענה בכ- 200 עמדות, 24 שעות ביממה ויאפשר קשר בכל נקודת זמן, מכל מקום בעולם.

במהלך ה- 5 שנים הבאות בכוונת אל על לפתח את מערך ההדרכה של החברה. "מינוף המשאב האנושי", ציין רומנו, "באמצעות שיפור ניידות עובדים והגמשת הסכמי עבודה, הדרכה תגמול ותמרוץ על מנת לאפשר מיצוי הפוטנציאל של העובדים".


