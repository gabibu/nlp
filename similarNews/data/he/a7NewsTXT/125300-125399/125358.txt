

"פעילות צה"ל הלילה באזור טול כרם היתה כדי למנוע מצב של ירי פצמ"רים ורקטות באזור" אומר גורם בפיקוד המרכז לכתבנו קובי פינקלר. באירוע חוסלו שלושה מחבלים.


הגורם הצבאי אמר לכתבנו כי שלושת מחבלי הג'יהאד האיסלאמי שנהרגו באזור טול כרם החלו לצבור ידע שיעניק להם יכולת לירי רקטות ופצצות מרגמה אל הישובים בשומרון.

הפעילות הלילה החלה בעקבות מידע מודיעיני לפיו חוליה של הג'יהאד מתכננת ירי רקטות לעבר ישובים באזור. במהלך המבצע כיתרו הכוחות בית בו שהו על פי החשד כמה מבוקשים, השייכים לארגון הג'יהאד האיסלאמי. הכוח קרא למבוקשים לצאת, והם החלו להימלט ולירות לעבר החיילים. חיילי צה''ל השיבו באש ופגעו בשניים מהם.

הבוקר הבחינו הכוחות במבוקש נוסף שמנסה להימלט וביצעו נוהל מעצר חשוד, בסיומו ירו לעברו והוא נהרג. הפעילות באזור נמשכת גם בשעות אלה. ההרוגים הם ראיד עג'אג', בן 30, נזיה אבו-סעדה, בן 25, וסעיד אל-אשכר, בן 22.

מצה"ל נמסר שברשות המחבלים נמצאו אפוד, רובה קלצ'ניקוב ואקדח, ושבין היתר היו מעורבים בפיגועים במועדון הסטייג' בתל אביב, בפיגוע בנתניה ובמכונית התופת שהתפוצצה בשבי שומרון.

יצויין כי רק לפני כחודשיים שיחררה הרשות הפלשתינאית ארבעה מחבלים מהג'יהאד האיסלאמי, שנכלאו ע"פ דרישת מערכת הביטחון לאאחר פיגוע ההתאבדות במועדון הסטייג' בתל אביב.

לאחר פיגוע הרצח הצליח צה"ל לפגוע בחלק ממבצעי הפיגוע ולעצור כמה מהם. לפי החשד, המשוחררים היו סייענים לרצח.

מיד לאחר פיגוע הרצח, עצרה הרשות כמה מחבלי הג'יהאד האיסלאמי באזור טול כרם משם יצאה החוליה. שישה עצורים הועברו אז לכלא יריחו בתיאום עם ישראל. הפלשתינאים ביצעו את המעצרים אז, גם כדי להגן על המחבלים מפני חיסול צה"לי.

בכל המגעים שקיימו אנשי הג'יהאד עם יו"ר הרשות, אבו מאזן, ובכירי הרשות, הם מחו על מאסר אנשיהם ותבעו את שחרורם.
