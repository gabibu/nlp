

יומון הכלכלה TheMarker: שר התשתיות בנימין בן אליעזר לא אהב את נוסח ההזמנות לטקס חנוכת מתקן ההתפלה החדש באשקלון, בהן הופיע שמו של שמעון פרס לפניו. דוברת משרד התשתיות: "הטקס נדחה מסיבות טכניות"


בשבוע הבא אמור היה להתקיים טקס חנוכה מפואר של מתקן ההתפלה באשקלון שהוא הגדול בעולם מסוגו ובו הושקעו מיליארד שקל. בטקס, שעלותו בלבד מוערכת ביותר מ-100 אלף דולר, היו אמורים להשתתף ראש הממשלה אריאל שרון, שר האוצר אהוד אולמרט, המשנה לראש הממשלה שמעון פרס, ושר התשתיות הלאומיות בנימין בן אליעזר, לצד כ-1,200 אורחים, מהם כ-400 מחו"ל.

אתמול נשלחה הודעה לחלק מהמוזמנים לטקס, בה נרשם, כי "בהמשך לבקשות מטעם משרדי ממשלה הנוגעים בעניין, החליטה VID (מפעילת המתקן - ש"ק) לדחות את הטקס".

מקורבים לאירוע סיפרו ליומון הכלכלה TheMarker, כי השר פואד בן אליעזר לא אהב את נוסח ההזמנות, בהן הופיע שמו של פרס לפניו, ובעקבות כך הוא מסר כי אין בכוונתו להגיע לטקס והוא דורש לבטלו.

עוד גילה TheMarker, כי בעלי המניות בחברת VID - הנדסת ההתפלה, המוחזקת על ידי קבוצת דלק שבבעלות יצחק תשובה, כי"ל שבבעלות משפחת עופר, דנקנר אלרן וויאוליה (לשעבר ויונדי) - הבינו כי "עדיף להם לדחות את הטקס ולא להסתבך עם פואד", כלשונם.

מנכ"ל VID, גוסטבו קרוננברג, שלח ביום שלישי השבוע ט"ז באלול מכתב למשרד ראש הממשלה, בו כתב כי "בהמשך לשיחתו של יו"ר קבוצת דלק (גבי לסט) איתך היום הנני מודיעך בשם כל השותפים בפרויקט על החלטתנו לדחות את הטקס".

יום קודם, שלח ראש עיריית אשקלון רוני מהצרי, מכתב לשרון, אולמרט, פרס, פואד ולחברת VID בו ציין כי מתקן ההתפלה באשקלון פועל ללא "טופס 4" וללא תעודת גמר על פי חוקי התכנון והבנייה, ולפיכך הפעלתו בלתי חוקית. מהצרי כותב כי בתחומי המתקן התבצעה בנייה בלתי חוקית ועל כן אין אפשרות להוציא "טופס 4" ותעודת גמר.

דוברת שר התשתיות הכחישה את טענות TheMarker. "עצוב שמשתמשים בשמו של בנימין בן אליעזר, שבגין בעיות טכניות שמנעו את קיום הטקס במועד המתוכנן, מנסים לשרבב את שמו ומעמדו בצורה מחפירה. לשר התשתיות יש כבוד רב לכל המשתתפים בטקס".

מחברת VID נמסר כי המכתב מראש עיריית אשקלון הגיע אליהם רק אתמול בבוקר והם לומדים את תוכנו ויפעלו על פי החוק. מלשכת רה"מ נמסר בתגובה כי הטקס נדחה לבקשת המארגנים.

יצויין, כי בספרו האוטוביוגרפי של בן-אליעזר, שהופיע לפני כחודשיים בלבד הוא כותב על שמעון פרס: "מצד אחד מדינאי דגול ומצד שני עסקן פוליטי. למרות הדברים הגדולים שעשה, תמיד ידע לנטור ולעשות חשבון אישי. שאלת הנאמנות שלו נמדדת במי הם הנאמנים שלו. הנאמנות אצל פרס היא עבדות. אי אפשר לקחת מפרס מה שעשה למדינה ולמפלגה, אבל השאלה היא האם נכון שאדם בגיל שמונים, בכל הכבוד ושיהיה בריא עד 120, ינהיג מפלגה בזמן משבר לאומי פנימי שמחייב אנרגיות ונגישות לכל שכבות העם? אני בספק".

