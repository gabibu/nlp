

העיר בצרה שבעיראק זועמת והודיעה כי תפסיק לשתף פעולה עם הכוחות הצבאיים הבריטיים בעיר, עד שתקבל התנצלות ופיצוי על הפשיטה הבריטית, בה שוחררו מהכלא בבצרה שני חיילים בריטיים

התקרית אירעה ביום שני, לאחר שהמשטרה העיראקית עצרה שני סוכנים סמויים של צבא בריטניה, וזאת לאחר שהבריטים פתחו באש על שוטרים עיראקים. הבריטים הוחזקו בבית הכלא המרכזי בעיר, והכוחות הבריטים החליטו לפתוח במבצע לחילוץ חבריהם. תחילה נהדפו הבריטים בידי המון עיראקי זועם, שאף העלה טנק בריטי באש. מאוחר יותר חזרו הבריטים בכוחות מתוגברים, וכלי רכב משוריינים הפילו את קירות הכלא. החיילים שוחררו מבית סמוך, אליו הועברו מוקדם יותר. המשטרה העיראקית ועדי ראייה טוענים שלפחות שני עיראקים נהרגו בהתנגשויות.

התקרית הובילה להפגנות אנטי-בריטיות ועוררה חשש לקריסת השקט השביר בעיר, הנמצאת בשליטה בריטית מאז הפלישה לעיראק. עם זאת, ראש ממשלת עיראק איברהים אל-ג'עפרי, ושר ההגנה הבריטי ג'ון ריד, אמרו לאחר פגישה משותפת בלונדון כי היחסים הדיפלומטיים בין שתי המדינות לא נפגעו.

וקצינים בכירים בצבא בריטניה הביעו דאגה מהחלטת משרד ההגנה שלא להסיג חלק גדול מהכוחות הבריטים המוצבים בדרום עיראק החל מהחודש הבא, ומעיכוב אפשרי בהעברת השליטה לידי העיראקים. זאת בעקבות העימות האלים בבצרה ביום שני.
ומצדו ראש הממשלה העיראקית אל-ג'עפרי הכחיש את הטענות באמצעי התקשורת הבריטים והמערביים על התערבות איראנית בדרום עיראק. לדברי אל-ג'עפרי, אלו טענות ודברי שקר.

ובשטח, ארבעה משומרי ראשה של שרת ההגירה העיראקית נהרגו, ושניים אחרים נפצעו לאחר שהשיירה שלהם נתקפה על ידי חמושים קרוב למפקדת האו"ם בבגדד. השרה לא היתה בשיירה.
עוד חמושים פרצו לבית באיזור בגדד החדשה והרגו שלושה בני משפחה אחת.
ובבעקובה, אלוף משנה במשטרה העירקית, נהרג על ידי חמושים שירו בו על הדרך הראשית בין בעקובה לקינען.

