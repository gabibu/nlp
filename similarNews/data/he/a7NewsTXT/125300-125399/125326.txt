

המטה למען ארץ ישראל דורש מהפרקליט הצבאי לפתוח בחקירה פלילית נגד קבוצה של חיילים החשודים כי התנגשו בכוונה לכאורה עם רכבם, אחד החיילים ירה מעל ראשו של אחד האזרחים ואף איים לירות בו.

(התמונה צולמה באירוע)

המטה למען ארץ ישראל דורש מהפרקליט הצבאי לפתוח בחקירה פלילית נגד קבוצה של חיילים החשודים כי התנגשו בכוונה לכאורה עם רכבם, רכב האמר, ברכב של אזרחים ישראליים, הוציאו אותם לאחר מכן מהרכב באיומי נשק, העמידו אותם בשורה. אחד החיילים עפ"י החשד ירה מעל ראשו של אחד האזרחים ואף איים לירות בו.

כך עולה מהתלונה ששלחה עו"ד אפרת אור מהמטה למען ארץ ישראל אל הפרקליט הצבאי הראשי תא"ל אבי מנדלביט.

כתבתנו רותי אברהם מוסרת כי האירוע התרחש בתחילת השבוע עם צאתם של חמישה אזרחים ישראליים לביקור אצל חברם בישוב מבוא דותן. כאשר הגיעו למחסום ריחן הסמוך לישוב נתבקש אחד מהם להציג תעודת זהות. נאמר להם כי רק תושבי הישוב יכולים להכנס אך כששאלו את החיילת במחסום האם מדובר בשטח צבאי סגור והאם יש צו המורה על כך החיילת השיבה כי אינה יודעת ואין בידיה צו שכזה.

בתלונתם הם מציינים כי כשהבינו שאין צו האוסר את כניסתם הם המשיכו בנסיעה דרך המחסום הפתוח אך הבחינו בג'יפ הנוסע אחריהם. הוא עקף אותם ועצר בפתאומיות "תוך סיכון חיי הנוסעים המתלוננים". בסופו של דבר התנהלה שיחה בין החיילים למתלוננים והאחרונים שבו למחסום ריחן.

הם עברו דרך מחסום ראשון שנפתח עבורם ולאחר מכן הגיעו למחסום שני שהיה סגור, נעצרו והמתינו לפתיחתו. "לפתע הגיע האמר צבאי ובכוונה תחילה התנגש בחלק האחורי של רכב המתלוננים תוך שהוא מסכן את חייהם ובעיקר את חיי המתלוננים שישבו במושב האחורי של הרכב. מיד לאחר מכן הקיפו חיילים את רכב המתלוננים עם נשקים טעונים המכוונים כלפי המתלוננים ואמרו להם לצאת מהרכב ולעמוד בשורה. המתלוננים יצאו מרכב ונעמדו בשורה כמבוקש. אחד מהם הרים ידיים ואמר לחיילים: 'תיכף תירו בנו'. בתגובה אחד החיילים ירה מיידית מעליו ממרחק של מטר וחצי בלבד, ללא כל אישור לירי. לאחר מכן אמר לו: 'אני אירה גם בך'. המתלוננים ביקשו את פרטי נהג ההאמר ואת פרטי החייל שירה אך החיילים לא הסכימו לתת את הפרטים. לאחר מכן הגיעו למקום קצין של אותם חיילים, קצין נוסף בדרגת רב סרן כפי הנראה מהתותחנים, ונגד. כולם סירבו לתת למתלוננים את פרטי זהותם של החייל היורה ושל נהג ההמר", נכתב בתלונה.

עוד נמסר בתלונה כי לאחר מכן הגיעה המשטרה שעיכבה את המתלוננים ועצרה אותם. "שניים מהם הובאו להארכת מעצר בבית המשפט שם אישרה התביעה לפרוטוקול את עיקרי פרטי האירוע המובאים בתלונה זו".

בתלונה הם מציינים כי פגיעת ההאמר יכולה היתה לגרום להרג, כמו כן כי החיילים ידעו שמדובר ביהודים ולא במחבלים משום ששוחחו עימם במחסום ותעודותיהם נבדקו על ידי החיילת במחסום. "מתמונות הפגיעה ברכב המתלוננים ניכר כי הפגיעה היתה כאשר רכב המתלוננים עמד". עוד הם מוסיפים: "לא היתה בשום שלב באירוע זה הצדקה לשימוש בנשק".

עו"ד אור מציינת בתלונה כי החיילים חשודים בעבירות של סיכון חיי אנשים במזיד בנתיב תחבורה, בתקיפה, בגרימת נזק לרכוש על ידי חריגה מסמכות עפ"י חוק השיפוט הצבאי וגם חריגה מסמכות עד כדי סיכון חיים או בריאות. כמו כן הם חשודים בשימוש בלתי חוקי בנשק ו"אי קיום הוראות המחייבות בצבא".

בדיון שנערך בבית המשפט טענה המשטרה כי לאחד החשודים היה כבר תיק פלילי ולא עמד בתנאים. "לחשוד נוסף ששוחרר היו אקדחים והם צעדו בצורה מאיימת לעבר החיילים, וכדי לאלצם לעצור הם ירו באוויר. שלושת החשודים האחרים שנעצרו שוחררו לאחר שהסכימו לעמוד בתנאי השחרור לא להיכנס לאזור השומרון", נכתב בפרוטוקול הדיון.


