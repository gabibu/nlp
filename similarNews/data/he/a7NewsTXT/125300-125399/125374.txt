

הנהלת בית החולים 'שיבא' בתל השומר הודיעה הבוקר כי הפגייה במרכז הרפואי נסגרה, כדי למנוע התפרצות של זיהום

לדברי 'תל השומר' הפגייה נסגרה, לאחר שצוות המרכז הרפואי איתר לקראת סוף השבוע סימנים מקדימים להתפרצות של זיהום, אשר כללו הופעה של דם בצואה אצל מספר פגים. כדי למנוע התפרצות של זיהום, הוכנסו הפגים לבידוד, וקיבלו טיפול תומך ואנטיביוטיקה לווריד. הבוקר נמצאו בבידוד 8 פגים, 5 מהם בריאים ואינם מטופלים באנטיביוטיקה.

לדברי הנהלת 'שיבא' מחלקת היולדות פועלת כרגיל. מנהל "שיבא", פרופ' זאב רוטשטיין אמר כי "אני פונה בתחינה למשרד האוצר, לבטל את הקיצוץ בכוח האדם, ולאפשר לנו לטפל ביעילות הנדרשת"

הסימנים המקדימים לזיהום התבטאו בהופעת דם בצואה אצל מספר פגים, אשר עלולה להצביע על תחילתה של מחלה זיהומית. החשש במקרה זה הוא להתפרצות של חיידקים הגורמים מחלת מעיים קשה שעלולה להסתיים במוות.

מיד עם גילוי הסימנים המקדימים, ובמטרה למנוע התפרצות של זיהום, נערך לדברי הנהלת 'שיבא', צוות בית החולים לפעולות מנע. צוות המעבדה גויס על מנת לאבחן את סוג החיידקים כדי להתאים טיפול מדויק ויעיל. צוות הסיעוד בפגייה תוגבר, בוצעו בידודים של הפגים החשודים בתנאים סטריליים לחלוטין, והצוות התחיל מיד בטיפול תומך ובמתן אנטיביוטיקה לווריד. אתמול זוהה החיידק שבודד ממספר פגים כחיידק מסוג "קלפסיאלה", והותווה לפגים טיפול ממוקד ומדויק.

ד"ר יעקב קווינט, מנהל הפגייה, כינס אתמול בבוקר את הורי הפגים, כדי להדריך אותם כיצד לשמור על סטריליות, למניעת הדבקות נוספות. "לאף אחד מהפגים לא התגלה החיידק בדם, אבל במטרה למנוע מצב זה, וכדי למנוע פגיעה בפגים אחרים, החלטנו לפתוח חדר מיוחד לבידוד סטרילי לחלוטין, עם צוות נפרד", מסביר ד"ר קווינט.
הבוקר שהו בבידוד 8 פגים   מתוכם 5 בריאים, ושלושה שעדיין מטופלים באנטיביוטיקה.
מנהל 'שיבא', פרופ' זאב רוטשטיין אומר, כי "אין ספק, שהפעולה הנמרצת של צוות הפגייה והמעבדה בגילוי המוקדם מנעו התפרצות קשה, שממנה אנו חוששים תמיד כשמדובר בפגים. יש להדגיש, כי הצלחנו לאתר את המחלה עוד לפני שפגים חלו, בשלב הסימנים המוקדמים. נכון להבוקר, אין לנו פגים עם זיהום בדם. מתוך אחריות כלפי הציבור ושקיפות, הועברה הודעה למשרד הבריאות, ועצרנו קליטה של פגים חדשים ביחידה".
פרופ' רוטשטיין מציין, כי "מחויבותנו ליולדות הינה מוחלטת, כך שאם קיים סיכון, ולו הקטן ביותר, שפג חדש יידבק, עלינו לחשוק שפתיים ולהעביר את היולדת בסיכון גבוה לפני לידת פג לבית חולים אחר, שם אין כרגע סכנה להתפרצות. יש לנו אמון מוחלט בצוות הפגייה, ביחידה למחלות זיהומיות בילדים ובמעבדה, שיצליחו למנוע את ההתפרצות שעמדה בפתחנו, ולטפל בצורה היעילה ביותר בפגים כך שלא יחלו במחלה הקשה".
פרופ' רוטשטייין מציין עוד, כי התפרצויות של זיהומים בפגיות, הינם אירועים שלא ניתנים למניעה מוחלטת. "מניעת הזיהומים נעשית קשה משנה לשנה. השנה המשימה קשה שבעתיים בכל בתי החולים בארץ, בגלל חוסר ההתאמה המשווע בין הצרכים המינימליים במספר עריסות הפגים ואנשי הצוות, לבין התקנים המוקצבים לנו. בבתי החולים הממשלתיים, ובכלל זה ב"שיבא", משרד האוצר קיצץ באופן חד בארבעה אחוזים בתקנים של רופאים וצוותים אחרים, להוציא אחיות. נאלצנו לפטר השנה 23 רופאים, מתוכם ארבעה רופאי ילדים. אין ספק, שיכולתנו למנוע זיהומים ולטפל ביעילות בחולים נפגעת עקב כך".
פרופ' רוטשטיין פונה שוב למקבלי ההחלטות, בתחינה "לבטל את הקיצוץ לאלתר, ולתת לנו אפשרות לטפל בחולים ביעילות הנדרשת מאיתנו".

