

בעקבות דרישת משרד רה"מ מן המגורשים לעזוב מיד את בתי המלון, פורסמו בעיתונים דיווחים לפיהם 'החגיגה על חשבוננו' נגמרה. בתגובה אומר דוד בנג'ו שהתושבים משתוקקים לעזוב, אך אין להם לאן.


בעקבות דרישת משרד רה"מ מן המגורשים לעזוב מיד את בתי המלון, פורסמו בעיתונים דיווחים לפיהם 'החגיגה על חשבוננו' נגמרה. בתגובה אומר דוד בנג'ו שהתושבים משתוקקים לעזוב, אך אין להם לאן.

דוד בנג'ו, פליט שגורש מנווה דקלים לפני חודש, משתכן מאז יחד עם משפחתו במלון שערי ירושלים. לפני מספר ימים קיבל הודעה ממשרד ראש הממשלה שעל כל יום נוסף שישהה במלון יאלץ לשלם 150  לאדם מכספי הפיצויים ובעוד מספר שבועות יעלה התשלום ל-300  לאדם ליום.

לדברי בנג'ו, מזה זמן רב אומרת להם הנהלת המלון שהיא איננה מעוניינת בנוכחות מגורשי גוש קטיף בשל מחויבות חוזית שיש לה לאורחים אחרים, לתיירים, שזה היעוד של המלון ואנחנו מפריעים לייעוד הזה. "אין לנו מה לעשות עם הדרישה הזאת, הפנינו אותם למנהלת ולמשרדי הממשלה שיבואו אליהם בטרוניות כי לנו אין לאן ללכת", אמר.

"הממשלה ממשיכה מאז הגירוש לקחת את הציבור הזה ולנסות לרסק אותו ולכופף אותו. ליבי ליבי על אחי גיבורי התהילה ואני מקווה שנצליח להחזיק בלחצים הלא נורמליים האלה", אמר בנג'ו. לדבריו, מסע הפרסום של מנהלת סל"ע בו נאמר כי לכל מתנחל יש פתרון הוא שקר אחד גדול. "לי, כתושב נווה דקלים, אין קראווילה. הזמנתי וחתמתי על קראווילה מיד לאחר שגורשתי אך היא איננה בנמצא ולכן אני נאלץ לחיות במלון שהוא כלוב של זהב".

בנג'ו הדגיש כי בכל הנוגע להרגשת משפחות המגורשים מדובר באילוץ כפוי לשהות במלונות. "מספר משפחות הלכו ושכרו דירות באופן פרטי כדי להציל את התא המשפחתי", אמר והסביר שבבתי המלון אין חיי משפחה נורמטיביים כשהארוחות מתקיימות בחדר אוכל ואין חדרי שינה או מקום לילדים להכין שיעורי בית. "אנחנו רוצים לצאת מן המלונות יותר ממה שהמדינה רוצה להוציא אותנו רק שהמדינה תיקח את עצמה ברצינות ותכין לנו את הפתרונות הקהילתיים להם אנו ראויים", אמר.

בנג'ו אף התייחס לדיווחי העיתונות לפיהם נגמר האירוח של המגורשים 'על חשבוננו', כפי שהיה כתוב בעיתון מסויים, ואמר כי הוא מאחל לאותו כתב שכתב את זה שיבוא ויחליף אותו. "שיכנס למלון ויחיה עם משפחתו. נראה אותו מחזיק מעמד בדיוק אותו זמן שאני מחזיק מעמד, אני אלך לחיות בביתו עד שתהיה לי קראוילה מוכנה, כל מי שרוצה נופש שיתן לנו את הדירות שלו ואנחנו נחליף אותו, אנחנו רוצים להיות לבד גם כן".

להאזנה לראיון
