

הבורסה לניירות ערך תצא בעוד שלוש שנים מהבניין הוותיק שלה, ברחוב אחד העם בת"א, ותעבור לבנין משרדים חדש במגדלי עזריאלי או במגדל הקריה

הבורסה לניירות ערך תצא מהבניין הוותיק שלה, ברחוב אחד העם, ותעבור לבנין משרדים חדש בן 7,500 מ"ר, במקום אחר בתל אביב.

אפשרות ריאלית המסתמנת היום היא, שהבורסה תכנס, במקום בזק, לאגף נפרד במגדל המשולש של מגדלי עזריאלי. אפשרות אחרת, כנראה פחות ריאלית, היא, שהבורסה תשכור את 10 הקומות העליונות במגדל הקריה, כמפורט בהמשך. יתכנו גם אפשרויות אחרות.

הבורסה הודיעה רשמית בסוף השבוע, כי היא מבקשת הצעות לקנית או שכירת בניין כזה. התנאים שמציגה הבורסה מתאימים למגדל המשולש כמו כפפה ליד: בניין בן 7,500 מ"ר ברוטו, בקומות בנות 1,500-750 מ"ר, באיזור עסקים מרכזי של ת"א, עם חניון צמוד ותדמית ונגישות מעולים.

הבורסה מוכנה גם לשכור אגף נפרד בתוך בניין קיים, עם כניסה נפרדת, מעליות נפרדות ותיפקוד כבניין עצמאי. דמי השכירות נאמדים ב-17-20 דולר למ"ר לחודש.

חוזה השכירות בין קנית של דוד עזריאלי לבין בזק מסתיים בסוף 2007. בזק הוציאה מכרז לבחירת בניין אחר, ומנהלת מגעים עם כמה פרויקטים. הבורסה מבקשת לעבור לבניין החדש בסוף 2008, כך שיהיה די זמן להתקנות כל המערכות.

אפשרות אחרת היא, שהבורסה תעבור ל-12 הקומות העליונות של מגדל הקריה, בדרך נמיר פינת רחוב קפלן, ששטחן 26,000 מ"ר. למגדל הקריה יתרונות זהים לאלו של המגדל המשולש. אתר Nfc מדווח הבוקר, כי אפריקה-ישראל ומנרב, בעלות הבניין, יתקינו כניסה נפרדת לקומות העליונות. דמי השכירות - 14-16 דולר למ"ר לחודש.

הבעיה המרכזית, המשותפת לשני הבניינים, היא שהם גדולים מדי לצרכי הבורסה, פי שלושה מהשטח שהיא מבקשת לשכור או לקנות. לגבי מגדל הקריה קיימת בעיה נוספת - כל קומה היא בת 2,250 מ"ר, גדולה יותר מצרכי הבורסה. על הבעיה הראשונה ניתן אולי להתגבר על-ידי כך, שהבורסה תשכיר חלק גדול מהשטחים לברוקרים ופעילים בשוק ההון, שוודאי יבקשו להיות קרובים לבורסה.

הבורסה תשקול גם הצעות אחרות, בעיקר קנית או שכירת בניין משרדים עצמאי בן 5 עד 10 קומות. המדובר בבנין קיים, או בבנין שיבנה במיוחד לצרכי הבורסה. לא קל למצוא בניין כזה במגבלות המיקום והרמה שהציבה הבורסה.

אפשרות נוספת היא, שהבורסה תקנה מגרש באיזור עסקים מרכזי, ותשכור חברה קבלנית לבנית הבניין בשיטת חוזה שירותי בניה. עיסקה מעין זו תהפוך את הבורסה ליזם נדל"ן, ותחייב אותה לשכור חברת פיקוח וניהול.

הנהלת הבורסה הודיעה, כי בשלב זה אין היא מפרסמת מכרז, אלא מבקשת מידע והצעות ראשוניות, שיוגשו לה עד 29 באוקטובר.

הבורסה לניירות ערך יושבת כיום בבניין בן 6 קומות ברחוב אחד העם 54. שטח הבנין כ-4,000 מ"ר. הבורסה שכרה את הבניין לפני כ-35 שנה ממשפחת טיבר ומחברת הביטוח ציון, שהיתה אז בבעלות טיבר.

הבניין נחשב בזמנו לאחד המודרניים בעיר, אך נראה שהשנים עשו את שלהן, והבורסה זקוקה לבנין מודרני וגדול יותר. הבניין נבנה והותאם בזמנו למסחר אנושי במניות, ולא לשיטת המסחר הממוחשב הנהוגה כיום. לספרית הבורסה אין מקום בבניין הקיים, והיא נמצאת בבניין סמוך.

בשנותיה הראשונות של הבורסה, עוד לפני קום המדינה, נערך המסחר באולם של בנק לאומי, אז בנק אנגלו-פלשתינה, ברחוב יהודה הלוי פינת הרצל. מאוחר יותר עברה הבורסה לקומות מסחר ומשרדים ברחוב אלנבי 113, ומשם עברה לביתה הנוכחי. המלים "אחד העם" הפכו למושג בשוק ההון וניירות הערך של ישראל.
