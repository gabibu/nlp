

נער בן 17 מצפון הארץ דורש מרפי גינת עורך 'ידיעות אחרונות' ומגיש תוכנית התחקירים בערוץ 2'כולבוטק', פיצויים בסך מיליון שקלים. לטענת הנער, הוא נראה בתוכנית מבלי שיטושטשו פניו



לטענת עורכי דינו של הנער, גבי שמואלי ואסף הדרי, במהלך תחקיר תוכנית ששודרה לפני שמונה חודשים, בנושא גניבת טלפונים ומכירתם לבעליהם, נראה הנער על מסכי הטלוויזיה מבלי שיטשטשו את פניו. לטענתם מדובר בעבירה פלילית על פי חוק הנוער, הקובע כי יש להגן על קטין מפני פרסומים מזיקים.

עורכי הדין טוענים כי התחקיר בוצע זמן מה לפני שידור התוכנית, לאחר התוכנית הנער נחקר במשטרה, אך עד היום לא נמצא אשם באף עבירה.

"אנו רואים את גינת ויוכפז ורשת חברת התקשורת והפקות בע"מ, כולם ביחד וכל אחד לחוד, אחראים לכל הנזקים שנגרמו וייגרמו לנער כתוצאה מהפרסום", נכתב במכתב שנשלח על ידי עורכי הדין. "פרסום כתבת התחקיר שבה נראה מרשינו בבירור ללא כל אמצעי טשטוש בסיטואציה שיש בה כדי לייחס לו לכאורה עבירה ו/או שחיתות מידות, הובילה להרס חייו".

עורכי הדין טוענים במכתב כי הנער שמצא את עצמו מופיע בפריים טיים על מסכי הטלוויזיה, התבייש לצאת אחר כך מפתח ביתו ונאלץ לנדוד חודשים רבים בין קרובי משפחה וחברים המתגוררים ברחבי הארץ. "כתוצאה מהפרסום נתבע בנפשו של מרשי כתם אשר ילווה אותו שנים רבות", כתבו עורכי הדין.

לטענת עורכי הדין, גינת ויוכפז לא נקטו מידת זהירות שאדם סביר ונבון היה צריך להפעיל. בסוף המכתב מציינים עורכי הדין כי אם לא ישולם הסכום תוך 7 ימים, הנער ינקוט בכל האמצעים העומדים לרשותו על פי דין.

גולן יוכפז, עורך "כלבוטק", אמר בתגובה: ''במהלך התחקיר נשאל האדם על ידי צוות התוכנית לשמו
ולגילו. האיש עמד על כך שהוא בן 19, בגיר לכל דבר ועניין. אנו רואים בפניית עורכי דינו למערכת ''כלבוטק'' ול''רשת'' פנייה חסרת בסיס''. עורך 'ידיעות אחרונות' ומגיש התוכנית רפי גינת סירב להגיב.




