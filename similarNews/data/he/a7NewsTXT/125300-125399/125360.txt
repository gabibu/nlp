

כמעט שבועיים לקח לדוברו של סגן שר התחבורה שמואל הלפרט מסיעת 'יהדות התורה והשבת', להגיב על חילול השבת של הבוס שלו, השר מאיר שיטרית, בשיט הפומבי באילת. בסופו של דבר הם בחרו לא להגיב על המעשה

שר התחבורה, מאיר שטרית, מרבה להטיף לשומרי המצוות והמחנה הלאומי בארץ, כי הוא "נאמן למסורת לא פחות מהם", בוודאי כעולה ממרוקו. כצפוי, הדבר לא מנע ממנו לפני כשלושה שבועות, להפליג עם משפחתו בשבת במפרץ אילת על סיפון ספינה ממשלתית, ששייכת למדינה על חשבון משלם המיסים, ותוך הפעלת עובדי הנמל בעצם יום השבת.

העיתון 'מעריב' גילה אז, כי במהלך חופשת סוף שבוע באילת החליטו בני משפחת שטרית לצאת להפלגה בים האדום. כעבור זמן קצר הוקפץ לנמל צוות של הספינה הגוררת "חופית" ששייכת לרשות הנמלים ותפקידה לסייע להוביל ספינות סוחר לתוך הנמל. למרות שהנמל מושבת בשבת עלו השר שטרית, אשתו ובנו על סיפון הספינה ויצאו להפלגה של כשעתיים.

הפלגת התענוגות של משפחת שטרית עוררה את זעמם של עובדים בנמל, שלא אהבו את חילול השבת ואת "השימוש שעשה השר ברכוש המדינה". "ממתי מפעילים בשבת עובדים ומערכות של נמל בשביל הפלגה פרטית למען משפחתו של שר התחבורה?", שאל אחד מעובדי הנמל, "כנראה שהפכנו לאחת המדינות המושחתות בדרום אמריקה".

בלשכת שר התחבורה סירבו להגיב לידיעה, ויועץ התקשורת של השר שטרית הפנה את מעריב למנהל נמל אילת, גדעון גולבר.

בתחילה ניסה גולבר לטעון כי מדובר "במשימה סודית", אולם כאשר נדרש להשיב על השאלה מה עשתה משפחת השר במשימה הסודית הוא בחר דווקא להשתלח בעובדי הנמל: "יש עובדים, שיש להם טינה נגד שרי האוצר והתחבורה. הם כועסים על הרפורמה. עוד לא ביטלו הטבות לנמל, אך יש כעסים כאלה. השר היה צריך להפליג, כי רצינו להראות לו משהו סודי, שעדיין לא מדברים עליו. מה, נשאיר בנמל את אשתו, את בנו ואת המאבטח? אנחנו הצענו לשר שטרית שיראה את המיזם הזה, והצענו לו להעלות את אשתו ואת בנו. זה לא נעים להגיד לשר, תשאיר את אשתך בצד".

מנהל הנמל הוסיף: "אנחנו רצינו להראות לו את המיזם. אני 17 שנה בנמל ושלוש שנים מנהל הנמל. אנשי הגוררות היו עושים חאפלות בימי שישי על הגוררות. הזמינו תמיד את מנהל הנמל. אני הפסקתי את החגיגות האלה, אז יש להם טינה כלפיי".

מיד עם פרסום הידיעה על חילול השבת הממשלתי, פנה ערוץ 7 לסגנו של שטרית, ח"כ מסיעת יהדות התורה והשבת הרב שמואל הלפרט, וביקש את תגובתו. שבועיים ימים חלפו ושיחות חוזרות ונשנות לא נענו, וגם הבוקר, בחר הלפרט שלא להגיב על המעשה.

