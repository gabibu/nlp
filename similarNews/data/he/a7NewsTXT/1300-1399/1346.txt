

סגן ראש הממשלה, שר האוצר וחבר הקבינט הבטחוני סילבן שלום שוחח היום ביומן ערוץ 7. הוא אמר שמדיניותה של הממשלה השתנתה, וכי תקיפת מסוקי חיל האוויר על מטרות ברמאללה ובעזה נועדה לאותת למחבלים כי "מי שמתכנן פיגועם לא יינקה ", כלשונו. שלום אמר שאם האירועים יימשכו ערפאת ישלם מחיר כבד יותר. את העובדה שביעדים שהפציץ צה"ל לא הייתה כמעט נוכחות של פלשתינים הוא תולה בכך שהפלשתינים הרגישו שמשהו עומד להתרחש, וברחו. שלום ציין שמטרתו של ערפאת בפיגועים, שעל ביצועם הוא מנצח בעצמו, היא להחזיר את מדינת ישראל למשא ומתן, ולפתוח אותו מחדש מהנקודה שהופסק, ואפילו לנסות ולהשיג עוד הישגים. לא נעשה זאת", אמר שלום, והבטיח שממשלת ישראל מתחילה לצעוד בדרך חדשה. לדברי שלום כל הקונספציה של אוסלו, שבמהלכה הובא ערפאת לכאן, קרסה.

אדריכלי אוסלו סברו, לדבריו, שהוא יחנך את עמו לשלום, ולמטרה זו סייעו לו לכונן מערכת של כלי תקשורת, והוא במקום לחנך לשלום משתמש בכלי התקשורת של הרשות לצורכי הסתה.

הם סברו שיש לתת לו רובים כדי לאפשר לו לעמוד מול הגורמים העוינים, ובפועל הוא משתמש בהם לפיגועים.

שלום הזכיר שהפיגועים ההמוניים החלו משנת 93, המועד שבו הגיע שערפאת לארץ. לדברי שלום ערפאת צריך להיות מודע לכך שעל המעשים החמורים שלו עליו לשלם מחיר. כרגע הוא צריך להחליט לפעול למניעת פעולות הטרור, שאותן הוא יוזם.
