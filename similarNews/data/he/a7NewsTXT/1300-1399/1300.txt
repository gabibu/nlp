

הקבינט התכנס הערב בירושלים לדיון בצעדים שתנקוט ישראל בתגובה לשרשרת הפיגועים שיזמה הרשות הפלשתינית.

הקבינט המדיני-בטחוני הסמיך את ראש הממשלה ושר הביטחון לאשר לצה"ל שורה של פעולות נגד מטרות פלשתיניות וגורמי טרור אחרים על-פי הצורך.


בתחילת הישיבה אושרה תקיפת המסוקים על מיפקדות כוח 17 ברמאללה ועזה, ובמהלך הישיבה המסוקים פעלו וביצעו את המשימות.

בהמשך הציגו קציני צה"ל את המטרות שנבחרו להמשך וכן נשמעו סקירות מקיפות על הפיגועים האחרונים ומי עומד מאחוריהם.

יצויין, כי על פי הודעת הממשלה, תקיפת המסוקים היתה רק פעולה ראשונה בשורה של פעולות שיהיו בעתיד כאשר המגמה היא להמשיך בפעילות צבאית רצופה נגד הטרור לאורך זמן ולאו-דווקא כתגובה על פיגועים.

שר החוץ שמעון פרס אמר כי הפעולה הצבאית הערב איננה הענשה או נקמה אלא אמירה לכוח 17 המפר את ההסכמים בין ישראל לפלשתינים ונוקט בפעולות טרור. משום-כך המטרות נבחרו בקפדנות כדי לא לפגוע באזרחים. "ישראל גילתה איפוק רב לא בגלל חוסר יכולת להגיב, אלא כדי להימנע מהסלמה, אולם האירועים הרצחניים בימים האחרונים היו ספוגי-דם שאי-אפשר היה להתעלם מהם", אמר פרס.

