

יאסר עבד רבו, שר ההסברה הפלשתיני, שיבח את תוצאות הפסגה הערבית, ואמר שהחלטותיה יעניקו יותר ביטחון לפלשתינים כדי להתמודד עם ההתפתחויות האפשריות. המנהיגים הערביים גינו את ישראל על תוקפנותה כלפי הפלשתינים, על שימוש בנשק אסור נגד העם הפלשתיני, על הריסת החברה הפלשתינית, על ההתנחלויות ועל מדיניות החיסולים. ערפאת הביע שביעות רצון מתוצאות הפסגה, והודה למנהיגי ערב "על התמיכה בסוגייה הפלשתינית, בהקמת מדינה פלשתינית עצמאית ובאינתיפאדה".

המנהיגים הערבים קראו לכינון בית משפט בינלאומי לפשעי מלחמה, שישפוט את פושעי המלחמה הישראליים, כלשונם. הפסגה הערבית קראה להעניק לפלשתינים הגנה בינלאומית, ותבעה ממועצת הביטחון של האו"ם לקבל עליה את האחריות על בטחונם של הפלשתינים. הפסגה "הביעה את צערה" על השימוש שעשתה ארה"ב בזכות הווטו שלה על ההצעה לשלוח משקיפים בינלאומיים לשטחים, והחליטה להעניק סיוע כספי לפלשתינים. המנהיגים הערבים קראו לחדש את פעילות לשכת החרם על ישראל.

שר החוץ שמעון פרס אמר שהחלטות הפסגה אינן מסייעות להתקדם לקראת שלום.
