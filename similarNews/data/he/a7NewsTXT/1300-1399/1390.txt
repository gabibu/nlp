

"אני בהחלט לא מתכוון לשבת בשקט נוכח ירי על חפים מפשע. אני לא מתכוון לומר תודה על שרוצחים ילדה בת עשרה חודשים ואני לא מתכוון לשבת בשקט כשרוצחים בני 15", כך מגיב שר הביטחון בנימין בן אליעזר, בעקבות הלוחמה הפלשתינית בשטח.

הערב שוב רצועת עזה ויו"ש נמצאים תחת אש. כאשר עדיין ליד יריחו, גזרה שבדרך כלל נחשבת שקטה, הכביש העוקף סגור עקב ירי על המחסומים.
מוצב של כוחותינו הצמוד לצומת תפוח בשומרון, סופג יריות. אין נפגעים

עד לשעה זו נרשמו במהלך סוף השבוע למעלה מ-70 אירועי ירי בגדה ובעזה. לעבר מוצב תרמית של צה"ל סמוך לרפיח הושלכו כ-50 בקבוקי תבערה וכן 5 רימוני רסס. בקבוקי תבערה הושלכו גם לעבר מוצב צה"ל במחסום ארז.


יו"ר סיעת המפד"ל, ח"כ שאול יהלום, אמר הערב כי אם ממשלת שרון לא תכריע בישיבתה מחר על כיבוש הגבעות סביב היישוב היהודי בחברון, היא תיאלץ לשאת בתוצאות הנוראות.

לדבריו, התברר שוב שכל האמצעים האחרים אינם יעילים נגד הירי ורק כיבוש הגבעות ימנע טבח ביהודי חברון, לאחר שפעילי הטרור הפלשתיני שמו להם למטרה לחסל את היישוב היהודי במקום.




