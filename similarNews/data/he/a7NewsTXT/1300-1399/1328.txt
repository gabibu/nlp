

"מישהו צריך לשלם את המחיר ולתת את הדין", כך אמר השר לביטחון פנים לשעבר, אביגדור קהלני, במסיבת עיתונאים בבית סוקולוב בתל-אביב, לאחר זיכויו בבית משפט השלום. קהלני נוקה מכל אשמה, אפילו לפני פתיחת שלב ההגנה.

קהלני אמר כי אנשים התנכלו אליו וסימנו אותו כמטרה. כשנשאל האם הוא מתכוון לניצב משה מזרחי - אמר: "אני מסכים". לטענת קהלני, הוא מינה את מזרחי למפקד היחב"ל באופן אישי וכי מזרחי ביקש לעלות בדרגה על חשבונו וכדי לנפח את החקירה החליט להכניס אליה גם שר.

עוד אמר קהלני, כי לו היו מזהירים אותי שמתקיימת חקירה נגד נמרודי, הייתי נזהר ביותר. כמו כן, הדגיש קהלני כי מעולם לא קיבל כל תרומה מנמרודי.

קהלני מתח ביקורת על אופן חקירתו ואמר שהחוקרים האזינו לו במשך חודשיים וחצי, לרבות לשיחות האינטימיות ביותר שלו ולשיחות של אשתו עם ילדיו. כמו כן, פנו לכל הבנקים בישראל כדי לבדוק את מצב חשבונותיו. לדבריו, לו היו פונים אליו היה משתף פעולה ומציג בפניהם את כל המסמכים הדרושים.

קהלני הוסיף בעניין נמרודי כי מצבו היה מדורדר ביותר לפני שנכנס לכלא והוא "ישב בבית חסר אונים, לא מגולח". קהלני אמר שרצה לעזור לנמרודי מבחינה אנושית וכי הוא אינו מתנתק מהחברים שלו.

קהלני ציין כי ארבעה חודשים לאחר שסיים את תפקידו כשר שימש כדירקטור ב"הכשרת הישוב", השייכת לנמרודי ואחרי שנודע לו שיש חקירה נגד נמרודי, הודיע למזכירתו של נמרודי על הפסקת עבודתו.
