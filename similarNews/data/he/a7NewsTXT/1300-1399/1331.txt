

אחמד בן סאמי נבואני (30) מהכפר ג'וליס שבגליל המערבי, מואשם בבית המשפט המחוזי בנצרת במסירת ידיעות לאוייב, לאחר שהעביר לאזרח לבנוני מפות שונות של ישראל וכן ספר על אתרי אינטרנט ישראליים.

בכתב האישום שהוגש נגדו על ידי עורכת הדין לילי גפר מפרקליטות מחוז הצפון נטען, כי מדובר באזרח ישראל, ששרת בעבר בצה"ל ואשר הכיר אזרח לבנוני, ראמזי נהרה, בעת שזה היה בעבר בתחומי ישראל. בתחילת חודש פברואר השנה ביקש ראמזי נהרה מנבואני להעביר אליו חומר, הכולל אטלס של ישראל, תרגומון, ספר אתרים של האינטרנט הישראלי, מפות שבילים של מדינת ישראל, ספר טלפונים וחומר נוסף. הוא ביקש לקבל לידיו חומר זה באמצעות השלכתו מעבר גדר הגבול, במקום עליו יסכימו השניים.

התביעה טוענת כי הנאשם נעתר לבקשה ורכש את החומר המבוקש בסכום כולל של כ-1,500 שקלים. במהלך חודש פברואר השנה שוחחו הנאשם ונהרה בטלפון, כדי לקבוע מקום בגבול הלבנון, בו יתקיים המפגש ושבמהלכו תיזרק החבילה המכילה את החומר, אותו ביקש הלבנוני לקבל לידיו. הנאשם גם ערך סיורים לאורך הגדר, כדי לאתר נקודות מתאימות להעברת החומר, כך שזה לא יחשף על ידי הצבא או המשטרה.

בכתב האישום נטען כי באותו חודש הורה נהרה לנאשם להגיע לנקודת גבול, שם להשליך לעברו את החומר. הנאשם לקח עימו את התיק, שכלל את כל הספרים והמפות שרכש והזמין את אחיו להצטרף אליו לנסיעה, בתואנה שמדובר בטיול.

הנאשם ואחיו הגיעו לשביל הסמוך לגדר הגבול, שם ירד הנאשם עם התיק, הגיע את הגדר סמוך למקום בו המתינו לו שני נציגיו של ראמזי נהרה, בעוד הנאשם קיים כל אותה עת קשר טלפוני עימו. הנאשם זרק את התיק מעבר לגדר ועזב את המקום ואולם בעוד הספיקו אנשיו של ראמזי נהרה לאסוף את התיק, הוא נתפס, על תכולתו, על ידי כוחות הבטחון ובד בבד נעצר גם אחי הנאשם. הנאשם עזב את המקום וקיבל טלפון נוסף מראמזי נהרה, בה הוא דיווח לו כי ישנה תנועת כוחות בטחון בשטח, גם סמוך לרכבו של אחיו ובעקבות כך התרחק הנאשם מהמקום ועשה את דרכו במשך כ-10 שעות, רובן שבעות החשכה, עד שהגיע למחרת היום לביתו בכפר ג'וליס. בני משפחתו מסרו לו על מעצר אחיו, בחשד לסחר בסמים ובעקבות כך הסתתר נבואני בבית אחותו במשך 5 ימים, עד שנעצר. הוא מואשם, איפוא, במסירת ידיעות לאוייב ובקשירת קשר לבצע פשע.




