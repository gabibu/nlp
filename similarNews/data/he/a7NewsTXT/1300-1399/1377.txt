


בסוף השבוע ארעו תקריות ירי, השלכת בקבוקי תבערה והפרות סדר בכמה מוקדים בשטחי הגדה ובעזה.

להלן סיכום סוף השבוע, ע"פ הודעות דובר צה"ל:

ביום שישי סמוך לשעה 22:00 בוצע ירי לעבר כוח צה"ל סמוך לג'נין ולעבר מחנה בזק. בשני המקרים כוחות צה"ל השיבו באש. שלושה רימונים נגד טנקים נורו לעבר מוצב צה"ל הסמוך לנווה דקלים בגוש קטיף ובמקביל בוצע ירי לעבר מוצב צה"ל הסמוך לישוב גדיד. לא היו נפגעים.

שעה מאוחר יותר בוצע ירי לעבר כוח צה"ל בנחל אלישע. לא היו נפגעים. הכוח השיב באש.

באותה העת בוצע ירי גם לעבר מוצב צה"ל סמוך לישוב גדיד בגוש קטיף. לא היו נפגעים. הכוחות השיבו אש לעבר מקור הירי.

בליל שבת בוצע ירי גם לעבר הישוב פסגות. לא היו נפגעים אך נגרם נזק קל למתנ"ס הישוב. כוחות צה"ל השיבו אש לעבר מקורות הירי.

בשבת, סמוך לשעה 9:40 ירי בוצע לעבר בסיס צה"ל בשדמה, ממזרח לבית לחם. לא היו נפגעים.

בשבת בבוקר התגלה מטען חבלה סמוך לעמדת צה"ל באיזור התעשיה ארז כאשר הושלך או הונח ביום שישי על ידי פלשתינים במהלך הפרות הסדר. המטען לא התפוצץ ונוטרל בלא נפגעים.

בשעה 10:30 בשבת הושלכו בקבוקי תבערה לעבר מוצב צה"ל אל גבול ישראל-מצרים, סמוך לרפיח. עוד נרשמו התקהלויות והפרות סדר במחסום ארז ועל ציר קרני-נצרים. הפלשתינים התפזרו סמוך לשעה 14:30.

בשעה 13:30 בשבת הושלכו 3 בקבוקי תבערה לעמדת צה"ל הסמוכה למחסום ארז. לא היו נפגעים. חיילי צה"ל לא השיבו אש משום שלא זיהו את המקומות מהם נזרקו בקבוקי התבערה.

סמוך לשעה 15:00 הושלכו שלושה בקבוקי תבערה ורימון גז מדמיע לעבר מוצב צה"ל על גבול ישראל-מצרים סמוך לרפיח. חיילי צה"ל השיבו באש לעבר המקומות מהם נחשד כי הושלכו בקבוקי התבערה.

זמן קצר אחר כך הושלכו עוד 5 בקבוקי תבערה לעבר עמדת צה"ל בארז. חיילי צה"ל השיבו באש לעבר מיידי בקבוקי התבערה.

סמוך לשעה 16:30 הושלכו שוב בקבוקי תבערה לעבר מוצב צה"ל בגבול ישראל מצרים. לא היו נפגעים. כוחות צה"ל השיבו אש.


