

יצחק פס, אביה של התינוקת שלהבת פס, שנרצחה ביום שני בחברון, אמר בשיחה ליומן ערוץ 7 כי אתמול ניסה שרון בשיחה טלפונית לדבר על לבו כדי לשכנעו שלא לדחות את קבורתה של שלהבת. פס אמר כי ביקש משרון לשוב ולכבוש את שכונת אבו סנינה, וכי קבורת בתו תלויה בהחלטתו זו. פס אמר שהוא לא קיבל תשובה ברורה משרון, ולפיכך, בשלב זה הלווייתה של שלהבת עדיין מתעכבת. פס הסביר שהסיבה להחלטתם נובעת מהסכנה הנשקפת משכונת אבו סנינה לתושבי שכונת אברהם אבינו. "אלפי כדורים כבר נורו עלינו, ורק בנס לא נפגע איש, אמר, "הנס פסק, והבת שלי נפלה קורבן. כשאבא שוכב פצוע, ורואה את אשתו אוחזת בתינוקת שנהרגה בידיה, הוא חושב רק איך למנוע עוד מקרה שאמא אוחזת תינוק מת בידיים", אמר פס . הוא אמר שבדחיית ההלוויה אין משום ניצול פוליטי של האסון אלא מעשה שכל כולו נועד להציל חיים. לקריאתו של הרב הראשי הרב לאו לקבור את שלהבת, אמר פס שהוא מציע לרב לבוא ולראות במו עיניו את תנאי השטח בחברון, ורק אז "אולי הוא יבין שזה פיקוח נפש. כמו שמחללים שבת בשביל פיקוח נפש, אפשר גם להלין את המת מאותו נימוק", אמר.
