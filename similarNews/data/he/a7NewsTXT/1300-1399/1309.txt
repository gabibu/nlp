

חבר הכנסת מיכאל קליינר הגיש הצעת אי אמון בממשלה בשל מדיניות ההבלגה שהיא נוקטת. ביומן ערוץ 7 אמר קליינר שעם ישראל בחר בשרון כדי להחזיר בראש ובראשונה את הביטחון האישי, ולכן השלים עם הקמת ממשלה רחבה, מסורבלת ובזבזנית. לדבריו הפיגועים מתגברים, והממשלה מגיבה באותה מדיניות כמו זו של ממשלת ברק. לדעתו חייבים להיכנס לשטחים כדי לפרק את מעבדות הנשק ולהחרים את כלי הנשק. הוא הזהיר שבכל יום עולים מדרגה ברמת הטרור, ו"על כל מדרגה" יש הרוגים ופצועים. לדעתו בסופו של דבר לא תהיה ברירה, והממשלה תצטרך להורות להיכנס לשטחים, מאחר ש"כאשר יתושים יוצאים לדרך אמנם אי אפשר לעצור אותם, אבל אפשר לייבש את הביצה", כלשונו. לדעתו יש להחזיר את המצב לקדמותו: להחזיר את המחבלים לתוניס, ולהיכנס לעזה וליריחו.
