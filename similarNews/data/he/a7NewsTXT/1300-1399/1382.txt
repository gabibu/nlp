

מוצאי שבת בחצות, מתחילה השביתה ברשויות המקומיות.

שר האוצר סילבן שלום ייפגש הלילה, בלשכתו ברמת-גן, עם ראשי הרשויות המקומיות במאמץ אחרון למנוע את השביתה.

כנס החירום של מטה שביתת הרשויות המקומיות בהסתדרות ייערך גם הוא במוצאי-שבת כדי לדון באופן קיום השביתה.

עובדי הרשויות המקומיות מאיימים לשבות משום שלא התקבלה דרישתם שראשי הרשויות יחתמו על הסכם שכר, שנחתם עם עובדי המדינה לפני כחודשיים, ולפיו ישולמו לעובדים תוספות של 3.6% למשכורתם ו-1,250 ש"ח סכום חד-פעמי ובנוסף יובטחו תשלומי קופות הגמל שלהם.

למרות שראשי הערים והמועצות המקומיות מסכימים שיש לשלם לעובדים את התוספות, הם טוענים כי אין ביכולת המועצות והעיריות לשלם את התוספות שסכומם הכולל נאמד בכרבע מיליון ש"ח לשנה. לפיכך, פנה יו"ר מרכז השלטון המקומי עדי אלדר לשר האוצר בבקשה לסיוע בתשלום התוספות.

אם לא יושגו הבנות בין שר האוצר ובין ראשי השלטון המקומי בפגישתם במוצאי-שבת, ייצאו כ-100,000 עובדים מתוך 265 רשויות לשביתה שבמהלכה לא יקבלו קהל, לא תאסף אשפה מהערים, לא יופעלו שירותי הפיקוח העירוני, לא יירשמו דו"חות חנייה, ולא יינתנו שירותי רווחה.

בנוסף, לא יופעלו מוקדי הסיוע למשפחות נזקקות ערב חג הפסח.

יו"ר מרכז השלטון המקומי פנה בבקשה להסתדרות לדחות את קיום השביתה עד לאחר הפסח.


