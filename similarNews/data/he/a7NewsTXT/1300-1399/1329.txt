

ראש הממשלה, אריאל שרון וסגן ראש הממשלה ושר האוצר, סילבן שלום, אמרו כי בכוונת הממשלה ליזום רפורמה במס, רפורמה בשוק ההון, אולם יחד עם זאת, מקווים כי תיווצר הבנה משותפת עם בנק ישראל, אך הממשלה לא תתערב במדיניות הריבית.

ראש הממשלה ושר האוצר דיברו היום בצהרים, בכינוס כלכלי מיוחד שקיים המרכז הישראלי לניהול - המי"ל - בשיתוף עם התאחדות התעשיינים בגן האורנים בתל-אביב. בכינוס נדונה המדיניות הכלכלית של הממשלה החדשה והשתתפו בה מנכ"לים, מנהלים, וכלכלנים בכירים במשק.

שר האוצר אמר לכתבים, כי הרעיון של מיסוי שוק ההון אינו ריאלי בשלב זה, כאשר הממשלה מבקשת לשקם את שוק ההון ולאפשר למשקיעים חדשים להיכנס ולהשקיע בו.

ראש הממשלה אמר לבאי הכינוס, כי ממשלתו מחוייבת לתהליך מדיני, שיוביל לשלום למשך דורות. ולדעתו, שלום כזה הוא בר השגה. מבחינה כלכלית, אמר שרון, ממשלתו מתכוונת לחזק את היציבות הכלכלית כדי להגדיל את סך ההשקעות הזרות. הוא ציין כי בשנת 2000, סך ההשקעות הזרות במשק הישראלי בשנת 2000 שבר שיא, והגיע להיקף של 9 מיליארד דולר, לעומת 6 מיליארד ב-1999 וכ-3 מיליארד בלבד ב-1995.

בנושא שמירת היציבות של המשק הישראלי, אמר ראש הממשלה, כי הממשלה תשמור להקטין את מעורבותה בשוק ההון, "אמנם נרשמו ירידות בבורסה בתל-אביב ועליה מסויימת של שער החליפין, אך שוק מטבע החוץ מתפקד היטב ואין צורך במעורבות כשהפיחות שנרשם אינו גורר כל עליה באינפלציה".

ראש הממשלה הגדיר את המצב הכלכלי כיום, כהאטה כלכלית והדגיש שאינה מיתון וציין כי המצב מחייב את המשק הישראלי לקבל על עצמו את תו התקן של כללי מסטריכט, כדי להתחרות במציאות הגלובלית.


גם ראש הממשלה וגם שר האוצר דיברו על חשיבות השקעת הממשלה בפעילויות תומכות צמיחה, קרי תשתיות וחינוך, בעיקר בתחומי התחבורה והתקשורת, לקרב את הפריפריה, בה האבטלה גבוהה יותר, למרכז, בו סיכויי התעסוקה רבים יותר.

