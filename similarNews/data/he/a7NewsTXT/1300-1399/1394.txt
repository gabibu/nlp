

כ-60 תקריות ירי התרחשו במהלך סוף השבוע ברחבי הארץ, כולל ירי מחודש על שכונת גילה בירושלים.
אמש ירו הפלשתינים על שכונת גילה, לאחר הפוגה בת שבועות אחדים. היריות נורו אל רחוב השיש. לא היו נפגעים ולא נגרם נזק. חיילי צה"ל השיבו אש אל מקורות הירי.

הפלשתינים ירו לעבר מוצב צה"ל בהר עיבל ליד שכם ולעבר סיור צה"ל סמוך למחסום הכניסה הדרומית ליריחו. גם לעבר משרד התיאום והקישור שביריחו ירו הפלשתינים. חיילי צה"ל השיבו אש.

בגוש קטיף ירו הפלשתינים אל מוצב כלנית. כוחותינו לא ירו אל מקורות האש כיוון שלא זיהו אותם.

מחנה בזק שמדרום לג'נין ספג אף הוא מכת אש וכן כוח מג"ב שליד בית לחם. ממחנה בזק לא הושבה אש כי לא זוהה מקור הירי. הכוח שליד בית לחם השיב אש. גם אל הכוח המוצב ליד קבר רחל נורתה אשוכן לעבר מחנה אדוריים שבדרום הר חברון.
כמו כן ירו הפלשתינים אל עמדת צה"ל במחסום תפוח ואל מוצב צה"ל ליד גדיד בגוש קטיף.

אל מוצב תרמית שליד רפיח הושלכו 5 רימוני רסס וכ-50 בקבוקי תבערה. בקבוקי תבערה הושלכו גם אל מוצב צה"ל במחסום ארז.

אבנים הושלכו לעבר ניידת מג"ב ליד זייתא בוואדי ערה. הניידת הוזעקה משהגיע דיווח על יידוי אבנים כל מכוניות שחלפו בכביש. משהגיעה הניידת למקום נרגמה אף היא. לא היו נפגעים. מיידי האבנים פוזרו באמצעות גז מדמיע.

הבוקר ירו הפלשתינים לעבר כוח צה"ל סמוך ליישוב נוקדים שבאזור חברון. לא היו נפגעים וצה"ל השיב אש אל מקורות הירי.
