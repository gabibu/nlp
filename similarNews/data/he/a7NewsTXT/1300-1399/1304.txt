

הנער אלירן רוזנברג הי"ד, בן 15 מגבעת שמואל, שנרצח אתמול בבוקר בפיגוע ההתאבדות בנווה ימין, ליד מחסום קלקיליה, הובא אתמול למנוחות בבית העלמין בפתח תקווה. נפתלי לנצקורן הי"ד, בן 13 מפתח תקווה, שנרצח אף הוא בפיגוע, יובא הבוקר למנוחות בבית העלמין סגולה בפתח תקווה.
נערים אחרים, ארבעה במספר, נפצעו בפיגוע, והם מטופלים בבית החולים שניידר בפתח תקווה. מצב אחד מהם קריטי, והוא נותח בבית החולים. הוא ספג פגיעות בכל חלקי גופו. מספר גדול של מסמרים, שהיו צמודים למטען, חדרו לגופו. הוא שרוי בלא הכרה.

מצבו של פצוע נוסף מוגדר בינוני. גם הוא נותח. השניים האחרים פצועים קל.

בשיחת טלפון אנונימית למשטרה קיבל עליו ארגון א זדין אל קאסם את האחריות לפיגוע.
