

שלושה ימים לפני תום האולטימטום להצטרפות לתכנית ניצנים עליו הכריזה שרת המשפטים עולה כי רק משפחות ספורות התעניינו בנושא. דובר המועצה האיזורית חוף עזה: לא ישחקו את עמידת הברזל שלנו.

"מתיישבי גוש קטיף נדרשים להזדרז, ובתוך 7 ימים להודיע אם בכוונתם להצטרף לתכנית ניצנים", כך הודיעה שרת המשפטים ציפי לבני במהלך מסיבת עיתונאים שכינסה ביום ד' במשרד ראש הממשלה. השרה הכחישה כי מדובר באולטימטום ויחד עם זאת טענה כי לוקח זמן להכשיר שטח ולהפקיע קרקעות אם צריך. היא הוסיפה כי תנאי המעבר של אלו שיגיעו להסכם מאוחר יותר, עלולים להיפגע "בשל קוצר הזמן". עוד טענה כי עד כה חתמו על ההסכם 426 משפחות, שהן כרבע מכלל משפחות המתנחלים.

היום מסר גורם ממשלתי לאתר NRG כי על אף האולטימטום שהציבה השרה לבני למתיישבי גוש קטיף פנו בימים שחלפו משפחות בודדות למשרד המשפטים ולמנהלת ההתנתקות על מנת להצטרף לתכנית ניצנים. על פי הדיווח, בלשכת ראש הממשלה מכחישים את הידיעות וטוענים כי הגיעו עד כה עשרות פניות מתושבי הגוש.

דובר מועצת חוף עזה: לא יוכלו לשחוק את עמידת הברזל של תושבי גוש קטיף
דובר מועצת חוף עזה, ערן שטרנברג, אומר בתגובה כי ההצעות של לבני הן בסגנון מאפיונרי, שמקורן 'הצעות שאי אפשר לסרב להן' והם לא יוכלו לשחוק בהוא זה את עמידת הברזל של תושבי גוש קטיף. אנחנו נמשיך להילחם בעקירה הנפשעת הזו בכל הכוח מתוך אמונה שרבים הסיכויים לביטולה".

שטרנברג התייחס גם לקצינים שצוטטו ב'מעריב' אומרים שעיתוי ביצוע ההתנתקות רע מאוד לישראל ומשחק לידי החמאס, ואמר כי "העמידה של תושבי גוש קטיף הוכיחה כבר עכשיו תוצאה בדמות של אותם קצינים בכירים, שדורשים לדחות את הגרוש מתוך ידיעה שמדובר במעשה מזוויע שיותיר אחריו, חלילה, צבא הרוס ומפורק. צבא שלא רק עקר אנשים אלא גירש אותם למחנות פליטים שזה כרגע הפתרון היחיד שהממשלה מתכננת לאור חשיפת השקר הזה במה שהם מכנים 'תוכנית ניצנים'".
