

תוקף מעצרם של 29 קטינים פג ביום שישי בשעה 10:00. עובדה זו לא הפריעה לשופט בית המשפט המחוזי להאריך אותו על אף שהדיון בעניינם נערך רק ב11:30 , לאחר שיצאו מבית המעצר ב-10:30.

ביום שישי בצהריים ב 20 במאי 05, התקיים בפני שופט בית המשפט המחוזי בתל אביב עודד מודריק, דיון בערעור על מעצרם של 29 קטינים ששהו במעצר מאז יום שני בגלל חסימת כבישים. בערעור נטען בין השאר כי המעצר הוא בלתי חוקי ולכן יש לשחררם ללא תנאי. זאת משום שתוקף צו המעצר פג בשעה 10.00 בבוקר, והם הובאו לפני שופט אחרי השעה 11:30. את העצירים ייצג עו"ד חגי יקותיאל.

השופט ציין בהחלטתו כי דיבר בשעה 10.15 עם קצין שב"ס הבכיר ביותר שנכח בכלא מעשיהו, (מבלי לנקוב בשמו) והלה אמר לו שכרבע שעה לפני שיחתם (10.00) , יצאו האסירים בדרכם לבית המשפט.
לפיכך דחה השופט את הערעור, ונימק זאת בכך שלמרות שהאסירים לא עמדו לפני השופט ב-10 בבוקר, כנדרש בחוק, הרי שהם היו בדרכם לבית המשפט, ולכן מדובר ב'בעיה טכנית קלה' ולא בעבירה מהותית.

לעומת זאת הקטינים טענו כי הם עזבו את שערי כלא מעשיהו סמוך לשעה 10:30, כשעה מאוחר יותר מזו שבה נקב קצין השב"ס כשעת עזיבתם, כאמור כטענת השופט.

כתב INN טוביה לרנר שנכח בבית המשפט בזמן הדיון מסר כי כשנשמעו דברי השופט בדבר שעת יציאת העצורים מכלא מעשיהו, פרץ הציבור באולם בצחוק רם והושמעו גם קריאות סרקסטיות לעבר השופט.

לרנר שיגר לדוברת בתי המשפט מכתב ובו ביקש לקבל את שמו של אותו קצין בכיר בכלא מעשיהו שנכח במשמרת בשעה 10.00 ביום שישי. עוד ביקש לדעת האם קצין זה קיים שיחה עם השופט והאם "קצין השב"ס שיקר לשופט, או שהשופט 'לא אמר אמת' בפסק הדין".
תגובת הדוברת היתה: "הפרוטוקול אותו הכתיב השופט עודד מודריק כולל את הדברים המדויקים שאירעו ובהתאם ללוח הזמנים הסביר שאירעה נסיעת העצירים".

הדוברת הוסיפה כי השופט אכן שוחח עם קצין המשמרת בשב"ס וכי מידע בנושא ניתן לקבל מהשב"ס ב"מידה ואינו חסוי". כתבנו מציין כי לפי שעה לא נתקבלה תגובה כלשהי מדובר שירות בתי הסוהר אליו הועבר מכתב זהה.
