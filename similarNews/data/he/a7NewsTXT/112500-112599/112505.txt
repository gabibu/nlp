

מסקר שהזמינה חברת ביטוח ישיר, כהכנה לתכנית לעידוד נהיגה זהירה, עולה כי 81% מהנשאלים מאמינים כי הנהג הישראלי הוא הסיבה העיקרית לתאונות הדרכים.

ערן וולף   סמנכ"ל השיווק והפיתוח העסקי אמר היום בעקבות תוצאות הסקר: "הסקר מוכיח כי הציבור אכן מתייחס לנושא הבטיחות בדרכים במלוא הרצינות וכי הוא מאמין כי שורש הבעיה טמון בתרבות הנהיגה בישראל. אני מאמין כי המהלך השיווקי שלנו יעלה את המודעות לקשר שבין נהיגה בטוחה ובין מחיר הביטוח לרכב ומכאן שיתרום לשינוי בתרבות הנהיגה בישראל.

מהסקר עולה כי 81% מהנשאלים ציינו את תרבות הנהיגה של הישראלים כסיבה העיקרית לתאונות הדרכים.

עוד עולה מהסקר שהנושא נתפס שני בחשיבותו בסדר היום הלאומי (29%) לאחר החינוך (41%) ולפני הטרור (13%). בסקר השתתפו 505 מרואינים במדגם מייצג של האוכלוסיה הבוגרת בישראל.

מהסקר עולה כי רוב הנשאלים אינם מודעים למידת ההשפעה של תרבות הנהיגה שלהם על עלויות הביטוח (68%). יתר על כן, 52% אמרו כי אם חברות הביטוח יתגמלו בדרכים שונות את הנהגים הזהירים, הדבר יתרום להפחתת מספר תאונות הדרכים בישראל.

כחלק מהמלך השיווקי, ביטוח ישיר שואפת לקבוע תמחיר לביטוח שישלב את הנקודות שצבר כל נהג. כך תוכל חברת הביטוח לתגמל נהגים זהירים ולהציע להם מחיר שיתאים לתרבות הנהיגה שלהם. לצורך כך, החברה קראה למשרד התחבורה לפרסם מידע על צבירת נקודות באינטרנט. זאת על מנת שהנהגים יוכלו לבדוק בזמן אמת האם יש להם נקודות.

בהקשר זה, בדקה החברה האם הנהגים מודעים לצבירת נקודות. כ- 69% מהנשאלים להם רשיון נהיגה, ציינו כי לא צברו נקודות, כ- 29% ציינו כי יש להם נקודות וכ- 2% אמרו שהם לא יודעים.
