

חיילי צה"ל מנעו הערב פיגוע בנקודת הביקורת במחסום חווארה הסמוך לשכם. נער ערבי ניסה להבריח מטעני נפץ והתגלה. חבלני מג"ב פוצצו את המטענים באופן מבוקר וללא כל פגע.

אל נקודת הביקורת הגיע אחר הצהרים נער ערבי כבן 14 מכיוון העיר שכם. לאחר שעורר את חשדו של אחד הקצינים במחסום התבקש הנער להרים את חולצתו בעת הבדיקה.

על חגורת מכנסיו של הנער התגלו שני מטעני צינור, בכיסו נמצאה מצית אשר באמצעותה תכנן, ככל הנראה, לפוצץ את המטענים על החיילים המאיישים את נקודת הביקורת. חבלני מג"ב פוצצו את המטענים באורח מבוקר וללא כל פגע.

מדובר במקרה ה-14 בחודשיים האחרונים בו היו מעורבים נערים מתחת לגיל 18 בניסיונות לפיצוץ מטענים והברחת אמצעי לחימה בנקודות הביקורת ברחבי יהודה ושומרון. ב"ה, כל הניסיונות הללו סוכלו על ידי חיילי צה"ל וזרועות הביטחון. מתחילת השנה נעצרו כ-50 נערים ערבים מתחת לגיל 18 שהיו מעורבים בפעילות טרור.
