

פרקליטו של סאדאם חוסיין יתבע מיליון דולר מה'צהובון' הבריטי סאן בגין פרסום תמונתו של השליט המודח סאדאם חוסיין, כשהוא בבגדיו התחתונים.

ביום שישי פורסמה בסאן ובניו יורק פוסט התמונה שחוללה סערה והביאה את בכירי הממשל לגנות את המעשה.

כתבתנו רותי אברהם מוסרת כי הבוקר מפנה פרקליטו הצרפתי של סאדאם, עמנואל לודוט, את האצבע המאשימה כלפי ארה"ב כמי שעומדת לטענתו מאחורי הפרסום וזאת כחלק ממהלך שנועד "להרוס את תדמיתו של סאדאם", לקראת משפטו הקרב. אחרת קשה להסביר את הצילום שנעשה בתוך תאו של סאדאם הכלוא בכלא שמור היטב, טען לודוט. הוא הוסיף כי כוונת ארה"ב לומר לציבור: "תראו את סאדאם, הוא בסך הכל אדם ולא אלהים, הוא אסיר ולא שווה כלום, אל תתנו בו אמון".

כאמור לודוט מתכוון לתבוע את העתון סאן בסך של מיליון דולרים בגין פרסום התמונה, והודיע כי התביעה תוגש בכל מדינה שבה העתון נמכר. לודוט הדגיש כי התביעה תוגש רק נגד העתון סאן ולא התייחס לפרסום בעתון ניו יורק פוסט.

העתונים ציינו כי התמונות שצולמו לפני כשנה, נמסרו להם על ידי גורם צבאי אמריקני שסירב להזדהות. העתון סאן אף הבטיח לפרסם תמונות נוספות.

