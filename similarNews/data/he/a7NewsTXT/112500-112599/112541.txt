

השבוע ייחנך במרכז הרפואי האוניברסיטאי סורוקה שירות חדש באמצעות טיפול פוטודינאמי בלייזר לחולים הסובלים ממחלה של ניוון מרכז הראייה הקשור בגיל ביוזמתה של פרופ' טובה ליפשיץ, מנהלת מחלקת העיניים בסורוקה.

המחלה, המאופיינת בצמיחה בלתי מבוקרת של כלי דם במרכז הראייה, פוגעת באנשים מעל גיל 50 ועלולה, ללא טיפול הולם, לגרום לעיוורון. גילוי ואבחון מוקדמים של המחלה משפרים לאין ערוך את הצלחת הטיפול ואת הסיכויים להצלת הראייה.

PDT משלב טיפול בתרופה חדשנית (Visudyne) ולייזר אור מיוחד, הגורם להתכווצות ולהיעלמות של כלי הדם הפתולוגיים. מחקרים הוכיחו כי ל- PDT השפעה חיובית במניעת התדרדרות הראייה ואף עיוורון. הטיפול אינו כואב ואורך מספר דקות בלבד. לרוב יש צורך במספר טיפולים, לאורך מספר שנים, על מנת להגיע לתוצאות הרצויות. הטיפול נמצא בסל הבריאות.

במקביל, בשל החשיבות המרובה של הגילוי המוקדם, החל המרכז האוניברסיטאי סורוקה, בשיתוף עם מחוז דרום של שירותי בריאות כללית ואוניברסיטת בן גוריון בפרוייקט נרחב לגילוי מוקדם של המחלה, במרפאות הקהילה של שירותי בריאות כללית.

האבחון נעשה באמצעות צילום דיגיטאלי של קרקעית העין. מטופלים ובני משפחותיהם שגילם למעלה מ - 50, מוזמנים להיבדק באמצעות צילום פשוט במצלמה ניידת המבוצע על ידי סטודנטים לרפואה . הצילום אורך מספר שניות ומועבר באמצעות האינטרנט, תחת פרוטוקול מאובטח ותוך שמירה על סודיות רפואית, למרפאת העיניים במרכז הרפואי, שם הוא מפוענח על ידי הצוות הבכיר של המחלקה. מטופלים שאובחנו כלוקים במחלה מוזמנים להמשך בירור וטיפול במרפאת העיניים בסורוקה.
