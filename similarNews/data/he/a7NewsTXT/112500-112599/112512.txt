

עמותות איכות הסביבה, "אדם, טבע ודין" ו"חיים לסביבה", עתרו הבוקר לבג"ץ בדרישה להקפיא את העבודות בניצנים בטענה כי העבודה בשטח החלה ללא היתר כנדרש בחוק.

עמותות איכות הסביבה עתרו הבוקר לבג"ץ בדרישה להקפיא את העבודות בניצנים בטענה כי העבודה בשטח החלה ללא היתר כנדרש בחוק. החוק לטענתם דורש שמיעת התנגדויות לתכנית בטרם יחלו בעבודות בשטח, וכי לכאורה זכות ההתנגדות לתכנית ניתנת, אך למעשה היא "נרמסת ברגל גסה". כמו כן נטען כי המשך העבודות עלול לגרום לפגיעה בלתי הפיכה באזור.

את העתירה נגד שרי הפנים השיכון ונגד מנהלת סל"ע, הגישו העמותות "אדם, טבע ודין" ו"חיים לסביבה", וזאת לאחר שפניותיהן אל רה"מ ושרי הממשלה לחדול מביצוע מעשים בשטח לא נענו.

כתבתנו רותי אברהם מוסרת כי במכתב דחוף ששיגרו העמותות בשבוע שעבר אל רה"מ שרון ואל שרי הפנים, השיכון, המשפטים, הבטחון ואיכות הסביבה, נטען כי העבודות בשטח החלו עוד לפני שהושלמו ההליכים החוקיים הנדרשים לאישור התכנית וכי "ביצוע העבודות בשטח, בהסתמך על אישור עקרוני שניתן השבוע לקידום תוכנית חדשה בישוב ניצן, הוא בלתי חוקי ומנוגד להוראות חוק התכנון והבנייה".

הם מציינים במכתב כי היתר לתכנית שהופקדה ועדיין אינה מאושרת יכול להנתן אם לא הוגשו התנגדויות עד תום תקופת ההפקדה. אם הוגשו התנגדויות, ניתן להתיר את תחילת העבודות, רק אם הנזק שייגרם לא יהיה בלתי הפיך ורק אם במתן ההיתר לא יהיה כדי להשפיע על החלטות העתידות להתקבל בנוגע להתנגדויות. "כיון שהעבודות ישנו את פני השטח באופן בלתי הפיך, כל היתר שיינתן הינו בלתי חוקי. כך, זכות ההתנגדות אומנם ניתנת, אולם היא נרמסת ברגל גסה ומרוקנת מתוכן".

עו"ד ציפי איסר איציק מנכ"ל עמותת "אדם טבע ודין", מסכמת את מכתבה אל רה"מ והשרים: "העדר תשובה יאלץ אותנו לפנות לערכאות. בכוונתנו להבטיח את שמירת החוק במקרה זה".

כאמור הבוקר הוגשה עתירה לבג"ץ.
