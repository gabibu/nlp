

עשרות מתפללים מוסלמים ניסו לתקוף את לורה בוש רעיית נשיא ארצות הברית, בעת שנכנסה לסיור במסגד אל אקצה.

כתבת CNN מדווחת כי רק שמירה הדוקה של כוחות הביטחון הישראליים מנעה מהמוסלמים להגיע אל הגברת בוש. לדבריה , "אלה היו רגעים מתוחים מאוד משום שהם היו קרובים אליה וכמעט נגעו בה".

ההתקהלות החלה מחוץ למסגד והחריפה כאשר הגברת בוש נכנסה לתוכו. המוסלמים קראו קריאות בגנות בוש וארצות הברית. במהלך התקרית החל ילד ערבי לרוץ לעבר בוש. שוטר כיוון לעברו רובה והילד נמלט.

קודם לכן התפללה בוש בכותל המערבי. שם נתקלה בהפגנה של עשרות נשים למען יונתן פולארד. הנשים הניפו את תמונתו של פולארד וקראו לארה"ב לשחרר אותו.

כתבנו אריאל כהנא מדווח כי אשת הנשיא, גילה קצב, מסרה היום ללורה בוש מכתב שעליו חתמו 13 חברות כנסת הדורשות לשחרר את יהונתן פולארד הכלוא בארה"ב.
המכתב הוא יוזמה משותפת לח"כ גילה פינקלשטיין (מפד"ל) והתנועה לשחרור פולארד. "אנו שמחים שקצב לא נהגה כמנהגו של שרון ולא שכחה למסור המכתב", אמרו בתנועה.
