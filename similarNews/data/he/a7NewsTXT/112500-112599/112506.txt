

מדי שנה, מגן-דוד-אדום מפנה לבתי החולים ילדים ובני נוער רבים שנכוו, כתוצאה מטיפול בלתי נכון במדורת ל"ג בעומר ושימוש בנוזלים דליקים.

במד"א נרשם מספר כפול של ילדים שנכוו מאש בשבוע שלפני ל"ג בעומר בהשוואה לשאר ימות השנה. רק לאחרונה מספר ילדים בוגרים דחפו ילד למדורה שהדליקו כמעשה "קונדס", האש אחזה במכנסיו של הילד והוא הובא לתחנת מד"א רמת גן כשהוא סובל מכוויות ברגל בדרגה 2 ונאנק מכאבים עזים. הילד הובהל לביה"ח והסתבר כי הוא סובל מזיהום ויש צורך לתת לו אנטיביוטיקה ובסופו של טיפול רפואי הוא יצטרך לעבור ניתוח פלסטי להשתלת עור.

הכבאים יקיימו סיורים מקדימים באזורים שבהם יודלקו מדורות. בערב ל"ג בעומר עצמו יסיירו הכבאים עם רכבי הכיבוי בין המדורות, ינחו את החוגגים כיצד לשמור על המדורה שלא תתפשט וכיצד לכבותה בזהירות. שירותי הכבאות יתגברו את מספר הכבאים בתחנות מתוך כוונה לתת מענה הולם לכמות המדורות העצומה בליל זה, העומדת לפי הערכתנו על עשרות אלפי מדורות. יחד עם זאת ולאור ניסיון העבר, עקב כיבוי בלתי זהיר של מדורות ל"ג בעומר, נאלצים מכבי האש לכבות כ   1000 שריפות במהלך יום המחרת.

נציב כבאות והצלה, רב טפסר שמעון רומח הורה לשירותי הכבאות ברחבי הארץ להיערך בכוננות מוגברת מתוך מטרה למנוע מראש שרפות רבות העלולות להיגרם ממדורות אלו וממזג האוויר. כמו כן, הוא קורא להורים ולילדים למלא אחר הנחיות "עשה ו"אל תעשה" הבאות:

עשה:

1. מיקום המדורה יקבע בשטח נקי מקוצים ומעשבים, במרחק בטחון סביר ממבנים וממתקנים.
2. יש לגדר באבנים מסביב למדורה כדי למנוע מילדים להתקרב אל האש.
3. יש למנות בוגר אשר יהיה אחראי על הבערת המדורה וישגיח על הילדים.
4. יש להרחיק כל חומר דליק מהמדורה ואסור בתכלית האיסור להחזיק בקרבת האש מיכלי דלק ו/או מיכלי גז.
5. מומלץ לנעול נעליים שלמות, ללבוש מכנסיים ארוכים וחולצה מתאימה להגנה על הגוף מפני גיצים וגחלים, וכן מעקיצות זוחלים ושרצים ארסיים הנמשכים אל חום המדורה.
6. הדלקת המדורה תיעשה באמצעות לפיד מתאים ע"י בוגר, תוך שמירת כללי הבטיחות הנדרשים.
7. הוספת עצים וקרשים לליבוי המדורה תיעשה בזהירות מירבית.
8. הבערת מדורות בחורשות וביערות מותרת רק במקומות מסומנים המיועדים למטרה זו .
9. יש להחזיק בקרבת המדורה 2 דליי מים מלאים למקרה של התפשטות שרפה.

אל תעשה:

10. אין להתיז דלק על האש הבוערת!!. פעולה זו מסוכנת מאוד ועלולה לגרום לפגיעה בנפש.
11. אסור בתכלית האיסור לזרוק למדורה הבוערת מיכלי תרסיס, חזיזים או קליעי נשק העלולים להתפוצץ ולפגוע ביושבים סביב למדורה.
12. אין להבעיר מדורה מתחת לקווי חשמל וטלפון, בקרבת עצים ושיחים, או מתקני דלק.
13. אין לישון בתוך שקי שינה סגורים סמוך למדורה, מחשש למלכודת אש.

במקרה של שרפה פעל מיד לכיבויה וטלפן 102 לתחנת מכבי האש והצוותים המיומנים יגיעו במהירות האפשרית לכבות את השרפה. אסונות ונזקים רבים נגרמים מדי שנה בגלל חוסר זהירות בשימוש באש ובידנו למנוע זאת ולא להפוך את החג לאסון.

במקביל, לפעולות כיבוי האש אם יש נפגעים יש להזעיק בדחיפות את מגן-דוד-אדום בטלפון החירום   101, עד להגעת הצוותים המקצועיים של מד"א להלן מספר המלצות של מחלקת ההדרכה במד"א לטיפול ראשוני בפצועים:-

במידה ואש אחזה בבגדיו של אדם יש להשכיבו על הקרקע ולגלגלו בעפר או לכבות את האש במים רבים. אפשר גם להחניק את האש על ידי כיסוי הנפגע בשמיכה רטובה, או במגבת גדולה כאשר ראש הנפגע נשאר חשוף.

אין להסיר או לתלוש בגדים חרוכים שנדבקו באזור הכוויה. במקרה של כוויה באזור מוגבל בגוף יש לקרר מיד במים או להניח רטיות קרות ולחות (רצוי סטריליות) על הכוויה. ניתן להשתמש גם בממחטות בד או בגד. אין לנקב שלפוחיות ואין להסיר עור. כמו כן, אין למרוח על הכוויה משחות או חומרים שונים אחרים.

במקרה של חדירת גץ לעין, מומלץ לשטוף היטב עם הרבה מים קרים.

מומלץ לנעול נעלים שלמות וללבוש מכנסיים ארוכים וחולצות עם שרוולים, כדי להגן על הגוף מפני גיצים וגחלים וכן מעקיצות זוחלים ורמשים שונים הנמשכים לאור וחום המדורה.

חשוב ! למנות אדם בוגר בכל מדורה אשר יהיה אחראי על הבערת המדורה וירכז מכלים או דליים של מים וידאג לערכת עזרה ראשונה תקנית של מד"א, אותה ניתן לרכוש ברוב תחנות מד"א ברחבי הארץ.
