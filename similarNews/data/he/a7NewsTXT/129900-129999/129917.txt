

תנועת "הקול היהודי" תערוך פעילות הפגנתית מול שערי הבקו"ם בקריאה למתגייסים "לעצור ולחשוב לאור הכפפת צה"ל למערכת הערכים המסוכנת והאנטי דמוקרטית של אליטת ה'עשירון הנאור', המיוצג ע"י בג"צ".

בפעילות המתוכננת ליום ראשון, י"ח בחשוון, מתכוונים פעילי התנועה לחלק למתגייסים "איגרת למתגייס" בה נשאל המתגייס שאלות כמו: "האם אתה מוכן להיות 'השכן' בנוהל שכן? האם אתה מסכים למות כדי שאזרחי האויב יחיו? האם אתה רוצה להיות שוטר פוליטי במדי צבא?"

באיגרת מובאות דוגמאות למוסר הלחימה המעוות של צה"ל (הקרבת חיילינו בג'נין ועוד) לעומת עירוב צה"ל בפעילות פוליטית שנויה במחלוקת והלבנת פשע הגרוש הכוחני בקיץ האחרון בקטיף ובשומרון.

אנשי התנועה דורשים להוציא את צה"ל ממעגל פעילות גרוש עתידית כנגד טובי לוחמיו, במסגרת חקיקה, כתנאי לשמירה על מוטיבציית השרות של רוב העם.
