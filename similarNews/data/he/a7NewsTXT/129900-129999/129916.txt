

ממשלת ישראל עקרה ישובים ובמסדרונות השלטון רומזים על תכניות דומות בעתיד. בציונות הדתית חלוקות הדעות בשאלה - האם יש להמשיך ולשאת את התפילה לשלום המדינה כלשונה, או אולי לשנות בה, או אולי לדלג עליה...

במספר בתי כנסיות ברחבי הארץ החליטו גבאים לבצע שינויים קלים, או משמעותיים, בתפילה לשלום המדינה. בחלק מהמקומות הוחלט פשוט לדלג על התפילה הזו. כל זאת לנוכח אירועי עקירת הישובים בגוש קטיף ובצפון השומרון.

לעומתם, במקומות אחרים, סבורים שדווקא כעת זקוקה המדינה לתפילה מיוחדת להדרכה נכונה "לראשיה, שריה ויועציה"...

מה דעתכם? האם ראוי לדלג, לשנות, או אולי דווקא להדגיש? ואם יש לשנות, אילו שינויים יש לעשות בתפילה הזו? וכיצד נוהגים בבית הכנסת שלכם, או בבית כנסת כלשהו בו ביקרתם לאחרונה? חוו דעתכם.


תגובות ראויות, במלואן או בחלקן, תשולבנה כחלק בלתי נפרד מהכתבה עצמה. זאת במסגרת המדור   "פותחים נושא".

גולשים רבים אינם מבינים את השאלה, וקובעים כלשונות של אלמוני (1) לומר את הנוסח המקובל ללא כל שינוי שהרי "אם ה לא ישמור על המדינה אז מי ישמור?". חנוך (6) ממליץ: "יש להשאיר את הנוסח על כנו ובמהלך קריאת התורה לעשות להם "מי שברך לרפואת הנפש"

אלכס (11) מציג סקירה הסטורית ומוכיח שכבר היו מצבים קשים מאלה ולא ניתן להנער מהמדינה, האישום הוא במנהיגים ורק בהם: "מי זוכר שהיה מלך במלכות יהודה, שמלך 55 שנה ועשה הרע בעיני השם יותר ממעשי הגויים - "ואת הדם הנקי אשר שפך..." ולא עשה זאת פיסית, ז"א ממש הרג כי אז העם היה מתקומם, אלא דרך בתי המשפט המושחתים שהנהיג. אך עדיין, היינו עצמאיים. ואחריו באו מלכים טובים יותר, ואף אחד לא העלה על דעתו או לאמר בפיו שאולי במקרה זה לא טוב שישנה מלכות יהודה. הרי זו כפירה לכל דבר! נכון אנו מייחלים שעל כסא המלוכה בן אחר לשושלת דוד, והוא משיח צדקנו, אך לא יתכן שכל פעם שאנו לא רואים טוב אז נאמר שאין סיכוי, שלא נוכל להמשיך, שבגלל מנשה נעזוב הכל. כך גם היום. לא המדינה אשמה אלא מנהיגיה".

גרישא (14) לא מקבל את חוות הדעת ההסטורית: " ההשוואה למלכות ישראל בזמן הבית - באידיש קוראים לזה "משל כחרס הנשבר"... מה הקשר בין מלכות בית דוד שמלכה על פי הנביאים - לכנופיה השלטת כאן על אדמת ארץ ישראל, קומץ אפיקורסים להכעיס שמזה שנות דור השתלטה על אדמות הלאום ועושה בה כבתוך שלה "יעווסעקציא" במיטבה - הלזה מלכות יקרא? הלזו מדינה יקרא?"

גם אלמוני המגדיר את עצמו דוד המלך (45) נתלה בהסטוריה היהודית: "לאצריך כל כך לפחד מהפרדה זמנית, הריגם בזמן שאול הקים לו דוד את הממלכה הקטנה שלו וברגע שממלכת שאול קרסה הוא קרא לכל ישראל".

אוריאל (2) פוגש שינויים בנוסח המוכר ותוהה: "בבית הכנסת שלנו שינו את נוסח התפילה ואינני מבין את מהות השינוי במקום לומר "ושלח אורך ואמיתך לראשיה שריה ויועציה ותקנם בעצה טובה מלפניך" אומרים "והעמד בראשה אנשי חיל יראי אלוקים ... " אינני מבין וכי מי שמנהיג היום את המדינה אינו צריך לראות את אורו של הקב"ה או לחילופין אינו צריך שהקב"ה יתקנו בעצה טובה?"

יגאל (3) דורש שינוי: "אין לי ספק שהתפילה הזו במתכונתה הנוכחית לא מתאימה ואף שקרית. אי אפשר לבקש "ברך את מדינת ישראל" ומצד שני לזעוק חמס על כל העוולות שהמדינה עושה כלפינו". יעקב (4) אומר ש"צריכים להתפלל שהקב"ה ישים בראש מדינתנו הקדושה אנשי חיל יראי אלוהים שונאי בצע ובא לציון גואל".
גל (8) דורש הפרדה: "לברך את המדינה וחס ושלום את שריה ויועציה".

אליעזר (13) מוכן לברך אך ורק אם יחולו שינויים משמעותיים בתפילה: "אסור לומר את הברכה לשלום המדינה בכל אופן, אלא אם כן משנים את הנוסח לגמרי, ואז זה כבר לא ברכה לשלום המדינה. מי שאומר את זה הוא טועה בגדול, מה הרעיון לברך את מי שעובר על חוקי התורה, מוסר את שטחי א"י ותוקע לך סכין בגב?"

יצחק (5) חריף אף יותר: "אסור בתכלית האיסור להוציא מן הפה את הברכה למדינת סדום ועמורה. יש לתלוש את דף התפילה הזה מן הסידורים ולאסור את האמירה בבית הכנסת. אם בית הכנסת מתעקש להמשיך במצעד האיוולת, יש למחות לפני הגבאים ולצאת מן האולם בעת השמעת הברכה באוזני הציבור".

חגי (9) משוכנע שמדובר בשבר עמוק יותר משינוי בנוסח התפילה: "סוף סוף הציונות הדתית יוצאת מן
האינקבטור.... מה שהיהדות החרדית ידעה לקרא את המפה נכון לפני כיובל שנים, עכשיו סוף סוף הציונות הדתית".

אלמוני (10) טוען דברים תקיפים נגד המדינה והממשיכים לומר את התפילה: "מה מדינה מי מדינה?? זו כנופיא שהשתלטה על המדינה לפני קרוב לשישים שנה ודאגה לרשת עצמה בכל מנעמי השלטון - כל חוקיה תפורים לפי אינטרסים צרים וברורים של המנהיגים - וכמו באידילוגיה של הקומוזינם שנישא על כנפי השויון וכו' ובשמו נטבחו עשרות מליונים - כך מדינת ישראל היא העתק מדויק, ואף ביתר תחכום של המעצמה הבולשיביקית שקרסה! רק מתי מספר נאיבים (מהציונות הדתית) עדיין ממשיכים להאמין בה!"

נתי (23) מצטרף למתנגדי התפילה ומספר ש"מאז שאלפי הרובוטים בשחור ענדו על מדיהם את סמל המדינה במהלך בגירוש המרושע - זה מה שהמדינה מסמלת עבורי, ואני ממש לא מתכוון להתפלל בשלומה. מי שאומר שלדעתו אל הנער הזה התפללנו - משקר לנו, או גרוע מכך -משקר לעצמו..."

אלי (25) תושב נווה דקלים נזכר גם הוא ברגע אישי של חשבון נפש אידיאולוגי מימי העקירה ומספר: "ישבתי באחד הגגות בנווה דקלים צופה במגרשים השפלים. והנה, אני שומע קול נערה בליווי ילדה קטנה, הללו תושבי הגוש שרים מלא גרונם: "בשילטון הכופרים אין אנו מאמינים ובחוקותיהם אין אנו מתחשבים.." צופה אני במחזות אלו ומהרהר בליבי שמא אכן הגיע העת?! והנה, מכורי מחשבותי אני מתנער לשמע קול גבר ונער לידו מצביעים בזעם על הקצינים וצווחים בקול ניחר: "על המדים המתועבים הללו ענודים שני דגלי ישראל. אחד על הכובע, שני על החולצה, מדוע?" ומיד השיב: "מפני שנדע מי מבצע בנו את הפשע הזה, זוהי מדינת ישראל,!!! ציונות זה הרס! ציונות זה חורבן! המדינה זה שרון! אכן, סיכמתי לעצמי- הם צודקים.."

שירה מירושלים (22) קובעת שיש להתפלל אבל בשינוי. היא גם מציעה את השינוי: "צריך לשנות את הנוסח שיהיה דומה לברכה בשמונה עשרה- "השיבה שופטינו כבראשונה..." כי זוהי בעצם שאיפתינו, שהשופטים יהיו כמו פעם- הולכים ומוליכים בדרך ה'. שאיפתינו היא לא שה' ישלח לשרון רוח חכמה,בינה... אנחנו רוצים שהוא יתחלף!!!!!!!!!!! אנחנו לא צריכים להיתפלל בדיעבד, ולומר- טוב נו, זה מה שיש אז לפחות שיהיה להם שכל טוב וכו'... "

אלמוני (26) משתדל לראות את הטוב שבמדינה ומבקש מכולם להירגע: "נא להרגע.. ולחשוב ישר ..לסדר את הדברים בראש.. מאז ימי שלמה המלך לא היתה כמות כזאת של ישיבות בארץ..וזה לא רק בזכות הלימוד תורה אלא גם בזכות העבודה.. באירופה אפילו להתבטא היה אסור..וכאן אפשר לשנות..וזה לוקח זמן ומי שממהר ומחפש קיצורי דרך פשוט הורס הכל.. קחו אוויר..וחשבו על הפוגרומים שהיו במדינות אחרות שלא מנעו מהרבנים להמשיך לברך את המלכים של אותה מדינה.. אם לא תיהיה מדינה פשוט מאד..נחזור לאירופה..זה נוסחא די פשוטה.."

ישראלית גאה (52) סבורה גם היא ש"ברור שצריך להמשיך! זה לא המדינה שעשתה משהו רע, זה כמה
אנשים ספציפיים".

דברים נוספים בזכות התפילה כותבת נחמה (33): "מכל הזמנים הכי טובים או גרועים, עכשו זה הזמן להתפלל למען מדינת ישראל. צריך להתפלל שהם יעשו טוב ויצליחו בטוב הזה ושלא יצליחו בהחלטות השגויות שלהם".

אילן (40) משוכנע שדווקא התפילות נותנות כוח למדינה לעשות עוולות ולכן יש למחוק תפילה זו מהסידור.

יוסי (46) מציע הפרדה בתפילה: "לדעתי צריכים להתפלל לשלום היהודים הגרים בארץ ישראל אבל בהחלט לא למדינת ישראל ". הפרדה אחרת מציע אלמוני (48): "אסור להגיד את התפילה הזאת כי היא שקרית ולא אמיתית חילול ה'. אם כבר רוצים להגיד תפילה אז אפשר להגיד רק את 'תפילה לשלום האומה' של הרב כהנא זצ"ל או תפילה למנהיגים של תורה של הרב סטבסקי שליט"א, אבל בשום אןפן לא את התפילה המדוברת..".

איש יהודי(49) דורש הפרדה בתודעה בין המדינה ליהודים שבה וקובע ש"המדינה עצמה אין בה קדושה כלשהי ובפרט שכמדינה היא נוהגת הפך התורה והמצוות. המדינה הינה סה"כ כלי להגשמת מטרות,שמבחינתי כיהודי שומר תורה ומצוות אינה מוגשמת. לשלום ראשיה אין להתפלל ולבקש שישלח הקב"ה את אורו להם- כפי שלא היית מתפלל שהקב"ה ישלח את אורו לפרדיננד ואיזבלה שגרשו את היהודים מספרד ובפרט לאחר שגרשו אותם. מדובר באנשים שהם בבחינת מעוות לא יוכל לתקון, אין הם מצטערים על מעשיהם ומצהירים בגלוי כי ימשיכו להתנקל ליהודים ולפנות ישובים נוספים ביו"ש. ועל כן אין להתפלל על כך שאור ה' ישכון עליהם. יש להתפלל על שמירה של היהודים היושבים בארץ- ותו לא."

בת ישראל (58) גם היא דורשת הפרדה: "אין לברך את המדינה. לברך את עם ישראל. יש לברך את עם ישראל ולבקש שתחזור מלכות בית דוד במהרה! זה מה שאנו באמת צריכים לרצות ולבקש".

עוד הפרדה מוצעת על ידי פיני (62): "להחליף את הנוסח "ברך את ארץ ישראל ואת יושביה ולא את מדינת ישראל, אנו כאן כדי לישב את הארץ הקדושה ועבורה אנו מתפללים ולא עבור שילטון הרשע של המדינה שבנויה על כפירה בהשם ובתורתו".

הראל (16) מספר על שינוי ששמע ומציע אחר: "אני מכיר כמה מקומות שאומרים: "שישלח לאן שצריך את ראשיה שריה ויועציה" לדעתי צריך לברך את המדינה אבל לא את "ראשיה שריה ויועציה" אני חושב שזה השינוי שצריך לעשות!!!!!!". מיכל (20) מתפעלת מרעיון השינוי ששמע הראל. הרעיון זוכה לתמיכה גם מיונתן (34)

יולה (87) מחוייכת מהצעות השינוי, כותבת: "כבדיחה אפשר לומר "הגן עליה "מפני" שריה ויועציה..." אך ברצינות אני מציעה להקדים פסקה ולומר "ופרוש עליה סוכת שלומך ושלח לה מהרה בן דוד משיח צדקך, לפדות מחכי קץ ישועתך, חזק מגיני ארץ קדשינו וכו'..." "

אבנר מהשומרון (43) מגדיר את התפילה לשלום המדינה כמגוחכת: "משמעות התפלה לשלום המדינה היתה, שאנו מתפללים שהמדינה הקיימת כבר תהפך לכזו, בלי קטסטרופות אלימות בדרך. אבל בעקבות האירועים האחרונים - שפתחו את עינינו גם לאירועים שלפניהם - נראה שזה בערך כמו להתפלל שהצאר יחזור בתשובה..."

למרות הכל דורש יונתן גרשון (38) להשאיר את התפילה כלשונה. גילי (50) תוקף את מתקיפי התפילה: "הרי אתם חלק מהמדינה, וכל מה שיקרה למדינה יקרה גם לכם. כולם יודעים שאלה שצועקים "להתנתק מהמדינה" או "לא להתפלל לשלומה" לא באמת מתכוונים להתנתק מהמדינה או אפילו לרדת מהארץ. סתם דיבורים בטלים אז מה הצביעות המגוחכת הזו? תעשו מעשה ואח"כ תדברו. רק שאתם יודעים רק לדבר ואפילו אתם לא מאמינים לעצמכם".

תומר (28) מציע בקצרה "צריך להתפלל לשלום המדינה מפני הממשלה". ליעוז (75) מציע: "הגן עלינו מפני ראשיה שריה ויועציה", וקובע "אין דבר כזה מדינת ישראל. אחיה (85) כועס וכותב: "יש מדינת ישראל!!! מזאת אומרת אין מדינת ישראל יש מדינת ישראל ואני ואתה ממדינת ישראל צריך שהממשלה תישתנה לממשלת אמת ולא שתיתפורר מדינת ישראל מה אתה רוצה לחזור לגלות???"

יהודההמכבי (84) מצא פתרון לנפשו מהתחבטויות השאלה: "איני ש"ץ במוסף יותר . כך איני אומר את התפילה, וגם איני פוגע ברגשות אחרים".

לטענת אלמוני, או שמא אלמונית (86) כל הגדרת המדינה כאתחלתא דגאולה לא נולדה אלא במוחם של ראשי הציונות החילונית, ואילו הציונות הדתית ניכסה את המונח לעצמה בשלב מאוחר יותר.

יהודי (90) זועם על מתפללי התפילה לשלום המדינה: "המדינה היא כפירה בבורא העולם". המגדיר עצמו צדיק בסדום (96): לא מבין את הזעם על המדינה ומבקש להפנות אותו אל מנהיגיה: "זה כמו שאני יגיד "רובה זה דבר גרוע", אבל תלוי איך משתמשים בו, אם משתמשים בו להרג מחבלים שרוצים להתפוצץ? תלוי מי מחזיק אותו ומי שולט בו, וככה גם המדינה..."

הראל כהן (101) הולך עם הזעם על המנהיגים צעד אחד קדימה וכותב: "עוד רעיון: ושלח אורך (אש)
בראשיה שריה ויועציה".

אלמוני (67) מודאג ממגמת השינוי בתפילה וכותב כי אם יוחל במגמת השינויים אז "אצלינו הגבאים החליטו להתפלל רק 16 קטעים מתוך שמונה עשרה". אחיה מערד (78) גם הוא לא מרוצה מרעיונות השינויים: "להמשיך לאמר את התפילה לישלום המדינה כי צריך שד' ישמור על מדינת ישראל וששרון יחזור ביתשובה". גם אילת (82) מסכימה: "אנחנו מבקשים עוד שה' ישלח חכמה בראשי המדינה,בשביל שלא יתנהגו כפי שהם מתנהגים כיום".

עופר הציוני (89) מודאג ומזהיר: "מי שלא מתפלל לשלומה, אינו יכול אחר כך לבוא בטענות עליה ועל מעשיה, והוא יכול גם לחפש דירה בחו"ל... מדינת ישראל של עם ישראל תשמור על ארץ ישראל, ואסור לעזוב אותה. אני לא אתפלא אם המדינה נפלה בידי רשעים בגלל חוסר התפילה עליה".

אילן (93) מצדד גם הוא בהמשך התפילה כבימים ימימה: "להמשיך להתפלל ללא היסוס! כותרת:
תסתכלו 60 שנה אחורה ותבינו למה צריך להמשיך להתפלל לשלום המדינה בדבקות!"
