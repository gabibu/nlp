

בתום 8 חודשי עבודה, ימים ולילות, עשרות אומנים, ילדים וציירים מאילת, סכנין, נואיבה, שארם א- שייח' והעיר עקבה, הושלמה העבודה על הציור הארוך ביותר בעולם, "פריצת גבולות".

הציור "פריצת גבולות" עשוי מקשה אחת ועליו נופים ודמויות של מדינת ישראל, ירדן ומצרים, בהם הנילוס ודמויות ערביות לצד דמויות יהודיות. את אורכו מדד הנוטריון עו"ד שלמה יובל מאילת, בנוכחות שני עדים, האחד מתחום התיירות והאחת מתחום האומנות. בתום המדידה קבע יובל כי אכן הציור משתרע לאורך של 3,685 מטרים.

השיא הקודם 2,995 מטרים של בד, 'נשבר' בחודש מרץ 2005 בדובאי.

אורכו של הציור אמור היה להיות 3,860 מטרים, אולם טרם התחלת הפרוייקט, הוחלט להעביר 175 מטרים בד לערב הסעודית, באמצעות שליח ירדני, בתקווה שהבד ועליו ציורים פרי יצירתם של הסעודים, יוחזר לישראל ויקדם את 'פרוייקט השלום'.

עם השלמת הפרויקט ומדידתו הוא הפך להיות הציור הארוך ביותר בעולם. מסמכי הרישום ותיעוד לכך נשלחו היום לחברת ג'ינס, עמה נוצר קשר לפני כשנה. לאחר בדיקת קלטות הוידאו, התמונות והמסמכים שנחתמו על ידי הנוטריון, צפוי ג'ינס להכריז על הציור כ"ציור הארוך ביותר בעולם".

העבודה על הציור החלה בחודש מרץ 2005. ב 20 למרץ חנך רה"מ שרון את הציור, כשהשתתף בחגיגות יום אילת. שרון העביר מכחול על גבי הבד, לאחר מכן הועבר הבד בשלמותו, תפור מחתיכות של 50 מטר בד, לעיירה סכנין, לאחר מכן הועבר הציור על גבי משאית ענק של חברת תובלה לאילת והוצב במבנה בית ספר תיכון שהוסב על ידי העירייה לחלל אומנותי ענק.

במשך 7 חודשים נצבע וצויר הבד על ידי מגוון רחב של אנשים, בראשותה של היזמת רחל ויצמן שליוותה את כל חובבי ציור: ילדי בתי הספר מאילת, ציירים ידועי שם מהמגזר הערבי, אומנים ממצרים ומירדן, מדריכי ציור ומורות לאומנות מבתי הספר בעיר.

על פי חוקי ג'ינס, מיד עם סיום הפרוייקט וציור כל הבד, נדרשים היזמים להציגו לציבור. הוא נפרס על האדמה מסביב ללגונה באילת. במשך שלושה ימים האזור היה פתוח לציבור וניתן היה לחזות בו.

לאחר שיתקבל האישור הרשמי מחברת ג'ינס, צפוי הציור להיחתך והציורים יתרמו למוסדות בישראל, מצרים וירדן ואחדים מהם יוצאו למכירה פומבית. הכספים מהמכירה הפומבית יועברו לקרן אילת ויועדו להקמת בית ספר לאומנים שישמש ילדים מישראל, ירדן ומצרים.

רחל ויצמן יזמת הפרוייקט היא אשת עסקים מאילת, בת למשפחה שכולה שאביה נרצח לפני כעשור על ידי מחבל פלשתיני. ויצמן מימנה מכיסה את רכישת הבד והעבודה על הציור. בתום העבודה היא אמרה כי היא מרגישה שסגרה מעגל. "אני בטוחה כי שיתוף הפעולה עם מדינות האזור בפרט עם מצרים וירדן. יסייע לחמם את היחסים בין העמים ואת השלום ויגביר את המודעות בקרב התושבים במדינת ישראל ובמדינות השכנות, לתהליך השלום. ביקרתי בירדן ובמצרים, נפגשתי עם אמנים מהמגזר הערבי הישראלי ועם אמנים ממדינות שכנות. לכולנו יש מטרה משותפת והיא השלום". אמרה ויצמן.



