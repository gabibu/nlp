

בסקר שביצעה נציבות שוויון לאנשים עם מוגבלות בחודש האחרון לקראת אירועי היום הבינלאומי לזכויות בעלי מוגבלויות עולה כי רבים עדיין בחברה הישראלית חיים בתפיסת עולם של פטרוניות וחסד כלפי אנשים עם מוגבלות.

לקראת היום הבינלאומי לזכויות אנשים בעלי מוגבלויות הצפוי להתקיים ב-16-17 בנובמבר בבית חיל האוויר ובית הנוער בהרצליה, נבדקו בסקר לראשונה עמדות הציבור כלפי אנשים עם מוגבלות וההכרות שיש לציבור עם חוק שוויון זכויות לאנשים עם מוגבלות, התשנ"ח   1998.

מדובר בסקר טלפוני שבוצע ע"י מכון גיאוקרטוגרפיה בקרב 500 משיבים, גברים ונשים, בגיל 18 ומעלה, המהווים מדגם ארצי מיצג של האוכלוסייה הבוגרת בישובים היהודיים בישראל. רמת ההיענות לסקר הייתה מלאה.


הציבור נפגש פחות עם הנכויות הבלתי נראות:
בקרב הציבור בישראל קיימת תחושת ההכרות עם נכויות נראות (פיזיות, חושיות, שכליות) היא מעבר לשיעורם באוכלוסיה לעומת ההכרות עם הנכויות הבלתי נראות (נפשיות וקוגניטיביות) שהיא נמוכה משיעורם באוכלוסיה. נמצא כי נכות פיזית היא הנכות המוכרת ביותר וצוינה על ידי 85% מהמרואיינים, שליש ציינו הכרות עם מוגבלות שכלית, עיוורון (30%), חירשות (25%) ומוגבלות נפשית (20%). לקות למידה הייתה מוכרת מעט מאוד (בקרב 5.9%). למעלה משליש מהמתראיינים נפגשו עם אנשים שיש להם לקות אחת, כ- 30% עם שתיים, כ- 20% עם שלוש ו- 11% עם 4 לקויות ומעלה.

פער בין הצהרות לגבי שילוב מוגבלים לבין המציאות:
הסקר גם מראה פער בין הצהרות הציבור לגבי היכולות של אנשים עם מוגבלות לבין האמונה ביכולתם להשתלב בפרקטיקה של היום יום. נמצא כי 83% סבורים שאנשים עם מוגבלות יכולים ליהנות מפעילויות תרבות כמו אנשים ללא מוגבלות   בממוצע הסכמה של 4.4 (מתוך 5   מסכים מאוד), 78% סבורים שהם כישרוניים לא פחות מאנשים ללא מוגבלות -בממוצע 4.4. 70% סבורים שהם יכולים להגיע להישגים ניכרים בספורט - בממוצע 4.1. אך רק 64% סבורים שהם תורמים לפעילות בה הם משתתפים כמו אנשים ללא מוגבלות בממוצע הסכמה של 3.9, 57% סבורים שהם יכולים להקים משפחה לא פחות מאנשים ללא מוגבלות   בממוצע 3.9, 56% סבורים שהם מסוגלים להשתלב במסגרת חינוכית רגילה   בממוצע 3.7, 52% סבורים שהם מסוגלים להשתלב ולתרום בעבודה   בממוצע 3.6 ורק 31% מהציבור סבור שהם יכולים לתפקד באופן עצמאי   בממוצע   3.0.

יחס מיוחד אך לא בנסיבות מתחרות:
עוד מראה הסקר כי הציבור הישראלי מוכן להיות נדיב כלפי אנשים עם מוגבלות אך לא בנסיבות מתחרות: 69% מהנשאלים סבורים שאנשים עם מוגבלות ראויים לפטורים ולהנחות מיוחדות   בממוצע הסכמה של 4.1 אר רק 59% סבורים שהם ראויים להעדפה מתקנת   בממוצע של 3.8.

קיימת סטיגמה שלילית:
17.5% מהציבור סבור כי אנשים עם מוגבלות הם מטרידים ומסוכנים לחברה. 7% מהם משוכנעים בכך. בקבוצה זו, הדומה למדגם מבחינת ההכרות והדעות האחרות, יש ייצוג יתר לאנשים מעל גיל 55, חילוניים, בעלי השכלה אקדמית, עולים חדשים ותושבי אזור הצפון וירושלים.

הציבור לא מכיר את החוק המחייב שיוויון ושילוב:
פחות ממחצית מהאוכלוסייה (43%) מודעת לקיומו של חוק שוויון לאנשים עם מוגבלות. ביניהם בולטים יותר גברים (50% לעומת 36% מהנשים) וממוצא מערבי (52%). אך רק כרבע מהמכירים אנשים עם מוגבלות אינם מודעים לקיומו של חוק שוויון זכויות לאנשים עם מוגבלות ולפוטנציאל החברתי הטמון בו.
למעלה ממחצית מהמכירים את החוק יודעים גם את תחומי תרומתו העיקריים: קידום נגישות (53%), שוויון בתעסוקה (46%) ומניעת הפלייה (13%). עוד נמצא כי יש קשר מובהק בין הכרות עם חוק השוויון ובין פתיחות רבה יותר להשתלבות של אנשים עם מוגבלות בחברה.


לדברי נציבת השוויון ד"ר דינה פלדמן הסקר ממחיש את העובדה כי רבים עדיין בחברה הישראלית חיים בתפיסת עולם של פטרוניות וחסד כלפי אנשים עם מוגבלות ואינם מודעים ליכולות ולזכויות שלהם להשתלב בחיי היום יום. הדבר קשור בין השאר לעובדה כי בצמתים הקריטיים של עיצוב התודעה כמו: במערכת החינוך, בצבא, ובמרחב הציבורי, הציבור הישראלי אינו פוגש עדיין, ואולי חלקו אף לא מעוניין לפגוש, אנשים עם מוגבלות בתפקוד יום יומי ועוד פחות אנשים עם מוגבלויות בלתי נראות. לכן הציבור אינו יכול להיווכח ביכולתם לתפקד כאזרחים לכל דבר, כתלמידים, חיילים, בעלי משפחה, קולגות בעבודה ועוד. יתרה מכך יש עדיין קבוצה גדולה מדי של אנשים בציבור הישראלי השבויים בסטיגמה בלתי נסבלת כאילו אנשים עם מוגבלות הינם מטרידים ומסוכנים. על כן מעבר להרחבת ההיכרות עם הזכויות ויישום חוקי השוויון אשר יקדמו את פתיחת השערים בפני אנשים עם מוגבלות בחינוך, תעסוקה ובמרחבים הציבוריים ישנה חשיבות רבה גם לפעילותם האקטיבית של אנשים עם מוגבלויות בעיקר נפשיות וקוגניטיביות להכרת אנושיותם ויכולותיהם ע"י הציבור הרחב כחלק מהמלחמה בסטיגמה ובהדרה.

אירועי היום הבינלאומי לזכויות אנשים עם מוגבלות שכאמור יתקיימו השנה בהרצליה ב-16-17 בנובמבר נועדו לתרום למגמה זו. האירועים יכללו כנס הסברה "נגיש כחוק   2006" על תוכנו ודרכי יישומו של פרק הנגישות בחוק השוויון, תערוכה בנושא נגישות וכן טקס הענקת "אות השוויון" לאנשים עם מוגבלות פיסית, חושית, נפשית, שכלית וקוגניטיבית פורצי דרך בהשתלבותם בחברה. בטקס יופיעו אמנים עם נכויות בלתי נראות ולפניו יתקיים יריד. פרטים על האירועים ניתן לקבל באתר נציבות השוויון: www.mugbaluyot.justice.gov.il
(ש)
