

מע' החינוך באתר הקרווילות בניצן מושבתת. מגורש מגדיד ותושב האתר: אין ציוד נאות, אין מורים קבועים, אין פסיכולוג ואין ספר אחד או מחשב אחד בכל ביה"ס. "הייתי בטוח שבילדים לא יפגעו", אמר בראיון לערוץ 7.

"באתר הקראווילות בניצן נמצאות 350 משפחות, יש כשלים ובעיות בכל מערכת החינוך של הילדים, לדוגמה לכל המשפחות יש רק מעון אחד בתוך קראוון בגודל של 90 מטר שמשמש ל-33 ילדים בתנאים נוראיים בלי ציוד מינימאלי", כך תיאר היום דוד מיכאלי תושב גדיד לשעבר וכיום תושב אתר הקראווילות ניצן את החלטת ועד ההורים להשבית את כל מוסדות החינוך במקום.

בראיון ליומן הצהרים של ערוץ 7 תיאר מיכאלי את מצבה של מערכת החינוך באתר המגורשים "גם מי שמצא עבודה אין לו לאן לשלוח את הילדים יש בגנים בעיות של תחזוקה, אין ציוד נאות, אין מורים קבועים, אין פסיכולוג לבית הספר, בכל בית הספר אין ספר אחד, ואין מחשב אחד, ואני עוד לא מדבר על מתקנים אחרים וההסעות יוצאות בתשע במקום בשמונה, מדברים איתנו במשך כל ה3 חודשים האחרונים וכל אחד 'מפיל' את הבעיות על מישהו אחר, העברנו את הכול לפיקוח והחלטנו שלשום על השבתת כל מערכות החינוך, לאחר כשלים בכל שכבות הגילאים".

בתשובה לשאלת כתבנו יגאל שוק על מצבם האישי השיב מיכאלי כי אין זה קל לעבור מבית של 300 מטר רבוע לבית של 90 מטר רבוע, "אין עבודה לאף אחד ושגרת חיים קשה מאוד, אבל הכי קשה זה שפוגעים גם בילדים שהייתי בטוח שבהם לא יפגעו, אין לי מילה אחרת לתאר את המצב הזה מאשר פשע".

"אני רואה שמה שעובד על ממשלת ישראל זה רק תקשורת, לאחר שפרסמנו שאנחנו פותחים בשביתה התחיל לחץ כבד להפסיק לשבות, אני מקווה שהבעיות יבואו על פתרונם, אבל לא נפסיק לשבות עד שכל הדברים יפתרו, לא יכול להיות שתהיה הפקרות כזו בנושא החינוך".

להאזנה לראיון
