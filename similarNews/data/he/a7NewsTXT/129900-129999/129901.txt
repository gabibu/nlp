

290 מפעלי מתכת וחשמל מדווחים על מחסור של יותר מ-1,300 עובדים מקצועיים. כך מסר יאיר וינברגר, יו"ר איגוד המתכת והחשמל בהתאחדות התעשיינים ומנכ"ל אלקטרוטרם, בהסתמכו על סקר שערך לאחרונה האיגוד.

מהסקר עולה, כי מדובר, בין השאר, במחסור של 333 רתכים, 160 מפעילי CNC ו-178 מסגרים.

וינברגר מסר, כי מהתפלגות נתוני הסקר ע"פ חתך גיאוגרפי עולה כי באזור הצפון (חדרה וצפונה) חסרים כ-440 עובדים מקצועיים לתעשיית המתכת והחשמל; באזור המרכז (גדרה עד חדרה) חסרים כ-420 עובדים; באזור הדרום חסרים כ-350 עובדים ובאזור ירושלים (ירושלים, בית שמש ועטרות) חסרים כ-125 עובדים.

יו"ר איגוד תעשיות המתכת והחשמל בהתאחדות התעשיינים מסר, כי בתשעת החודשים הראשונים של השנה גדלו מכירות הענף בכ-6% לעומת התקופה המקבילה אשתקד והסתכמו בכ-48.4 מיליארד שקל.

בתוך כך מכירות תעשיית המתכת והחשמל לשוק המקומי גדלו בשלושת הרבעונים הראשונים של השנה ב-5% לעומת התקופה המקבילה אשתקד והסתכמו בכ-30 מיליארד שקל.

יצוא הענף בחודשים ינואר   ספטמבר 2005 גדל ב-10%, בהשוואה ל-9 החודשים הראשונים של 2004, והסתכם ב-3.71 מיליארד דולרים.

וינברגר מציין, כי מניתוח נתוני היצוא ע"פ ענפי משנה מתברר כי יצוא מוצרי מתכת ומתכת בסיסית גדל ב-9 החודשים הראשונים של השנה בכ-23% לעומת התקופה המקבילה אשתקד והסתכם ב-1.23 מיליארד דולר.

יצוא המכונות והציוד גדל בתשעת החודשים הראשונים של השנה ב-14.3% בהשוואה לתקופה המקבילה אשתקד והסתם בכ-1.14 מיליארד דולר.

יצוא הציוד החשמלי גדל בחודשים ינואר-ספטמבר בכ-20% לעומת התקופה המקבילה אשתקד והסתכם ב-383 מליון דולר.

יצוא כלי ההובלה כולל כלי טייס ירד ב-9.3% לעומת 9 החודשים הראשונים של 2004 והסתכם ב-956 מליוני דולרים.

וינברגר מציין, כי ענף המתכת והחשמל מעסיק כיום כ-88,600 עובדים, זאת בדומה לאשתקד.

