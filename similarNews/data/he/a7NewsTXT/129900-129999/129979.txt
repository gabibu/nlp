

הלמ"ס ברש"פ: הפלשתינים בשטחי א"י 4.7 מיליון נפש. החזון הפלשתיני: רוב ערבי בא"י כבר ב-2010. המשך החזון: רוב פלשתיני של 75% בשטחי א"י ב-2045. "בשלב הזה נאמר לישראלים כי אנו מציעים להם מדינה ישראלית".

מאת: יהונתן דחוח הלוי

הלשכה הפלשתינית לסטטיסטיקה אומדת את מספר הפלשתינים בשטחי ארץ ישראל ב - 4.7 מיליון נפש. העברת מעברי הגבול לשליטה פלשתינית בעקבות ההתנתקות תאפשר מימוש חלקי של תביעת השיבה הפלשתינית ועשויה להביא להיפוך במאזן הדמוגראפי כבר בעתיד הנראה לעין.

הלשכה המרכזית הפלשתינית לסטטיסטיקה פרסמה אמש את הדו"ח הסטטיסטי השנתי לרגל "יום השנה ה   17 להכרזת העצמאות הפלשתינית בשנת 1988". נתוני דו"ח זה, העדכניים לאמצע שנת 2004, אומדים את מספרם הכולל של הפלשתינים בפזורה, ברש"פ ובשאר חלקי הארץ בכ- 9.6 מיליון נפש, מהם 4.9 מיליון בפזורה, 3.6 מיליון ברש"פ ו-1.1 מיליון בשאר הארץ.

הריכוז הגבוה של פלשתינים נמצא בממלכת ירדן שם מספרם מסתכם ב   2.8 מיליון נפש. קהילות נוספות גדולות נמצאות בסוריה (443,000), בלבנון (421,000) ובארה"ב (239,000).

החלוקה הדמוגראפית בשטחים הינה כדלהלן: 2,300,293 ביהודה ושומרון ו   1,337,236 בעזה. הלשכה הפלשתינית לסטטיסטיקה מעריכה, כי במחצית 2005 הגיע מספר הפלשתינים ביש"ע ל - 3,762,005 נפש. אחוז הבערות מעל גיל 14 נאמד ב 7.7% ורובו בקרב הנשים.

ע"פ נתוני הלשכה הישראלית לסטטיסטיקה חיים בישראל 5,238,000 יהודים שהם כ 40% מכלל היהודים בעולם שמספרם נאמד ב 13 מיליון נפש. הפער בין האוכלוסיה היהודית ללא יהודית בשטחי ארץ ישראל מסתכם בכ- 400,000 בלבד.

הרשות הפלשתינית המייחסת חשיבות רבה לגורם הדמוגראפי כמרכיב במאבק הלאומי נגד ישראל, חותרת ליצור היפוך במאזן הדמוגראפי ב"פלשתין" באמצעות שיבת הפליטים כדי להכשיר את התנאים למדינה הדו-לאומית. לדידה, המאבק בכל דפוסיו נותר לגיטימי כל עוד לא מומשה במלואה זכות השיבה של הפליטים.

בכירי הרשות הפלשתינית, ובראשם אבו מאזן, חוזרים ושונים עמדה זו שמשמעותה אי סגירת "שערי העימות" עד להשגת ה"פיתרון ההיסטורי" בשיבת הפליטים שהוא בראייתם "הפתרון הצודק והכולל לבעיית פלשתין".

נזכיר כי בנאום בשמו של ערפאת בחזית האוריינט האוס בירושלים, חודשים אחדים לפני מותו (16 בינואר 2001), ביטא פייסל מבכירי הרשות הפלשתינית והנהגת הפת"ח את הביטחון הפלשתיני בניצחון ההיסטורי על הציונות ולו משום הגורם הדמוגרפי. לדבריו, "האופציות שלהם (של הישראלים) קשות שהרי לנו יש כעת פחות מארבעה מיליון פלשתינים מהנהר לים, וזאת לעומת כארבעה מיליון שאינם פלשתינים. בשנת 2010 יהיה שיויון בין מספר הפלשתינים ובין המספר של אלה אשר אינם פלשתינים. בשנת 2045 הפלשתינים יהוו 75% מכלל התושבים בחבל ארץ זה. בשלב הזה בדיוק נאמר לישראלים כי אנו מציעים להם מדינה ישראלית ואם לא תסכימו אתם תפסידו".


