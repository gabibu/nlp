

תערוכת ציורים חדשה מועלית בימים אלה במכון הלב בסורוקה: ציוריה של הציירת איריס רון - לוינגר, תושבת מושב תדהר - ציורים בעלי תדר מרפא שייעודם, כדבריה, הוא לגרום עונג ורוגע למטופלים הצופים בהם.

איריס ילידת 1968 בוגרת בי"ס תיכון לאמנויות ע"ש ויצ"ו צרפת, תל-אביב שם התמחתה באמנות שימושית ולמדה ציור רישום ופיסול.
לאחר שנים ארוכות של עיסוק בהוראה, מצאה את עצמה איריס רון לוינגר עוסקת בתחומי הרוחניות והאמנות. המפנה הביא להכנה של יצירות בעלי תדרים מרפאים, כהגדרתה.

מדובר בציורים בשלל צבעים מעוררים ומשובבי עיין המכונים "ציורים בעלי תדר מרפא", שכל מטרתם לגרום הנאה עונג ורוגע לצופה.

כיום היא מטפלת הוליסטית וציירת המשלבת את האמנות ואת הטיפול יחד. שילוב של דמיון מודרך, הילינג, יעוץ פילוסופי וציור בתדרים מרפאים.

"הציור בעל התדר המרפא, נוצר על ידי מפגש עם מטופל, שלאחריו נערך תהליך של תקשור", מספרת רון לוינגר. "אני מבררת מהו הדימוי המתאים עבור המטופל, שירפא את הנושא שלו, על מנת שיוכל להמשיך ולעבוד עם הציור אצלו בבית. הציורים שמופיעים בתערוכה הם דוגמא לציורים שעשיתי עבור מטופלים. כל אחד והנושא שלו".

רון לוינגר אומרת כי במכוון היא עושה שימוש במילה 'נושא' ולא מחלה "על מנת לא להעצים את הבעיה".

"אנשים אחרים יכולים להתחבר לציורים הללו אם יש להם את אותם תסמינים או אם הם עוסקים בנושא הספציפי של אותו ציור בתהליך התפתחותם הרוחנית".
(ש)
