

בית הדין הצבאי הכריע כי סרן ר' זכאי מכל אשמה בפרשה שזכתה לכינוי 'פרשת וידוא ההריגה' של ילדה ערביה במוצב גירית לפני כשנה. מקור העלילה: סכסוך עם פקודיו. (צילום מתוך שחזור האירוע ע"י סרן ר' בערוץ 10)

כזכור הואשם בראשונה סרן ר' על פי עדות פקודיו כי הסתער לעבר דמותה של ילדה ערביה שנראתה בקרבת המוצב גירית עליו פיקד, ולאחר מותה מירי ביצע בגופתה וידוא הריגה.

בשלב מאוחר יותר של הדיון המשפטי חזר בו עד מרכזי מבין חיילי הפלוגה וסיפר כי שיקר בעדותו וכי לא ראה את סרן ר' יורה לעבר הילדה וכי העדות כולה לא נועדה אלא להכפיש את שמו בעקבות מערכת יחסים רעועה בינו לבין פקודיו.

כאן המקום להזכיר עדות נוספת של אחד מחייליו של סרן ר' שבתוכנית הטלוויזיה של יאיר לפיד בערוץ השני העיד כי הירי לעבר הילדה, אימאן אל המס, בוצע תוך כדי שנורית אש לעבר סרן ר' וחייליו ואחת היריות אף פגעה במחסניתו של הקצין. החייל שכונה בשם 'יהודה' סיפר שהמידע מצוי בידיהם של עיתונאים בכירים כבעיתון 'ידיעות אחרונות' אולם אלה מעדיפים להסתיר את המידע ולהמשיך בהאשמות נגד סרן ר'.

כתבנו שמעון כהן מזכיר תחקיר אותו ביצע פרשן העיתון 'מעריב' ובו הציג מפה הסותרת את טענות משפחתה של הילדה כאילו הייתה בדרכה לבית הספר. תצלום האויר הוכיח כי לו רצתה הילדה להגיע לבית ספרה הרי שהייתה פונה בכיוון ההפוך לחלוטין מהכיוון בו הלכה כשהתקרבה למוצב. התצלומים הוכיחו שהשטח סביב מוצב גירית הינו ריק מאוכלוסיה ערבית ועל כן קיים היה יסוד סביר להניח שהדמות המתקרבת למוצב הינה דמות עויינת שבאה במגמה לפגע בחיילים.

תחקיר זה ב'מעריב' משתלב היטב בעדות נוספת של חייל מהפלוגה שסיפר כי במקביל לירי לעבר הילדה נראתה דמות נוספת בשטח, עובדה המחזקת את ההנחה לפיה הילדה נשלחה כפיתיון להסיט את תשומת ליבם של החיילים לכיוון אחד בה בשעה שמחבלים מתקרבים למוצב עברו האחר.

עוד מזכיר כתבנו כי זמן קצר לאחר פרסום הפרשה שודרה בתכניתה של אילנה דיין 'עובדה' בערוץ השני של הטלוויזיה כתבה ובה נראה היה כאילו החיילים יורים ללא הרף לעבר הילדה גם כאשר ידוע להם שמדובר בילדה וגם כאשר נשמעות קריאות בקשר לחדול את האש. מאוחר יותר הוברר כי הקלטת "בושלה", כהגדרת דוברת צה"ל באותם ימים, והתמונות של הירי נלקחו מאירוע אחר, אליהם "הולבשו" קולות ירי מא"ג ועל כל אלה "נתפרו" בעריכת וידאו קולות במכשיר הקשר המזהים, לכאורה, את הדמות כילדה תמימה. ה"בישול" המדובר יצר בלב הצופים אשליה כאילו אכן הקצין יורה למרות שברור לו שמדובר בילדה ההולכת לבית הספר.

במהלך ימי משפטו של סרן ר' נכתבו כמעט 1000 עמודי פרוטוקול של דיוי בית הדין הצבאי ושופטיו אף ביקרו בגיזרת המוצב. היום, כאמור, הכריעו השופטים כי סרן ר' הינו זכאי וכי יש להחזירו לתפקיד פיקודי בצה"ל לאחר שכל העלילה נגדו מקורה במגמה של פקודיו.
(ש)
