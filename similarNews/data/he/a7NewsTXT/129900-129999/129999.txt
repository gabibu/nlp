

מזכירת המדינה האמריקאית קונדוליסה רייס הצליחה לשכנע את ישראל לקבל את הפשרה אותה תיאמה עם הנהגת הרש"פ ובכך תתאפשר פתיחת המעברים בין רצועת עזה ליהודה ושומרון ובין עזה למצרים.

על פי הפשרה, אותה צפויה רייס לפרסם במסיבת עיתונאים, יוצב לצד כל מחסום חדר בו יפקחו נציגים ישראליים על העוברים במחסום דרך צילומים בשידור חי של מצלמות וידאו שיותקנו במקום. את הפיקוח עצמו יבצעו אנשי הרש"פ בסיוע אנשי בטחון אירופאיים.

יצוין כי על הצילומים עצמם יהיו אחראים הפלשתינים.

עד כה התנגדה ישראל לאבטחה שכזו במחסומים מחשש שמחבלים יוכלו להעביר ציוד ואמצעי לחימה ללא כל בקרה משמעותית. מנגד דרשו אנשי הרש"פ בראשותו של מוחמד דחלאן כי הצילומים לא יועברו למאבטחים והבקרים הישראלים בשידור חי אלא לאחר פרק זמן מסוים. מערכת הביטחון הישראלית קבעה כי מנגנון שכזה, בו הבדיקות המוגבלות מתבצעות באיחור לא תאפשר וידוא ואבטוח ראוי ותהיה בכך פגיעה משמעותית בביטחון ישראל.

מזכירת המדינה האמריקאית, רייס, האריכה את ביקורה בישראל לציון עשור לרצח רבין למשך יממה נוספת על מנת שתוכל להביא לפתרון בסוגיה. רייס אמרה שבפתרון סוגית המעברים היא רואה צעד משמעותי לקראת התקדמות שתביא ליישום מפת הדרכים של נשיא ארצות הברית ג'ורג' בוש. היא פגשה את ראש הממשלה ולאחר מכן את יו"ר הרש"פ וכעת היא משוכנעת שמצאה את הפתרון לסוגיה בדמות המנגנון המצוין לעיל.

עוד נקבע על פי הסיכום שהשיגה רייס כי ישראל תאפשר תנועה של פלשתינים באוטובוסים מעזה ליהודה ושומרון, תתיר הקמת נמל ימי עמוק ותבטל מספר משמעותי של מחסומים ברחבי יהודה ושומרון.

עורכת בכירה: ארה"ב נטשה מחוייבותה לבטחון ישראל:

עורק החיים העיקרי של ישראל הוא נמל התעופה בן גוריון, ומרבית יחסיה הכלכליים של המדינה תלויים ביכולתם של אזרחי העולם לבוא ולצאת מנמל התעופה הלאומי שלה. ההסכם שהושג בעקבות לחציה של מזכירת המדינה קונדוליסה רייס עלול להעמיד את התעופה הישראלית בפני סכנה חדשה, סכנת יירוט של מטוסים הממריאים ונוחתים בנתב"ג.

העיתונאית קרוליין גליק מציינת במאמר בג'רוזלם פוסט כי סכנה זו מוחשית לאור דבריו של הרמטכ"ל בהופעתו בפני ועדת חו"ב כי אכן יש טילים כאלו בידי המחבלים ברצועת עזה. הרמטכ"ל ניסה להכחיש את המידע במשך שישה שבועות וכאמור הודה לבסוף בועדה כי אכן המחבלים הצליחו להבריח את הטילים לעזה.

כתבתנו רותי אברהם מוסרת כי גליק, מעורכי הג'רוזלם פוסט, חברת צוות המרכז למדיניות בטחון בוושינגטון ומי שקיבלה עיטור מטעם צבא ארה"ב, בעקבות סיקורה במלחמת עירק, כותבת במאמר בעיתונה כי מהתבטאויות של מפקדי חיל האויר בתקשורת עולה שכבר עתה הנחת העבודה של חיל האויר בטיסותיו מעל רצועת עזה היא שיש בידי המחבלים טילים וכי למטוסי חיל האויר נשקפת סכנת יירוט.

עתה עם הפיקוח המינימלי שנותר בידי ישראל לאור ההסכם שהושג בעקבות לחציה של מזכירת המדינה, קיים חשש ממשי כי טילים אלו יגיעו לידי המחבלים ביו"ש ויופעלו נגד המטוסים בנתב"ג, ולמותר לציין את הנזק הצפוי לכלכלתה של ישראל כתוצאה מאיום טילים ואובדן תחושת הבטחון בנתב"ג.

גליק מוסיפה כי העברה של 4.4 מיליון הדולרים מארה"ב לרשות הפלשתינית לצורך תשלום שכרם של גדודי אל אקצה של הפתח' לפני כשבוע, והלחץ שהפעילה מזכירת המדינה על ישראל בנוגע למעבר חופשי לפלשתינים, מבהירים כי ארה"ב נטשה את מחויבותה לדאוג לבטחונה של ישראל.


(ש)
