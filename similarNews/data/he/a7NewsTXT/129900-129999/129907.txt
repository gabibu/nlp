

מינהלת מרכז ההשקעות אישרה הקמת מפעל חדש של 'אינטל' בקרית גת ושידרוג המפעל הקיים בהיקף השקעה כולל של כ-5 מיליארד דולר. כ- 4,400 עובדים נוספים צפויים למצוא תעסוקה במפעלי החברה בקרית גת.

מינהלת מרכז ההשקעות אישרה היום את בקשת חברת אינטל להקים את 28 FAB ולשדרג את FAB 18 בקרית גת, בהיקף ההשקעה של כ- 5 מיליארד דולר, ההשקעה הגדולה שביצעה חברה תעשייתית בישראל מאז ומעולם.

במסגרת האישור תהייה זכאית חברת אינטל למענק השקעה בהיקף של 525 מיליון דולר המהווים כ- 12.5% מהיקף ההשקעה במפעל החדש ו-15% מהיקף ההשקעה המאושרת. על פי חוקי המס במדינת ישראל צפויים תקבולי המיסים הישירים למדינה להגיע לכ- 23.5% מרווחי הפרוייקט.

יצויין כי כתב אישור זה יחליף את כתב האישור הקיים בידי אינטל מאז שנת 2000, ויבטיח את הקמת המפעל בישראל.

עוד יצויין כי אינטל צפויה להעסיק בשנים הקרובות כ- 4,400 עובדים נוספים במפעליה בקרית גת וזאת בנוסף ל 3,500 עובדים המועסקים כבר במפעל הקיים.

סקר הבנק לפיתוח תעשייה שגובה מקצועית ע"י פרופ' צבי אדר מההיבט הכלכלי ופרופ' יוסי שחם שליווה את הסקר מההיבט הטכנולוגי והשיווקי מצביע על כדאיות מוחלטת למשק בהשקעת הממשלה בפרוייקט בהיקף של כ- 450 מיליון דולר.

עפ"י הסקר תרומת הפרוייקט למשק בסך כ- 450 מיליון דולר מתפלגת כדלקמן: תרומה ישירה למשק 367 מיליון דולר- בעיקר מיסים ישירים שישולמו ע"י החברה וחברת הבת שישולמו לאורך הפרוייקט. תרומה עקיפה למשק בהיקף של כ- 85 מיליון דולר המורכבת מפערי שכר חיוביים בין אינטל ובין מקבילותיה בתעשייה הישראלית, העסקת מובטלים ותרומה אינטל לתעשייה.

פרופ' צבי אדר מציין כי המרכיב הגדול ביותר של תרומת מפעל אינטל למשק עשוי להיות זה המבטא את קידום התעשייה הישראלית הקשורה אליהם (אפקט המוניטין).

פרופ' יוסי שחם, שכתב חוות דעת טכנולוגית על בקשת החברה, מציין כי השפעת הקמת המפעל תוביל להכנסת טכנולוגיה מובילה ומיצוב אינטל ישראל בעמדת מובילות טכנולוגית.

עוד יצויין כי עד היום ביצעה אינטל רכישות גומלין מהתעשייה הישראלית עפ"י נתוני הרשפ"ת בהיקף של כמיליארד דולר מ- 42 ספקים שונים.

יודגש כי החלטת מינהלת מרכז ההשקעות תיושם רק לאחר העברת התקציב הנדרש לביצועה של תוכנית זו.

מנהל מרכז ההשקעות רו"ח חזי צאיג מציין כי מזה מספר חודשים מנהלים משרד התמ"ת ומרכז ההשקעות דיונים עם נציגי חברת אינטל כדי להבטיח הקמת המפעל החדש היוקרתי בישראל ולא במדינה אחרת.

עוד ציין צאייג כי מדובר בהשקעת ענק אשר על פי המומחים השונים תתרום למדינת ישראל מבחינות רבות כגון: תעסוקה לאלפי עובדים,הכנסות ממיסים שונים והעלאת קרנה ויוקרתה של המדינה בתחום ההיי טק ותעשיית האלקטרוניקה בעולם.
(ש)
