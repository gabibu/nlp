

ח"כ עוזי לנדאו בראיון לערוץ 7: אני אהיה יו"ר הליכוד וראש ממשלת ישראל הבא. יש להוריד את פרץ 'לגודלו הטבעי' ולא לחזקו כדי שלא ימסור את יו"ש ירושלים ורמה"ג, מי שנכנס לפאניקה בגלל פרץ ש'ישתה מים קרים'.

ח"כ עוזי לנדאו מהליכוד אומר כי הבחירות להערכתו יתקיימו בסביבות אפריל מאי אולי יוני. הוא מציע לאלו שנכנסו לפאניקה בגלל עמיר פרץ להרגע, "לשתות כוס מים קרים ולחזור לפרופורציות".

לכתבנו יגאל שוק אומר לנדאו כי יש לתת לפרץ "לדבר ולא להפריע לו, והוא עצמו יעשה את כל החורים בבלון יוציא את כל האויר החם ויחזור לגודלו הטבעי. ברמה האישית פרץ נעים ומוכשר, אבל מבחינה פוליטית... שכחו איך הוא ניצח במפלגת העבודה, כאילו הוא 'איש החלשים', בוחרי פרץ היו 30 אלף איש אנשי הוועדים הגדולים כוחנים בולשוויקים שעושים שביתות בנמלים ויודעים שהוא אחד משלהם והם יודעים שהוא ינציח את כוחם ולכן בחרו בו".

צריך להזכיר שפרץ אומר כי הוא "יעלה מיסים יטיל מס עזבון יעצור ההפרטה ויעלה שכר מינימום לאלף דולר. אין במדינות הסוציאליסטיות בעולם מדינה שנוהגת כך חוץ מקובה של קסטרו. הוא לא יזכיר לנו את לך ולנסה אלא את פידל קסטרו".

לנדאו אינו תומך בהפלת הממשלה ביום רביעי הקרוב "כל מחנה הימין צריך להגדיר פוליטית שפרץ אינו קובע את סדר היום. אם הוא יתחזק יתחזקו יחד עימו כל הכוחות במדינה שמבקשים למסור את כל מה שנותר מיו"ש ומירושלים ורמה"ג לידיים אחרות. פרץ אומר: ילדים ישחקו בין שדרות לבית חנון, זוהי סיסמא - מזרח תיכון חדש של פרס מתקופת אוסלו. פרץ אומר שאוסלו חיה ונושמת - על אוסלו נרצחו 1500 איש. איך אפשר לתת לו להתחזק? צריך קודם להוריד אותו לגודלו הטבעי ולא לשחק לידיו לא לתת לו אפשרות לקבוע את סדר היום ולהפריח את כל הסיסמאות האלו על כך שאצלו לא יהיה ילד עני, אצלו יהיו הרבה ילדים עניים. עם סיסמאות כאלה שהוא מפריח יהיה גם נפט בשדרות, הוא ימצא מכרות יהלומים בגליל, הוא ימצא שיטה להפוך את מי מפרץ חיפה לנפט ויפתור את בעיות האנרגיה של מדינת ישראל, מה זה כאן? זה ראש ממשלת החלומות? אתה הבנת את זה, ברוך"?

לנדאו מוסיף כי מה שעומד היום על הפרק הוא הפריימריז ובחירת רשימת חברי הליכוד לכנסת "אני מתכוון להתמודד בפריימריז ו'כשעמיר פרץ החוצפן הזה יבוא לטעון שהוא נתמך על ידי ליכודניקים, אולי כןוונתו לליכוד שהוא רואה היום, אבל כשאני אעמוד בראש הליכוד יהיה זה ליכוד אחר ולטריטוריה שלנו הוא לא ייכנס עם סיסמאות שמאלניות על מסירת שטחים ולא עם דמגוגיה אחרת שלא יהיה שום ילד עני". "אני אהיה יו"ר הליכוד וראש הממשלה הבא של ישראל", מדגיש לנדאו בסיכום.
