

ח"כ אלדד מהאיחוד הלאומי אומר כי המפד"ל משמיעה קולות של 'אי רצון' לאיחוד עם האיחוד הלאומי למרות סקר הצופה 20 - 28 מנדטים. על יום הזכרון לרבין ז"ל אומר אלדד כי רצף האזכרות הביא לידי 'מיאוס מוחלט'.

פרופ' ח"כ אריה אלדד מהאיחוד הלאומי אומר כי רצף האזכרות לראש הממשלה המנוח רבין, בחודש האחרון עובר כל גבול, עובר את גבול הטעם הטוב, חוטא לאיש ולזכרו ומביא את הדברים לידי מיאוס מוחלט. "כאן כל המוסיף גורע", אומר אלדד לכתבנו יגאל שוק. נדמה לי שבכך שהוסיפו עוד טקס ועוד טקס הדבר נמאס על כולם. יש כללים ברורים בטקסים רשמיים להנצחת ראש ממשלה שמת.

יש לדבריו לעסוק בזכרון בנושא רצח פוליטי של ראש ממשלה בישראל ו"אסור לחבר את זה לאוסלו משום שחיבור של זה לאוסלו גורם לי ולשכמותי לבעוט בכל הדבר הזה. אני לא מוכן לאמץ את מורשת אוסלו רק משום שרבין נרצח. אני לא מרגיש אחריות כלשהי למותו של רבין לא אקבל את תכנית אוסלו ונגזרותיה כתוצאה מהעובדה שהאיש נרצח על ידי אדם דתי ולכן החיבור של הרצח לתכנית המדינית של האיש, שהיא תכנית אסון פשע וחורבן, עושה רע לאיש הופכת אותו לנחלתו של ציבור אחד, מפרנסת כדלק פוליטי את המשך העיסוק האובססיבי בנושא". אלדד מוסיף כי צדק בדבריו יו"ר הכנסת רובי ריבלין שאמר כי בטווח של 20 שנה האיש ותורתו יישכחו משום ש"מתעקשים לחבר את הרצח למשנה הפוליטית שלו שאותה אנחנו לא מוכנים לקבל".

אלדד מתייחס למגעים לקראת גיבוש רשימה מאוחדת של האיחוד הלאומי והמפד"ל ואומר כי למרות שהסקרים מראים כי רשימה כזו תביא להכפלת כוחו של המחנה דתי לאומי, "הקולות הנשמעים מכיוונו של יו"ר המפד"ל זבולון אורלב הם קולות של 'אי רצון'. אני מקווה שגם התקשורת והציבור שלהם יפעילו לחץ על נבחריהם מלמטה לשכנעם שזה מה שצריך עם ישראל בעת הזו". המפד"ל לדבריו מתלבטים סביב 'קיצוניותם' של האיחוד הלאומי, סביב השאלה אם דגל ארץ ישראל הוא הדגל החשוב שלהם והאם קוים אדומים מסוימים עלולים לקלקל סיכוייהם להכנס לממשלה. "סקר עומק של למעלה מאלף איש שערכנו אומר כי אם במצב הנוכחי האיחוד הלאומי שומר על כוחו 6-7 מנדטים, והמפד"ל שומר על כוחו 4- 5 מנדטים, ושתי המפלגות ילכו יחד, יקבלו כ 20- 28 מנדטים תלוי במתאר הפוליטי. מקורות ההצבעה לרשימה מאוחדת כזו באים מהליכוד מש"ס ואפילו מקרב מצביעי אגודת ישראל".

אלדד מוסיף כי הודיע שלא יסכים למיקומו כמספר שש ברשימת האיחוד הלאומי "זה אומר מה שזה אומר וכל אחד יפרש את זה לנוחותו להבנתו לחששותיו ותקוותיו. כל חבר כנסת בכל רגע נתון יכול להחליט אם נשאר במקום שנמצא או פורש מהחיים הציבוריים ולאחרונה במפלגת העבודה היו שניים כאלה: אחד עבר למגזר הפרטי בייגה שוחט ועמרם מצנע נרתם לרשות שנמצאת במצוקה, ירוחם, אחד עבר למפלגה אחרת. כל השיטות קיימות ומוכרות. אין ספק שמגוון האפשרויות הפתוח בפני חבר כנסת מוכר וידוע לכולם. באיזה מהם אבחר זה תלוי בנסיבות בהתנהגות האיחוד הלאומי בהליכה או אי הליכה למפד"ל".
