

"אהבתי את יצחק גם כאשר לא ראינו את הדברים עין בעין", אמר רה"מ בעצרת לזכר רבין והדגיש כי גם כאשר סבר שרבין טעה "לא פיקפקתי באמינותו והגינותו של יצחק ויכולתו להנהיג את ישראל בדרכה לשלום וביטחון".

בעצרת הממלכתית לזכרו של ראש הממשלה יצחק רבין אמר ראש הממשלה אריאל שרון כי רבין הוא סיפורו של דור התקומה שהשקיע את כולו בבניינה והצלתה של המדינה.

ראש הממשלה שרון הדגיש את תרומתו של רבין בהידוק היחסים עם ארצות הברית בכהנו בתפקידים השונים.

"אהבתי את יצחק גם כאשר לא ראינו את הדברים עין בעין", אמר שרון וסיפר שגם כאשר סבר שרבין טעה לא חסך ממנו את ביקורתו אך עם זאת "לא פיקפקתי באמינותו והגינותו של יצחק ויכולתו להנהיג את ישראל בדרכה לשלום וביטחון", אמר שרון.

שרון חלק עם הציבור את תחושתו כראש ממשלה שכמו רבין קיבל מהעם בישראל את האמון והאשראי ליצירת יוזמה לקראת הגשמת החזון הציוני, לסיים את סכסוך הדמים בין ישראל לשכנותיה ולשמור את ישראל ברוב יהודי והשתת ערכיה של המדינה על ערכים יהודיים. "לכך חתר יצחק רבין ולכך גם אני חותר בדרך מעט שונה. לא קיבלנו את המנדט מהעם כדי לשבת ולא לעשות" אמר

ראש הממשלה אמר שלקחי הרצח הם שלא יהיה ניתן להכניע את הדמוקרטיה ושום רוצח לא יעשה זאת. "את הויכוח בינינו ננהל כבני חורין, בכבוד ומתוך שותפות גורל".

את דבריו חתם שרון כשאמר כי הוא מרכין ראשו בפני ידיד מפקד וחבר.
(ש)
