

ח"כ עמרי שרון הודה לפני שעה קלה באישומים נגדו, במסגרת עיסקת טיעון. האישומים הם: רישום כוזב במסמכי תאגיד, שבועת שקר ועבירות על חוק מימון המפלגות.

הפרקליטות דורשת לגזור עליו מאסר בפועל, לפיכך הוא ייאלץ להתפטר מהכנסת.

הפרקליטות טוענת כי ח"כ עמרי שרון ניהל מטעם אביו את קמפיין הבחירות שלו בשנת 99 וקיבל לצורך כך יותר מ-6 מיליון שקל מחברות בארץ ובחו"ל, בניגוד לכאורה לחוק מימון מפלגות. כמו כן נטען בכתב האישום כי עמרי שרון רימה את מטה הבחירות ולא דיווח על כספי קמפיין הבחירות. עבירת רישום כוזב נושאת עימה קלון ועונש של 3 שנים והודאה בה מאלצת את עמרי שרון להתפטר מהכנסת.

הודאתו של שרון באה לאחר שהתברר כי חומר הראיות שאמור היה להיות מוצג בפני בית המשפט, עשוי היה לגרום לאביו אריאל שרון ל"חוסר נעימות לא מועט" ולכן עמרי שרון העדיף להודות בעבירות שישימו קץ לקריירה הפוליטית שלו אבל למנוע מאביו את "חוסר הנעימות".

כתב האישום שבו מודה עמרי שרון עוסק בעבירות המיוחסות לו עד לשנת 99 אך בפרקליטות נמצא תיק נוסף הכולל חשדות וראיות לכאורה על עבירות שבוצעו על ידי עומרי שרון ו"אחרים" משנת 99 ועד סוף 01. כך דווח בערוץ 2 אמש. עפ"י הדיווח "חקירת המשטרה העלתה חשדות חמורים נגד ראש הממשלה. לאחר סיכום עיסקת הטיעון בכתב האישום הראשון, תטפל הפרקליטות בתיק הזה ותחליט אם להגיש כתב אישום נוסף".

