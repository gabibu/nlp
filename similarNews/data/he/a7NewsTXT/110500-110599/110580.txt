

ראש ממשלת בריטניה טוני בלייר מתמודד מול האשמות חריפות המערערות על אמינותו, 3 ימים בלבד טרם הבחירות שם. מסמך קובע: היוע"מ הבריטי שלל את נחיצות המלחמה בעיראק, בניגוד להצהרת בלייר עצמו.

ראש ממשלת בריטניה, טוני בלייר, העריך סיכונים רבים כשהחליט לתמוך במלחמתו של ג'ורג' בוש בעיראק, אולם סיכון אחד ספק אם לקח בחשבון: הסיכון הפוליטי.

ימים אחדים בטרם הבחירות לראשות ממשלת בריטניה זועקות כותרות העיתונים האשמות לפיהן כל המלחמה הזו החלה משקר של בלייר באשר לעצם חוקיות המלחמה.

זרעי ההאשמות החמורות שכעת עשויות לערער את סיכוייו של בלייר להיבחר שוב, נטעו כבר בימים שקדמו למלחמה. באותם ימים כתב היועץ המשפטי לממשלת בריטניה, הלורד פיטר גולדסמית,
לפני הפלישה לעיראק מסמך המטיל ספק בחוקיותה של המלחמה. מהמסמך, שנחשף בסוף השבוע שעבר בבריטניה, עולה כי כבר אז לא היו הוכחות להמצאות נשק לא קונבנציונאלי בעיראק.

מיד עם חשיפת המסמך עטו על הטרף מתנגדיו מהמפלגה השמרנית של בלייר. מנהיג המפלגה, מייקל הווארד, המתמודד בבחירות מול טוני בלייר, מנצל כעת כל במה תקשורתית שניתנת לו על מנת להטיל דופי באמינותו של בלייר.

הווארד מזכיר כי בימים שלפני המלחמה הכריז בלייר שהפלישה לעיראק חיונית מאד ובנוסף אף ציטט בלייר את דעתו החד משמעית של היועץ המשפטי לממשלה המצדד בדעתו של בלייר. כעת משהוברר כי היועץ המשפטי כלל לא היה תמים דעים לגבי המלחמה, טוען הווארד כי בלייר שיקר לעם תוך התעלמות מדבריו של היועץ המשפטי.

עם זאת, מציין כתבנו עודד שטרן כי כמה ימים לאחר חשיפת המסמך וזמן קצר מאד לפני הבחירות, עדיין מראים הסקרים בבריטניה על יתרון קל לטוני בלייר מול יריבו, מייקל הווארד.
