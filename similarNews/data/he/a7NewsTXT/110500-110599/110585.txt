

מסקר דעת קהל שערכה האגודה למלחמה בסרטן עולה כי 64% מהציבור בישראל חושבים שלא צריך לאפשר לחברות הסיגריות לפרסם ורק 36% חושבים שכן צריך לאפשר.

לכל משתתפי הסקר הוצגו העובדות כי כיום מותר לחברות הסיגריות, לפרסם בעיתונים, מגזינים ובאינטרנט והם נשאלו "האם הם חושבים שצריך או לא צריך לאסור פרסום של סיגריות".

נאוה עינבר, דוברת האגודה למלחמה בסרטן מציינת ש"הסקר נערך ביוזמת האגודה למלחמה בסרטן לקראת דיוני מושב הקיץ של הכנסת בהצעות החוק שהוגשו בתחום העישון בכלל ובתיקון לחוק הגבלת הפרסומת שהוגש על ידי ח"כ חיים אורון, בפרט. על פי הצעתו של ח"כ אורון, יו"ר שדולת בריאות הציבור של הכנסת, יוכנס תיקון בחוק הגבלת הפרסומת והשיווק של מוצרי טבק וייאסר לחלוטין על חברות הטבק לפרסם בעיתונים, בכתבי עת ובאינטרנט. כיום אוסר החוק לפרסם בטלוויזיה, ברדיו ובשילוט חוצות".

נאוה עינבר הוסיפה כי "פרסום לסיגריות נותן תמריצים ויוצר לגיטימציה לעשן. הפרסום "מוכר" לצרכנים את האשליה לפיה אם יעשנו יהיו מקובלים בחברה ומצליחים עם בני המין השני מצד אחד אבל גם מיוחדים, שונים ומורדים מצד שני. הפרסום יוצר תחושה שלעשן זה "קול", שלעשן זו חוויה מרגשת, בריאה לנפש ואפילו ספורטיבית. פרסום של סיגריות מוכר אשליה של הנאה ועונג שלא ניתן להשיגה באמצעי אחר ואף אחד מאיתנו אינו מחוסן מפני ההשפעה הזו. חברות הטבק בישראל משקיעות כ   25 מליון שקלים בפרסום, וכמו חברות אחרות בעולם, גם הן משתמשות באמצעים מתוחכמים בדמויות ודימויים ויזואליים הפונים במיוחד לנשים, צעירים, ילדים ונוער".

עוד עולה מהסקר כי 17% מקרב המתנגדים לפרסום (64% מהציבור) הנם מעשנים ו - 83% אינם מעשנים ואילו מקרב התומכים בפרסום (36% מהציבור) 29% הנם מעשנים ו - 71% אינם מעשנים.

בקרב המתנגדים לפרסום (64% מהציבור) בולט מקומן של הנשים, כ - 68.5% מהנשים מתנגדות לפרסום ובולט מקומם של אנשים וגברים בגילאים 35 - 44 , כ - 71% מבני גיל זה מתנגדים לפרסום.

הסקר נערך כאמור, ביוזמת האגודה למלחמה בסרטן ובאמצעות מכון המחקר "מותגים" בקרב מדגם של 502 מרואיינים בוגרים מעל גיל 18. כל הראיונות בוצעו ממרכז הטלפונים של "מותגים", תחת פיקוח ובקרה שוטפים.
