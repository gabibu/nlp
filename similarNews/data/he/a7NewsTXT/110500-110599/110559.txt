

יו"ר לשכת שמאי המקרקעין רן ורניק מתריע מפני תופעה של זיוף בעלות על קרקעות במזרח ירושלים על ידי הרש"פ. ורניק אומר כי הדבר נובע מואקום בנושא הסדרת רישום קרקעות.

בראיון ליומן ערוץ 7 אומר ורניק כי במזרח ירושלים רווחת תופעת רישום קרקעות עפ"י השיטות הישנות ולא בטאבו. בשיטות הישנות נעשה זיהוי הקרקע ע"פ עדויות שכנים או כפי שנהגו הירדנים, עפ"י זיהוי שמו של אדם ולא באמצעות תעודת זהות. לעיתים בעליו של הקרקע אינו בנמצא וקל מאד לדבריו, להצטייד בתעודת זהות מזוייפת או באישור קונסולרי על שמו, וכך לטעון בעלות על הקרקע ולהשתלט עליה באמצעות רישום חדש.

מצב זה של רישום קרקעות לא מוסדר הוא לדבריו פתח לנסיונות של ערבים ויהודים לטעון בעלות על קרקעות שאינן שלהם. ואקום זה לדבריו שנוצר ב"שטח הפקר" רישומי זה, מעודד גורמים שונים, יהודים כערבים, לשפר את עמדותיהם לקראת מו"מ עתידי על ירושלים.

ורניק אומר כי הוא מציע לערבי או יהודי המבקשים לרכוש קרקע במזרח ירושלים לבדוק את העיסקה בשבע עיניים משום שכל צד יכול להציג לכאורה ראייה שזו קרקע שלו.

