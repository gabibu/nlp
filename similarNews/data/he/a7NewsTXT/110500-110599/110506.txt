

מאז החלה המלחמה הקפידו חיילי צה"ל שלא לאפשר לרועי הצאן עם עדריהם להסתובב חופשי ברחבי גוש קטיף. אתר קטיף.נט מדווח כי לפני המלחמה ניסו רועי הצאן להתקרב לישובים ולכבישים ואולם לאחר פרוץ המלחמה תחמו את השטחים ולא איפשרוו להם להגיע עם צאנם.

לפי הדיווח, בימים האחרונים הרועים מסתובבים בצמוד לכביש המוביל בין גני טל לנוה דקלים וכן באזור המדרשה. תושבי גני טל שהלכו ברגל בשבת לים, הבחינו בקבוצת רועים שעברו את הגדר התלתלית שנפרסה בין שטחי המואסי לבין הכביש הצמוד למדרשה. כזכור, הגדר נפרסה לאחר שמחבלים הניחו שני מטעני חבלה אחד סמוך לצימר במדרשה והשני סמוךמאוד לכביש הים.

הרועים עקרו צינור ברזל ששימש כעמוד לתמרור וניסו להעבירו לשטחם. עמודים אלו משמשים את המחבלים כחומר גלם לרקטות קאסם. תושבי גני טל הזעיקו סיור של צה"ל אולם חיילים אלו לא הרחיקו אותם.

"הערבים, הרועים והצאן מריחים היטב כי בצה"ל לא מקפידים ולא כופים את הצווים הקיימים בשטח והם מיד מנסים לכבוש שנית את השטח, בכל חדירה של צאן לאזורים אלו אוכלות העיזים את עצי השיטה הירוקה והרועים התמימים בוחנים את עירנות חיילי צה"ל", מדווחים בגוש קטיף.
