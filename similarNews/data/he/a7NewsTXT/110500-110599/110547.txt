

ראש מינהלת ההתנתקות, יונתן בשיא, נפגש היום באשקלון עם ראש העיר, רוני מהצרי. השנים דנו בתכנית של עיריית אשקלון להשכיר יחידות דיור למגורשי חבל קטיף.

בשיא ומהצרי דנו בפגישתם בתוכנית שהגישה לפני ימים אחדים עיריית אשקלון ובמרכזה 400 יחידות דיור פנויות, הזמינות למגורי ביניים עבור המתיישבים מגוש קטיף, שעל פי תכנית העקירה יגורשו מבתיהם.

במינהלת ההתנתקות אומרים כי יחידות דיור אלה יהוו פתרון ראוי יותר מקראוונים, וכן פתרון זול יותר שיביא לחיסכון של כסף רב.

דובר המועצה האיזורית חוף עזה, ערן שטרנברג, אמר בתגובה לידיעה כי בשיא כנראה במצוקה גדולה. "כישלונו מניע אותו לפרוץ לאוויר עם יוזמות בקצב של אחת ליום, בניגוד לקצב של אחת בשבוע שאליו התרגלנו עד כה", אמר והציע לשנות את שם המנהלת ל"מרכז לפיתוח יוזמות".

"ראוי לברר כיצד יש כל כך הרבה דירות ריקות באשקלון", המשיך שטרנברג את דבריו, "עושה רושם שלאור התקנת מערכת ההתרעה נגד הקסאמים וההבנה המחלחלת של הקטסטרופה שתגיע יהיו, בעתיד אלפי דירות ריקות באשקלון ולא רק מאות".
