

שלושת סרבני הגיוס שישבו בכלא הצבאי יחזרו מחר בבוקר ללשכת הגיוס בתל השומר. השלושה מסרבים להתגייס ל"צבא הכיבוש". חברי מכתב השמיניסטים יקשרו עצמם לסרבנים בסיסמה "עד שישתחררו אזיקי הכיבוש".

סרבני הגיוס איל ברמי, אלכס קון ומישה הדר ישובו מחר (ב') בבוקר ללשכת הגיוס בתל השומר ויצהירו על סירובם לשרת בצה"ל בגלל היותו צבא כיבוש ועל מוכנותם לבצע שירות אזרחי אלטרנטיבי. השלושה צפויים להיכלא בשנית בשל סירובם המתמשך.

איל ברמי ישב בכלא הצבאי במשך 24 ימים, מישה הדר 16 ימים ואלכס קון 19 ימים.

לאחרונה הוכר איל ברמי, הראשון מבין חותמי "מכתב השמיניסטים" שסירב להתגייס ונשלח לכלא, על ידי ארגון אמנסטי איטרנשיונל כסרבן מצפון אשר על פי החוק הבינלאומי אינו צריך להיכלא.

מחר יתייצבו חברי "מכתב השמיניסטים" ותומכים נוספים ויקשרו עצמם לשלושת הסרבנים באזיקים, תחת הסיסמה "עד שישתחררו אזיקי הכיבוש". בנוסף יחלקו פעילי השמאל הקיצוני לכל המגיעים ללשכת הגיוס השונים החוברת "צו המצפון" אשר נותנת מידע על המעשים ה"בלתי לגיטימיים שצה"ל מבצע", כלשונם.
