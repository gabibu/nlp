

פעילים בירוחם מגבשים רעיונות חדשים נגד תוכנית הגירוש מצפון השומרון ומגוש קטיף. בין הרעיונות: התפרסות בשקי שינה ברחובות הערים הגדולות.

הפעילים מסרו לכתב ערוץ 7 כי הם גיבשו רשימה של עשרות בחורים ל"מחאה שקטה" בלילות הבאים.

וכך אמורה המחאה להתבצע: הפעילים יתפרסו עם שקי שינה בערים ויציבו שלטים או פס כתום לידם. התוכנית תתבצע ע"פ תכנון המארגנים, אליעד ושלמה, בחמש הערים הגדולות - תל אביב, ירושלים, רחובות, פתח-תקוה ורמת גן.

הם מדגישים לערוץ 7 שלא מדובר כאן במחאה אלימה אלא במחאה שקטה, מחאה קצת שונה ממה שרגילים לראות.

גלעד אליעד מירוחם מגלה כי היוזמה נולדה בבדיחה שפלט אחד הפעילים בצחוק, "ואנחנו לקחנו את זה ברצינות ובע"ה זה יילך. לצערנו עומד להתרחש במדינה גירוש של אלפי משפחות וילדים, דורות שלמים יוצאו מהבית וייזרקו לרחוב. הפעולה שלנו היא קודם כל הזדהות עם אותם אנשים שמגורשים בצורה נוראית מביתם, מהחיים שבנו במשך עשרות שנים, מהחברה ומהעבודה. כל תחליף שיוצע להם לא ימלא זאת". את הפעולה הנוכחית מתאר אליצור כהתארגנות ספונטנית של אנשים שהחליטו "שאי אפשר להמשיך לנהל חיים כרגיל, ולישון בבית עם האישה והילדים. התחושה היתה כבר זמן רב, אך הרעיון קרם עור וגידים בפועל רק לאחרונה. כמה עשרות אזרחים יתפזרו בערי מגוריהם בשק שינה ושלט שיסביר את המחאה וההזדהות. לא מדובר בהפגנה של צעקות. זו מחאה על התכנית האכזרית והלא הגיונית שמוליכה הממשלה בצורה הרסנית, ויותר מזה- מחאה על אדישות הציבור הרחב. אני מאמין שזה יזיז משהו, לפחות אצלי בכך שלא ממשיכים בחיים הזורמים כשקורים כאלו דברים"
