

השר לענייני ירושלים נתן שרנסקי התפטר מתפקידו. זאת בעקבות התנגדותו ליישומה של תכנית ההתנתקות.

השר לענייני ירושלים והתפוצות במשרד ראש הממשלה נתן שרנסקי הגיש הבוקר לראש הממשלה אריאל שרון מכתב התפטרות מתפקידו. זאת בשל התנגדותו לתכנית ההתנתקות. ההתפטרות תיכנס לתוקפה בעוד ארבעים ושמונה שעות.

"גם עכשיו צריך להמשיך ולעשות הכל, במסגרת החוק כדי למנוע את ההתנתקות", אומר השר שרנסקי ביומן הצהריים של ערוץ 7, כשהוא מבהיר את המניעים להתפטרותו. "כשהבנתי שמתוך הממשלה אין לי עוד אפשרות לבצע מהלכים למנוע את התכנית החלטתי להתפטר".

במכתב ההתפטרות מהממשלה מזהיר השר נתן שרנסקי כי ההתנתקות היא טעות טרגית שבה חוזרת ישראל על אותן טעויות בהבנת המציאות המזרח תיכונית. "העיקרון הבסיסי עליו מושתתת תוכנית ההתנתקות מבוסס על האשליה כי ניתן להתנתק מעזה ושהיא לא תרדוף אחרינו, לפי האמירה המפורסמת: "הם שם - אנחנו כאן". שוב ושוב אנו חוזרים על אותה טעות כואבת, שוב ושוב נכשלים בהבנה כי המפתח ליצירת שלום יציב ובר קיימא במזרח התיכון הוא בעידוד ותמיכה בתהליכי דמוקרטיזציה באזורנו. אני רואה בהתנתקות טעות טרגית אשר תחמיר ותעמיק את הסכסוך הישראלי-פלסטיני, תגביר את הטרור, ואף תרחיק אותנו מהסיכוי להשגת שלום אמת".

שרנסקי מקשר בין תפיסתו לבין הדרך שמוביל נשיא ארה"ב בוש להנחלת רפורמות דמוקרטיות בעולם הערבי ואמר העדר דרישה ישראלית להנחלת רפורמות כאלו הופך את ההתנתקות ל"החמצה היסטורית".

השר שרנסקי מזהיר עוד גם מפני קרע בעם ומאשים את הממשלה שאינה עושה "שום מאמץ רציני על מנת למנוע קרע מסוכן זה. איני יכול להמשיך ולכהן בממשלה, שכל התכלית וההצדקה לקיומה במתכונתה הנוכחית הן בקידום תוכנית, אשר אני מתנגד לה ולדרך ביצועה בחריפות.".

יצויין כי שרנסקי הוא השר שני המתפטר בעקבות התנגדות לתכניתו המדינית של ראש הממשלה. השר הראשון היה השר איתם. שאר השרים לשעבר, לנדאו, ליברמן אלון ואורלב פוטרו על ידי ראש הממשלה.

כאן המקום לציין כי בלשכת ראש הממשלה שרון אומרים שהתפטרות שרנסקי הייתה צפויה שכן גם בשיחותיו עם ראש הממשלה אמר כי הוא מתכוון להתפטר מיד לאחר הפסח.

בפתח ישיבת הממשלה הביע ראש הממשלה שרון הערכה לפועלו של שרנסקי, ועם זאת התנגדות לעצם מהלך ההתפטרות, שכן "הייתי שמח אם נתן היה ממשיך בתפקידו", דברי ראש הממשלה.

באשר להמשך דרכו הפוליטית אומר שרנסקי ביומן ערוץ 7 כי הוא יוסיף לפעול במסגרת הליכוד למימוש אמונתו. "הכנסנו למעלה ממאה ושלושים צירים לליכוד באיחוד איתו וכעת נותר להמשיך ולהיאבק מבפנים".

כתבנו בכנסת אריאל כהנא מלקט תגובות חברי כנסת להתפטרות:
ח"כ אפי איתם אומר כי התפטרות היא ניצחון מוסרי גדול למתנגדי ההתנתקות. "שרנסקי הפך לסמל עולמי של המאבק חמען זכויות אדם חירות אנושית וקידום הדמוקטריה. הוא העדיף עקרונות על פני דבקות בכיסאות".

ח"כ איוב קרא אומר כי שרנסקי הפגין אצילות אמיתית. הוא ואיתם קוראים ליתר שרי הליכוד ללכת בעקבותיו.

מנגד ח"כ רומן ברונפמן אומר כי ההתפטרות חושפת את הפרצוף האמיתי של שרנסקי שהפך "מפעיל זכויות אדם במשטר הסובייטי לעוכר מלחמה. הוא מעולם לא ייצג את העולים אלא את המתנחלים ואת מפעל חייהם".

שרנסקי יעזוב את הכנסת עם כניסת התפטרותו לתוקף, זאת כיוון שהוא אינו חבר כנסת. ביומן ערוץ 7 סיפר שאינו מתחרט על ההחלטה לוותר על כהונתו כחבר כנסת על מנת לאפשר את מינויה של חברת הכנסת מרינה סולוטקין לח"כית. המגמה הייתה במפלגה שלנו לפעול למען העלייה ולכן היה מקום להחלטה הזו, אומר שרנסקי.
(ש)
