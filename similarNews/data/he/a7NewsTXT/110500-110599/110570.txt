

שאלת גורל בתי העקורים בצפון השומרון, במידה ותיושם ההתנתקות, ממשיכה להטריד את מערכת הבטחון. על מנת למנוע את הרס הבתים נשקלת אפשרות להעבירם בשלמותם לידי הרש"פ ולשכן בהם מחנות משטרה של הרש"פ.

במערכת הבטחון לא מעוניינים לראות את בתי העקורים מישובי צפון השומרון משמשים למגורי תושבי הרש"פ, ומנגד אין מעוניינים בהרס הבתים על מנת למנוע תמונות קשות מהציבור. גם להותיר את הבתים על כנם מבלי למסרם לידי הרש"פ אין מעוניינים במערכת הבטחון שכן מציאות שכזו תצריך שמירה עליהם מפני האפשרות שהעקורים ינסו לשוב לבתיהם בשלב מאוחר יותר.

כיוון שכך נשקלת האפשרות להעבירם לידי הרש"פ, בתנאי שיובטח על ידי הפלשתינים שבבתים ישוכנו שוטרים פלשתיניים ללא בני משפחותיהם, כך מדווח הבוקר ב'מעריב'.

את ההצעה, אם אכן תתקבל יצטרכו ראש הממשלה שרון ושר הבטחון מופז להעביר לפלשתינים על מנת שאלה יביעו דעתם אם אכן יהיו נכונים להתחייב להפיכת הישובים למחנות.

כאמור, שאלת שיכון השוטרים הפלשתיניים נשקלת דווקא בנוגע לגורל ישובי צפון השומרון, כדים גנים חומש ושא-נור, כיוון ששם ימשיך צה"ל בשליטה בטחונית חלקית, זאת לעומת ישובי רצועת עזה שלגביהם הוחלט למסרם בשלמותם לידי הרש"פ.
(ש)
