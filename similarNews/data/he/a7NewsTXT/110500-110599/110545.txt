

טיולי היסטוריה, אל מקומות ואתרים אשר שימשו כמנוף, חיובי או שלילי לבניית הארץ הם טיולי מורשת חשובים ביותר. כזה הוא אתר ביתניה עילית, לא הרחק מאדמות עמק כנרות. כתבנו קובי פינקלר סייר, צילם והתרשם.

בשנת היובל לתנועת "השומר-הצעיר" נבנה במקום אתר-ציון כאוהל יצוק בטון , אשר טבועים בו שמות כל קיבוצי הקיבוץ-הארצי. בניית אהל הזיכרון הייתה למעשה מעין מחווה לעשרים ושבעה חלוצים, מראשוני העלייה השלישית אשר עלו ארצה בין השנים 1919-1923, אשר היוו את הגרעין הראשון לעליית צעירים ארצה.

עליה זו, השלישית במספר הייתה עלייה של צעירים, יחידים, חניכי תנועות הנוער והארגונים הציוניים. חלק מאותם צעירים וצעירות אשר עלו באותם 4 השנים היו חברי "השומר הצעיר" שהתיישבו במרומי רכס פורייה וחיו בה שמונה חודשים. הייתה זו נקודה בודדת,על רכס ההרים ממנו נשקף נוף הרי הגולן ובקעת הכנרת עמוסת הדקלים. 8 חודשים בין ספטמבר 1920 לאפריל 1921,אשר היון למעשה את מבחן החיים הראשון עבורם.

התיאורים מאותם הימים קשים. ביום ניפצו חצץ לכביש טבריה-צמח, סיקלו סלעים והכשירו אדמות ובלילות שוחחו שיחות-נפש, כתבו יומן-חיים משותף,(עליו מבוסס מחזהו של יהושע סובול "ליל הגשרים") חלמו, הזו וקדחו.מחלת הקדחת , זו שהפילה רבים מבני דגניה ומבני תימן אשר התיישבו בעמק , לא פסח גם עליהם. הסוף היה מר לעומת התחלה המתוקה מבחינתם. חלקם עזבו, אחרים התאבדו או נרצחו בדרכים ומי ששרדו ירדו מן ההר והקימו את קיבוץ בית אלפא למרגלות הגלבוע. זהו מקומם של בני העלייה כמאיר יערי, מנהיגה של הקבוצה ודוליק הורוביץ אשר החלו כאן בביתניה את רעיון הסוציאליזם המודרני. מכאן הם אף נפוצו לכל עבר. חוקרים לא מעטים מכנים זאת כ"מגדל בבל" של אותם הימים.

האנדרטה הסמוכה לתחנת הדלק שליד קיבוץ אלומות,שאליה נעלה במסגרת הטיול באזור, מנציחה את מחנה העבודה של חברי תנועת השומר הצעיר. מהאנדרטה יש תצפית נפלאה על עמק הירדן, דרום הכנרת, הגולן והגלעד.

איך מגיעים?
לבאים מהמרכז  נוסעים, בכביש 65 עד לצומת כפר תבור, שם פונים ימינה לכביש 767 בו נוסעים עד צומת אלומות. חונים בתחנת הדלק, עולים למצפור, ומשם ברגל עד לאתר ביתניה. לבאים מאזור טבריה- פונים בצומת כנרת, לכביש 767 , משם עד לצומת אלומות.
