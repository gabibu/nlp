

"ראיתי בעיניי את הברך של גיא חזות והיא הייתה נפוחה". כך אומר לערוץ 7 גורם צבאי בפיקוד המרכז, בהמשך להתנגשות בין הצבא ותושבי ברכה, ביום שישי. תושבי הישוב: דובר צה"ל משקר.

בהודעה הרשמית של צה"ל נטען כי חזות נפגע משער ברזל שסגר עליו אחד המתיישבים. תושבי ברכה גורסים כי המג"ד נתקל באבן ונפל. "השאלה כיצד בדיוק הוא נפגע היא קטנונית. אף אחד לא צריך לדחוף מג"ד" אומר הגורם ומוסיף "הטענה כאילו חזות החליט להתפנות לבית חולים רק כדי ליצור רושם שמתנחלים פגעו בו איננה נכונה. הרופא החליט להפנות אותו בגלל חשש לשבר. לחזות לא היה אינטרס לנפח את האירוע. זו הסיבה שסרב להתראיין לכל אמצעי התקשורת שהגיעו לבית החולים".

הגורם הצבאי טוען כי חזות אינו "מחפש את המתנחלים" וכל מה שביקש היה לאכוף את החוק על הקיצוניים שזרקו את האבנים. "הוא עמד במקרה בדרך שבה נמלט אחד מזורקי האבנים ולכן ניסה לתפוס אותו". לדבריו " אני מסכים עם טענת המתיישבים כי באופן שבו הוצג האירוע בתקשורת היה כדי להכתים אותם. צריך להדגיש שצה"ל לא דיבר על מתיישבי ברכה אלא הקיצוניים שזרקו אבנים ונמלטו לברכה ב', שהיא הגבעה שליד ברכה. יש שוני בין האופן שבו הצבא דיווח על האירוע לבין מה שהתפרסם. אנחנו בשום פנים ואופן לא מדברים על ברכה כמקום שצריך לסמן אותו. האלוף נווה מדבר כל הזמן על הצורך לשמר את הקשר עם ההתיישבות וגם עושה מעשים בכיוון הזה כמו מפגשים עם רבנים. יחד עם זאת יש קבוצה של קיצוניים שעליה צריך לאכוף את החוק ולא נרתע מלהמשיך בכך בעתיד" דברי הגורם הצבאי.

תושבי ברכה: דובר צה"ל משקר
לעומת דברי הגורם בפיקוד המרכז טוענים תושבי הר ברכה כי בידיהם, פרטים של תושבי השכונה ועדי הראיה לאירוע, ותמונות המוכיחות כי חזות מתפרע ומכה, פעיל ובועט, הרבה אחרי "פציעתו", לכאורה.

בהודעת המתיישבים נכתב: "אנו מאשימים כי עלילה זו נרקחה ע"י הצבא, כדי להסיט את דעת הקהל מחומרת התנהגות הצבא והמשטרה, התנהגות אלימה ובלתי חוקית, ואת פציעת שניים מהאזרחים. תוכיח גם העובדה כי כל האזרחים שהצבא עצר, כבר שוחררו, ללא כל אשמה".

לגרסת המתיישבים המורחבת לחץ כאן
