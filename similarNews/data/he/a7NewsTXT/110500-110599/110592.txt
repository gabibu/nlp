

יוזמת שר האוצר, בנימין נתניהו, להפחית מיסים הינה מבורכת ותהווה זרז לצמיחת המשק, להגדלת התעסוקה והגדלת ההשקעות בישראל. כך אומר נשיא התאחדות התעשיינים שרגא ברוש.

עם זאת, טוען ברוש, כי הפחתת מס חברות מ-34% כיום, תוך 7 שנים ל-20% (כפי שפורסם), אינה מספיקה. לדעתו, יש להפחית את מס החברות בקצב מהיר הרבה יותר ולהעמידו תוך 5 שנים (כבר ב-2009) על 20%.

ברוש מציין, כי כבר כיום ישנן מדינות בהן שיעור המס נמוך מ-20% ומגמת הורדת מס חברות בעולם צוברת תאוצה. כך שעד שישראל תגיע ל-20% בוודאי תהיינה מדינות נוספות מתחת לשיעור זה   דבר שיעמיד את ישראל בעמדת נחיתות.

ברוש מעריך, כי קיצור המהלך של הפחתת מס החברות, לא רק שיסייע למניעת בריחתם של עסקים והשקעות מהארץ, אלא יגרום לתוספת השקעות זרות ומקומיות במשק בהיקף של כ-2 מיליארדי דולרים עד 2009 ולתוספת השקעות של עוד כמיליארד דולר בשנה החל משנת 2010 ואילך.

ברוש מעריך, כי מהלך כזה יביא גם לקליטתם של אלפי עובדים בתעשייה ובמגזר העסקי, ובתום מהלך הפחתת מיסי החברות (משנת 2008), תואץ הצמיחה ב-1.5% - 2%.

מניתוח כלכלני התאחדות התעשיינים מתברר, כי באירלנד מגיע מס החברות ל-12.5%; ובלטביה וליטא מגיע מס החברות ל-15% בלבד; במדינות כמו רומניה והונגריה שיעור מס החברות עומד על 16%; בפולין וסלובקיה מגיע שיעור מס החברות ל-19%; ברוסיה ושוויץ עומד כיום מס החברות על 24%.

ברוש מוסיף, כי הרעיון של האוצר להעלות את המס על רווחי הון אינו ראוי וכי אין זה הזמן להעלות מיסים, אלא דווקא להפחיתם.

בנוסף, טוען נשיא התעשיינים יש להנהיג מס הכנסה שלילי לבעלי שכר נמוך. דבר שכפי הנראה לא נמצא כרגע בתוכנית האוצר.

הוא סבור, כי אם יש בעייה של מימון הפחתת המיסים יש, לדעת נשיא התעשיינים, לוותר על הפחתת המע"מ ב-1%, שעלותה לתקציב הינה 2.4 מיליארד שקל לשנה.

אומנם הפחתת המע"מ מעודדת צריכה פרטית, טוען ברוש, אולם במשק קטן כמשק הישראלי, לא יכולה הצריכה הפרטית לשמש מנוע צמיחה מרכזי. רק היצוא יכול לשמש מנוע כזה שיכול להבטיח צמיחה בת קיימא.
(ש)
