

העיתונאי אמנון אברמוביץ' יציג ביום חמישי את השקפתה של המדיה על בתי המשפט. הרצאתו בנושא תתקיים במסגרת כנס שייערך בפקולטה למשפטים באוניברסיטת חיפה ושכותרתו היא: "שופטים בית משפט והחברה הישראלית".

בכנס ישתתפו גם נשיא בית המשפט העליון אהרון ברק ושרת המשפטים ציפי לבני שתשא הרצאת נעילה.

כתבתנו רותי אברהם מוסרת כי הכנס שייפתח ביום חמישי 5 במאי, יימשך יומיים.
במושב הראשון שיעסוק במקורותיו של המשפט הישראלי, יציג השופט יעקב טירקל את שילובו של המשפט העברי בפסיקותיו של בית המשפט העליון. ד"ר רות הלפרין-קדרי תעמוד על מקצת הנושאים של דיני המעמד האישי ומעמד האישה, הקאדי אחמד נאטור יעמוד על עיקרי המשפט האישי המוסלמי ואילו פרופ' רון חריס יציג ניתוח היסטורי משולב.

במושב השני שיעסוק בחינוך ומשפט, יציג נשיא בית המשפט המחוזי בתל-אביב אורי גורן, את השקפתו על בית המשפט כקובע נורמות חינוכיות, פרופ' מוטי שכטר כלכלן ונשיא מכללת תל-חי, יעסוק בתפקידו של בית המשפט בטיפול בהחצנות ("Externalities") שליליות וחיוביות, ד"ר אמנון רייכמן יציג מחקרים משפטיים העוסקים בהשפעת מערכת המשפט על החינוך והשפעת מערכת החינוך על המשפט.
פרופ' גבי סלומון, חתן פרס ישראל לחינוך, יציע מבט משלו על תפקידו של בית המשפט כמחנך וכקובע נורמות תרבותיות בחברה.

במושב השלישי שיעסוק באיזון הרצוי בין צדק ויעילות, יציגו את עמדתם בנושא: המשנה לנשיא (בדימוס), ד"ר שלמה לוין, ראש המכון להשתלמויות שופטים, והשופט אברהם אברהם מבית המשפט המחוזי בנצרת.
פרופ' עלי זלצברגר יציג תיזה מורכבת מתחום תורת המשפט, תורת הכלכלה והבחירה הציבורית ("Public choice"). ד"ר עומרי ידלין יציג את האיזונים המקובלים בספרות ה"משפט והכלכלה".

נשיא ביהמ"ש המחוזי בחיפה מיכה לינדשראוס ישתף את באי הכנס בנסיונו ובדעתו ביחס לקשר שבין בית המשפט והתקשורת, במהלך המושב הרביעי שיעסוק בבית המשפט והתקשורת. כאמור העיתונאי אמנון אברמוביץ יציג את השקפת המדיה על בתי המשפט. השופטת סביונה רוטלוי תעמוד על התהליך המשפטי וזכות הציבור לדעת בנושאים שונים והשופט יצחק עמית - על דרישת פומביות הדיון בתחומים שונים.

ביום שישי יתקיים המושב החמישי שבראשו יעמוד היו"ר ד"ר איסי רוזן צבי. במושב זה ישתפו עורכי דין את השופטים בציפיות עורכי הדין מההליך השיפוטי.
פרופ' דן ביין, עד לא מזמן המשנה לנשיא בית המשפט המחוזי בחיפה, עומד היום בראש משרד עורכי דין בחיפה, יציג נקודת התבוננות כפולה.
כמו ישתתפו עו"ד דן יקיר, מראשי האגודה לזכויות האזרח, עו"ד סוהד דחלה מירושלים ועו"ד אורנה לין מתל-אביב, שיציגו עמדות מנקודות מבט מגזריות.

המושב האחרון יעסוק בתפקידו החברתי של בית המשפט ובסינתזה הנוצרת ממאבקי הכוח בחברה.
סגן נשיא בית משפט השלום בהרצליה, מיכל שריר, תעסוק במושב זה בתרומת השופטים לחברה. פרופ' מני מאונטנר, יציג נדבך חדש במחקריו בתחום זה, ונקודת מבט סוציולוגית על יחסי הגומלין בין משפט לחברה יציג פרופ' עוז אלמוג.

כאמור, יחתמו את הכנס נשיא ביהמ"ש העליון פרופ' אהרן ברק, ושרת המשפטים ציפי לבני בהרצאת נעילה.
