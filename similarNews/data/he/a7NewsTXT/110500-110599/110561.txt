

בתום ישיבה סוערת הצביעה הממשלה בעד הצעתה של שרת החינוך להפוך את מכללת יהודה ושומרון באריאל לאוניברסיטה. במקביל הוחלט להקים אוניברסיטה בגליל, לדרישת שרי מפלגת העבודה.

הממשלה הכריעה היום (ב') להפוך את מכללת יו"ש באריאל לאוניברסיטה, התשיעית במספר במדינה.

השרה לבנת העלתה בפני שרי הממשלה את סוגיית הפיכת המכללה לאוניברסיטה. במהלך הישיבה עוררו שרי מפלגת העבודה פולמוס כשטענו כי מדובר בתרגיל פוליטי זול וכי מגמת הפיכת המכללה לאוניברסיטה היא על מנת ל"צ'פר" את הימין בתקופת ההתנתקות. לעומת דברים אלה טענו שרי הליכוד כי מדובר במדיניותה הרשמית של הממשלה ולא בתרגיל.

בעקבות דרישת שרי העבודה החליטה הממשלה להקים בנוסף גם אוניברסיטה בגליל.

פרופ' דן מאירשטיין נשיא המכללה אומר בראיון לערוץ 7 כי מכללת יו"ש היא המכללה הציבורית הגדולה בישראל ולומדים בה למעלה מ 6 אלפים סטודנטים לתואר ראשון ב 18 מחלקות . למוסד כ 170 חברי סגל בכיר מהם 46 פרופ' ש"רואים במקום זה ביתם האקדמי".

בראיון לערוץ 7 אומר נשיא המכללה פרופסור מאירשטיין מתייחס להחלטת הממשלה הצפויה הבוקר בנוגע להכרה במכללה כאוניברסיטה, כי האוניברסיטה האחרונה שהוכרה ככזו היתה אוניברסיטת בן גוריון בנגב והיא הוכרה כאוניברסיטה בשעה שהיו לה 328 סטודנטים וסגל זניח.

מאירשטיין מציין כי גם אם תאושר הצעתה של שרת החינוך לימור לבנת לאשר למכללה להפוך לאוניברסיטה יהיה צורך לעבור תהליכים אקדמיים כמו אישורה של הועדה לתכנון ותקצוב. הפיכת המכללה לאוניברסיטה תקל לדבריו על גיוס סגל שיש לו ענין בפעילות מחקרית ותקל על קבלת אישור לתארים שני ושלישי למרות שגם לאלו יהיה צורך באישור המל"ג. "לפחות הויכוח אם צריך דבר כזה במכללה ייעלם" הוא אומר.

בהתייחסו לתרומתה של אוניברסיטה לאזור אומר מאירשטיין כי מוסד אקדמי הוא באופן טבעי מוסד הוראתי ארצי שמחנך אנשים ואינו עוסק בפיתוח אזור. יחד עם זאת, כנגזר מקיומו באזור, הוא מושך עובדים, מורים ותלמידים. "באריאל ובסביבתה מתגוררים לפחות כ 3 אלפים סטודנטים, ובכל שבוע מגיעים לאריאל כ 8 אלפים תלמידים. המוסד מעסיק כאלף עובדים שחלקם גרים בסביבה", אומר פרופ' מאירשטיין.
