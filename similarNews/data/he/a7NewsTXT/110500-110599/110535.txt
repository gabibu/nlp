

אתמול אחרי הצהרים התקיים בבית הנשיא בירושלים טקס מינוי נגיד בנק ישראל החדש, הפרופסור סטנלי פישר. "על בנק ישראל להתמקד גם בנושאים חברתיים באמצעות תמיכה באוכלוסיות שאינן במעגל התעסוקה", אמר בנאומו.

הפרופסור סטנלי פישר יכנס היום (ב') באופן רשמי לתפקידו כנגיד ה-8 של בנק ישראל. את יומו הראשון בבנק פתח פישר בהרמת כוסית עם עובדי הבנק, משם פנה לפגישות ראשונות עם בכירי הבנק.

טקס מינויו של פישר לתפקיד נערך אתמול (א') אחר הצהרים בבית הנשיא בירושלים בנוכחות נשיא המדינה משה קצב, ראש הממשלה אריאל שרון, שר האוצר בנימין נתניהו, נשיא בית המשפט העליון, נציגי סגל א', אנשי אקדמיה, חברי ועדת הכספים של הכנסת, נגידי בנק ישראל לשעבר, חברי המועצה מייעצת של בנק ישראל, ראשי הבנקים ועוד.

פישר, שעלה לארץ וקיבל היום תעודת זהות ישראלית, אמר בנאומו שהיה על טהרת השפה העברית כי בפני המשק הישראלי ניצבים אתגרים חשובים הן בתחום הכלכלי והן בתחום החברתי והוסיף ש"בנק ישראל צריך להתמקד גם בנושאים חברתיים באמצעות תמיכה באוכלוסיות שאינן במעגל התעסוקה כגון קשישים, מעוטי יכולת ונכים אך בד בבד לעודד אוכלוסיות היכולות להצטרף למעגל העבודה".
פישר ציין בנאומו כי תהליך השלום מהווה נדבך משמעותי למיצוי הפוטנציאל הכלכלי של המשק. "השלום אמנם אינו קשור למדיניות הכלכלית, אך השלכתו על הצמיחה משמעותית ביותר", טען.

בסיום נאומו גילה פרופסור פישר שמאז ומתמיד היה קשור לגורלה של מדינת ישראל. הוא סיפר שבימי מלחמת קדש הופסקו הלימודים בבית הספר בו למד בארצות הברית על מנת לשמוע דיווחים מארץ ישראל בקול ישראל. "לא דמיינתי שבעוד חמישים שנים אעמוד בראש אחד המוסדות החשובים במדינת ישראל", אמר.

הנשיא קצב: אין ודאות שצמיחה כלכלית מצמצמת העוני
נשיא המדינה, משה קצב, פנה אל הנגיד הנכנס ואמר שבפניו משימה קשה של שמירה על הישגים והמשך הנהגת בנק ישראל למשימות נוספות ובהם חיזוק מעמדה של ישראל בכלכלה הגלובלית, שמירה על חוסנה של המערכת הפיננסית בפני זעזועים, המשך המעורבות של בנק ישראל בנושאים חברתיים ובמיוחד התוויית מסלול של צמיחה שתיטיב גם עם אלה שאין להם.

עוד אמר הנשיא כי בנק ישראל מציין במחקרו כי יש קשר בין יציבות חברתית לבין צמיחה כלכלית וכי "אין שום ודאות שצמיחה כלכלית מבטיחה צמצום העוני. תיתכן צמיחה כלכלית מבלי שהעוני מצטמצם. לנוכח מימדי העוני והחרפתו הכרחי לטפל בו כבר עתה ולא להמתין להתבססותה של הצמיחה הכלכלית. עלינו לעשות מאמץ כדי לבלום ב- 2005 את הגידול בעוני ולגבש תכנית שנת 2006 לצמצום העוני".
