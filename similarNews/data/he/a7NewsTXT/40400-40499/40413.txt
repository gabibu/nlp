

בית המשפט המחוזי בירושלים קיבל את ערעור הפרקליטות והחמיר בעונשם של ארבעה שוטרים שהורשעו בכך שהכו עציר פלשתיני בתחילת המלחמה הנוכחית, עצור שהיה קשור ללינץ' שהיה ברמאללה, ואשר בו נרצחו שני חיילי מילואים ישראלים ימים אחדים קודם לכן.

השופטים מוסיה ארד, מרים נאור ובועז אוקון קבעו כי המעשים חמורים וגזרו שני חודשי עבודות שירות על נחום לוי ועל מנשה יובל. על השוטר אברס סיסאי הטילו עונש של שלושה חודשי עבודות שירות, ועל קצין משטרה אריק ידיד הטילו עונש של ארבעה חודשי עבודות שירות.

אחותו של אריק ידיד אמרה לערוץ 7 כי : "יש לציין שאחי לא הכה את העציר. הכל קרה מכיוון שהוא התנגד למעצר ולחיפוש". לטענת המשפחה, אריק ידיד קיבל את ההחמרה בעונש אך ורק מכיוון שהמערכת המשפטית נתונה בידי השמאל. "אנחנו כבר שנתיים במשפט, ואני חושבת שלא היה צריך להחמיר אתם בעונש. יש לזכור שמדובר במחבל ששיך לחמאס! העונש הזה יפריע לאחי בהמשך הקריירה הצבאית. זה לא ייתכן שייקחו את החיילים והשוטרים שמשרתים את המדינה ויהפכו אותם לקורבנות. אחי היה מצטיין. הוא אפילו נפצע באירועי פתיחת המנהרה. הם נהגו בהתאם לנהלים. העונש הוחמר רק כי בבית המשפט ישבו שלושה אנשים השייכים לשמאל. בגלל זה הכל קורה", היא אמרה.
