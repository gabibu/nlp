

כנס בנושא "יהודי אלג'יריה - זהות ומורשת", לציון 40 שנה להגירה מאלג'יריה ולעלייה לישראל, התקיים אתמול באוניברסיטת בר אילן.

לקראת הרצאתו בנושא "יהודי צרפת כיום - תמונת מצב". אמר פרופ' אלי בר- נביא מאוניברסיטת תל אביב: "בצרפת נמצאת הקהילה היהודית השנייה בגודלה בעולם, כחצי מיליון יהודים, אך סכנת ההתבוללות בקהילה זו, כמו בשאר מדינות העולם המערבי, ממשית וקיימת. החשש הוא שבתוך דורות מעטים יישארו מהקהילה היהודית שם שרידים בלבד".

ממחקר שערך ד"ר אריק כהן מבית הספר לחינוך באוניברסיטת בר אילן עולה כי אחוז נישואי התערובת בשנים האחרונות עומד על 40 אחוז בגילאי 18- 29 , נתונים המצביעים על עלייה ניכרת בנישואי התערובת.

בעקבות מחקר זה סבור בר נביא כי כדי להציל את הקהילה היהודית יש להנהיג זהות כפולה ליהודים החיים בתפוצות: לאפשר להם לקבל אזרחות ישראלית בעודם חיים במדינתם ולא לעקרם מהשורש.

"בקרב אנשי הקהילה היהודית יש להגביר את התודעה הציונית, והדבר החשוב ביותר שיש לעשות הוא ללמד את בני הקהילה עברית. מהלכים אלה יבנו גשר בין הקהילה בצרפת בפרט ובעולם המערבי בכלל לבין ישראל".

במחקרו מתייחס כהן למצב היהודים בצרפת ומגלה כי בחמש השנים האחרונות 21 אחוז מהיהודים מעידים שהיו קורבן לאירוע אנטישמי.

בהרצאתו נתן בר נביא תמונת מצב עדכנית על קהילת יהודי צרפת, על הלכי הרוח, על מיקומה של היהדות במערכת הפוליטית הצרפתית, על הרבדים הפוליטיים של היהדות הצרפתית, על היחסים עם מדינת ישראל ועוד.

עוד נשאו דברים בכנס פרופ' אילן גרילסהיימר מאוניברסיטת בר אילן, ד"ר דוד כהן מ"יד טבנקין", ד"ר דניס שרביט מאוניברסיטת תל אביב, אמיל פארו   ראש משלחת יהודי פרובנס ומרסיי ועוד.

הכנס נערך בחסות המרכז העולמי לזהות יהודית והמרכז לחברה, תרבות וחינוך במורשת יהדות ספרד, על שם דהאן.
