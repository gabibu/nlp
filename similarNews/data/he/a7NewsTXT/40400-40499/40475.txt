

יו"ר ארגון המהנדסים והאדריכלים העצמאיים, האדריכל אריה שילה, אומר בפנייה לראשי המפלגות המתמודדים לכנסת ה- 16 כי "ההתייחסות לתכנון הלאומי תוך התעלמות מאיכות התכנון ומבט לטווח ארוך משקפת ראיה צרה ומקרינה חשיבה של ישיבה זמנית, ולא הכרה באחיזתנו לתמיד בארץ זו".

האדריכל שילה מוסיף ומציין כי חוק התכנון והבניה ותקנותיו הינם מיושנים, ויוצרים מבוך בלתי אפשרי בהליכי התכנון והרישוי, סרבול מנהלי ובזבוז זמן.

לדבריו, מן הראוי שהמפלגות יזמו בכנסת הבאה שינוי מקיף בחוק ובתקנות, ויפעלו להעברת סמכויות ואחריות גם למתכננים.

ארגון המהנדסים והאדריכלים העצמאיים, קורא לכל ראשי המפלגות לכלול במצע מפלגתם נושאים אלה, תוך הדגשה, כי על המדינה להכין מאגר תכנון פרוייקטים בתחום עבודות תשתיות ובינוי. מאגר כזה הוא חיוני לקראת יציאה מהירה מהמיתון, שבו שרוי המשק בכלל וענף הבנייה והתשתית בפרט.

ארגון האדריכלים והמהנדסים העצמאיים, מתריע מפני מסירת עבודות תכנון למתכננים על סמך שכר טרחה נמוך שאין לו בסיס כלכלי. לדבריהם גורם הדבר לירידה באיכות התכנון עד כדי סיכון נפשות ואובדן האמון ההכרחי בין המזמין למתכננים.

הארגון חוזר ומזהיר מפני מסירת עבודות תכנון למשרדי תכנון בחו"ל, דבר שהסב בעבר נזקים כבדים למדינה, והאיץ את האבטלה בקרב מהנדסים ואדריכלים צעירים ועולים חדשים.
