

יו"ר ועדת הבחירות המרכזית, השופט מישאל חשין, אסר היום על תנועת "אהבת ישראל" להפיץ במערכת הבחירות לכנסת קמיע מקרטון עליו תמונתו של המקובל הרב יצחק כדורי.

מזכ"ל מפלגת העבודה, ח"כ אופיר פינס,ביקש למנוע את הפצת הקמיע וטען כי התנועה החדשה "אהבת ישראל", שהקים יוסי כדורי, נכדו של הרב כדורי, מפיצה את תמונת המקובל עם כיתוב "סגולה לשמירה" בתוספת תיבות מיסתורין ומיסטיקה. לטענת פינס מדובר בקמיע, שהפצתו במערכת הבחירות אסורה על-פי החוק.

מנגד, טענו "אהבת ישראל" בדיון, כי הם טרם הפיצו את הקמיע וכי האיסור בחוק הבחירות שם דגש על השידול להצביע בדרך של חלוקת הקמיע, וזהו נושא שלא הוכח.

השופט חשין דחה את שתי הטענות וקבע, כי פיסת הקרטון היא אכן קמיע, באמצעותה משדלת תנועת "אהבת ישראל" את הציבור להצביע למענה. "משהוכח כך, ומשלא נמצא לי כל טעם טוב וראוי להחליט אחרת, או להמנע מהחלטה, סבורני שחובה היא המוטלת עלי למנוע את המשך הפצתו של הקמיע בו מדובר או כל קמיע מכל סוג שהוא", קבע השופט חשין.

לאחר קביעת השופט יאלצו מפלגות ש"ס ואהבת ישראל לנסות ולהיבחר גם בלי הקמעות.
