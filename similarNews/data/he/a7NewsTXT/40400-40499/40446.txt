

עד עתה לא החלה הועדה שאמורה לחקור את אירועי ה 11 בספטמבר בפעילותה.

ביום שישי התפטר שר החוץ לשעבר של ארה"ב הנרי קיסינג'ר מראשות הועדה. הוא נימק את התפטרותו בכך שהדבר עלול להוות ניגוד אינטרסים עם פעילותו המקצועית. "המחלוקת עשויה לפגוע בחברת הייעוץ שהקמתי", כתב במכתב ששיגר לנשיא בוש. "על כן הגעתי למסקנה שאינני יכול לקבל על עצמי את האחריות שהטלת עלי", הוסיף קיסינג'ר בן ה-79.

כדי לכהן בועדה נדרש קיסינג'ר לחשוף את כל הגורמים להם נותנת חברתו שירות כדי למנוע ניגוד אינטרסים. פירוש הדבר היה שהוא היה חייב לחשוף גופים וגורמים כולל ממשלות זרות, להם נתן ייעוץ.

למרות שהנשיא בוש שמינה את קיסינג'ר לתפקידו עמד לצידו בסירובו למסור את המידע, המשיך המשיך הסנט לעמוד על דרישתו ולבסוף קיסינג'ר החליט להתפטר.

קדם לקיסינג'ר הסנטור ג'ורג' מיטשל ממיין שגם הוא התפטר מהתפקיד בשל אותן סיבות הנובעות מהיותו בעל חברת ייעוץ משפטי.

קיסינג'ר טען כי התפטרותו נבעה מהחשש כי תהליך מסירת המידע אותו הוא נדרש למסור ייקח זמן רב והדבר ייעכב את פעילותה של הועדה.

בחירתו של קיסינג'ר עוררה מחלוקת נוספת על רקע עברו ומעורבותו כקובע מדיניות בתקופת מלחמתה של אמריקה בווייטנאם וההפצצות שביצעה בקמבודיה. בסרט תיעודי שהופץ באחרונה אף נטען כי קיסינג'ר הוא פושע מלחמה.

ממשל בוש התנגד תחילה להקמת ועדת חקירה, בטענה שחקירה מטעם הקונגרס תוכל לשמור
טוב יותר על סודות הקשורים לביטחון הלאומי. אולם, בני המשפחות של קורבנות הפיגועים ניהלו מסע ציבורי ואילצו את הנשיא בוש לסגת מעמדותיו.

הוא מינה ב-27 בנובמבר את קיסינג'ר, אך נאלץ כאמור לקבל את התפטרותו. בוש הביע את צערו על כך בהודעה. "ועדה שבראשותו היתה יכולה לספק לנו את המידע והניתוחים הדרושים על מנת להבין טוב יותר את השיטות של אויבנו ואת מהות הסכנות האורבות לנו", כתב בוש.

בני משפחותיהם של קורבנות הפיגועים וחברי קונגרס דמוקרטיים תהו אם הממשל אכן מעונין להגיע לשורשם של אירועי ה 11 בספטמבר. לדבריהם נראה כי הממשל נוקט בטקטיקות של השהייה משום שהמימצאים צפויים להמסר בתקופה שבה יתחיל מסע הבחירות לנשיא חדש.
