

מיום שני הקרוב יידרשו כל הגברים מגיל 16 ומעלה המתגוררים בארה"ב ומוצאם מאירן, עירק, לוב, סודן וסוריה למסור לממשלה טביעת אצבעות, תצלומים ומידע אישי נוסף. מי שלא ימסור את הדרוש צפוי לגירוש. כך הודיעו השלטונות האמריקניים.

מיום שני הקרוב יידרשו כל הגברים מגיל 16 ומעלה המתגוררים בארה"ב ומוצאם מאירן, עירק, לוב, סודן וסוריה למסור לממשלה טביעת אצבעות, תצלומים ומידע אישי נוסף. מי שלא ימסור את הדרוש צפוי לגירוש. כך הודיעו השלטונות האמריקניים.

צעד זה הוא אחד מהצעדים עליהם הכריז בחודש שעבר שר המשפטים האמריקני ג'ון אשקרופט במסגרת הצעדים של אמריקה לשיפור המעקב אחרי נתינים זרים בשטחה.

עד ה 10 בינואר יידרשו נתיניהן של עוד 13 מדינות לנקוט בצעד זהה. בין היתר יידרשו נתיניהן של אפגניסטן, אלג'יריה, בחריין, אריתריאה, לבנון, מרוקו, צפון קוריאה, עומאן, קאטר, סומליה, טוניסיה, איחוד האמירויות ותימן, לבצע זאת.

מעתה גברים ממדינות אלה יידרשו להציג דרכון בר-תוקף בבואם לארה"ב וכן מידע על זהותם, עיסוקם ולימודיהם. חובה זו אינה נוגעת לתושבי קבע, למקבלי מקלט מדיני, וכן לדיפלומטים ולבני פמליותיהם.

החשש מפני המוסלמים שבארצם אינו נחלתם של האמריקנים בלבד. משטרת גרמניה פשטה על מסגדים בערים פרייבורג, מנהיים ושטוטגארט בתום תפילות יום השישי. נעצרו כ 20 מוסלמים.

שר הפנים של מדינת המחוז באדן-וורטמברג, תומאס שויבל אמר בהסבירו את פעילות המשטרה כי "יש סיבה טובה להאמין שמקומות מפגש איסלמיים מסוימים משמשים מקום מקלט בו ניתן
להשיג מסמכים מזויפים". הוא הוסיף כי השלטונות חושדים כי "השימוש במסמכי זיהוי מזויפים אפשרו להסתיר נסיעות לתימן, סודאן, פקיסטן או אפגניסטן".

נוסף לצעדי ההגנה שנוקטת ארה"ב כלפי אזרחיה, היא ממשיכה להערך לקראת המלחמה עם עירק.
ה"ניו יורק טיימס" מדווח כי משרד ההגנה האמריקני הורה לצי ולחיל הים לשלוח הודעות גיוס לכ -27 אלף חיילים של המשמר הלאומי ואנשי מילואים. העתון מציין כי גיוס זה הוא סימן לאפשרות של מלחמה נגד עירק.

מקורות בפנטגון ציינו כי במידה ושר ההגנה דונלד רמספלד יאשר גיוס רשמי, הוא לא יצא לפועל עד ה-1 בינואר.

לפי פרסומי ה"טיימס" הלונדוני גם בבריטניה החלו להערך לקראת מלחמה אפשרית. על פי העיתון, שירותי הביון של בריטניה וארה"ב בחנו כבר את הדו"ח שמסרה בגדאד לאו"ם, והם סבורים כי חסר בו מידע.

פקיד בכיר במשרד החוץ הבריטי סיפר לכתב "טיימס", כי חלק מהמידע הכלול בדוח של שירותי הביון הבריטיים על הנשק להשמדה המונית של המשטר העיראקי, שהופץ בספטמבר, לא נכלל בדו"ח של בגדאד.

העיתון ציין, כי ממשלת לונדון תמסור הודעה בנושא עיראק לפני חג המולד, ובכך רמז על כך שבריטניה נכונה להצטרף לארה"ב במלחמה נוספת נגד סדאם חוסיין.

עיראק מצידה ממשיכה להפנות את הזרקורים דוקא אל ישראל.

בשבת טענה עירק כי ארה"ב וישראל מתכננות להרוס אותה, ומסתירות את כוונותיהן מאחורי 'מסך עשן' של האשמות על נשק להשמדה המונית "אל לאומה הערבית ללכת שולל אחר הטענות הכוזבות שמשמיעות אמריקה והאימפריאליזם הציוני, לפיהן הם מתכוונים לתקוף את עיראק כדי לחסל נשק להשמדה המונית שברשותה", אמר סגן ראש ממשלת עיראק טארק עזיז.

בנאומו השמיע עזיז גם איומים כלפי המדינות הערביות "שום מדינה ערבית לא תוכל להימלט מהסכנה הנשקפת. אם ארה"ב וישראל ישיגו את יעדיהם הנפשעים בעיראק ובפלשתין, הן יתייחסו אל כל הערבים כאל עבדים" דברי עזיז.
