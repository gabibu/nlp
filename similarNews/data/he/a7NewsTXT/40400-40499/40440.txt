

בישראל הובעה קורת-רוח רבה מהחלטת מועצת הביטחון מיום שישי, לגנות את הפיגוע נגד ישראלים בקניה. ישראל רואה בכך הישג במאבקה בטרור.

זו הפעם הראשונה שמועצת הבטחון מגנה פיגוע טרור נגד ישראלים, מבלי שתהיה גם התייחסות בהודעת הגינוי לטענות של ערביי הרש"פ.

סמנכ"ל אירגונים בינלאומיים במשרד החוץ, מרדכי ידיד, אמר כי זו "החלטה תקדימית שיכולה לסייע בהמשך המאבק הבינלאומי נגד הטרור". הוא הוסיף, כי החלטה זו לא יכולה היתה להתקבל לפני ה-11בספטמבר, והיא התקבלה בשל הלחץ האמריקני שהופעל על חברות מועצת הבטחון.

לישראל היה חלק נכבד בפעילות מאחורי הקלעים לקידום ההחלטה.
בימים אלה פועלת ישראל לצד מדינות נוספות גם באירגונים בינלאומיים אחרים כמו אירגון התיירות העולמי ואירגון התעופה העולמי, כדי שגם אירגונים אלה יגנו את הפיגועים שהיו בקניה.

נוסח החלטה דומה לקודמות שנתקבלו לאחר הפיגועים העקובים מדם בבאלי ובמוסקווה. אלא, שלא כמו בהחלטות הקודמות, המועצה בחרה הפעם להביעה את תנחומים לעם ולממשלות בקניה ובישראל.

כאמור ההחלטה על הגינוי התקבלה ברוב של 14 קולות ורק סוריה התנגדה.

שגריר סוריה מיכאיל ווהאבה נימק את התנגדות ארצו לנוסח ההחלטה בטענה כי סוריה "אינה יכולה להסכים לאזכורה של ישראל מספר פעמים בהחלטה, באופן שאינו תואם את נוסח שתי ההחלטות שנתקבלו בנוגע לפיגועים בבאלי ובמוסקווה. 'ישראל עצמה מבצעת מידי יום פשעים נגד האנושות בשטחים הכבושים'", טען.

שגריר ארה"ב ג'ון נגרופונטה אמר, כי "ההצבעה 14 נגד 1 מדברת בעד עצמה". לדבריו "ברור מעבר לכל ספק שמטרת הפיגועים היתה לפגוע באזרחים ישראלים, ו-13 חברות אחרות במועצה פעלו על פי הנחה זו".

שגריר ישראל אהרון יעקב הודה לחברות המועצה על שגינו את הפיגועים שהביאו לרצח אזרחים קנייתים וישראלים. "אני מצטער על השגותיה של סוריה. היה ברור שהפיגועים כוונו נגד ישראלים וחברת תעופה ישראלית. על כן מועצת הביטחון הדגישה עובדה זו בהחלטה", הוסיף יעקב.
