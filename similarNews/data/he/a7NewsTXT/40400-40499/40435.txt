

דובר צה"ל מפרסם כי בתקופה האחרונה מתברר הקשר הישיר בין הסרת עוצר בערים ערביות ביש"ע לבין ביצוע פיגועים. הימצאות כוח צה"ל בערים ערביות תוך כדי הטלת עוצר והמשך הפעילות נגד הטרור מונעים את יציאת המחבלים המתאבדים לביצוע פיגועי תופת בישראל הקטנה, קובע הדובר.

דובר צה"ל מפרסם כי בתקופה האחרונה הולך ומתבהר הקשר הישיר בין הסרת עוצר בערים ערביות ביש"ע לבין ביצוע פיגועים.

הימצאות כוח צה"ל בערים ערביות תוך כדי הטלת עוצר והמשך הפעילות נגד הטרור מונעים את יציאת המחבלים המתאבדים לביצוע פיגועי תופת רצחניים בישראל הקטנה, קובע הדובר.

ע"פ נתונים מוסיף הדובר, המחבלים מבצעים את פיגועי הטרור זמן קצר לאחר שמסיר כוח צה"ל את העוצר מעל העיר.

למשל אומר דובר צה"ל יציאתו מטול כרם של סרחאן סרחאן המחבל שרצח חמישה אזרחים ישראליים בקיבוץ מצר ב- 10 בנובמבר, התבצעה בזמן שהוסר העוצר מעל העיר טול כרם. גם חאלד סוואלחה מחבל פתח' שפוצץ את עצמו ב 4 בנובמבר בקניון "הערים" בכפר סבא, ניצל את השעות שבהן הוסר העוצר בשכם כדי לצאת מהעיר למקום הפיגוע.
מחבל נוסף שניצל את השעות בהן הוסר העוצר הוא מחבל חמאס שפוצץ את עצמו ב 27 באוקטובר בתחנת הדלק באריאל. מהפיצוץ נהרגו 3 חיילים ונפצעו 17 . המחבל ניצל את ההפוגות בעוצר בין שש בבוקר לשש בערב כדי לצאת לפיגוע.

צה"ל המשיך במעצר מבוקשים ברחבי יו"ש. בסוף השבוע הרגו מסתערבים של משמר הגבול את סגן ראש הזרוע הצבאית של החמאס בטול כרם טארק עבד-ראבו. קודם לכן נהרג בכיר חמאס נוסף באזור בית לחם.

בפעולה אמש במחנה הפליטים נור א-שאמס ליד טול כרם הסגיר עצמו לידי הכוחות מוחמד וואליד, מבוקש של החמאס. גורמים בטחוניים מסרו כי בכך מנעו את יציאתם של מחבלים מתאבדים לישראל בימים הקרובים. בכפר קרוואת בני-זית שמצפון לרמאללה עצרו כוחותינו את יוסוף ערר מחבל חמאס שעמד לצאת לפיגוע התאבדות. כמו כן נעצר ראש התנזים באוניברסיטת ביר זית האני סלאח ברגותי.

בעתון "הארץ" התפרסם כי הפתח' איבד את שלטונו על ארגון גדודי חללי אל אקצה ומי ששולט בארגון זה היא אירן.

לפי הפרסום איראן העמיקה באחרונה את השפעתה על המתרחש ברש"פ ויצרה קשר ישיר, כולל העברת הוראות מפורשות לביצוע פיגועים ישירות אל הגדודים. ההנחיות מגיעות מאנשי משמרות המהפכה האיראניים בלבנון, דרך חיזבאללה וגורמים בפתח' בלבנון, אל מחבלי תנזים - ובראשם מחבלי התנזים בשכם.

מי שריכז בידיו את הקשר עם האירניים הוא מאג'ד אל-מסרי, ראש פתח'- תנזים בשומרון שנעצר לפני כמה שבועות בשכם בידי כוח צנחנים.
מסרי קיים קשרים ענפים עם איראן ולבנון. אך לא רק הוא גם מחבלי פתח' נוספים מקיימים קשר עם אירן ביניהם חוסאם חאדר ממחנה הפליטים בלאטה.

במאמר נאמר עוד כי גם אם הרש"פ נעזרת באירן, כמו בפרשיית הברחת אוניית הנשק "קארין איי", הרי שהקשר הישיר המתקיים בין גדודי אל אקצה לבין אירן מדאיג את בכיריה. חלק מהם אף השמיע את "דאגתו" על כך: "איבדנו את השליטה על ה'גדודים'. איראן מנהלת אותם במקומנו".

המודיעין הישראלי ציין לאחרונה כי בפתח' ניכרת בתקופה האחרונה מגמה של הקצנה דתית. אחד מהמאפיינים לכך הוא "צוואותיהם" המוקלטות בוידאו של מחבלי פתח' היוצאים לפיגועי התאבדות, בהן מופיעים מוטיביים איסלמיים.

"קושי" נוסף עימו "מתמודד" הפתח' הוא תופעת "עריקת" מבוקשים מהפתח' לארגוני המחבלים כמו הג'יהאד. בפתח' "מסבירים" זאת בתשתית הכספית המשופרת של ארגונים אלו המסוגלים לדאוג כלכלית למחבלים ולבני משפחותיהם.

בכתבה ב"הארץ" צויין עוד כי ברצועת עזה פועל פלג של מחבלי הפתח' תנזים הקרוי "הועדות העממיות", שבראשם עומד המבוקש ג'מאל אבו-סמהדנה. פלג זה שבקרבו השתלבו גם מחבלים מהחמאס מתכנן מתקפות ופיגועים בהתאם להוראות שמקבל מארגון אל קעאידה הפועל מלבנון.
