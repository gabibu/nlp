

יו"ר ועדת הבחירות המרכזית, השופט מישאל חשין, אסר היום על תנועת "אהבת ישראל" להפיץ במערכת הבחירות לכנסת קמיע מקרטון עליו תמונתו של המקובל הרב יצחק כדורי.

את הבקשה לאסור את הפצת הקמיע הגיש מזכ"ל מפלגת העבודה, ח"כ אופיר פינס, שטען כי התנועה החדשה "אהבת ישראל", שהקים יוסי כדורי, נכדו של הרב כדורי, מפיצה את תמונת המקובל עם כיתוב "סגולה לשמירה" בתוספת תיבות מיסתורין ומיסטיקה. לטענת פינס מדובר בקמיע, שהפצתו במערכת הבחירות אסורה על-פי החוק.

כתב עתי"ם מציין, כי בהחלטתו הדגיש השופט, כי הוא אוסר הן על הפצת הקמיע המדובר והן על הפצת כל קמיע אחר מכל סוג או מין שהם.


