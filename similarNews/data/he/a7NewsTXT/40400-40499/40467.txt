

עו"ד יורם שפטל מאשים היום את היועץ המשפטי רובינשטיין ואת פרקליטת המדינה עדנה ארבל בנסיון להשפיע על תוצאות הבחירות והגדיר אותם שחקנים ראשיים בשדה הפוליטי.

עו"ד יורם שפטל מאשים היום את היועץ המשפטי לממשלה ופרקליטת המדינה עדנה ארבל בנסיון להשפיע על תוצאות הבחירות והגדיר אותם שחקנים ראשיים בשדה הפוליטי. מצד אחד, אומר עו"ד שפטל, מזדרז רובינשטיין להורות על פתיחת חקירה על אי סדרים בבחירות בליכוד ולעומת זאת מתחמק היועץ מלחקור את ראשי מפלגת העבודה על דברים פי כמה יותר חמורים. הדברים נאמרו בראיון עם עמנואל שילה ביומן החדשות בערוץ 7.

עמנואל שילה:אנחנו שומעים שיועץ המשפטי לממשלה הורה לחקור חשש לזיופים או לשוחד בעניין הרכבת רשימת הליכוד לכנסת, ואתה אומר שיש כאן משהו שמעורר תהייה?

עו"ד שפטל:זה ממש לשון המעטה שבהמעטה איך שניסחת את זה. בבחירות לראשות הממשלה ולכנסת בשנת 99' היו תופעות שדווחו במהלך הבחירות על הפקרות בכל הנוגע לגיוס כספים בניגוד לחוק בסדר גודל של מיליוני שקלים. רה"מ דאז, אהוד ברק, נתן הוראה למטה הבחירות שלו לדאוג לכך שלא יראה אפילו שלט אחד של הליכוד מביתו בכוכב יאיר עד תל אביב. כמעט לא היה מקום שבו הליכוד הצליח לתלות שלטים כי חבורות של בריונים היו מסתערים על השלטים האלה וקורעים אותם במקום וכך ברק היה יכול לנסוע בשקט מכוכב יאיר עד תל אביב מבלי לראות שלט אחד של נתניהו או של הליכוד. וכל זה נעשה כמובן בריש גלי ולאור היום. פעם אחת ראש מטה הבחירות של מפלגת העבודה טל זילברשטיין נמלט תוך כדי זה שהגיעו לשם כתבים מהתרחיש הזה של קריעת שלטים.

היו פניות אין ספור ליועץ המשפטי רובינשטיין ולפרקליטת המדינה ארבל לפתוח בחקירה, אולם הם עמדו על הרגלים האחוריות ולא עשו את זה - רק לאחר שמבקר מדינה הגיש דו"ח קטלני על מעשה הפקרות בסדר גודל של מיליונים על גבי מיליונים של שקלים. רק אז שזה היה כבר לא רלוונטי מבחינה מסוימת הואילו בטובם ארבל ורובינשטיין להורות על פתיחת חקירה.

שילה:אתה מדבר על פרשת העמותות שעד היום לא החליטו אם להגיש כתבי אישום נגד החשודים בפרשה?

עו"ד שפטל:בוודאי, יש להם זמן! מה אתה רוצה שעכשיו יחליטו לפני הבחירות של 2003 דבר שחוקרים אותו משנת 1999? זה מהר מדי!

שילה:דרך אגב, היום אחד החשודים המרכזיים בפרשה, יצחק הרצוג, מועמד ברשימת "העבודה" לכנסת.

עו"ד שפטל:בוודאי. וכמובן הוא שמר על זכות השתיקה! זה פשוט מצמרר כי הם איבדו אפילו את תחושת הבושה. זה כמו אדם שמטיל את מימיו לתוך הבריכה, לא מתוך המים, אלא עומד על המקפצה לעיני כל ומטיל את מימיו.

זה בדיוק מה שרובינשטיין וארבל עושים. הם עושים את זה באופן גלוי. כשמדובר בשחיתויות ומעשי הפקרות של השמאל, הם עומדים על הרגליים האחוריות כדי לא לחקור. כאשר מדובר בשביב הכי קטן של אפשרות לפתוח בחקירה אצל הליכוד או אצל מפלגה אחרת של המחנה הלאומי הם מיד קופצים בראש המחנה ומורים על פתיחת חקירה. וכתבלב החצר שלהם משה נוסבוים כבר יודע להדליף מיד מיאח"ה (היחידה לחקירות הונאה) עוד לפני שהתחילו לבדוק שמדובר רק בשלב של פתיחת המכסה של תיבת פנדורה ולפנינו חקירה מסועפת עם עשרות נחקרים וכולי וכולי.

שילה:האם אתה מבין את זה? אתה אומר שיש כאן מניעים פוליטיים. מה רובינשטיין רוצה לדאוג שמפלגת העבודה תנצח בבחירות הללו?

עו"ד שפטל:אני לא יודע על המניע המדויק הכזה או אחר. אבל הדברים מדברים בעד בעצמם. אי אפשר להתנהג כך אלא אם כן אתה נותן להטייה הפוליטית שלך לשלוט באופן בלעדי, ואני מדגיש בלעדי, על ההחלטות שלך. הרי העובדות גלויות לעיני כולנו! אנחנו רואים מצד אחד ב-99' עמידה על הרגלים האחוריות כדי לא לפתוח בחקירה. כאן בדיוק ההיפך. אגב היו זיופים והפקרות בקניית קולות של אלפים בעדה הדרוזית גם בבחירות לראשות מפלגת העבודה בין בורג לבן אליעזר. האם שמעת על תוצאות החקירה עד היום? האם בכלל נפתחה חקירה? הכל נעשה כדי לא לפתוח בחקירה.

שילה:גם בשנת 99' בנושא של אדיסו מסאלה וסופה לנדבר היו אי סדרים.

עו"ד שפטל:נכון, שמה זה היה ממש שערוריה. שהרי שעתיים שלוש לפני סוף הספירה הוא הוליך במאות או אלפי קולות ופתאום באופן לא ברור לחלוטין התהפכה הקערה לגמרי ולנדבר ניצחה. לא רק שבזמנו לא נפתחה חקירה אלא גם לא לאחר מכן. עד היום לא נפתחה חקירה ולעולם לא תיפתח חקירה בנושא הזה. בקיצור היחידה לחקירות הונאה הזאת, בגיבוי ארבל ורובינשטיין, הם שחקנים הפוליטיים הראשיים במדינת ישראל.

שילה:במקרה של היום, עם הליכוד, ההוראה לפתוח בחקירה יצא מלמעלה, לא?

עו"ד שפטל:בוודאי! אני לא מטיל את ההאשמה רק על המשטרה. האשמים הראשיים כאן הם האדונים ארבל ורובינשטיין שאפילו לא מנסים להסתיר את הסתירות בין הפעולות שלהם ואי מילוי חובתם לחקור דברים פי כמה יותר חמורים עצל מפלגת העבודה. מדובר בהיקף של אלפי אנשים ומיליוני שקלים אצל מפלגת העבודה ולעומת זאת אצל הליכוד מדובר בתופעות שהן יחסית זניחות של כמה חברי מרכז שביקשו הוצאות או כספים כאלה או אחרים. אגב צריכים לגנות גם את הדברים האלו בכל פה.

אבל ההתלהבות לחקור את זה והעמידה על הרגלים האחוריות שלא לחקור אצל מפלגת העבודה תופעות חמורות פי כמה וכמה היא הנותנת שרובינשטיין וארבל הם שחקנים ראשיים בשדה הפוליטי במדינת ישראל כדי להשפיע על תוצאות הבחירות. גם ב-99' גם ב2001 וגם ב-2003.
