

האיחוד האירופי פרסם בהודעת הסיכום של ועידת האיחוד בקופנהגן גינוי "חריף" ביותר לפיגועי הטרור וההתאבדות בטענה כי הם "מזיקים לענין הפלשתיני".

באחד מסעיפי הודעת הסיכום קוראים המנהיגים האירופים לישראל להפסיק את ה"שימוש המוגזם בכח ובמעשי הרג שאין להם הצדקה משפטית". עם זאת אומרים ראשי האיחוד האירופי כי הם מכירים בסוגיות הבטחון הלגיטימיות של ישראל.

עיקרה של הודעת הסיכום עוסקת בהרחבתו של האיחוד האירופי כשלדבריהם בעוד פחות משנתיים תצטרפנה עוד 10 מדינות חדשות ובאותה העת יתחילו את הדיונים בדבר צירופה של טורקיה.

"אירופה חדשה באה לעולם. מדובר ביום היסטורי לעמי אירופה והעולם כולו, לאחר שהתגברו על המלחמה הקרה והחליפו אותה בחזון לאיחודה של אירופה במסגרת של דמוקרטיה, זכויות אדם וכלכלת שוק", אמר יו"ר התורן של האיחוד האירופי, הדני, הנדרס פוג רסמוסן בסכמו את המהלך החדש של האיחוד האירופי.

15 המדינות החברות ועשר החברות החדשות יחתמו באפריל 2003 על הסכם ההצטרפות באתונה, בתקופת כהונתה של הנשיאות היוונית. לאחר החתימה יפתחו תהליכי האשרור,בהצבעות הפרלמנטים האירופים ובאמצעות משאלי-עם במספר מדינות. החברות החדשות יצטרפו רשמית ב-1 במאי 2004, ולאחר מכן יתקיימו הבחירות לפרלמנט האירופי, בהן הן צפויות להשתתף.

החלטת האיחוד האירופי לדון בקבלת טורקיה רק בדצמבר 04 לאחר שתיבדק ההתקדמות במוסדותיה, וזאת לאחר הלחצים האמריקניים, התקבלה בטורקיה במורת רוח. "זה אומר שלא מתחשבים במאמצינו, ושיש דעה קדומה נגדנו", אמר ראש ממשלת טורקיה, עבדוללה גול.

עם זאת טורקיה לא דחתה את החלטת האיחוד האירופי וגול אמר "אנו מתכוונים להמשיך בדרך אל האיחוד האירופי". הוא אף הודיע כי הרפורמות יימשכו כדי לעמוד בקריטריונים שדורשות ה-15 כדי לפתוח בשיחות ההצטרפות.

לפשרה שהושגה עם טורקיה היתה השפעה מיידית. בשעות הערב, הסכימה אנקרה להסיר את
התנגדותה להמשך השיחות בין האיחוד האירופי לנאט"ו, בנושא השימוש על ידי האיחוד האירופי באמצעים הצבאיים של נאט"ו בפעולות צבאיות מחוץ לאיחוד.

מדובר בהפעלתו של הכוח האירופי לתגובה מהירה, המונה 60 אלף חיילים. "הגישה של האיחוד האירופי לאמצעים של נאט"ו מובטחת מעכשיו, ותהיה זמינה מייד", אמר ביום שישי מזכ"ל הברית האטלנטית, לורד רוברטסון. "מדובר באירוע חיוני בתולדות הקשרים בין נאט"ו לאיחוד", הוסיף .

האיחוד האירופי מקווה שהכוח האירופי לתגובה מהירה יהיה ערוך לקראת אמצע 2003 כדי להשתתף ב"משימות הומניטריות או לשמירת שלום".
