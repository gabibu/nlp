

בקובץ החוקים של מדינת ישראל ישנו חוק המגן על סמל המדינה ועל דגלה. סעיפי החוק מתארים את הגודל התקני, הצבעים וכללי השרטוט של הדגל והסמל וגם מגדירים מה היא פגיעה בהם ומה צפוי לאזרח שלא ישמור על כבודם. חברי הכנסת מיכאל קליינר מסיעת "חרות" וזבולון אורלב מן המפד"ל שמו לב לעובדה שאין ברשומות הכנסת חוק דומה המגן על המנון המדינה והחליטו לעשות מעשה כדי לחזק את מעמדו.

חברי הכנסת הכינו הצעת חוק בעניין זה. ההצעה הובאה לדיון בפני ועדה משותפת מיוחדת המורכבת מנציגי ועדת החינוך וועדת הפנים. נציין כי בדיון השתתפו שלושה חברים בלבד: היושב ראש ח"כ גפני, ושני יוזמי החוק קליינר ואורלב. נציין כי לקליינר אין זכות הצבעה משום שאינו חבר מן המניין בוועדה. בתום הדיון ובהתקרב רגע ההצבעה נכנס לחדר ח"כ מוסי רז מסיעת מר"צ. גפני שאל את רז כיצד הוא מתכוון להצביע, ועל כך ענה לו רז כי הוא מתכוון להצביע נגד החוק. "אם כך", אמר לו גפני, "אתה מאלץ אותי להצביע בעד החוק". גפני, נציג המפלגה שבאופן רשמי מגדירה את עצמה כ"לא ציונית", רצה שהחוק יעבור, אך לא בזכות קולו, ולכן הוא ביקש מרז, נציג מפלגה המתיימרת להיות ציונית, שיימנע מהצבעה כדי שהוא, גפני, לא ייאלץ להצביע בעדה. רז נעתר לבקשה, וכך, היו תוצאות ההצבעה על חוק ה"המנון" בכנסת ישראל: שני נמנעים (רז וגפני), ואחד בעד (אורלב).

