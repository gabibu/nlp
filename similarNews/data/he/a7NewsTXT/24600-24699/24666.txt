

בידודו של ערפאת מתרופף., במהלך ועידת אירומד המתקיימת בולנסיה שבספרד מסר מקור דיפלומטי אירופי כי אתמול הזמין שר החוץ פרס את האיחוד האירופי לשלוח משלחת לישראל. הוא הבטיח כי חבריה יוכלו לבקר אצל ערפאת. המקור ביקש להישאר בעילום שם וציטט את פרס, שאמר: "בתחילת החודש, כששר החוץ הספרדי ג'וזפ פיקה והממונה על קשרי החוץ באיחוד האירופי חאווייר סולאנה לא הורשו להיפגש עם ערפאת, נגרם הדבר מאי-הבנה".

"אני מזמין אתכם לבוא שוב לישראל, ואם תרצו, לבקר אצל ערפאת", ציטט הדיפלומט את פרס.
מדיווח שה עולה עוד כי את הביקור של המשלחת אצל ערפאת אישרה גם לשכת ראש הממשלה. עם זאת אמרו גורמים המקורבים לחאווייר סולנה כי לא קיבלו מלשכת שרון הסבר על שינוי המדיניות.

גם שר החוץ הטורקי אסמאעיל ג'ם, ועמיתו היווני ג'ורג' פפנדראו, אמורים להיפגש השבוע עם ערפאת. מחר בערב יגיעו השניים לביקור משותף בישראל וברש"פ, ולדברי אנשיהם, הם התנו את בואם ברשות שיקבלו לבקר אצל ערפאת.

