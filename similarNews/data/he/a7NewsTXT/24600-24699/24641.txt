

שר האוצר, סילבן שלום, צפוי להודיע מחר על כוונתו העקרונית להטיל מס על רווחים ריאליים בבורסה ובשוק ההון. במקביל הוא יודיע כי המס יוטל רק לאחר פירסום המלצות ועדת רבינוביץ לביצוע רפורמה במס הכנסה. הוועדה אמורה לפרסם את המלצותיה בעוד כחודש.

ככל הידוע יציע שר האוצר להטיל מס רווחי הון בשיעור 25% על הריבית הריאלית בתוכניות החיסכון ובפקדונות השקליים ומס בשיעור של 25% - 15% על רווחים ריאליים בבורסה.

בשוק ההון מעריכים כי מדובר בעיקר בהצהרת כוונות, שכן לא ניתן להטיל מס על הבורסה בהתרעה קצרה. מס על רווחים בבורסה מחייב בניית מנגנון לקיזוז הפסדים. מהלך כזה מחייב היערכות רבת היקף מצד הבנקים והגשת דו"חות למס הכנסה של כל המשקיעים בבורסה.



