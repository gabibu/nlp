

ישראל החליטה לעכב את הגעת משלחת הבדיקה שמינה מזכ"ל האו"ם קופי אנאן לאירועים בג'נין, וזאת, עד שתושג הסכמה לגבי כתב המנוי של הועדה והרכב חבריה.

החלטה זו התקבלה לאחר התייעצות שנערכה הלילה בלשכתו של רה"מ שרון בירושלים. בדיון השתתפו גם שר הביטחון בנימין בן אליעזר, נציגי משרד הבטחון, נציגי משרד החוץ וגורמי צה"ל ונמסר כי ההחלטה התקבלה בהסכמה ועל דעת כל המשתתפים.

גורמים מדיניים אמרו כי שלושה נימוקים עמדו בבסיס ההחלטה להשעות את הסכמת ישראל לוועדת הבדיקה: - מאחר שכתב המנוי לא הובא לידיעת ישראל, יש חשש כי הועדה תנסה להרחיב את בדיקתה למקומות נוספים מלבד מחנה הפליטים ג'נין.

חברי הועדה לדברי הגורמים הם אנשים פוליטיים ולא צבאיים כפי שמתחייב מבדיקת האירועים והקרב שהתנהל בג'נין.

עוד אומרים הגורמים כי מזכ"ל האו"ם קופי אנאן הפר את הסיכום המוקדם שנערך עימו לפיו הוא יתייעץ עם ישראל בטרם יפרסם את הרכב הועדה וסמכויותיה. הגורמים ציינו כי אנאן ניסה "לטמון פח" לישראל ולגרור אותה בעתיד למשפט בפני בית הדין הבינלאומי לפשעי מלחמה בהאג.

בשל כך, הונחה שגריר ישראל באו"ם יהודה לנקרי לדווח בהקדם האפשרי למזכ"ל האו"ם על החלטת ישראל ולהסביר לו את הסיבות להחלטה.



