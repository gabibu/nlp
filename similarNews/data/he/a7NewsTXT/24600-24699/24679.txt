

היום דווח בעיתון "הארץ" כי אזרחי ישראל הערבים מגייסים זה כחודש סיוע למען הפלשתינאים בכפריים הערביים ביש"ע וכי המבצע הנו הנרחב והמאורגן ביותר שערכו ערבי-ישראל.

עוד נאמר שם, כי למאמץ התגייסו רוב הארגונים הציבוריים הערביים בישראל - עמותות, מפלגות,תנועות פוליטיות ואגודות צדקה. כמה מהגופים המנהלים את מסע הסיוע כבר חושבים על דרכים להשתמש בו להידוק - ואף למיסוד - הקשרים בין האוכלוסייה הערבית בישראל לפלשתינאים בכפרים הערביים ביש"ע.

כמו כן נמסר כי לא רק אספקה שולחים הערבים מישראל לפלשתינים, אלא גם מומחים שונים. עורכי דין ערבים, אזרחי ישראל, ופעילי זכויות אדם מסייעים לעמיתיהם ביש"ע לתעד את פעולות צה"ל נגד אוכלוסייה אזרחית.

עוד דווח, כי חאולה זועבי, מרכזת יחידת התוכניות בעמותת איתיג'אה - גוף גג המאגד חלק גדול מן העמותות הערביות בישראל - אומרת שהתגייסות הציבור הערבי אמנם רחבה מבעבר, אך אינה תופעה חדשה. לדבריה, "מטרת העל האמיתית היא להשתמש במשבר, כדי להדק את הקשרים שבין הערבים משני צדי הקו הירוק", אומרת זועבי.
