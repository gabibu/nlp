

בכנס מערכת החינוך שהתקיים בראשון-לציון הודתה שרת החינוך לימור לבנת למינהל ולראשי המסלול האקדמי על שהקדישו את היום לדיון בבעיות החינוך בישראל. "דווקא בימים אלה, שבהם השיח הציבורי משועבד לבעיות הביטחון והשלום, חשוב לעסוק בבעיות הקיומיות שלנו כחברה. גורל החברה הישראלית לא ייגזר במוקעטה ברמאללה, אלא בבתי הספר בעפולה ובדימונה".

"פוליטיקאים, כך נהוג להמר, אינם נוהגים לחשוב מעבר לטווח הקדנציה שלהם. אבל מי שחושב כך אינו יכול להצליח בטיפול בנושאי חינוך. העוסק בנושאי חינוך משול לחקלאי שנוטע שתיל וממתין, רואה את השתיל עולה והופך לעץ צעיר - וממתין, רואה את העץ פורש את ענפיו - וממתין. העץ מעלה עלים ומצמיח פירות - ועדיין החקלאי ממתין, מטפל, משקה, גוזם ורק כחלוף שנים הוא יכול ליהנות מהפירות", אמרה השרה לבנת.
