

שרת החינוך לימור לבנת אמרה היום בכנס חינוך בראשון לציון כי בכוונתה להרחיב את תוכנית הלימודים החדשה על מורשת ישראל. "אני מתכוונת להרחיב אותה, הן בהיכרות ההיסטורית והן בהתמודדות של התלמיד עם אוצרות הרוח והתרבות של העם היהודי - החל במקרא וכלה בספרות המודרנית", אמרה השרה לבנת.

שרת החינוך הוסיפה כי בכוונתה להרחיב את תוכנית הלימודים להיכרות עמוקה יותר עם הארץ שלנו, שבה אנו חיים. "אמנם קשה קצת לדבר היום, באווירת הדאגה הכללית, שגם אני שותפה לה, על הרחבת היציאה מבתי הספר, אבל אני מאמינה ומקווה שהמתיחות הקיימת היום תחלוף ושנשוב לטייל בארץ ולהגיע לכל פינה שבה", אמרה לבנת והוסיפה כי "כוח העמידה שלנו מותנה בחוסן החברתי שנגלה. מערכת החינוך היא עמוד השדרה של החוסן הלאומי שלנו לשנים הבאות. רק חברה נחושה, גאה במורשתה ובזהותה ובוטחת בעתידה תוכל לעמוד במסה הזו, ולהגיע אל חוף מבטחים שבו נחיה כולנו בשלום".
