

בהופעה בפני שרי החוץ של האיחוד האירופי המתכנסים השבוע בוולנסיה שבספרד לדון בהמשך תהליך ברצלונה, אמרשר החוץ שמעון פרס כי ערפאת אינו רוצה או אינו יכול להשליט את מרותו על ארגוני הטרור, וכי לא ניתן יהיה להשיג שלום מבלי שתהיה כתובת מרכזית אחת אצל הפלשתינים.

שר החוץ הוסיף, כי ההתקפות נגד ישראל בשבועות האחרונים באירופה מוגזמות ובלתי הוגנות ומתבססות על שמועות וחצאי אמיתות. ישראל עברה 6 התקפות טרור רצחניות בחודש אחד בו נהרגו למעלה מ-100 אזרחים, אמר פרס. "היה קשה לראות כיצד נציגים אמריקנים ואירופים מתחננים בפני ערפאת שיפרסם הודעת גינוי למעשי רצח אלה".

לדברי שר החוץ, צריך לזכור שהפסקת אש אינה אוסף הצהרות, אלא משהו אמיתי ומוחשי. "צר לי לקבוע . לרשות הפלשתינית 30 אלף שוטרים ואין זה נכון שהכל נהרס. לשוטרים פשוט אין הוראות לפעול להפסקת הטרור", אמר שר החוץ פרס.


