

שני סנטורים אמריקנים, אחד דמוקרטי והאחר רפובליקני, הגישו הצעת החלטה להבעת הזדהות עם ישראל, בה נאמר כי ישראל מנהלת מאבק משותף בטרור יחד עם ארה"ב. ההצעה, בחסותם של הסנטור הדמוקרטי מקונטיקט ג'וזף ליברמן ועמיתו הרפובליקני מאורגון גורדון סמית', דומה להצעת ההחלטה שהוגשה בשבוע שעבר בבית הנבחרים. גם מנהיג הרוב בסנאט, תום דאשל, דמוקרטי מדרום דקוטה נתן אף הוא את חסותו להצעה שהוגשה בסנאט.

הצעת ההחלטה מגנה את פיגועי ההתאבדות של הפלשתינים ומציינת כי הסנאט מחויב לזכותה של ישראל להגנה עצמית. ההצעה קוראת לכל מדינות ערב, ובעיקר לבעלות בריתה של ארה"ב, מצרים וסעודיה להכריז חד-משמעית על התנגדותם לטרור על כל צורותיו, ובעיקר לפיגועי התאבדות.

טרם נקבע המועד להצבעות בבית הנבחרים ובסנאט על החלטות אלה.


