

אתמול אישר ראש הממשלה אריאל שרון את סעיפי התכנית הכלכלית שגיבש האוצר. פקידי האוצר נזהרו שלא לפגוע בחוקים הפרטיים, המיטיבים עם מגזרים ספציפיים, והעדיפו "לשים את ידם" על השכבות הבינוניות והחלשות של האוכלוסייה. התכנית מתחלקת לשלושה חלקים מרכזיים: הראשון - הגדלת יעד הגירעון ב-4 מיליארד שקלים, השני - הגדלת שיעורי המס ב-3 מיליארד שקלים, והחלק השלישי הוא קיצוץ בהוצאות הממשלה בסך 6 מיליארד שקלים.

למרות ההתנגדות הרחבה הצפויה אישר שרון גם את הצעת האוצר לחדש את קצבאות יוצאי צבא, ומשמעות הדבר היא הקטנה של 25% בתשלומי קצבאות הילדים למי שלא שירתו בצבא. חרב הקיצוץ אמורה לעבר גם על קצבאות אחרות של הביטוח הלאומי.

העלאת המסים תתמקד במיסוי על הוצאות ולא על הכנסות, ותכלול הטלת מסים נוספים על הדלק ועל הסיגריות והעלאת שיעורי המע"מ בשיעורים שינועו בין אחוז ל- 18%.

הקיצוץ בהוצאות הממשלה עשוי לפגוע באזרחים, וזאת בכך שמשרדי הממשלה יצמצמו את מתן השירותים שלהם. כן יבוצע קיצוץ בשיעור אחיד של 4% בתקציבי כל אחד ממשרדי הממשלה, פרט לתקציביו של משרד הביטחון, ולתקציב ההשקעות בתשתית.

היום אמורים ראש הממשלה ושר האוצר להציג את פרטי התוכנית בפני השרים וראשי הסיעות בכנסת. בתחילת השבוע הבא תוגש התוכנית לאישור הממשלה, ולאחר מכן תובא לאישור הכנסת.
בראיון לגלי צה"ל הזהיר היום נגיד בנק ישראל דוד קליין כי אם תאושר תוכנית החירום הכלכלית במתכונתה הנוכחית ייאלץ הבנק המרכזי להעלות את הריבית בשיעור ניכר.

אתמול אמר הנגיד כי אסור שהתוכנית הכלכלית תכלול הטלת מסים חדשים, או תגדיל את הגירעון, משום שצעדים כאלה לא יתרמו לעידוד הצמיחה והתעסוקה. קליין אמר, כי עדיף שהממשלה תמקד את תוכניתה בקיצוץ הוצאותיה שלה.

לאחר שנודעו פרטיה של התוכנית המוצעת לאנשים בהנהגת ההסתדרות הם מיהרו לתקוף אותה. ראשי ההסתדרות היום הם יתכנסו לישיבה דחופה, ובעקבות ההחלטות שקיבל ראש-הממשלה הם מתכוונים להחליט על הכרזת סכסוך-עבודה במשק.


