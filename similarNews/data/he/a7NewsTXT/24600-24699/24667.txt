

ארגון הכדורגל העולמי (פיפ"א) ידון בשבוע הבא באפשרות להשעות את קבוצות הכדורגל הישראליות ממשחקי הכדורגל העולמיים שהוא עורך. נשיא הארגון ספ בלאטר קיבל מכתב מטעם ההתאחדות הסעודית, ובו בקשה לפעול "כדי להגן על התאחדות הכדורגל הפלשתינית - חברה מלאה בפיפ"א שנפגעה מהפעילות הישראלית". להצעה הצטרפו ירדן, כוויית, סוריה, לבנון ועומאן. בעקבות מכתב זה החליט בלאטר להעלה את הנושא לדיון. במכתב התשובה ששלח בלאטר הוא ציין: "בשל פעולות ישראל נגד האוכלוסייה הפלשתינית יש צורך לדון ברצינות בנושא".

בתגובה שלח יו"ר ההתאחדות הישראלית לכדורגל גברי לוי מכתב לבלאטר, ובו כתב כי הוא דוחה את הדברים בשאט נפש, וכי, לדעתו, אין לערב ענייני פוליטיקה בספורט. עוד אמר לוי כי בתקנון ההתאחדות העולמי ישנו סעיף הקובע כי אין לערב בספורט ענייני דת או גזע.

בראיון לערוץ 7 ציין לוי כי למעלה מ- 160 קבוצות ערביות משחקות בליגות הישראליות, וכי בהתאחדות הישראלית ישנם חברים ערביים. בסיום דבריו הביע לוי אופטימיות וביטא את השערתו כי הצעת הערבים לא תעבור: "אין לי שום ספק שההצעה לא תתקבל ואין לי שום ספק שנישאר חברים נאמנים בפיפ"א. שלחתי מכתבים לכל מי שאמור לשבת בישיבה הזאת ואין לי ספק שהם לא יתנו יד להחלטה כזאת".

גם ההסתדרות הרפואית הישראלית נתונה בסכנת גירוש מן האיגוד המקצועי העולמי, כך נודע אתמול מפי ד"ר יורם בלשר, יו"ר ההסתדרות הרפואית הישראלית. ד"ר בלשר שב לפני ימים אחדים מכינוס הפורום האירופי שנערך בוינה.

הרופאים, חברי ההסתדרות, מחו על התעמולה הפלשתינית ועל מדיניות ההסברה הכושלת של ישראל. היועצת המשפטית של ההתאחדות עו"ד לאה ופנר הסבירה כי תעמולת הערבים ענפה מאוד: "הפלשתינים מצדם שלחו דואר אלקטרוני לכל הארגונים הבינלאומים, עם מידע שאין לו כל בסיס, ואילו קולנו שלנו אינו נשמע. הניסיון שלנו לקבל סיוע בעניין זה ממשרד החוץ לא הניב תוצאות". ופנר הוסיפה כי החשש הוא מהחרמת חוקרים ישראלים: "בחו"ל אין מבינים את הדילמות שבניהן אנו ניצבים יום יום. התמונה שמצטיירת שם מעמידה אותנו באופן חד צדדי באור שלילי מאד. מתקבל הרושם כאילו אנו מונעים טיפול רפואי בשרירות לב". היא הוסיפה כי המדינות החברות באיגוד המקצועי העולמי, והמבקשות לתת יד לגירושנו הן מדינות שלא חוו קונפליקט מזוין כבר מאות שנים, ולכן אין הן מבינות את המצב לאשורו, ובכל זאת מגמתם להפסיק את שיתוף הפעולה עם הרופאים הישראלים. "יש חשיבות רבה לחילופי המידע בין כל העוסקים במחקר הרפואי, וחשוב מאד להתעדכן באשר לתוצאות המתקבלות מהמחקרים הבינלאומיים, ובלי כל אלה עלולה רמת הרפואה בישראל לרדת במידה רבה מאד".

בעקבות דברים אלה הקימה ההסתדרות הרפואית ועדה מיוחדת, בראשותו של פרופ' אבינועם רכס, יו"ר הלשכה לאתיקה של ההסתדרות. הוועדה נפגשה עם גורמים שונים, וביניהם נציגים של הצלב האדום ועמותות רופאים לזכויות אדם, מתאם הפעולות בשטחים האלוף עמוס גלעד ועוד. בעקבות הקמת הוועדה גובש נייר עמדה בן 14 פרקים, שהפך לנייר רשמי של ההסתדרות הרפואית, ובו מובעת מחויבותה של ההסתדרות הרפואית הישראלית לכל האמנות הבינלאומיות ולכך שאספקת שירותי רפואה ובריאות לאוכלוסייה האזרחית וטיפול בנפגעים ובפצועים הם חלק בלתי נפרד מהמחויבות לשמירת ערך החיים.

פרופ' מרק מימוני, יו"ר חטיבת רופאי בתי החולים של קופת חולים כללית, אמר: "אני חש עצב על כך שנאלצנו להצהיר בקול רם על מה שאנו עושים ממילא יום יום מאז שאנו רופאים. אני גאה להיות רופא במדינה זו, ואני יודע שכל רופא הוכיח את מסירותו גם במילים וגם במעשים".


