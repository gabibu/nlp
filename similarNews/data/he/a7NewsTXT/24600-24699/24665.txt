

המחבל נדאל צברי מצטפא קלק, המשתייך לחמאס, היה אמור להצטרף בליל הסדר למחבל המתאבד השייך לארגונו ולהתפוצץ יחד עמו בחדר האוכל של מלון "פארק" בנתניה. קלק, תושב מחנה נור- א'שאמס בן 23, חלה באותו ערב, ולכן לא מימש את כוונתו.

נזכיר כי בטבח בנתניה נרצחו 28 אנשים, ויותר מ-170 נפצעו, וכי כעת מסתבר שהתוצאות יכלו להיות גרועות עוד יותר.

לפני כשבועיים נתפס המחבל בכפר סמוך לטול כרם, ובחקירתו הודה כי אכן התכוון לפגע במלון. עוד נודע מחקירתו כי זו הייתה הפעם השנייה שבה התכוון להתאבד, ולא עלה בידו. הפעם הקודמת הייתה בקיץ, אז נהרג מפעילו בארגון החמאס, ולכן נדחתה פעילותו.

בבני נעים שבהר חברון חוסלה לפנות בוקר חוליה מחבלים מסוכנת, שביצעה פיגועים רבים באזור בחודשים האחרונים. שניים מחברי החוליה נהרגו ושנים נלכדו. לכוחותינו שלום.

שלושה מחבלים חוסלו אמש בעת שניסו לחדור ליישוב נצרים. כתבנו קובי פיקנלר מוסר כי כוח של צה"ל זיהה שלוש דמויות חשודות הזוחלות ליד הגדר המקיפה את היישוב נצרים. הכוח פתח באש וחיסל את המחבלים. אמש תקפו פלשתינים את מוצב צה"ל ברפיח ליד גבול ישראל מצרים והשליכו עליו עשרות רימונים. איש לא נפגע. ליד חירבתה שבבנימין הותקפה מכונית ישראלית באש אוטומאטית. לא היו נפגעים, אך למכונית נגרם נזק.


