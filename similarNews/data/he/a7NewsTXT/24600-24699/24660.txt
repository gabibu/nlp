

חוג "תרבות בצוותא" של הסגל האקדמי באוניברסיטת בן- גוריון בבאר שבע נוהג להזמין מידי חודש מרצה אורח, הנואם בפני הקהל על תחום שבו הוא מתמחה.

לחוג התרבות של אתמול הזמין יו"ר ארגון הסגל האקדמי פרופ' צבי כהן את יוסי ביילין להרצות בפני הסגל על הגדרת היהודי במאה ה 21. ביילין, נזכיר, הוא דוקטור למדעי המדינה.

משפורסם דבר קיום הרצאתו של ביילין, הקרבה ובאה, יזמו 43 חוקרים מהאוניברסיטה ומהמרכז הרפואי-לימודי סורוקה מכתב מחאה, שלחו אותו אל הפרופסור כהן, ובו כתבו בין השאר:
"התפלאנו לראות כי הזמנת את ד"ר יוסי ביילין להרצות בפני החוג "תרבות בצוותא" בנושא "הגדרת היהודי במאה ה 21". בקרב חלקים רבים בציבור היהודי במדינת ישראל נחשב יוסי ביילין כאחד האחראים העיקריים לאסון אוסלו ולטרור המשתולל כיום ברחבי מדינת ישראל. בקוצר ראותו המדינית הזמין את אויבינו המרים ביותר לשכון בתוכנו. יתר על כן, באיוולתו נתן להם את הנשק שבו הם משתמשים כיום כדי לקטול בנו. אדם בעל כושר הבנה מדיני כל כך מוגבל אינו ראוי לכבוד להיות מוזמן להרצות בפני החוג "תרבות בצוותא". במדינות נורמליות אדם כדוגמתו לא היה מעז להראות את פניו בציבור".

הכותבים הגיבו גם על נושא ההרצאה: "גם הנושא שעליו הוזמן לדבר מעורר תמיהה. האם ד"ר ביילין הוא מומחה אקדמי להגדרת היהודי? ואולי הוא מתיימר להיות מומחה בכל נושא? יומרנותו להבין כל דבר טוב יותר מכל אדם, למרות מגבלותיו הברורות, הביאה אותנו, כנראה, למצב שבו אנו נתונים".
על המכתב חתמו, כאמור, 43 חוקרים, אך מחאתם לא הצליחה להביא לביטול ההרצאה של ביילין.
אתמול אמר פרופ' כהן לכתבתנו כי ההחלטה על הרצאתו של ביילין נקבעה כבר לפני חמישה חודשים ובאופן מכוון נקבע כי תעסוק בנושא "שאינו קשור לפוליטיקה ולסוגיות עכשוויות". הוא הוסיף כי בעניין הזמנתו של ביילין להרצות הוא קיבל עידוד רב מחברי סגל, חלקם ימנים: "אחד החוקרים, המתגורר בקריית ארבע, שלח לי מכתב בדואר אלקטרוני, ובו כתב כי אף שהוא מתנגד התנגדות נחרצת לדעותיו של ביילין הרי שהוא מתנגד לסתימת פיות". כהן אמר עוד כי אי אפשר לפסול אדם רק בשל דעותיו. לשאלת כתבתנו האם הזמין החוג אנשי ימין שעשויים לעורר מחלוקת בקרב הציבור בשל דעותיהם ענה כהן כי החוג התקיים עד כה תשע פעמים בלבד, וכי ייתכן שאנשים כאלה אכן יוזמנו בהמשך.



