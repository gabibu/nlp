

בית ספר ביישוב חיספין שברמת הגולן פונה הבוקר מתלמידיו לאחר שמוקש נגד אדם התפוצץ מתחת לטרקטור שעסק בעבודות בחצר בית הספר. לטרקטור נגרם נזק רב אך הנהג לא נפגע. כמו כן לא נפגעו תלמידי בית הספר ששהו באותה עת בכיתות.

חבלני המשטרה וחיילי יחידת ההנדסה של צה"ל שהוזעקו למקום קבעו כי מדובר במוקש נגד אדם שהתפוצץ כאשר גלגל הטרקטור עלה עליו.

כתב עתי"ם מוסר כי בדיקת המשטרה העלתה שהעפר הובא לבית הספר מאתר כרייה הסמוך למוצב צה"ל באזור. במשטרה משערים כי יחד עם העפר הובא גם המוקש אשר נסחף כנראה למקום בחורף.
