

בשעות הערב החלה פגישה נוספת, שנייה במספר היום, בין נציגי הרש"פ לגורמים ישראליים, וזאת במאמץ לסיים את התבצרות המבוקשים בכנסיית המולד בבית לחם ולשחרר את בני הערובה שלהם, כמרים וילדים.

הפגישה הראשונה הסתיימה ללא תוצאות, וזאת לאחר שנציגי הרש"פ סירבו להיענות לדרישת ישראל להסגרת המבוקשים לידיה כדי שתעמידם למשפט. נציגי הרש"פ הציעו שישראל תתיר למבוקשים לעבור לרצועת עזה. הרמטכ"ל רב אלוף שאול מופז אמר הבוקר כי ישראל תעמוד על דרישתה לחקור את כל הערבים המתבצרים במתחם, ולהסגיר את המבוקשים לישראל, או לגרשם.

בראש המתבצרים עומד אברהים עביאת, מראשי התנזים בבית לחם, ועמו נמצאים עבדאללה דאוד, ראש המודיעין הכללי בבית לחם וג'ואד ג'עארה, האחראי לפיגוע ההתאבדות בסופרמרקט בקריית יובל, וכן 40 חמושים מכוחותיו המזוינים של ערפאת.

עביאת, לפי דיווחו של גורם בכיר, הוא שקוצב את מזונם של בני הערובה, כמרים וגם ילדים. נוסף על כך הוא החרים את כל הטלפונים הניידים. מעדותם של שלושה מבני הערובה, כמרים ארמניים, שהצליחו להימלט מהמתחם, עולה תיאור קשה מהמתרחש בכנסייה הנצורה. על פי עדותם, ביום שני בלילה הכו המחבלים את הכמרים. עוד העידו הכמרים כי המחבלים עוסקים בביזת הכנסייה. בין השאר הם גונבים חפצי ערך כגון צלבים מוזהבים ותשמישי קדושה נוספים, לפעמים "תוך כדי עקירתם ממקומם".

שלושת הכמרים הצליחו להימלט ממתחם הכנסייה בסיוע חבריהם, שהניפו שלט, ועליו נכתב: "עזרו לנו".

מתצפיות שעורך צה"ל במקום עולה כי המחבלים המתבצרים משחיתים את המקום ללא הרף. בין השאר זיהתה התצפית את המחבלים החמושים עושים את צרכיהם בתוך הכנסייה.

גורמים בטחוניים מסרו כי בימים הראשונים של המצור טעתה ישראל בהערכת כמות המזון המצויה במתחם, ובפועל הייתה כמות גדולה מאוד של קמח ומוצרי יסוד, שמהם ניזונים המתבצרים. בימים האחרונים התגבשה ההערכה כי המזון במקום הולך ואוזל. מעדויות מתוך הכנסייה עולה כי החמושים חוטפים בכוח את מנות האוכל מאנשי הכמורה.

גורם בטחוני בכיר העריך כי ברגע שיאזל המזון יתחזקו הוויכוחים בין המתבצרים לבין עצמם. "אחרי שאדם אינו אוכל יומיים הוא רואה את המציאות באור שונה, ונחישותו מתערערת. או אז יתגברו העימותים בין אלה המבקשים להיחלץ ובין אלה שיודעים כי אם יצאו ייעצרו. אנו מעריכים כי בתוך ימים אחדים תסתיים הפרשה ".

אמש עתרו החכ"ים אחמד טיבי ומוחמד ברכה לבג"ץ נגד שר הביטחון, נגד ראש הממשלה ונגד הרמטכ"ל בדרישה לאפשר הכנסת מזון ותרופות למבוקשים המתבצרים. בעתירה הם טענו כי השיטה שנוקטת ישראל בכנסייה "מנוגדת לכל האמנות הבינלאומיות". טענה זו מנוגדת לדיווחיהם של גורמים בטחוניים על כך שצה"ל מספק לאנשי הדת השוהים במבנים במתחם מזון ומים, ולמחבלים מספק צה"ל מים ותרופות.

יצוין כי בימים הראשונים להתבצרות חששו בישראל מהסתבכות בינלאומית במקום בעקבות המצור, אך בהמשך הזמן דימויה של ישראל בנושא התאזן, והלחץ הבינלאומי פחת.

אמש אמר גורם בטחוני בכיר כי יש להתאזר בסבלנות, וכי ישראל אינה מתכוונת לוותר על דרישותיה. "יש לנו כל הזמן שבעולם", דברי הגורם.

גם "קסתודיה אינטרנציונל דה טרה פנטה", גוף כנסייתי המחזיק, לדבריו, במקומות הקדושים לנצרות ברחבי הארץ, והבעלים של כנסיית המולד בבית לחם, עתר היום לבג"צ בדרישה לאפשר להכניס לכנסייה תרופות, מזון ומצרכים נוספים לאנשי הכמורה, לנזירים ולנזירות הפרנציסקנים הנצורים במתחם כנסיית המולד בבית לחם.

העותרים דורשים גם לחבר את הכנסייה לזרם המים והחשמל, להתיר כניסת רופאים למקום ולהוציא משם שתי גופות.


