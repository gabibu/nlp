

בהתיעצות שכינס ראש הממשלה אריאל שרון אתמול בלילה בלשכתו בירושלים הוחלט לעכב את הגעת משלחת הבדיקה שמינה מזכ"ל האו"ם קופי אנאן לאירועים בג'נין, וזאת, עד שתושג הסכמה לגבי כתב המנוי של הועדה והרכב חבריה. בדיון השתתפו גם שר הביטחון בנימין בן אליעזר, נציגי משרד הבטחון, נציגי משרד החוץ וגורמי צה"ל ונמסר כי ההחלטה התקבלה בהסכמה ועל דעת כל המשתתפים.

גורמים מדיניים מסרו כי שלושה נימוקים עמדו בבסיס ההחלטה להשעות את הסכמת ישראל לוועדת הבדיקה: -כתב המנוי לא הובא לידיעת ישראל ויש חשש שהבדיקה לא תהיה רק על מה שקרה במחנה הפליטים ג'נין אלא שהועדה תנסה להרחיב את הבדיקה למקומות נוספים, הרכב הועדה לטענת ישראל הוא פוליטי ולא צבאי, כפי שמתחייב מבדיקת האירועים והקרב שהתנהל בג'נין.

עוד טוענים בישראל כי מזכ"ל האו"ם קופי אנאן לא עמד בסיכום המוקדם לפיו יתייעץ עם ישראל בטרם יפרסם את הרכב הועדה וסמכויותיה.


