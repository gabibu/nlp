

אתמול התכנסה ועדת החוץ והביטחון של הכנסת ושמעה דברים מפי ראש הממשלה אריאל שרון. שרון הסביר כי ההישג החשוב ביותר של מבצע "חומת מגן" הוא הפגיעה בשכבת הפיקוד של ארגוני הטרור.
הוא דיווח כי בידי צה"ל ומערכת הביטחון כ 1,800 עצורים טרוריסטים "כבדים", ובתוכם למעלה מ-100 מחבלים בכירים. מצב זה, הסביר שרון, פותח אפשרויות להמשך מעצרים ולסיכול פעולות טרור שמתכננים המחבלים לבצע.

באשר לסוגיית קבר יוסף אמר שרון כי ישראל דבקה בעקרונות טנט ומיטשל, ואם יצאו אל הפועל, ידרוש לאפשר שוב תפילה של יהודים בקבר יוסף, כמתחייב מהמוסכם בשתי תוכניות אלה.

מי שהפתיע את חברי הוועדה היה ח"כ רן כהן ממר"צ. הוא הביע תמיכה בהשארת מתחם קבר יוסף בידיים יהודיות ואמר כי אם יש מקום שהוא מקודש ליהודים, ושמתוקף ההסכמים עליו להיות בשליטתנו הרי שיש להחזיק בו.

ראש חטיבת המחקר באמ"ן תת-אלוף יוסי קופרווסר דיבר גם הוא בוועדה והסביר כי מבצע "חומת מגן" השיג אפקט של הרתעה אל מול הפלשתינים, וכי הפגיעה בהם במהלך המבצע חמורה בהרבה מכפי שציפו. לדבריו, הפגיעה בתשתיות הטרור הייתה קשה מאד, בעיקר במקומות שבהם ניתנה אפשרות לצה"ל לשהות פרק-זמן ארוך דיו כדי לבצע את משימותיו שם. קופרווסר הוסיף כי ממד ההרתעה מקבל משנה תוקף מן העובדה שהפלשתינים נוכחו לדעת שישראל המשיכה במבצע למרות פנייתו של נשיא ארה"ב לנסיגה מיידית. הוא אמר עוד כי אף על פי שאפשר לשער כי במשך הזמן יצליחו המחבלים לשקם את תשתיות הטרור, הרי שהם מודאגים מאוד מהתחושות ומהרושם שהותיר מבצע "חומת מגן" בישראל ואולי אף בארה"ב, שייתכן כי בכל זאת יש פתרון צבאי לטרור, ולכן כדי להפריך תזה זו הם עושים מאמץ עליון בנסיונות להוציא לפועל מהר ככל האפשר פיגועי טרור.

בישיבת הוועדה נדרש ראש הממשלה גם לשאלת ח"כ אורי אריאל מדוע לא פעל צה"ל גם ברצועת עזה ובחברון, והאם יש כוונה לפעול שם בעתיד, ועל כך השיב שרון כי אין זה נבון לגלות מראש היכן נפעל והיכן לא, "אך לא יהיה מקום שיהיה חסין בעבור הטרוריסטים". שרון דחה את טענות ערביי הרש"פ כאילו בשל הפגיעה במנגנוני הביטחון שלהם, הם לא יוכלו לעצור מבוקשים ולהילחם בטרור.
ראש הממשלה ציין כי בעזה לא נפגעה יכולת מנגנוני הביטחון לתפקד, ובכל זאת נמשכים פיגועי הטרור ללא הרף. קצין בכיר באגף המבצעים גילה כי בשבועות האחרונים נהרגו בעזה 25 מחבלים. עוד נמסר כי מאז תחילת מבצע "חומת מגן" היו ברצועת עזה 250 פיגועים או ניסיונות פיגוע. בצאתם מהדיון אמרו אחדים מחברי הוועדה כי התרשמו שישראל מתכוונת להכניס כוחות גם לרצועת עזה.
ראש הממשלה אף התייחס בדיון לטענה כאילו ישנם גורמים בצה"ל שלוחצים לפנות יישובים וחזר על קביעתו מתחילת השבוע שלא יפונו יישובים:"דין נצרים כדין נגבה ותל-אביב" אמר "פינוי כזה רק יעודד טרור ויגרור לחץ עלינו".



