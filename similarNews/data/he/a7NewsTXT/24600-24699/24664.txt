

בהתייעצות שכינס ראש הממשלה אריאל שרון אמש בלשכתו בירושלים הוחלט לעכב את הגעת משלחת הבדיקה שמינה מזכ"ל האו"ם קופי אנאן לאירועים בג'נין, וזאת, עד שתושג הסכמה לגבי כתב המנוי של הועדה והרכב חבריה. בדיון השתתפו גם שר הביטחון בנימין בן אליעזר, נציגי משרד הבטחון, נציגי משרד החוץ וגורמי צה"ל ונמסר כי ההחלטה התקבלה בהסכמה ועל דעת כל המשתתפים.

גורמים מדיניים מסרו כי נימוקים אחדים עמדו בבסיס ההחלטה להשעות את הסכמת ישראל לוועדת הבדיקה: כתב המנוי לא הובא לידיעת ישראל ויש חשש שהבדיקה לא תהיה רק על מה שקרה במחנה הפליטים ג'נין אלא שהוועדה תנסה להרחיב את הבדיקה למקומות נוספים, הרכב הוועדה לטענת ישראל הוא פוליטי ולא צבאי, כפי שמתחייב מבדיקת האירועים.

עוד טוענים בישראל כי מזכ"ל האו"ם קופי ענאן לא עמד בסיכום המוקדם לפיו יתייעץ עם ישראל בטרם יפרסם את הרכב הוועדה וסמכויותיה.

חברי ועדת האו"ם לבדיקת האירועים בג'נין ייפגשו היום באירופה וידונו בדרכי עבודתם, ובסוף השבוע הם צפויים להגיע לארץ. בראש הוועדה יעמוד נשיא פינלנד לשעבר מרטי אטיסאארי, שמילא תפקידים בכירים במסגרת האו"ם, ועם חבריה יימנו גם סאדאקו אוגאטאה, דיפלומטית יפנית, שהייתה הנציבה של האו"ם לענייני פליטים, ונשיא הצלב האדום הבינלאומי לשעבר קורניליו סאמארוגה. בוועדה יהיו גם שני יועצים לענייני צבא. לאחר שמזכ"ל האו"ם קופי ענאן הודיע על זהותם של חברי הוועדה התקשר אליו שר הביטחון בנימין בן אליעזר והביע את מחאת ישראל על ההרכב הלא מאוזן שלה ועל כך שלא נעשה כל תיאום מוקדם עם ישראל בעניין הרכבה ופעילותה. בן אליעזר דרש להוסיף לוועדה אנשי צבא מקצועיים. ענאן נענה לו והוסיף גנרל אמריקני לצוות.

גם שר החוץ שמעון פרס שוחח עם ענאן וביקש הבהרות לידיעות שלפיהן הצוות יבחן גם אירועים מחוץ לג'נין וכי מסקנותיו יהיו בעלות תוקף משפטי. ענאן השיב כי הבדיקה תהיה רק באשר לג'נין, אך ירואיינו גם תושבי ג'נין השוהים מחוץ למחנה. כמו כן הבהיר ענאן כי מסקנות הוועדה לא תהיינה בעלת תוקף משפטי.

בצה"ל חוששים כי נסיגת הצבא מג'נין תאפשר לתושביה לעוות את העובדות, ולשנות את מראיה של זירת האירועים.

הצוות הישראלי לניהול המגעים עם ועדת הבדיקה, בראשות סמנכ"ל משרד הביטחון משה קוחנובסקי,נפגש אתמול לראשונה כדי להתכונן למגעים עם הוועדה הבינלאומית.

הצוות סיכם את הפגישה בהודעה ש"ישראל רוצה להציג את גרסתה שלה בפני ועדת הבדיקה, ולהראות את הפעולות והפשעים של מערכת הטרור הפלשתיני. ישראל רואה את פעילותה של הוועדה כהזדמנות שלה להציג את טענותיה שלה בפני הקהילה הבינלאומית". בדיון סוכם כי ישראל תציג בפני הוועדה ראיות לקיומה של תשתית הטרור בג'נין, "בירת המתאבדים" בשטחים, מול "הסטנדרטים המוסריים הגבוהים של צה"ל וטוהר הנשק של חייליו".

בתוך כך מתח אתמול יו"ר וועדת החוץ והביטחון של הכנסת ח"כ דוד מגן ביקורת על הסכמתה של הממשלה לכינונה של הוועדה לבדיקת האירועים בג'נין. לדעתו, תוצאות הבדיקה ומסקנותיה של הוועדה ידועות מראש, והן לא יהיו לטובתה של מדינת ישראל.

גם בנימין נתניהו התייחס לעניין מינויה של הוועדה ואמר אף הוא כי לדעתו ישראל אינה צריכה לשתף פעולה עם חברי הוועדה, כי מסקנותיה ידועות מראש.

נשיא המדינה משה קצב אמר כי ישראל צריכה לתבוע מהאו"ם שוועדת הבדיקה תחקור גם את חלקה של הרש"פ בפיגועי הטרור שהיו בישראל בשנה האחרונה, וזאת לאור המסמכים שחשפה ישראל, ולפיהם הרשות הפלשתינית קשורה בקשר ישיר לאותם פיגועים. הנשיא הסביר: "אי-אפשר להפריד בין חקירת מה שהתחולל בג'נין, לבין מה שהתרחש במלון 'פארק' בנתניה".


