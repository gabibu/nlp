

לפני מאה עשרים וחמש שנים הקים ר' ניסן בק שכונה מול שער שכם בירושלים. שנים אחדות לאחר מכן עלו יהודים מגרוזיה ובנו במקום מאה בתים שנקראו "בתי הגורג'ים" ובמקום התנהלו חייהם של היהודים בשלווה. בפרעות תרפ"ט השיגה ידם הארוכה של הפורעים גם את יהודי המקום, ותשעה עשר מתושבי השכונה נרצחו ונקברו בקבר אחים בהר הזיתים. מאז הפרעות השתלטו על המקום ערבים, וכך היה מאז ועד אתמול.

אתמול התקיים במקום טקס שציין את גאולת הבתים, השבים אט אט לידיים יהודיות. למעלה משליש מן הבתים כבר נרכשו בחזרה, ובמקום מתגוררות מזה כמה חודשים שתי משפחות יהודיות.

ביומן הצהריים של ערוץ 7 סיפר אתמול הרב בני אלון כי חודשים רבים נעשית בעניין זה עבודה מאחורי הקלעים, ואתמול הוחלט לחשוף את הדברים בטקס חגיגי, וזאת כדי לקבל את העזרה הכספית של מי שרואה בייהוד השכונה ערך ציוני והתיישבותי.

הרב אלון הוסיף כי הערבים שמכרו את הבתים קיבלו את הכסף ונסעו למקומות שונים ברחבי העולם: "אני מאמין שאנחנו צמודים לאדמה הזאת יותר מהם", אמר הרב אלון והוסיף: "צריך לעודד אותם להגר מכאן".

