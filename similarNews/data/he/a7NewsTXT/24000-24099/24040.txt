

אתמול שמעו ברשת הקשר מאות תושבי גוש קטיף וחיילים על האורחים הבלתי קרואים אך המרהיבים ביופיים, ויצאו ל"חוף הפגודה" הסמוך לחוף המלון בנווה דקלים שבגוש קטיף לחזות בלהקת כרישים שלא שמעה על חרמות ועל נידויים שהטילה הקהיליה הבינלאומית על התיירות בישראל.

דבורה רוזן, דוברת המועצה, סיפרה לכתבתנו כי זו אינה הפעם הראשונה שבה מגיעים דגים מלב ים לחופי עזה. בשנה שעברה נפלט לחוף כריש ללא רוח חיים, והערבים, כך העידה, אכלו את בשרו בתיאבון. לפני כשבועיים נסחפה לחוף הים דולפינה מתה, וימים אחדים אחריה הגיע מי שהיה ככל הנראה הגור שלה, גם הוא ללא רוח חיים.

אולם אתמול הייתה ההצגה מושלמת. להקה בת כרישים אחדים, חיים ומבולבלים מעט, שככל הנראה הוטעו על ידי זרמי המים החמים, היו בגדר "הצגת היום".

"בתוך רצף האירועים הקשים נחמד לצפות במחזה מקרין שלווה", סיימה רוזן.

