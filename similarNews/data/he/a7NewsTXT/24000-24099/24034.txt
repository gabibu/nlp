

מזכיר המדינה של ארצות הברית קולין פאוול נפגש אתמול ברמאללה עם יאסר ערפאת ועם בכירי הרש"פ. אל החדר שבו התקיימה הפגישה נכנסו גם כתבים זרים, למורת רוחם של ממשלת ישראל ושל מפקדים בצה"ל. הפגישה נמשכה כשלוש שעות, ובסיומה אמר פאוול כי היא הייתה מועילה וחיובית אולם לא הושגה התקדמות משמעותית לקראת הפסקת אש.

סאיב עריקאת השתתף בפגישה ואמר כי הפלשתינים הדגישו בפני פאוול שיהיו מוכנים להתחייב "התחייבות מלאה" לפעול נגד הטרור, אך הם מתנים זאת בנסיגה של צה"ל מכל שטחי A.
בתום הפגישה התכנסו בכירי הממשל בארה"ב, וביניהם ראש ה C.I.A. ג'ורג טנט והיועצת לביטחון לאומי קונדוליסה רייס, כדי לקבל עדכון על תוצאות הדיון.

פרשן ערוץ 7 לעניינים אמריקניים יורם אטינגר אמר אתמול ביומן הצהריים של ערוץ 7 כי יש לזכור שמעמדו של פאוול נחות מזה של סגן הנשיא ריצ'רד צ'ייני ושל שר ההגנה דונלד ראמספלד, ואלה, לדבריו של אטינגר, ימניים יותר. עוד אמר הפרשן כי קיום הפגישה בין פאוול לערפאת היה בגדר פשרה בין שני קצוות אלה בבית הלבן, והיא התקיימה כדי שלא ליצור קרע פנימי בין שני המחנות בממשל.

