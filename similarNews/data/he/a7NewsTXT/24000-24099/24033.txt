

ראש הממשלה אריאל שרון כינס אתמול את ועדת החוץ והביטחון של הכנסת בלשכתו ומסר בהרחבה נתונים על הישגי צה"ל במסגרת מבצע "חומת מגן". הוא דיווח כי עד כה נעצרו 4,230 חשודים, ומתוכם 1,405 המוגדרים "איכותיים". 1,600 עצורים אחרים שוחררו.

לגבי ההשתייכות הארגונית של העצורים מזוהים 344 מהם עם ה"פתח' תנזים", 349 עם ה"חמאס", 356 הם אנשים ממנגנוני הביטחון, 82   פעילי "ג'יהאד איסלאמי", 70   משתייכים ל"חזית העממית", 4 שייכים ל"חזית הדמוקרטית" ו-190 אינם מזוהים עם ארגון מחבלים מסוים.

שרון דחה את טענות הרש"פ כאילו אין להם כוחות שיוכלו לשלוט בשטח וציין כי רוב האנשים ממנגנוני הביטחון שוחררו: "ישנם אלפי אנשים מזוינים ששייכים למנגנונים שלא נעצרו, ויש להם כוח ויכולת להשליט סדר". לדבריו, בטענות האלה מנסים ערביי הרש"פ להסיר מעליהם דרישות לפעול נגד הטרור, וכן בדרך זו הם מנסים להביא לכאן כוחות בינלאומיים.

שרון דיבר על אורכה של הפעולה ביש"ע ואמר כי לאחר שצה"ל יסיים את משימותיו בשטחי הרש"פ, הוא ייצא מכל הערים אך ימשיך בכתר סביבן. אם ישרור שקט יתפרסו הכוחות באזורי הביטחון: "אנחנו רוצים לעשות זאת מהר ככל האפשר, אך כל יום מתקבל מידע בטחוני חדש, ואנו חייבים לפעול".

ראש הממשלה אמר כי הוא הסביר לשר החוץ האמריקני קולין פאוול שאם הטרור יימשך גם אחרי יציאת צה"ל מן הערים תיאלץ ישראל להיכנס אליהן חזרה, ולפעול שוב, בהתאם לנסיבות.

עוד הודיע אתמול שרון כי הנחה את צה"ל ואת המשטרה להתחיל להקים גדר הפרדה בשלושה אזורים: גזרת ג'נין גזרת טול כרם וגזרת ירושלים.

על פי ההחלטה, לא תוקם גדר הפרדה בתוך העיר ירושלים, שם תוקם הגדר על פי תוכנית "עוטף ירושלים".

בתוך כך הורה שרון לשר דני נווה להיות אחראי על "תיק ערפאת". השר נווה יעמוד בראש צוות בין-משרדי שירכז את כל החומר על מעורבותו הישירה בטרור כדי שזה ישמש כלי מדיני משפטי והסברתי.


