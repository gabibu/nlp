

בשבוע שעבר דיווחנו כאן כי ארגונים ערביים וארגוני זכויות אדם שמו להם למטרה את גרירת בג"צ להתערבות בלחימה נגד המחבלים ביש"ע. עד עתה דחה בית המשפט את כל עתירותיהם נגד צה"ל, אולם נדמה כי אתמול הם השיגו את מטרתם. זאת, אף על פי שכל השופטים שישבו בדין: אהרון ברק, דורית בייניש ותיאודור אור ציינו בפסק הדין כי: "בוודאי שבית משפט זה לא ינקוט כל עמדה באשר לאופן ניהול הלחימה. כל עוד חיי חיילים בסכנה, יעשו המפקדים את ההכרעות", בפועל, התערב בית המשפט בנעשה באזורי הלחימה.

נזכיר כי הארגונים "עדאללה" ו"קאנון" וחברי הכנסת טיבי ובראקה עתרו ביום שישי לבג"צ בדרישה שצה"ל לא יקבור את "מאות ההרוגים" בג'נין בקבר אחים. נשיא בית המשפט העליון אהרון ברק הוציא צו ביניים והורה, בדרישה שעוררה זעם רב, להפסיק את קבורת הגופות עד לדיון בעתירה אתמול.
השופטים לא הסכימו לשמוע את קולותיהם של הלוחמים מן השטח, וביניהם את דבריו של עו"ד
ישראל כספי, שהגיע הישר מג'נין, ועוד עשרה חיילי מילואים שביקשו לצרף את דבריהם לתשובת המדינה.

עו"ד כספי פנה לשופט אהרון ברק ואמר כי במשך שבועיים של מלחמה הצטבר זעם עצום בקרב החיילים הנמצאים בג'נין, על כך שבית המשפט מקבל עתירות שמוגשות לו בעניין המתרחש שם "ובכך פוגע בהמשך מלחמתו של צה"ל". עו"ד כספי הוסיף: "אין ספק שההחלטה של נשיא בית המשפט העליון השופט אהרון ברק מעידה על היותו מנותק לחלוטין ממה שקורה בשטח".

השופטים כן הסכימו לשמוע את דבריו של חיים אברהם, אביו של החייל החטוף בני אברהם, שדרש לעכב את ההחלטה בעניין המחבלים ההרוגים, כדי לאפשר לו להגיש עתירה בעניין. אברהם דורש שצה"ל יחזיק בגופות כקלפי מיקוח עד להחזרת גופות החטופים. אברהם אמר לעורכי הדין של עדאללה: "אתם, שיושבים פה, תמכתם בחיזבאללה. אתם נציגי הטרור".

כאמור, המדינה והעותרים הגיעו להסכמה ביניהם, ולפיה יפנה צה"ל את הגופות בשיתוף נציגי הצלב האדום. לאחר שיוודא צה"ל כי הגופות אינן ממולכדות, הוא יעבירן למשפחותיהם לקבורה. אם ישתהו המשפחות בקבורה וישתמשו בגופות למטרות תעמולה יקבור צה"ל את גופות המחבלים בעצמו.
בפסק הדין כותבים השופטים: "טוב הוא שהצדדים הקשורים לעתירות שלפנינו הגיעו להבנה. הבנה זו ראויה היא, היא מכבדת את החיים ואת המתים גם יחד, ומונעת הפצת שמועות ולזות שפתיים".

השופטים ציינו כי "מפי נציג המדינה עו"ד מלכיאל בלס נמסר לנו שבכל פעולותיהם מנחה את גורמי הצבא הפרקליט הצבאי הראשי. כך צריך להיות. גם בתקופת לחימה יש לקיים את הדינים החלים על לחימה. גם בתקופת לחימה יש לעשות הכל כדי להגן על האוכלוסייה האזרחית".

בעניין זה אמר אתמול שר הביטחון בנימין בן אליעזר כי בג'נין מדובר בעשרות הרוגים ולא במאות, כפי שמציגים זאת המחבלים ומשפחותיהם.


