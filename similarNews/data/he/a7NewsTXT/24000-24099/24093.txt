

וועדת רביבי אישרה את מינויו של יוסף בראל למנכ"ל רשות השידור. כתבת מקור ראשון חני לוז מסרה כי בראל מונה למנכ"ל זמני על ידי השר הממונה על חוק רשות השידור, ד"ר רענן כהן לפני כחודש.

היועץ המשפטי לממשלה אליקים רובינשטיין דרש כי המינוי הזמני יעבור את אישורה של וועדת רביבי, הממונה על בדיקת התאמתם של מנויים בכירים במשרדי הממשלה ובחברות הממשלתיות. זאת, למרות שדרישה כזו לא הובעה לגבי המנכ"ל הזמני הקודם, רן גלינקא.

בראל יכהן לתקופה של שלושה חודשים (כולל החודש שעבר). לאחר מכן השר יכול להמשיך את מינויו לשלושה חודשים נוספים. כתבת חני לוז מוסיפה כי יוסף בראל היה מנכ"ל זמני של רשות השידור בעבר, הוא ממיסדי הטלוזייה בערבית ושימש כמנהלה. היום עומד בראל בראש ערוץ 33, ובראש צוות ההקמה של ערוץ טלויזיה לוויני שישדר בערבית למדינות האיזור. הערוץ, שישדר גם באנגלית, צפוי לעלות לשידור בתחילת מאי הקרוב.
