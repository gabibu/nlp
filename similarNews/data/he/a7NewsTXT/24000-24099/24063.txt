

"ישראל היא המדינה היחידה בעולם שמלחמת השחרור שלה נמשכת עשרות שנים. מדינות רבות, אחרות, בעולם זכו לעצמאות על מגש של כסף ורק זו, שלנו, ניתנת לנו בדרך זרועת מוקשים, דם ושכול ויתמות", אמר הרב הראשי לישראל, ישראל מאיר לאו, שדיבר לפני מאות מתלמידי תיכון "שבח מופת" בתל אביב, שרבים מתלמידיו נהרגו ונפצעו בפיגוע הדמים בדולפינריום.

הרב לאו אמר, כי בראשית ימי המדינה נפלו הורים של חברי ילדותו על הגנת המולדת, ואילו היום הוא מוצא עצמו מנחם אותם חברים, כשהם אבלים על בניהם. "אנחנו מתבגרים מדי שנה והם נשארים צעירים לנצח וזאת היא תמצית חייה של המדינה".

הרב הראשי הדגיש, כי אדמת ישראל נועדה לעם ישראל, כדי שיהודים יבנו בה את ביתם, וציין כי עמים רבים שלטו בה ושכנו בתוכה ואולם אף אחד מאלה לא הכה בה שורש, לא השאיר בה חותם תרבותי ויצרתי. "יש אדמה שמתאימה למטעים ולא לגידולי פלחה, ויש כזו שמתאימה לעצים ולא לתבואה. אדמת ישראל הובטחה לעם היהודי ואיננה מתאימה לעמים אחרים". הרב תקף בחריפות את המנהיגים המוסלמים הקיצוניים, המתעטפים באיצטלה דתית, כדי לזרוע טרור ואימה בקרב אזחרי ישראל - גברים, נשים וילדים. "רוב המנהיגים הדתיים יודעים ומבינים את שפת השלום והאחווה, שהיא שפה משותפת לכולנו, ואולם באווירה שנוצרה הם מתקשים להפעיל את השפעתם".
