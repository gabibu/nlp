

טענות רבות הושמעו בימים האחרונים כלפי משרד התחבורה והמשרד לבטחון הפנים בעקבות העובדה שהאוטובוסים הציבוריים אינם מאובטחים. לפני שנים אחדות בוטלה היחידה לאבטחת האוטובוסים, ולמרות גל הטרור הנמשך זה שנה ושבעה חודשים, הגל שבמסגרתו שמו להם המחבלים לא אחת את האוטובוסים ותחנות ההסעה כמטרות, לא מצאו לנכון משרדים אלה לחדש את פעילותה.
נראה שבעקבות הפיגוע שהיה בשבוע שעבר בקו האוטובוס 960 שנסע מחיפה לירושלים, החליטו סוף סוף משרד התחבורה ומשטרת ישראל, בשיתוף הקואופרטיבים ומפעילי התחבורה הציבורית בארץ, להגביר את האבטחה באוטובוסים ובתחנות ההסעה.

עלות התוכנית כ-40 מיליון שקל, והיא תמומן באמצעות ייקור תעריפי התחבורה הציבורית. צעד זה יתחיל ב-1 ביולי.

בישיבה שהתקיימה אתמול בלשכת שר התחבורה ד"ר אפרים סנה, בהשתתפות ראש אג"מ במשטרת ישראל ניצב דני רונן ראשי הקואופרטיבים של התחבורה הציבורית ונציגים של המשרד לבטחון הפנים סוכם כי מערך האבטחה החדש שיוקם יכלול פעילות סמויה וגלויה של שוטרים ומאבטחים בתחנות ההסעה המרכזיות ולאורך קווי האוטובוסים באזורי קו התפר ובמקומות המוגדרים כאזורים רגישים.
את המאבטחים, מאות במספר, יגייסו ויעסיקו מפעילי התחבורה הציבורית, בהנחיה מקצועית של משטרת ישראל ושל אגף הביטחון במשרד התחבורה. המאבטחים שיגויסו יהיו יוצאי יחידות קרביות, שיעברו הכשרה מקצועית מיוחדת לצורך פעילותם באבטחתה של התחבורה הציבורית.

סנה ציין כי מערך האבטחה החדש אמור להגביר את בטחון הנוסעים בתחבורה הציבורית, ועשוי להקשות על מפגעים לחדור לתוך תחנות ההסעה והאוטובוסים של התחבורה הציבורית.

אין זו הפעם הראשונה שבה אזרחים מממנים את האבטחה. הדבר הונהג זה מכבר במסעדות, בחנויות ובאולמי שמחות. השאלה שנותרת פתוחה, אם כן, היא: אם מה שעיכב את אבטחת האוטובוסים לא היה עניין כספי מדוע נדרש זמן כה רב להקים מחדש את היחידה?


