

גילויי האנטישמיות ברחבי העולם מגיעים לשיאים חדשים. במוצאי שבת הגיעו ההתפרעויות נגד יהודים גם לקייב שבאוקריינה, וזאת אף על פי שגלי ההפגנות האנטי ישראליות, שגברו כל כך באירופה אינם מחזה שכיח במדינה זו.

התקרית אירעה, כאמור, במוצאי שבת, זמן קצר לפני השעה 10 בלילה. כחמישים בריונים השמיעו קריאות "להכות את היהודונים" והחלו ליידות אבנים לעבר חלונות בית הכנסת ברודצקי ברחוב חרשאטיק שבקייב.

בתקרית זו הוכו ונפצעו הרב צבי קפלן ובנו בן ה-14. הרב קפלן אושפז לזמן קצר בבית החולים.
"היינו מזועזעים. היה זה פוגרום של ממש, אולם, תודה לאל, איש לא נפגע קשה", אמר מורה מהישיבה הסמוכה. המורה ניסה לעצור בעד הבריונים, אולם הצעירים הפילו אותו, הכוהו, בעטו בו ודחפו אותו אל תוך חלון שבכניסת הבניין. נראה כי השוטרים לא התערבו כלל כדי לעצור את הצעירים. אלה צעדו כקילומטר לאורך הרחוב הראשי בקייב עד שהגיעו לבית הכנסת.

רחוב חרשאטיק הוא מהרחובות השמורים ביותר באוקראינה: "אם אכן הצעירים צעדו לאורכו אזי טרם הגעתם לאזור בית הכנסת", אמר רב הקהילה משה ראובן אסמן, הם היו אמורים להיתקל בדרכם ב 10 שוטרים במדים לפחות, ואולי אף ב 40.

הרב הוסיף כי " בכוונה לתקוף את בית הכנסת נשאו עמם הבריונים אבני שפה". המשטרה עצרה שלושה מהמתפרעים ומסרה שהחשודים הם תושבי קייב בני 20 עד 22. דובר המשטרה הטיל את האחריות למעשה על קבוצת אוהדי כדורגל שהיו בגילופין, וששבו לבתיהם לאחר משחק באצטדיון של "דינאמו קייב" הסמוך.

הרב אסמן דחה טענה זו, וציין כי למרות העובדה שאיצטדיון "רפובליקנסקי" נמצא במרחק הליכה של 3 דקות מבניין בית הכנסת מעולם לא אירעה התקפה שכזו נגדו.

נזכיר כי בשבוע שעבר אירע פיצוץ של מכלית גז ליד בית הכנסת ע'אריבא בעיר ג'רבה שבתוניסיה.
בתקרית זו נהרגו 16 אזרחים, מתוכם 11 תיירים גרמניים. השלטונות טוענים כי מדובר בתאונה, ואילו עדי ראיה אינם מאמינים לגרסה זו, וטוענים כי זה היה פיגוע מכוון נגד בית הכנסת.

בעקבותיהם אמר שר הפנים של גרמניה אוטו שילי בראיון לרשת הראשונה של הטלוויזיה הגרמנית כי: "נראה שהפיצוץ היה למעשה פיגוע".


