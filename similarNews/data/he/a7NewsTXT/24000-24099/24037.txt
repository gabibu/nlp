

שרי חוץ של האיחוד האירופי יתכנסו היום ויחליטו אם להטיל סנקציות כלכליות על מדינת ישראל. במסגרת הצעדים ייתכנו השעיית הסכם הסחר המיוחד שנחתם עם המדינה והטלת מכסים על סחורות ישראליות. הפרלמנט האירופי התכנס בסוף השבוע וכבר קיבל החלטה להמליץ בפני שרי החוץ של האיחוד להטיל סנקציות כאלה על ישראל, וההחלטה עשויה ליפול היום. השרים שיזמו את המהלך הזה הם נציגי בלגיה וספרד, והשרים המתנגדים לו הם נציגי בריטניה, צרפת איטליה וגרמניה. נציין כי להחלטות שרי האיחוד דרוש רוב של פה אחד, ולכן ייתכן שבסופו של דבר ההמלצה לא תתקבל.
בעקבות הדברים האלה פתחה התאחדות התעשיינים במסע הסברתי נרחב ביותר בארץ ובאירופה במטרה למנוע משרי החוץ האירופים לקבל החלטה לבטל את הסכם הסחר של ישראל עם האיחוד.
נשיא ההתאחדות עודד טירה שוחח עם שגרירי מדינות אירופה בישראל ועם שגרירי השוק המשותף. כמו כן נפגש טירה עם כתבים אירופים השוהים בישראל.

מנכ"ל ההתאחדות יורם בליזובסקי שלח דפי הסברה שיהיו בבחינת "דע מה שתשיב" לתעשיינים הבאים במגע עם לקוחות, ספקים ושותפים אירופיים.

עם זאת ישנן חברות שאינן מחכות למוצא פיהם של המנהיגים, ומבטלות מיוזמתן עסקאות עם חברות ישראליות. כזה למשל הוא המקרה של חברת "סיד", המתפרסם באתר nfc. החברה הדנית ביטלה עסקה בשווי של עשרות אלפי דולרים עם חברת "רדיקס" הישראלית. ההסבר לביטול העסקה היה "ההתנהגות הקשה של צה"ל באזורים פלשתיניים".

בתגובה כתב מנכ"ל חברת "רדיקס" דב שוהם לראש ארגון העובדים הכללי של "סיד" כי יאסר ערפאת הוא האשם בסבלו של "העם הפלשתיני". "יאסר ערפאת אינו מעוניין במדינה לצד מדינת ישראל. הוא רוצה מדינת פלשתין הבנויה על חורבות מדינת ישראל. האם אתה תומך בכך? האם היית אתה מרשה לבנות מדינה פלשתינית על חורבות דנמרק?"

שוהם הוסיף כי חברתו תעמוד מאחורי מדיניות הממשלה ותתמוך בהגנת המדינה בכל מחיר, גם אם הדבר יגרור ביטול עסקאות.


