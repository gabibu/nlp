

בשנת 1948 ביום בו הוכרז על הקמתה של מדינת ישראל נאמדה אוכלוסייתה בקצת יותר מ-800 אלף נפש. היום, ערב יום העצמאות ה-54 נאמדת אוכלוסיית המדינה בכ-6.5 מיליון , על סמך נתונים ארעיים שנאספו בלשכה המרכזית לסטטיסטיקה. גידול זה מבטא הכפלת אוכלוסיה של כמעט פי 8 .

גידול זה היה דומה בשתי קבוצות האוכלוסיה העיקריות שמרכיבות את אוכלוסיית המדינה: היהודים, המונים היום 5.3 מיליון נפש ומנו אז רק 650 אלף, והאוכלוסיה הערבית שנאמדה אז בכ-150 אלף נפש ומונה היום 1.2 מיליון. כתוצאה מכך חלקן של שתי האוכלוסיות בכלל אוכלוסיית המדינה דומה היום לזה שנרשם אז: 81 אחוז יהודים ו-19 אחוז ערבים.

מקורות הגידול של שתי האוכלוסיות על פני התקופה היו שונים: באוכלוסיה היהודית שני מקורות גידול עיקריים: הריבוי הטבעי שתרם קצת יותר מ-60 אחוז לגידול, ומאזן ההגירה הבינלאומית, קרי העלייה (פחות הירידה) אשר תרמה את היתר.

באוכלוסיה הערבית עיקר הגידול נבע מריבוי טבעי גבוה, ומהאיחוד של ירושלים המערבית עם מזרח ירושלים אחרי מלחמת ששת הימים, שבעקבותיו נוספו כ-18 אחוז לאוכלוסיה הערבית הוותיקה.

