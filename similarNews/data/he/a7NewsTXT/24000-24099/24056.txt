

כ-400 בתי תאורה, הנמצאים על מצבות בית העלמין בנצרת עילית חוללו וחובלו בימים האחרונים. זו השנה השניה ברציפות בה מבוצעים מעשים כאלה בבית העלמין בנצרת עילית לפני יום הזכרון לחללי צה"ל.

מעיריית נצרת עילית נמסר , כי מדובר בחלקת קברים הצמודה לחלקה הצבאית, ובה קבורים גם הורי חיילים שנפלו במערכות השונות במהלך שרותם בצה"ל. קבורת ההורים נעשית על פי הנחיית עיריית נצרת עלית, לקבור הורים שכולים בצמידות לחלקה הצבאית. מהעיריה נמסר, כי בתי המנורה של המצבות הצבאיות לא חובלו.

ראש עיריית נצרת עילית מנחם אריאב מסר כי הנזק הכספי שנגרם לבית העלמין מסתכם בכ-35 אלף שקלים. העיריה התלוננה במשטרה וראש העיר הורה למחלקה הטכנית, לתקן לאלתר את הנזקים ולהשלים את התיקונים לפני טקסי יום הזכרון בבתי העלמין ביום ג'. אריאב הדגיש, כי אין להעלות על הדעת שיהודים יבצעו חבלות כאלה על גבי מצבות ווודאי שאין זה מקרה שהפגיעה בבתי התאורה נעשית זו השנה השניה ברציפות ערב יום הזכרון לחללי צה"ל. "אני מקווה שהמשטרה תלכוד את מבצעי המעשים החמורים האלה ותפעל לעמידתם לדין", ציין אריאב.
