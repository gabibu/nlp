

בראיון לגליון החדש של בטאון חיל האוויר אמר מפקד חיל האוויר האלוף דני חלוץ כי "שלושה מסוקי קרב נפגעו בשבועות האחרונים מירי מהקרקע במהלך הפעילות בשטחי יש"ע". "מצאנו שלושה קליעים בשלושה מסוקים. אם זה היה מכוון או מקרי, איש אינו יודע. העובדה היא שבשלושה מסוקים היו שלושה חורים, כתוצאה מאש נק"ל. בכל המקרים התגלו הפגיעות אחרי הנחיתה", אמר חלוץ.

עוד אמר מפקד חיל האוויר כי במהלך השנה וחצי האחרונות פותחו תוך כדי העימות אמצעי לחימה חדשים. "התאמנו, למשל, את החימוש של מסוקי הקרב, שיפרנו את יכולות החימוש ואת האפקטיביות שלו למשימות בהן השתמשנו במסוקים".

במהלך הראיון התייחס חלוץ גם למתיחות עם החיזבאללה בגבול הצפון: "יש כמה גורמים באזור שמשחקים באש. למשל, הסורים, מהנהני הראש לפעילות החיזבאללה. למשל, הלבנונים, שהם כנראה בשלב של חוסר-אונות מתקדם ביכולת שלהם להשתלט על גוף קטן, אבל ארסי, שיכול לגרום ללבנון נזק קשה ביותר".
