

"הדרך לקבר יוסף חלקה, ואפשר להגיע אליה בלי שום מכשול. אני מזמין את כל עם ישראל להגיע לשם", אמר אתמול נועם לבנת ביומן הצהריים של ערוץ 7. במוצאי שבת נכנס לבנת עם קבוצה של מתפללים לקבר יוסף. יצוין כי זו הפעם השלישית השבוע שמגיעה קבוצת מתפללים למקום. לבנת סיפר כי עם קבוצתו נמנו 20 איש, ואלה שרו, התפללו, רקדו וקראו פרק תהילים מיוחד לכבוד יוסף הצדיק, פרק שנהגו לקרוא לאחר כל תפילת מנחה בזמן שהייתה קיימת במקום ישיבה, עד לפני כשנה וחצי. "ההרגשה הייתה מיוחדת מאוד, וקשה לתאר את ההתרגשות". לאחר כחצי שעה הגיעו חיילים והוציאו את המתפללים מן המתחם. את כניסתה של קבוצה נוספת מנעו החיילים.

בתשובה לשאלת המראיין אמר לבנת כי ההליכה כיום לקבר יוסף היא מסוכנת פחות, אף על פי שמי שהולך שם בפעם הראשונה מרגיש "פרפרים בבטן", כהגדרתו. המצב בעבר היה שמי שביקש להגיע למתחם הקבר נזקק לליווי של שוטרים פלשתיניים חמושים ועוינים: "המצב אז היה יותר מתוח ויותר מסוכן מאשר היום".

לבנת הוסיף כי בשום שלב לא הוצג בפני קבוצת המתפללים מסמך המעיד על כך שאכן קיים צו אלוף האוסר על אזרחים להגיע למקום. אך יתרה מזאת, הסביר לבנת: "פנינו לצבא בדרכים שונות בבקשה שיאפשר לנו לחזור לקבר יוסף, כמו שהיה בעבר, ללמוד שם ולשחזר את הישיבה. תשובת הצבא הייתה: לנו אין כל בעיה בטחונית לאפשר למתפללים וללומדים להגיע לקבר יוסף, נשמח לאשר חזרת הלומדים, אבל הוראה מדינית היא שמנחה אותנו".


