

הישג גדול לכוחות הבטחון. ראש התנזים מרוואן ברגותי נלכד אחר הצהרים ברמאללה. ברגותי נלכד בידי חיילי יחידה מיוחדת של צה"ל כחצי קילומטר מלשכת ערפאת ברמאללה. עימו נלכד בן משפחתו, אחמד ששימש כעוזרו.

כתבנו קובי פינקלר מדווח כי חיילינו כיתרו את הבית שבו הסתתר ברגותי. תחילה הסגיר עצמו בן המשפחה ואחרי שעה קלה יצא גם ברגותי עצמו כשידיו מורמות משנוכח לדעת כי אין לו כל סיכוי להימלט. הדבר היה בעת שברמאללה הוסר העוצר לצורך הצטיידות התושבים במזון.

לברגותי מייחסים אחריות למעשי רצח רבים. במערכת הבטחון הגיבו בסיפוק רב על לכידת ברגותי ואמרו כי זה אחד הפירות החשובים ביותר של מבצע חומת מגן. בד בבד הוגברה הכוננות במערכת הביטחון לקראת פיגוע תגובה אפשריים, ומרמאללה כבר דווח על התפרעויות . חיילינו מגיבים באש מקלעים מטנקים. בעבר אמר שר הבטחון כי ברגותי הוא אישיות פוליטית ועל כן לא תפעל ישראל נגדו, אך מדיניות זו השתנתה בשבועות האחרונים.

בתגובה למעצרו אומר השר רובי ריבלין כי ידה של מדינת ישראל תשיג את כל מי שפוגע בה. "קודם כל הוא אדם שצריך לבוא ולתת דין וחשבון בידי הצדק. הוא יחקר, הוא ישאל, הוא יתן דין וחשבון, הוא יודה או יכחיש. הוא היה הראש מערכת ששילחה אנשים להכות בישראל בטרור", אמר ריבלין.

מנגד אומר יוסי ביילין כי זה הישג אחד יותר מדי, שעלול לעלות לישראל במחיר כבד: "ברגותי הוא איש פוליטי מובהק וברור היה לנו בממשלת ברק שמעצר של איש כזה עלול לגרום לסוג של תסיסה".
