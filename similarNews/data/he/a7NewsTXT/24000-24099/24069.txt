

בית המשפט המחוזי בירושלים גזר 12 שנות מאסר על המחבל דנדיס עזיז, בן 20 מבית חנינא שבצפון ירושלים. הוא הורשע, על פי הודאתו, בחברות בארגון טרור, תמיכה באירגון טרור, מסירת ידיעות לאוייב וקשירת קשר לביצוע פשע.

בגזר הדין נאמר, כי דנדיס עזיז התגייס לארגון החזית העממית לשחרור פלשתין לפני כ-4 שנים. בחודשים יוני עד אוגוסט 2001 פנה אליו פעיל בכיר באירגון טרור ברמאללה, בשם שאדי שורפא וביקש ממנו לאסוף מידע לשם ביצוע פיגועים. עזיז מסר למפעילו, כי צומת הגבעה הצרפתית וכן איזור הסינמטק בירושלים מתאימים לפיגועים, בשל העובדה שיש שם תנועה רבה של אזרחים יהודים וכוחות הבטחון. נטען, כי באוגוסט 2001 נפגשו השנים ותכננו להניח מטען בגן ילדים. לבסוף, הוחלט שלא לבצע את הפיגוע בגן הילדים, משום שהסתבר להם שבגן לומדים ילדים שאינם יהודים. תכנון נוסף היה לבצע פיגוע ירי בכביש רמות שועפת בירושלים. כתב עתי"ם מציין, כי השופטים יפה הכט, משה רביד ויעקב צבן, כתבו בגזר הדין: "העבירות שעבר הנאשם הן עבירות חמורות. אין מדובר רק במלים, אלא גם במעשים של ממש. התוכנית המזעזעת לבצע פיגוע בגן ילדים, בסברם שילדי הגן הם יהודים. התוכנית אמנם לא בוצעה, אולם עצם התכנון מלמד על מחשבה מרושעת מעין כמוה, שאילו יצאה לפועל, יכולה היתה לגרום לקטל המוני של פעוטים", כתבו השופטים והוסיפו: "אנו עדים בשנה האחרונה לגל נורא של מעשי טרור. מדובר בתופעה שהפכה למכת מדינה ואכן ידע כל זומם וכל אחד, הנוטל חלק בשרשרת הטרור, כי דינו יימוצה והוא צפוי לענישה מחמירה ומרתיעה. כאמור, גזרו עליו השופטים 12 שנות מאסר בפעול.


