

הנסיך צ'ארלס מראה סימני דיכאון.

הנסיך צ'ארלס מראה סימני דיכאון, ואפילו השליך צלחות חרסינה בארוחת ערב פרטית, דיווח ביום שני העיתון "דיילי מייל", שציטט ידידים של יורש העצר לכתר הבריטי, שטענו כי הם חוששים לבריאותו הנפשית.

העיתון דיווח כי צ'ארלס חש מדוכדך מסקר שנערך לאחרונה על ידי הבי.בי.סי, ברוח של לצון, יותר מאשר מתוך רצון למתוח ביקורת, ושמתוצאותיו עלה כי הוא במקום הרביעי ברשימת האנשים שאזרחי בריטניה היו רוצים לסלק מארצם.

ביום ראשון נמסר גם כי היחצ"ן של צ'ארלס, מארק בולנד, הודיע בסוף השבוע האחרון כי הוא מתפטר משירותו של הנסיך כדי להתרכז בחברת הייעוץ שהקים, וגם זה הוסיף לעיצבונו של צ'ארלס.

אולם רבים משערים שעיקר הדיכאון של הנסיך נובע מאי-הוודאות לגבי תפקידו בשנים הבאות.
בנאומה בחג המולד הבהירה המלכה, כי בגיל 76 אין לה כל כוונה להתפטר ואי-לכך הולכים וגוברים הקולות הטוענים כי צ'ארלס לא צריך להיות מלך, אלא עליו להעביר את תפקידו לבנו ויליאם.
