

השופט חשין הורה למשטרה ולמע"צ לסלק שלטי תעמולת בחירות לא חוקיים.

יו"ר ועדת הבחירות המרכזית השופט חשין הורה לנציגי המפלגות בוועדה, לסלק בתוך שבוע את כל שלטי התעמולה הלא חוקיים.

בתום השבוע, עם הגשת תלונות, הוא יפעיל את סמכותו על פי חוק הבחירות ויטיל קנסות של עשרות אלפי ש"ח על מפירי החוק.

בישיבה שכינס השבוע השופט חשין, בהשתתפות כל ראשי מטות ההסברה של הרשימות המתמודדות לכנסת ה-16, מנכ"ל המשרד לאיכות הסביבה, נציג מע"צ ונציג משטרת ישראל, הנחה השופט את משטרת ישראל ומע"צ, להפעיל את סמכותן מיידית, ולסלק שלטי תעמולה, המוצבים בצמתים ובכבישים ומסכנים את הנהגים והולכי הרגל.

"במקרים אלה אין כאן מקום לוויתורים, כאן זו שאלת חיים ומוות", אמר השופט חשין.

סוכם, כי מע"צ יסיר מיידית כל שלט המסכן את ציבור הנהגים בדרך בינעירונית, ויוגשו תלונות נגד מציבי השלטים.

כמו כן הוחלט, כי החל מיום א', 12 בינואר, יגישו המשרד לאיכות הסביבה ומע"צ תלונות ליו"ר ועדת הבחירות המרכזית, אם יתעלמו מפניותיהם להסיר את השילוט הבלתי חוקי מצדי הדרכים.
השופט הבטיח כי התלונות יתבררו בפניו מיידית.

לידיעתכם, חוק הבחירות (דרכי תעמולה) מאפשר הדבקת מודעות וכתובות של תעמולת בחירות רק על לוחות פרסום שנועדו לכך, ואוסר הדבקת מודעות תעמולת בחירות על מבנים, גדרות או כבישים. האחריות הפלילית על התקנת שלט בדרך בינעירונית מוטלת הן על המפלגה שהיא בעלת השלט הן על כל אדם שהינו מנהל פעיל או אדם העובד במפלגה, האחראי להתקנת השלטים.

השופט חשין ומנכ"ל ועדת הבחירות המרכזית, תמר אדרי, השתתפו היום, (יום ב'), בדיון פורום סגל הפיקוד הבכיר של משטרת ישראל, שדן בהיערכות המשטרה לבחירות.

חשין קיבל סקירות בתחום המודיעין, החקירות וההיערכות המתוכננת של המשטרה. הוא הדגיש בפני קציני המשטרה, את הצורך והחשיבות בטיפול והגשת כתבי אישום מהירים, באותן עבירות הקשורות באכיפת חוק הבחירות, בדין שווה לכולם.
