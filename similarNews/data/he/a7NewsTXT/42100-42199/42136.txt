

הניסוי של התעשייה האווירית בטיל החץ הוכתר בהצלחה. בניסוי שוגר טיל נגד טילי דמה ממשגר מבצעי של סוללת חץ בפלמחים. אולם אריה סתיו, עורך הביטאון נתיב, שהשתתף במחקר מקיף שיצא בנושא הגנה מפני טילים בליסטיים בארץ ובחו"ל, אומר לערוץ 7 כי מדובר בפרויקט שגוי מבחינה קונספטואלית.

מיטב המומחים שעסקו במחקר בנושא, אומר סתיו, הגיעו למסקנה כי החץ אינו יעיל ביירוט של טילים בליסטיים פשוטים. הניסוי שעליו נמסר כי הוכתר בהצלחה הוא ניסוי שעשתה התעשייה האווירית, ובו שוגר טיל דמה שאת מסלולו תכנן משגר הטיל התוקף. למרות שזה היה משמח אם היה מתברר כי החץ עומד במבחן משום שאיש, לדבריו, אינו רוצה לספוג מטח טילים, בכל זאת כל עוד טיל החץ לא רשם לעצמו הצלחה של יירוט במרחק סביר של טיל תוקף כלשהו, אין אפשרות לדעת אם הוא אכן יעיל. סתיו מציין כי הטילים הבליסטיים מעמידים שורה של בעיות טכנולוגיות שאין לחץ מענה עליהן.
סתיו הוסיף כי גם ארה"ב הפסיקה לפתח טיל שהיה דומה לחץ אך מתוחכם ממנו משום שהיא הגיעה למסקנה כי משגה קונספטואלי הוא לנסות ליירט טיל תוקף בשלבו הטרמינלי, כלומר בשלב הסופי.

לדבריו, בניגוד לסוברים כי האמריקנים הם שותפים לייצורו של החץ, הם שותפים רק לטכנולוגיות שהפרוייקט מייצר. זאת משום שמהנדס בתעשייה אווירית בישראל שאינו פחות באיכותו ממהנדס מקביל בארה"ב, עולה פחות. סתיו מוסיף כי אילו היה מסוגל טיל החץ לעצור את הטיל התוקף, האמריקנים היו ראשונים שהיו קונים אותו.

סתיו מוסיף כי הצעתו למלחמה בטילים היא לתקוף אותם כשהם במהלך השיגור. התכנית ההיגיונית ביותר, אומר סתיו, היא להשמיד את הטיל התוקף בשלב השיגור שלו.
