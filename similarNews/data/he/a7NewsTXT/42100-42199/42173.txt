

נשיא צרפת ז'אק שיראק אמר לכוחות הצבא הצרפתי כי עליהם להיות ערוכים לכל אפשרות בהמשך השנה. בדבריו הדגיש שיראק גם את הצורך לעמוד על המשמר בכל הנוגע ליחסה של עיראק כלפי החלטות האו"ם.

"תפקידו של חייל להיות ערוך לכל אפשרות. אנו חייבים לעקוב בעיקר אחר האופן בו מכבדת עיראק את ההחלטה 1441 של מועצת הביטחון של האו"ם", ציין הנשיא בטקס לרגל תחילת שנת 03'.

"אנו עומדים השנה מול אתגרים רבים. נראה כי נוכחותנו תידרש עוד בזירות של פעילות צבאית בהן כוחותינו כבר מוצבים", הוסיף הנשיא הצרפתי.

נזכיר כי אחת המשימות להן כיוון שיראק היא הנוכחות הצבאית בחוף השנהב. נוכחות זו מצריכה אחזקת 2,500 חיילים צרפתיים. נזכיר כאן כי בימים האחרונים גבו העימותים בין הצבא הצרפתי לבין המורדים בחוף השנהב שלושים הרוגים מקרב כוחות המורדים.

"למרבה הצער, אפשר שיהיו זירות נוספות", הוסיף שיראק, במה שנראה כהתייחסות ברורה לאפשרות של מתקפה נגד עיראק.
