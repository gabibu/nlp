

שר הביטחון שאול מופז שיגר אמש אזהרה לחיזבאללה לבל ינצלו את המערכה בעיראק כדי לתקוף את ישראל.

"אם נהיה במציאות שהחיזבאללה יפתח חזית שניה וישתמש ברקטות ארוכות טווח, לישראל לא תהיה בררה, אלא לממש את התחייבותה להגן על אזרחי המדינה", אמר. לדבריו, בידי החיזבאללה כמה מאות טילים ארוכי טווח. מופז ציין כי ארה"ב משתדלת לרסן את החיזבאללה. דבריו נאמרו בפני פורום יישובי קו העימות, שהתכנס במעלות תרשיחא.

בצאתו מוועדת החוץ והביטחון אמש אמר מופז כי הפיגוע בתל-אביב מוכיח שערפאת ושהרשות ממשיכים לחזק את תודעת הטרור בקרב הערבים, וכי אין הבדל בין הפאתח'-תנזים, שלקח אחריות לפיגוע, לבין החמאס והג'יהאד האיסלאמי.

הוא ציין כי כל ארגוני הטרור מתאמצים לבצע פיגועים ומשתפים לשם כך גם גורמים חיצוניים כמו ארגון אל קעידה, עיראק, שמשלמת למשפחות המתאבדים, איראן ומפקדות החמאס והג'יהאד בדמשק, שממשיכות להנחות את ארגוני הטרור ביש"ע.

שר הביטחון ציין כי היום יותר מתמיד קיימת הבנה בקרב כל הגורמים הבינלאומיים שכל עוד ערפאת ממשיך לעמוד בראש הרשות אין אפשרות לקיים מו"מ. מופז הוסיף כי המציאות הכוללת "מקרבת אותנו יותר ויותר ליום שתתחלף בו המנהיגות בצד הפלשתיני, וייעשו מהלכים אחרים בתוך הרשות הפלשתינית, על מנת לחזור לשולחן המשא ומתן".

שר האוצר סילבן שלום הסביר כי החלטת ישראל שלא לאפשר לנציגי הרש"פ לצאת לוועידת לונדון נועדה למנוע את האפשרות שהערבים יעטו עליהם "מסיכה של רודפי שלום", כלשונו.

איתמר מרכוס, העומד בראש ארגון מבט לתקשורת הפלשתינית, אומר לערוץ 7 כי ערפאת מודע לכך שבתקופה הקרובה ישראל אינה יכולה לפעול נגדו כדי שלא להפריע למהלכיה של ארה"ב, ומשום כך הוא ממשיך לעודד ביצוע פיגועים, זאת על פי ידיעות המגיעות מהמודיעין הישראלי.

מרכוס מציין כי ערביי הרש"פ אינם מייחסים חשיבות רבה למי שיעמוד בראשות ממשלת ישראל. לדידם אין הבדל בין מצנע לשרון, אומר מרכוס, וזאת משום שהמטרה של הערבים היא ארוכת טווח,ובכוונתם להחליש את כוחה של החברה הישראלית ואת יכולתה להמשיך בשגרת חייה. הם מעוניינים, לדבריו, לפגוע בעלייה לארץ ולהחליש את כלכלתה של ישראל. לדעתם, מטרה זו תושג רק באמצעות ביצוע פיגועים, ולכן הם ממשיכים מתוך הנחה כי בעוד מספר שנים יפסיקו להגיע עולים, הכלכלה תקרוס וייאוש ישתלט על העם. בזאת הם מעוניינים, אומר מרכוס. האג'נדה שלהם, הוא מוסיף, היא שישראל תיחלש, הערבים יתחזקו ובסופו של דבר ישראל תיכנע.
