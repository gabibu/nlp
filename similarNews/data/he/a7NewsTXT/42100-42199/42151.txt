

כמאה בני נוער, תלמידי כיתות יא' מראשון לציון, חולצו בערב מנחל מפלים בסמוך לאילת, כיוון שלאחר רדת החשכה לא הצליחו לסיים את מסלול הטיול אליו יצאו.

מדובר בטיול שנתי בו השתתפו מעל 300 בני נוער, שיצאו בשעות הבוקר לטיול במסלול נחל מפלים בסמוך לעין נטפים. 200 מהם הצליחו לסיים את המסלול הקשה באור יום, אולם כמאה מהם נקלעו לחשכה בטרם הסתיים המסלול, והייתה סכנה כי יפגעו.

עשרים מתנדבי יחידת החילוץ אילת - אילות, בפיקודו של אוליבר נויברט, מפקד יחידת החילוץ, פרסו בנחל פנסים רבי עוצמה וסייעו לחילוץ הנערים.

בתחקיר שנערך זמן קצר לאחר החילוץ, התברר כי שתי הקבוצות נכנסו לנחל על פי הנהלים המתבקשים ממשרד החינוך, אולם בשל גודלן של שתי הקבוצות, נוצר במקום צוואר בקבוק, מה שהאט את מהלך הירידה בנחל מפלים.

מיד לאחר שהתברר, כי קבוצה גדולה של בני נוער לא יוכלו לסיים את המסלול מפאת החשכה, הועבר דיווח לחדר המצב במשרד החינוך, שהזעיק למקום את יחידת החילוץ אילת-אילות שהביאה לחילוץ.
