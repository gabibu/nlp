

יועצו הפוליטי של ראש הממשלה אריאל שרון, איל ארד טען: הפרסומים ב"הארץ"` בדבר חשדות לכאורה נגד רה"מ ובניו גלעד ועומרי - "אינם מקריים, הדלפות ורצופים שקרים שנועדו להפיל את רה"מ שרון".

"עיתון "הארץ" שיקר בתחקיר שפרסם ובו נטען כי גלעד שרון, בנו של ראש הממשלה אריאל שרון, קיבל הלוואה מאיש העסקים הדרום אפריקני, סיריל קרן, בהיקף 1.5 מיליון דולר, שכמוה כשוחד. "הארץ" שיקר גם כאשר האשים את ראש הממשלה שרון, כי שיקר בנושא בחקירתו במשטרה. על היועץ המשפטי לממשלה, אליקים רובינשטיין, לחקור מי הדליף ל"הארץ" את הפרטים השקריים", כך דרש אתמול אייל ארד, יועצו האסטרטגי של אריאל שרון, במסיבת עיתונאים בתל אביב.

ארד הגיע למסיבת העיתונאים כשעמו עו"ד יורם ראב"ד, המלווה את גלעד שרון מזה תקופה ארוכה בעסקיו, אך ללא השרים וחברי הכנסת המשמשים בתפקידי מפתח במערך ההסברה של הליכוד לקראת הבחירות. ארד האשים, כי הפרסומים בנושא אינם מקריים, והם נסמכים על שקרים ודיס-אינפורמציה כדי להפיל את ראש הממשלה שרון מהשלטון.

אייל ארד, שהיה בוטח בעצמו לאורך כל מסיבת העיתונאים, הדגיש כי בניגוד לכתוב בעיתון "הארץ", ניתן למשכן את הזכויות בחוות השקמים- גם אם לא את החווה עצמה-כנגד הלוואה, כפי שעשה גלעד שרון, שקיבל הלוואה מבנק לאומי כנגד מישכון החווה כדי להחזיר כספים לחברת "אננקס מחקרים" שביצעה עבודות עבור שרון בפריימריס בליכוד בשנת 99. זאת, עד שקיבל שרון הבן הלוואה בריבית נמוכה יותר מאיש העסקים סיריל קרן, שסייעה לו במהלך לפרוע את ההלוואה המקורית בבנק לאומי.

עו"ד ראב"ד ואייל ארד פרשו באופן כרונולוגי את השתלשלות העניינים בנושא הקשרים בין קרן ומשפחת שרון, כדי להוכיח כי בקשר זה אין ולא כלום עם עבירות כלשהן.

מסקירת השניים עולה, כי ראש הממשלה אריאל שרון הבטיח, כאמור, באוגוסט 2001, לאחר דו"ח חמור של מבקר המדינה, כי יחזיר 4.7 מיליון ש"ח לחברת "אננקס נכסים", שערכה עבורו סקרים לפני 3 שנים. לאחר כחודשיים החזיר שרון 500 אלף ש"ח מכספו האישי. את יתרת הסכום- 4.2 מיליון ש"ח- אמור היה לגייס גלעד שרון, שפנה לבנק לאומי כדי לקבל הלוואה בגובה סכום זה כנגד שעבוד החווה.

בנק לאומי הסכים להעמיד אשראי לשרון, אך בריבית גבוהה מאוד של 8.5% לשנה שאת הריבית בגינה היה עליו לפרוע כל שבוע, עד שיתקבלו האישורים ממינהל מקרקעי ישראל לשעבד את החווה. לדברי אייל ארד, ניתן, כאמור, לשעבד את הזכויות בחוות השקמים, גם אם לא את החווה עצמה, כפי שעשתה משפחת שרון כבר בפברואר 89', כאשר משכנה את החווה לבנק הספנות בגין עסקים נוספים של גלעד שרון.

ב-23 באוקטובר 2001 אכן הודיע ראש הממשלה, אריאל שרון, למבקר המדינה כי העביר את הכסף שקיבל בנו בהלוואה מבנק לאומי לחברת "אננקס מחקרים", אולם כאן לא הסתיים הסיפור. אישור מינהל מקרקעי ישראל לשיעבוד החווה אמור היה להגיע רק אחרי כשישה עד תשעה חודשים, ובינתיים הכבידה הריבית בבנק לאומי על גלעד שרון, שלדברי ארד קיבל בינתיים- בסוף חודש נובמבר 2001- הלוואה אישית של 1.5 מיליון דולר מחבר קרוב של המשפחה, איש העסקים סיריל קרן. קרן, שהגיע ארצה במלחמת השחרור ושירת בחטיבת אלכסנדרוני עם הקצין הצעיר אריאל שרון, נתן לגלעד שרון
הלוואה בריבית של 3% לשנה בלבד.

לדברי ארד, גלעד שרון החליט להשתמש בהלוואה של איש העסקים קרן כביטחון להלוואה חדשה ונוחה יותר שנטל בבנק דיסקונט, עמה פרע את ההלוואה המכבידה בבנק לאומי. לדברי ארד, כיסה גלעד שרון גם את ההלוואה לסיריל קרן בדצמבר 2002.

אייל ארד הדגיש, כי עיתון "הארץ" שיקר בתחקירו באומרו כי ראש הממשלה אריאל שרון שיקר בחקירתו במשטרה, כשטען שהחווה ממושכנת כנגד ההלוואה שנטל גלעד שרון, אך לא הזכיר כלל את ההלוואה מסיריל קרן. לדברי ארד, שרון אמר במשטרה, כי הוא אינו יודע איך הוחזר בדיוק הכסף, וכי יכול להיות שבניו משכנו את החווה, אך הוא לא היה בטוח בכך. לדברי ארד, ייתכן ושרון לא היה מודע לכל הצעדים שעשה בנו גלעד, שהוא בעליה של החווה, אך הוא בוודאי לא שיקר במשטרה בנושא.

כאמור, לדברי אייל ארד, היתה ההלוואה של איש העסקים קרן לגלעד שרון כשרה והתבצעה בין ידיד נפש של המשפחה ובין גלעד שרון, שמכיר את קרן מיום היוולדו. לא היה בכך משום שוחד. ארד הדגיש: "חובתו של היועץ המשפטי לחקור כדי לאתר את המדליפים מתוך חקירות המשטרה", אמר ארד, והוסיף, כי על החקירה לכלול שימוש בפוליגרף כדי לגלות את המדליף, כפי שנעשה בחקירה למציאת המדליף מהשיחות האסטרטגיות בין ישראל ובין ארה"ב לפני מספר חודשים.

אייל ארד הדגיש, כי לסיריל קרן אין ולא היו מעולם עסקים בישראל, וכי את הונו עשה בחו"ל בתחום הטקסטיל.
