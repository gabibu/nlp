

ח"כ דליה איציק (עבודה) מסרבת בתוקף לוותר על הנהג הממשלתי ששרת אותה בתקופת היותה שרה, ומזה כחודשיים, בניגוד לתקנות, ממשיך הנהג לעבוד איתה כאישה פוליטית ולקבל שכר מהמדינה.

חברת-הכנסת דליה איציק ממפלגת העבודה מסרבת בתוקף לוותר על הנהג הממשלתי ששרת אותה בתקופת היותה שרה, ומזה כחודשיים, בניגוד לתקנות, ממשיך הנהג לעבוד איתה כאישה פוליטית, ולקבל שכר מהמדינה. נציבות שירות המדינה תחקור חשד לעבירות משמעת חמורות של המעורבים בטיפול בנושא, כך שודר היום בגלי צה"ל.

במשדר נמסר, כי לנהג הועברו בחודש האחרון כמה פניות לחזור באופן מיידי לעבודה במשרד התעשייה והמסחר, אולם הוא התעלם מהן. לדברי גורמים במשרד, המנכ"ל הפעיל עליהם לחצים כבדים במטרה לאפשר לשרה לשעבר להמשיך ליהנות משירותי הנהג הצמוד, ולהשתיק את הפרשה כולה. כתב גל"צ דיווח הבוקר שלפני כשבועיים הועברה למנכ"ל חוות דעת חד-משמעית של נציבות שירות המדינה בנושא, אולם למרות זאת, לא השתנה דבר.

דובר נציבות שירות המדינה מסר בתגובה, כי אסור היה לדליה איציק להיעזר בנהג הממשלתי אפילו יום אחד לאחר התפטרותה. איציק סיפרה כי שוחחה עם נציב שירות המדינה בשבוע שעבר, והוא אמר לה שהדברים בבדיקה. דובר נציבות שירות המדינה אמר כי אכן הייתה שיחה, והנציב אמר לאיציק מפורשות שהנהג חייב לחזור לעבודה במשרד הממשלתי.

במשרד התעשייה והמסחר אומרים: הורינו לנהג לחזור לעבודה. דליה איציק מסרה בתגובה: על פי הבנתי אני יכולה להמשיך בשירותיו של הנהג הממשלתי, אבל פניתי בעניין לפרקליטות, ואכבד כל קביעה שלהם.
