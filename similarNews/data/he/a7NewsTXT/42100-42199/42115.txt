

מבוכה במפלגת העבודה נוכח הצהרתו של יו"ר מטה יום הבחירות של המפלגה מתן וילנאי שהכריז כי הוא מתנגד לעמדת יו"ר מפלגתו עמרם מצנע וסבור כי אין לתמוך בנסיגה חד צדדית מיש"ע ואין לשאת ולתת עם יאסר ערפאת.

מבוכה ב"עבודה" על דברי וילנאי, ערב תחילת התשדירים. "אפילו המסר המדיני לא אחיד".

מבוכה במפלגת העבודה נוכח הצהרתו של יו"ר מטה יום הבחירות של המפלגה מתן וילנאי שהכריז אמש כי הוא מתנגד לעמדת יו"ר מפלגתו עמרם מצנע וסבור כי אין לתמוך בנסיגה חד צדדית מיש"ע ואין לשאת ולתת עם יאסר ערפאת.

וילנאי אמר את הדברים בראיון לערוץ השני. הוא טוען כי דעתו מייצגת את דעת הרוב במפלגת העבודה.

דבריו של וילנאי אמנם אינם חדשים, אך זעם וביקורת הופנו אליו מצד גורמים בכירים במפלגה, ולא בהכרח מאוהדי מצנע. גורמים אלו סבורים כי אסור היה להבליט את חילוקי הדעות השוררים במפלגה ערב תחילת תשדירי הבחירות, בהם ישוב מצנע ויטיף לנסיגה החד צדדית ויביע נכונות לשאת ולתת עם יאסר ערפאת.

לדברי גורמים בעבודה, המסר של וילנאי משחק דווקא לידי הליכוד, שתשדירי הבחירות שלו יבליטו את ותרנותו של מצנע, אפילו יותר מנכונותו של אהוד ברק לוויתורים מול הערבים.

ח"כ וילנאי אינו היחיד שלא מסכים עם מצנע. גם בנימין בן אליעזר שותף לביקורת על עמדותיו של יו"ר המפלגה, אך הפתרון שלו לבעיה ברור יותר: לא להתראיין בנושא כדי לא להיכנס למלכודת שוילנאי נכנס אליה, ולהסתפק באסיפות בחירות ברחבי הארץ, בהם יבליט דווקא את חולשותיה של ממשלת שרון.

מקורבי בן אליעזר הציעו לוילנאי לאמץ את השיטה.

"וילנאי הזיק למצנע באופן כללי ועשה צחוק מעצמו באופן ספציפי", אמר גורם במפלגת העבודה.

מטבע הדברים מיהר הליכוד לנצל את התבטאותו של וילנאי, והציע לו להתפטר מתפקידו במטה הבחירות, לאחר שגילה לציבור "כי מצנע הוא טעות איומה של מפלגת העבודה, שיכולה לסכן את בטחון ישראל".

מקורבי וילנאי ניסו לצמצם את הנזק בהבהרה, כי הוא עומד מאחורי מצע המפלגה ומאחורי היו"ר שלה.
