

השמנת יתר נובעת בין היתר גם מפגם מוחי באזור המווסת את כמות השומן בגוף ומצב זה מכונה "השמנה היפותלמית", כך עולה ממחקר משותף שערכו רופאים מבית החולים לילדים "מאיר" שליד בית החולים רמב"ם בחיפה וחוקרים מהמכונים הלאומיים לבריאות בארה"ב. החוקרים מצאו שאצל אנשים הסובלים מ"השמנה היפותלמית", קיימת הפרעה בחילוף החומרים של ההורמון קורטיזול וכתוצאה מכך נוצר יותר הורמון ברקמת השומן והדבר גורם להצטברות יתר של השומן.

לדברי פרופ' זאב הוכברג, שעמד בראש צוות החוקרים המשותף, הגילוי החדש "פותח פתח לטיפולים חדשים בקרב אנשים הסובלים מ"השמנה היפותלמית". לדבריו, כמה חברות ליצור תרופות כבר החלו לפתח תרופה לעיכוב המנגנון הקשור להורמון הקורטיזול כדי למנוע השמנת יתר בקרב הסובלים מהפרעה זו. פרופ' הוכברג הוסיף כי בתהליך הרגיל קיים "דו שיח" מתמיד בין רקמת השומן למוח כשרקמת השומן "מודיעה" למוח על ירידה או עלייה במלאי השומן בגוף והמוח מווסת בתגובה את כמות השומן באמצעות מערכת העצבים וההורמונים. בקרב הסובלים מ"השמנה היפותלמית" קיימת הפרעה בדו שיח שבין רקמת השומן למוח.

השמנת היתר גורמת בין השאר לתחלואה שהולכת ומחמירה במהלך החיים, ולכן מנסים חוקרים רבים בעולם להתגבר על מחלה שכיחה זו.
