

סופת שלגים שלא חזו החזאים הפתיעה את אזור בירת ארה"ב וגרמה למאות תאונות דרכים, בהן שלוש קטלניות.

הסופה, שהגיעה מקנדה דרך המדינות בצפון ארה"ב, גרמה לירידת שלג בגובה של כ-10 ס"מ באזור וושינגטון.

המשטרה מסרה כי במדינת מרילנד, הסמוכה לוושינגטון הבירה, נספו 3 בני אדם בשתי תאונות דרכים שונות מתוך מאות תאונות הדרכים שאירעו ביום ראשון וביום שני בבוקר.

בתאונת שרשרת בבולטימור, שהיו מעורבות בה 34 מכוניות, נפצעו 27 אנשים.

רוב בתי הספר היו סגורים ביום שני או נפתחו בשעה מאוחרת, זאת לאחר ששבועיים היו התלמידים בחופשה לרגל חג המולד וראש השנה האזרחית.

לא רק ארה"ב סובלת מהשלג אלא גם דרום צרפת. עפ"י הדיווחים ירד אמש שלג כבד בדרום צרפת, והוא גרם שם לפקקי תנועה אדירים ולשיבושים בטיסות.

דרכים אחדות נחסמו, כולל הדרכים בין ארל לבין נים ומפרפיניאן לגבול הספרדי. נמלי התעופה בנים ובמונפלייה נסגרו.

השלטונות הודיעו כי ההסעות לבתי הספר לא יפעלו בחלקים אחדים של דרום צרפת. לנהגים שמכוניותיהם נתקעו באביניון ובקביון בשלג בעומק של 25 ס"מ הוצע להישאר בהן למשך הלילה.

כמו כן נציין כי בסוף השבוע שרר תוהו ובוהו בצפון צרפת בשל שלג וקרח שהשחיר.
