

מחר תיחתם האמנה שתמסד את שיתוף הפעולה בין השב"ס והתאחדות התעשיינים. אמנה זו תביא להכפלת מספר האסירים המועסקים במפעלים המשתתפים בפרויקט שיקום.

יצוין כי עד היום מועסקים כ-1,650 אסירים ב-75 מפעלי תעשייה קטנים ובינוניים, מרביתם בקבלנות משנה ובמפעלי יזמות פרטית בתוך כותלי בתי-הסוהר וחלקם במפעלים עצמם מחוצה להם.

מדובר בתחומי המזון, מתכת, הנעלה, טקסטיל, עץ, פלסטיקה ודפוס. כך מסרה התעשיינית, מירה שוורץ, הממונה על הפרוייקט בהתאחדות התעשיינים לקראת טקס חתימה על האמנה המדוברת.

הטקס יתקיים "בבית מורשת" בנציבות שב"ס ברמלה, במעמד השר לביטחון פנים, עוזי לנדאו, נשיא התאחדות התעשיינים, עודד טירה ונציבת שב"ס   רב גונדר אורית אדטו. הטקס יתקיים גם בנוכחותם של עשרות תעשיינים ואורחים אחרים.

שוורץ הביעה תקווה כי עם החתימה על האמנה יוכפל תוך שנתיים-שלוש, מספר המפעלים המשתתפים בפרויקט לכ-150. הן בתוך כותלי בתי הסוהר והן מחוצה לו.

ע"פ האמנה מתחייבים הצדדים לפעול במשותף כדי להכין את האסירים לקליטה בחברה לאחר שחרורם באמצעות הקניית הרגלי עבודה, מקצוע וניסיון. לצורך כך יפעלו לטיפוח יזמות של אסירים בשרות בתי הסוהר. זאת באמצעות פיתוח של שטחים למפעלים קטנים ובינוניים בתוך תחומי בתי הסוהר. הכוונה היא שפיתוח שטחים למפעלי תעשייה בתוך כותלי בית הסוהר, יעודד תעשיות להעתיק או לפתח קווי יצור דווקא בתוך בתי הסוהר.

כמו כן מתחייבים הצדדים לפעול להעסקת אסירים המצויים בתהליך שיקום קבוצתי ופרטני, בעבודות מחוץ לכותלי בתי הסוהר במפעלי התעשייה.

הצדדים מודיעים כי ישקדו על פיתוח טכנולוגיות מתקדמות שיאפשרו פיתוח התחום המקצועי וקידום משאבי האנוש של האסירים. הצדדים מתחייבים לכך שהאסירים יקבלו תגמול נאות לעבודתם ע"פ הנהלים המקובלים בשב"ס.

שוורץ ציינה, כי לחבר הכנסת דוד טל, יו"ר ועדת העבודה, הרווחה והבריאות של הכנסת, היה חלק חשוב בעידוד שיתוף-הפעולה בין השב"ס לבין התאחדות התעשיינים בנושא זה.
