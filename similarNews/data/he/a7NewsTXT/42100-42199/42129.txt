

הסוכנות הבינלאומית לאנרגיה אטומית העניקה אמש לצפון קוריאה הזדמנות אחרונה להחזיר את הפקחים שגירשה לפני כשבוע, ולא, יועבר העניין למועצת הביטחון של האו"ם.

הסוכנות הבינלאומית קיבלה החלטה ברוח זו בכינוס חירום שנערך בווינה ודרשה גם לקיים מיד פגישה עם בכירים צפון-קוריאנים. הסוכנות גם הדגישה כי יהיה "אפס סובלנות" אם קוריאה תפר את האמנה לאי-הפצת נשק גרעיני.

בהחלטה נאמר כי צפון קוריאה "חייבת בדחיפות לשתף פעולה עם הסוכנות, להרשות לכונן מחדש את אמצעי הפיקוח במתקניה הגרעיניים ולהרשות לפקחי הסוכנות לשוב".

"אם צפון קוריאה לא תנקוט את כל הצעדים הדרושים ולא תאפשר לסוכנות ליישם את כל צעדי הביטחון, זו תהיה הפרה נוספת של הסכם הביטחון", נאמר עוד בהודעה.

דוברת של הסוכנות מסרה כי משמעותו של הניסוח הדיפלומטי הזה היא כי הסוכנות עשויה במקרה כזה לדווח על צפון קוריאה למועצת הביטחון של האו"ם ולהאשים אותה באי-קיום אמצעי הביטחון הגרעיניים.

"אני מקווה שצפון קוריאה תבין כי הדלת לדיאלוג על דאגותיה הביטחוניות תיפתח רק באמצעות ציות ולא התרסה", אמר מנהל הסוכנות מוחמד אל באראדי בהודעה לחבר המנהלים שלה. "אנחנו נוכל להצליח רק אם כל הצדדים יבינו כי אי אפשר ליישב מחלוקות באיום בשימוש בנשק גרעיני".

באראדי הוסיף כי "אם ברצוננו לשמור על שלמותה של האמנה לאי-הפצת נשק גרעיני, כל החברים חייבים למלא את התחייבויותיהם". עם זאת ציין, כי הוא חש עידוד מנכונות חבר המנהלים להעניק לצפון קוריאה סיכוי נוסף ליישם את תנאי האמנה.

יצוין, כי צפון קוריאה איימה אמש על ארה"ב בהרס, אם וושינגטון תבצע מתקפה גרעינית בשל תכנית הנשק האטומי של פיונגיאנג.

ארה"ב הגיבה בסיפוק על החלטת הסוכנות הבינלאומית לאנרגיה אטומית וציינה כי "ההחלטה הבהירה שאם צפון קוריאה לא תנקוט את כל האמצעים הדרושים ליישום הצעדים הנחוצים, זו תהיה הפרה נוספת של הסכם הביטחון".
