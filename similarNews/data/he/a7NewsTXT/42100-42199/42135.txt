

כתב הטלוויזיה של התחנה הלוויינית "אל ג'זירה" שוחרר מידי שירות הביטחון הפלשתיני. הוא נעצר לאחר שראיין מחבל מגדודי חללי אל אקצה שנטל אחריות לפיגוע הכפול בתל אביב. המחבל גם הזהיר כי פיגועי ההתאבדות יימשכו.

מעצרו של הכתב בידי הרש"פ מעיד על יחסה של הרשות כלפי עיתונאים החורגים מהמגבלות שהיא מטילה על חופש העיתונות.

בדו"ח השנתי לשנת 2000 שפרסם אמש הארגון הבינלאומי של "עיתונאים ללא גבולות" נקבע כי "המלחמה בטרור מאיימת על חופש העיתונות".

מהדו"ח עולה כי חלה עלייה של 40% בשיעור העיתונאים שנעצרו לחקירה ועליה של 100% בשיעור ההתקפות והאיומים על עיתונאים ברחבי העולם לעומת דו"ח השנה הקודמת.

ברחבי העולם כ-700 עיתונאים נעצרו לחקירה, לפחות 1,420 עיתונאים היו קורבנות לאיומים ולהתקפות, ולפחות 389 כלי-תקשורת הושמו תחת צנזורה.

בדו"ח צוין כי בדומה לשנת 2001 גם בשנת 2002 נסגר בכל יום כלי תקשורת אחד בעולם מטעמי צנזורה, וכשליש מאוכלוסיית העולם חיה במדינה שלא קיים בה כל חופש עיתונות.

נכון לראשון בינואר 2003 עצורים ברחבי העולם 118 עיתונאים. בשנת 2002 חלה הידרדרות בחופש העיתונות במדינות דמוקרטיות ובהן איטליה וארה"ב, שם נעצרו עיתונאים לחקירה.

מעצרו של כתב אלג'זירה אינו מקרה ראשון בו מצרה הרשות את צעדיו של עיתונאי ומונעת ממנו את היכולת לדווח באמינות.

כזכור יחסה של הרשות כלפי העיתונאי האיטלקי שצילם את הלינץ' ברמאללה בשנת '00. ביום חמישי 12 באוקטובר '00 נרצחו שני חיילי צה"ל רב"ט ואדים נורז'יץ' הי"ד ורס"ל יוסף אברהמי הי"ד. הם נרצחו באכזריות במעשה לינץ' בבניין המשטרה של הרש"פ ברמאללה.

לאחר שנמסרו גופותיהם של החיילים לידי צה"ל אמר אחד מהקצינים כי "הגופות נמצאו במצב מזעזע ונעשו בהן דברים מצמררים חולניים שמוח אנושי לא יכול לדמיין".

הלינץ', כאמור, תועד במצלמותיו של צלם איטלקי העובד למען ערוץ הטלוויזיה האיטלקית הרשמי אר.טי.אי. התמונות שפורסמו בארץ ובחו"ל עוררו את זעמה של הרשות, והיא איימה בטלפון על משרדי ערוץ הטלוויזיה האיטלקית. ריקרדו קריסטיאנו שלח התנצלות לרשות. בעקבות מכתבו השעתה לשכת העיתונות הממשלתית באופן זמני את תעודת העיתונאי שלו, והטלוויזיה האיטלקית החזירה אותו לרומא בשל הסתייגותה מההתנצלות ששלח לערבים.
