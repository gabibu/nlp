

בעיית המנהרות בהן מעבירים מחבלי הרשות הפלשתינית אמצעי לחימה שונים ואף מחבלים ממצרים לרצועת עזה מטרידה את קציני צה"ל ומערכת הביטחון מזה זמן רב. כעת עולה אפשרות לפיה יציף צה"ל את המנהרות הללו.

על פי דיווחו של העיתונאי צבי אלוש מ"ידיעות אחרונות", בימים אלה נשקלת העברת כמויות אדירות של מים מותפלים ממתקן ההתפלה החדש של 'מקורות' שהוקם בקציעות לכיוון שטחים נרחבים באזור רפיח, זאת במגמה שבהדרגה יחלחלו המים למנהרות הנסתרות המצויות מתחת לקרקע.

על פי הדיווח אישורים עקרוניים לביצוע הפרויקט התקבלו.

יצוין כי ההערכות הן שמדי שנה פולט מתקן ההתפלה החדש כחצי מיליון מטרים מעוקבים של פסולת ההתפלה שחלקם מנותב לשתי בריכות אגירה וחלקם לחקלאות ותיור במועצה האזורית הר-הנגב. עם זאת נותר חלקם הגדול של המים שעל פי התכנון הראשוני יוזרם אל הים. התכנון החדש המבקש לשלוט על קטע קצר של כארבעה קילומטרים שתחתיהם נחפרות מנהרות הנשק, הוא למקם ברז גדול בכל חצי קילומטר. מברז זה יוזרמו המים שיחלחלו לאדמה ויביאו להצפת המנהרות ואף לקריסתן.

יצוין כי המים שיוזרמו למקום יהיו מים מליחים במיוחד. עלות הפרויקט המשוערת היא כחמישה עשר מיליוני שקלים.
