

סוכנת ביטוח בת 57 מנהריה חשודה בהונאת מאות מבוטחים, לאחר ששלשלה לכיסה כספי פרמיה שקיבלה עבור המבוטחים בסכום המוערך במשטרה בלמעלה מ-2 מיליון ש"ח. בימים אלה חוקר את הפרשה מפלג הונאות צפון במשטרת מרחב הגליל בראשות רב-פקד דלית אלעד.

עפ"י החשד ביצעה הסוכנת ביטוחים לעובדים של רשויות מקומיות, בהם המועצה האזורית מטה אשר והמועצה האזורית מעלה יוסף וכן משרדי ממשלה בצפון, משרד החינוך ומשרד העבודה.

היא ביטחה את עובדיהם של גופים אלה בביטוחי-חיים, בביטוחי מנהלים ובביטוחי אובדן כושר עבודה. מדובר בביטוחים שהיא עשתה במהלך השנים האחרונות למאות עובדים, בעודה מקבלת היישר לכיסה את התשלום עבור הפוליסות. על-פי החשד, היא שלשלה את הכסף לכיסה ולא העבירה אותו כנדרש לחברות הביטוח.

חקירת המשטרה העלתה כי סוכנת הביטוח זייפה, ע"פ החשד, מסמכים של הגורמים שהיא ביטחה, שנועדו כביכול לחברות הביטוח בהם צוין, כי הן ביקשו, כביכול, להקפיא את הפוליסות עבור עובדיהן. כמו-כן חשודה סוכנת הביטוח בזיוף שיקים שקיבלה מאותם גורמים לטובת חברות הביטוח והסבתם לפקודתה.

את הפרשה חשפה דווקא לקוחה פרטית של סוכנת ביטוח זו, שביקשה לפדות ביטוח חיים ואז התברר לה שהיא כלל אינה מבוטחת בחברת הביטוח אליה פנתה.

חוקרי משטרת מרחב הגליל במפלג ההונאות פשטו על ביתה ועל משרדה של סוכנת הביטוח. לדברי פקד אלעד, נתפס חומר רב המעיד לכאורה על מעשיה של החשודה. היא עוכבה לחקירה, ולדברי המשטרה, היא משתפת פעולה עם חוקריה.
