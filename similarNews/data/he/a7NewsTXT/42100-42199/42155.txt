

גיאולוג אוסטרלי טוען כי זיהה את זרם הנוזלים הפעיל הראשון שנראה אי פעם במאדים.

הגיאולוג ניק הופמן מאוניברסיטת מלבורן גילה התפתחות של נקיק וערוץ בתמונות שצולמו על ידי רכב החלל "מארס גלובל סרבייר", ששוגר על ידי נאס"א.

הופמן אמר בראיון ברדיו איי.בי.סי האוסטרלי, כי ייתכן שהערוצים שגילה נוצרו על ידי מפולות של פחמן דו-חמצני קפוא ולא על ידי מים. "זו הייתה תגלית מדהימה לראות את הדברים פשוט קופצים לקראתי", הוסיף.

הופמן ציין, כי באזור אותו חקר שררה טמפרטורה של מינוס 130 מעלות צלסיוס, בה לא יכולים מים לזרום. "לא ייתכן שהזרמים האלה הם מים", הדגיש.

ממצאיו פורסמו במהדורה האחרונה של כתב העת "אסטרוביולוג'י".
