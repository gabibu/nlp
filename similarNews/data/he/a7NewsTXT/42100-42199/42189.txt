

במסיבת עיתונאים, שהתקיימה היום, בתל אביב, מסרו שרת החינוך, לימור לבנת ומנכ"לית המשרד, רונית תירוש, על גידול של 2.2% בשיעור הזכאים לבגרות מכלל גילאי 17 בשנתון ועל צמצום של 4.9% במימדי הנשירה של אותה אוכלוסייה. השיעור הכולל של הזכאים לבגרות מתוך השנתון מגיע ל-46% .

עם זאת, הבהירה השרה, כי יש למעשה לבדוק את שיעור הזכאים לבגרות מתוך קבוצת הגיל הרלוונטית בשנתון- ללא תלמידים חרדים וללא תלמידי מזרח ירושלים, שמטעמים אידיאולוגיים אינם ניגשים לבחינות הבגרות. על רקע זה עולה שיעור הזכאים בתשס"ב ל-2.4% והשיעור הכולל של הזכאים לבגרות מגיע ל-51% .

שרת החינוך ציינה, כי הגידול בשיעור הזכאים בולט במיוחד על רקע צמצום מימדי הנשירה, "העובדה כי 5,083 תלמידים נשארו במערכת בתשס"ב לעומת תשס"א משמחת לאור העובדה שהבהרנו, לא אחת, כי עלייה בשיעור הזכאים לבגרות לא תספק אותנו, כל עוד תימשכנה מגמות של נשירה והנשרה של תלמידים מבתי הספר". השרה הוסיפה, כי בשנים תשס"א- תשס"ב עלה מספר הזכאים לבגרות ב-7,581 תלמידים לעומת תש"ס. "כל תלמיד ותלמידה הם עולם בפני עצמו, ועל אף שאנו בודקים את מכלול העשייה החינוכית בבית הספר, הבטחנו לפני כשנתיים כי נאפשר לכל התלמידים אפשרות להגיע לתעודת בגרות. התעודה פותחת בפני הצעירים את דלתות ההשכלה הגבוהה, עולם התעסוקה ואפשרויות לקידום חברתי".

עוד הוסיפה השרה לבנת, כי צמצום מימדי הנשירה והעלייה בשיעור הזכאות התאפשרו כתוצאה משרשרת חידושים, שהנהיג משרד החינוך בשנתיים האחרונות; בין חידושים אלה ניתן למנות את הנהגת מועד ב' במקצועות מתמטיקה ואנגלית, הנהגת מועד חורף וסימסטר הקיץ. המנכ"לית תירוש הבהירה, "הוספת המועדים סייעה לתלמידים לפרוס את הבחינות ולחלק את עומס החומר והמתח הלימודי על פני תקופה ארוכה יותר. אנו בטוחים כי שינויים נוספים, הנכנסים לתוקף כבר השנה, יסייעו ליותר תלמידים למצות את יכולותיהם ולשפר את הישגיהם. אחד מחידושים אלה הוא האפשרות לצבור
יחידות בחינה ולעבור בהדרגה מרמות בחינה בסיסיות לרמות המוגברות. בדרך זו יוכלו תלמידים רבים לשדרג את תעודת הבגרות שלהם".

נתונים נוספים על בחינות הבגרות:

במגזר הערבי נרשמה בתשס"ב עלייה של 0.59% בשיעור הזכאים לבגרות לעומת תשס"א.
א. מגזרים
במגזר הדרוזי נרשמה בתשס"ב ירידה של 3.42% לעומת תשס"א, אבל עם זאת עלייה של 7.34% לעומת תש"ס.
במגזר הבדואי נרשמה בתשס"ב ירידה של 1.99% לעומת תשס"א, אבל עם זאת עלייה של 8.95% לעומת תש"ס.

ב. הנתיב הטכנולוגי רשם לזכותו הישגים מרשימים בתחומים של: נרשמה עלייה של 2.9% בשיעור הניגשים לבחינות הבגרות בתשס"ב לעומת תשס"א (77.6%לעומת 74.7%).

נרשמה עלייה של 2.56% בשיעור הזכאים לבגרות בתשס"ב לעומת תשס"א (43.24% לעומת 40.68%).
