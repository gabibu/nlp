

ראש הממשלה ושר האוצר החליטו היום על קיצוץ אחיד של 790 מיליון ש"ח בבסיס תקציבי משרדי הממשלה וזאת כחלק מההתאמה הנדרשת בשל השינויים בתקציב שלא בוצעו במהלך אישור תקציב המדינה בכנסת בשנת 2003.

ראש הממשלה אריאל שרון ושר האוצר, סילבן שלום החליטו היום על קיצוץ אחיד של 790 מיליון ש"ח בבסיס תקציבי משרדי הממשלה וזאת כחלק מההתאמה הנדרשת בשל השינויים בתקציב שלא בוצעו במהלך אישור תקציב המדינה בכנסת בשנת 2003.

מדובר בהפחתה של 2.5% מתקציבי כל משרדי הממשלה למעט תקציב משרד הביטחון. כל משרד יכול להציע כיצד לבצע את ההחלטה בתקציבו.

יצויין כי ההחלטה מתבססת על החלטת ממשלה מה-30 ביולי 2002 שהסמיכה את ראש הממשלה ושר האוצר לבחון ולקבוע התאמה נוספת בתקציב המדינה. במשרד האוצר הדגישו כי ההחלטה נועדה להתאים את התקציב לשינויים שחלו בתהליך אישור התקציב והיא איננה מתייחסת להתאמות נוספות במידה וידרשו כאלה על מנת לעמוד ביעד הגירעון לשנת 2003.

בשנת 2002 נרשמה ירידה ריאלית של כ-5 אחוזים בהכנסות המדינה ממיסים שהסתכמו ב-146.7 מיליארדי ש"ח.

הממונה על הכנסות המדינה מאיר קפוטא מסר כי הירידה נובעת מהאטה המתמשכת בפעילות הכלכלית במשק, האטה שהחלה כבר ברבע האחרון של שנת 2000. שנת 2002 אופיינה גם בירידה בתמ"ג, ירידה גדולה בתמ"ג העסקי, ירידה חריפה בשכר הריאלי וירידה ביבוא.

מניתוח הנתונים עולה כי הכנסות אגף מס הכנסה ומיסוי מקרקעין ירדו ריאלית ב-11% והסתכמו ב-79.8 מיליארד ש"ח.

הכנסות אגף המכס והמעמ הסתכמו בשנת 2002 ב-63 מיליארד שח וכאן מדובר בעלייה ריאלית של כ-4%.

הגידול בגבייה נובע מהעלאת שיעור המעמ, הבלו על סולר ומס הקנייה על סיגריות וכן מדחיית החזרי מעמ בהיקף של 0.5 מיליארד ש"ח מחודש דצמבר 2002 לחודש ינואר 2003. יצויין כי בניכוי הנתונים הללו לא חל שינוי ריאלי בגביית האגף בשנת 2002 לעומת השנה הקודמת. עם זאת, במשרד האוצר רואים בשמירה על רמת הגבייה כהישג לאור הירידה בתוצר בשיעור של 1% ובמיוחד לאור הירידה בצריכת מוצרי בני קיימא עתירי מס ב-9%.

בשנת 2002 הסתכמו הכנסות המדינה מאגרות ב-3.9 מיליארד ש"ח וזו עלייה ריאלית של 2% לעומת הגבייה בשנת 2001.
