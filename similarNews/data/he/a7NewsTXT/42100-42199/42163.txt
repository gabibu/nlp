

מורה לנהיגה שירד מרכבו בחניה ליד בנייני האומה כדי להוציא דבר מה מתא המטען, הבחין בפקח הרושם לו דו"ח. משניסה המורה לערער על מעשה הפקח נטל הפקח את מכשיר הקשר שעימו והכה בו בראשו של המורה.

מורה לנהיגה שירד מרכבו בחניה ליד בנייני האומה שבירושלים כדי להוציא דבר מה מתא המטען, הבחין בפקח הרושם לו דו"ח. משניסה המורה לערער על מעשה הפקח ולהתווכח עימו, נטל הפקח את מכשיר הקשר שעימו והכה בו בראשו של המורה.

זמן קצר לאחר מכן הגיעו למקום שוטרים. הפקח לקח את השוטרים לפינה צדדית, שם שוחח איתם ארוכות, והבהיר את גרסתו לאירוע. בעקבות דבריו של הפקח לקחו השוטרים את המורה, שמעון, איש בית הספר לנהיגה "העמק" בבירה, לחקירת המשטרה במגרש הרוסים. זאת מבלי שהסכימו להאזין לגרסתו. השוטרים, שלא נכחו במקום בשעת האירוע, טענו כי המורה "תקף עובד ציבור".

עד ראייה לאירוע אמר לכתב ערוץ 7 כי לא די בכך שהמורה לא תקף את השוטר, אלא שאף בסך הכול ניסה בתנועות ידיו לגונן על ראשו ממהלומות מכשיר הקשר.

המורה לנהיגה עצמו אמר לכתבנו כי כבר בשבוע שעבר שמעו מורים לנהיגה העובדים במקום את הפקח המדובר, שמואל אליהו, מאיים כי יארוב בנקודה זו עד שיעלה בידו להפליל את מורי הנהיגה החונים במקום.
