

הסתיים הדיון בבית המשפט העליון על פסילת מועמדים לכנסת. 11 השופטים דנו בערעורים על ההחלטות של ועדת הבחירות המרכזית לפסול או לאשר מועמדים לכנסת. ההחלטות אמורות להינתן ביום חמישי.


הסתיים הדיון בבית המשפט העליון על פסילת מועמדים לכנסת. 11 השופטים דנו היום בערעורים על ההחלטות של ועדת הבחירות המרכזית לפסול או לאשר מועמדים לכנסת. החלטות בית המשפט העליון אמורות להינתן ביום חמישי.

בית המשפט העליון דן בעתירות נגד פסילת מועמדותו לכנסת של חבר הכנסת עזמי בשארה ונגד פסילת רשימתו, "בל"ד". בהמשך, דנו השופטים בערעור על ההחלטה לפסול את מועמדותו של חבר הכנסת אחמד טיבי. כמו כן, דן ההרכב המיוחד בעתירתו של משה פייגלין, שנפסל מלהתמודד ברשימת "הליכוד".

במהלך הדיון בעניינו של ברוך מרזל אמרה נציגת המדינה, עו"ד טליה ששון, כי מרזל ממשיך להיות קשור לתנועת "כך" גם כיום, ולכן יש לפסול את מועמדותו. לדבריה, "רק בתקופה האחרונה נתפסו שני סוגים של דיסקטים הקשורים למרזל, אחד באנגלית ואחד בעברית, כשבהם מופיע המשפט 'הערבים הם סרטן, צריך לחתוך אותו כמה שיותר מהר, כי אם לא, אתה מת'".

לטענת עו"ד ששון, בספר שפרסם מרזל ב-98', בשם "ברוך פודה ומציל", מופיע מרזל כראש תנועת כך. השופטת דליה דורנר שאלה את עו"ד ששון: "מה המשמעות של הצטרפותו של מרזל למפלגה אחרת?". על כך ענתה עו"ד ששון: "יכולה להיות לזה משמעות אם הוא אכן הוא שינה את דרכו, אבל הראיות מוכיחות אחרת".

נציגו של ברוך מרזל, עו"ד יהודה רסלר, אמר בדיון כי "מרזל כבר הצהיר בעבר וטען ששינה את דעותיו ועמדותיו, והתנגד לפעילות אלימה".

עם צאתו מהדיון אמר מרזל: "אני מחכה שיהיה צדק. אני רוצה לעזור לעם ישראל ולעשות דברים טובים". עוד אמר מרזל כי "לפני חצי שנה השב"כ אישר לי נשק. כנראה גם השב"כ מבין שהשתניתי, ואני אעשה הכל במסגרת חוקית".

עו"ד ששון אמרה בתום הדיון כי "הסכנה הצפויה עם כניסתו של מרזל לחירות היא שבאופן הזה תנועת כך תיכנס למעשה לכנסת".

בית המשפט דן גם בערעורו של משה פייגלין מלרוץ ברשימת הליכוד. עם סיום הדיון אמר פייגלין לכתבינו, אפי מאיר כי "צריך לחשוב האם זה קלון שניסיתי לעצור את פשעי אוסלו. אני לא חוזר על מה שעשיתי. חלקים מהציבור מבינים היום שבית המשפט העליון מביע היום את עמדותיהם של חלק קטן מהאוכלוסייה, ומסיבה זו ברור לי שהסיכוי שהצדק ייעשה הוא קטן מאוד".

בית המשפט איחד את הדיונים בעניין פסילתו של ח"כ עזמי בשארה ופסילת מפלגתו בל"ד. נציגת המדינה, עו"ד טליה ששון, אמרה בדיון כי היעד המרכזי של בל"ד הוא מדינת כל-אזרחיה - מושג הסותר את מדינת ישראל כמדינה יהודית. "מדינה יהודית לשיטתם של מפלגת בל"ד נותנת העדפה ליהודים ולטענת בל"ד יש לבטל כל חוק שמעדיף את היהודים בישראל", אומרת עו"ד ששון. לדבריה, גירסת בל"ד היא שככל שהמדינה תהיה יותר דמוקרטית - כך היא תהיה פחות יהודית, עד שהיא לא תהיה יהודית בכלל.

נזכיר כי את הפניה הראשונה לפסילת מועמדותה של רשימת בל"ד העביר היועץ המשפטי לממשלה אליקים רובינשטיין לועדת הבחירות המרכזית זאת כיוון שמטרות מפלגה זו סותרות את אופייה היהודי-דמוקרטי של מדינת ישראל ובשל תמיכתה בארגונים הלוחמים נגד ישראל, בהשתתפותה בבחירות, טען היועץ קיימת סתירה לחוק יסוד הכנסת.

לעומת דבריו אלה של היועץ המשפטי פורסמה אמש הודעת תמיכה ב"הרלד טריביון", התומכת בחברי הכנסת הערביים. מהחותמים אנשי שמאל קיצונים מרחבי העולם וכן חברי פרלמנט אירופאים. בין היתר נכתב במודעה כי כוונתו של בשארה להפוך את ישראל למדינת כל אזרחיה אין בה כדי לאיים על הדמוקרטיה הישראלית.

העותרים כנגד הפסילה טוענים כי הראיות שמביא השב"כ "לא מבוססות ביסוס עובדתי, לא מתועדות ורובן לא נכונות". עוד כותבים העותרים כי "התערבות השב"כ היא מעשה מסוכן ביותר, שכן זוהי התערבות של גוף שלטוני בהליך דמוקרטי אזרחי".

הדיון בבית המשפט צפוי ליסתיים מאוחר והחלטה תתקבל ככל הנראה ביום חמישי.
