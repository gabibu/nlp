

השר עוזי לנדאו שולל את הצעתו של עמיתו מאיר שטרית לחידוש מוסד ה"פריימריס" בליכוד.
בנאום במכללה האקדמית נתניה טען לנדאו כי הנהגת "פריימריס" בין 300 אלף מתפקדי הליכוד תחייב את המועמדים לגייס סכומי כסף גדולים שרבים מהם לא יוכלו לעמוד בהם. הוא הזהיר שגם במסגרת פריימריס יוכל הפשע המאורגן להשפיע.

השר לביטחון הפנים הוסיף כי למשטרה יש תמיכה מלאה בחקירותיה לגבי השחיתויות במפלגות, וכי היא תהפוך אבן על אבן, ומי שפשע - ישלם את המחיר.

שבח שטרן, יו"ר הפורום לשמירת ערכי הליכוד, אומר לערוץ 7 כי בהמלצות ועדת שטרית יש כמה המלצות ראויות, אך יש בהן גם טעם נפגם . יש פסול בכך שראש ממשלה ממנה מישהו ממקורביו כדי שימליץ המלצות הנוגעות לאינטרסים של מי שמחבר את ההמלצות הללו. עוד מוסיף שטרן כי מדובר בכך ששרון מנצל הזדמנות ליישם את שאיפתו מזה זמן רב לעבור מבחירה במרכז לפריימריס, וזאת משום שהוא מתקשה להעביר החלטות במרכז. מדובר בניסיון של ראש הממשלה להתמודד עם העובדה שהוא פועל כנגד המרכז שלו.

החלטה להעתיק את הבחירות ממרכז לפריימריס כוללים טומנת בחובה בעיות קשות, ואחת מהן היא הצורך לגייס סכומי כסף גדולים. כעת רק מי שיהיה לו כסף יוכל להיבחר על ידי 300 אלף מצביעים. ייבחרו, אומר שטרן, גם כאלה שזוכים לפרסום רב בהיותם חברי כנסת או שרים מכהנים, או כאלו שיתאימו את דבריהם לאווירה הנדרשת באמצעי התקשורת כדי לקבל חשיפה תקשורתית. שטרן מוסיף כי הוא מוצא היגיון בהמלצה לקבוע פרק זמן בין התפקדות לליכוד לבין הצגת מועמדות לרשימה לכנסת, וכן בצורך למצוא דרכים לאפשר דילוג על פרק הזמן עבור אנשים כמו מופז, אך הניסיון לתת מנדט לוועדה מעין זו לפסול אנשים תחת הכותרת של "מזיקים לליכוד", הוא מהלך שנועד בעצם לעקוף את המערכת הדמוקרטית של הליכוד. אפשר, מציע שטרן, למנות ועדה נייטרלית חיצונית. לדעת שטרן, על הליכוד גם לקבוע קריטריונים מחמירים לקבלה כלפי מי שפרש מהתנועה ומבקש לשוב אליה.

שטרן מציין כי הח"כים והשרים מעוניינים לקבל את המלצות הוועדה, זאת לאור העובדה כי הם כבר מכהנים וסבורים כי יכולתם להתמודד בפריימריס מובטחת. אך עליהם לדעת, אומר שטרן, כי המרכז עשוי במצב כזה לקבל החלטה כי הם יצטרכו לעבור אחוז חסימה גבוה מאוד, עד 60%, כדי להיבחר שוב. ידיעת מהלך זה עשויה, אומר שטרן, לגרום להם לשקול את הנושא שנית.
