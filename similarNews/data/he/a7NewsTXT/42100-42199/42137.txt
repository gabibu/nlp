

מדובר במלחמה ארוכה. תיקון המארב ההיסטורי שישראל נכנסה אליו בהסכם אוסלו ייקח זמן רב, כך אומר יו"ר המפד"ל אפי איתם לערוץ 7. הוא ציין כי ישראל אינה עושה די, וכי עליה ללמוד מארה"ב, הרודפת אחרי הטרור עד מעבר לאופק כולל היערכות למלחמה יזומה שניה להפלת משטר תומך טרור.

איתם מוסיף כי אפשר להדביר את הטרור באמצעות ארבעה שלבים, בהם שלב צבאי אינטנסיבי התקפי שתפקידו להרוג את כל מי שעוסק בטרור על כל שלוחותיו, ושלב שתיחסם בו זרימת הכספים אל הטרור. טרור אינו פועל ללא כסף, אומר איתם. לדבריו, הטרור אינו הפרעה גנטית, אלא כלי להשגת מטרה אסטרטגית, כלומר בשלב א' להשיג מדינה פלשתינית ביש"ע ובשלב ב' להשמיד את מדינת ישראל.

לכן, אומר איתם, יש צורך להבהיר כי לעולם בשום תנאי לא תקום מדינה פלשתינית ממערב לירדן. אמירה זו וצעדים מעשיים יכבו את תקוותה האסטרטגית של פעולת הטרור, הוא מוסיף.
כרגע, לדבריו, כל עוד ראש ממשלה מיועד בישראל ומי שאמור להיות חברו לקואליציה בממשלת האחדות מבהירים לערבים כי אסטרטגית יעדם מושג, הרי ש"כל טרוריסט מתעורר בבוקר ואומר לעצמו: 'אנחנו בדרך אל הניצחון'".

כל עוד הטלוויזיה והרדיו בונים הלך רוח ברש"פ שלפיו השאהידיות היא משאת נפשם של ערבים בני 6, לא רק שהטרור לא ייגמר בדור זה אלא יקום דור שינסה לעלות על אבותיו, אומר איתם.

איתם הוסיף כי רק כוח פוליטי של ממש ששרון יהיה תלוי בו, יהיה בכוחו להשפיע על ביצוע התכנית.
יו"ר האיחוד הלאומי אביגדור ליברמן אמר אמש בסיור באזור הגליל כי למרות ששרון מצהיר שערפאת אחראי לטרור, ערפאת ממשיך לשבת בבטחה במוקטעה. "מדינה נורמלית לא הייתה עוברת לסדר יום לאחר פיגוע. על בן לאדן הוצע פרס כספי וכך גם על מנהיג המורדים הצ'צ'נים. רק ערפאת יושב לו בבטחה שתי דקות מירושלים", אומר ליברמן.

בשיחה לערוץ 7 הוסיף ליברמן כי רוח תבוסתנות נושבת מכיוון לשכת רה"מ, העוסקת ביחסי ציבור, לדבריו, ואף סותרת את דבריה. שמעתי, אומר ליברמן, כי לשכת רה"מ מטילה את האחריות לפיגוע על ערפאת. אם לשיטתו של רה"מ ערפאת אחראי הרי שהוא גם חייב לשלם את המחיר בתשלום אישי ולא באמצעות הפצצת בניינים ריקים או פעלולי פירוטכניקה.

ליברמן הוסיף כי במקום להקפיא את חשבונות הבנק של הרשות ולהחרים את כספיהם המממנים את הטרור, החליט רה"מ, ללא קבלת החלטת ממשלה או דיון בקבינט, להעביר לרש"פ 130 מיליון שקל. ביום רביעי, הוא הוסיף, דנה הממשלה באמצעי הפיקוח על הכספים שרה"מ התחייב להעביר מיד אחרי הבחירות. מדובר בסכום של עוד שני מיליארד שקלים. לדבריו, אם רה"מ מתקשה לעמוד בלחציה של ארה"ב, הדורשת להעביר את הכספים לרש"פ, "שלא יתיימר להיות ראש ממשלה".

יש להכריז מלחמה טוטאלית בטרור כולל פגיעה בשירותים הממשיכים לפעול כסדרם, זאת אומרת באספקת מים, בחשמל ובטלפון. כל עוד אין שינוי מדיניות ואין קביעת אסטרטגיה חדשה, אומר ליברמן, אין טעם ביציאה למבצעים כדוגמת "חומת מגן".
