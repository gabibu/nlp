

טבעת ענקית של כוכבים, שהתגלתה לא מכבר בשולי שביל החלב, עשויה להיות הוכחה ללידתה האלימה של הגלקסיה שלנו, כך מסרו אסטרונומים אתמול.

שני צוותים מדעיים ראו כיצד הטבעת, שבה כ-100-500 מיליארד כוכבים, נעה לאיטה מסביב לשביל החלב. אחד הצופים אמר, כי היא נראתה כחלק מגלקסיה קטנה יותר, שנקרעה לגזרים על ידי כוח המשיכה של הגלקסיה שלנו.

"זה דומה לחיוך על פרצופו של ה'חתול מצ'שייר'", אמר ברוס מרגון ממכון הטלסקופ המדעי של החלל, שהגיב על התגלית. "כל השאר נעלם, אך אי אפשר לטעות בקבוצת כוכבים מסודרת זו. היא מספרת כמעט בביטחון שזו הייתה במקורה גלקסיה לוויינית".

כתבי עתי"ם מדווחים כי טבעת הכוכבים המדוברת התגלתה על ידי מדענים, העובדים על מיזם בינלאומי הממפה בצורה מפורטת רבע מהשמים.

המדענים, שחיפשו דפוסים לכוכבים, גילו עשרות אלפי כוכבים אותם לא ציפו לראות בשוליים החיצוניים של הגלקסיה, בכיוון מערכת "מונוסירוס" (חד הקרן).

"אנחנו מתחילים לראות חלקים מגלקסיות אחרות שנכנסים לגלקסיה שלנו, נקרעים ומתמזגים איתה", אמרה היידי ניוברג מהמכון הפוליטכני על שם רנסלר, במסיבת עיתונאים בכינוס של האגודה האמריקנית לאסטרונומיה שנערך בסיאטל.

"ייתכן כי טבעת כוכבים זו היא כל מה שנותר מהתנגשות שאירעה בין שביל החלב שלנו לבין גלקסיה ננסית קטנה יותר", הוסיף על כך בריאן יאני, מהמעבדה הלאומית להאצה על שם פרמי.

"כללית, כוכבים אמורים להיות רבים יותר לקראת מרכזה של גלקסיה, ודלילים יותר לקראת הקצוות, לכן זו הייתה הפתעה למצוא מיליוני כוכבים ליד השוליים", הוסיפה ניוברג.

בבדיקות נוספות התגלה כי הכוכבים הבלתי-צפויים האלה אינם חלק מהגלקסיה שלנו, אלא מבנה חיצוני נפרד, המוחזק במעגל כמעט מושלם על ידי כוח משיכה. רוחב הטבעת כ-120,000 שנות אור, והיא שוכנת במרחק של כ-30,000 שנות אור ממערכת השמש שלנו.

הטבעת לא נראתה מעולם משום שהייתה מוסתרת מאחורי כוכבים וגז וניצבה על אותו מישור עליו ניצב שביל החלב.
