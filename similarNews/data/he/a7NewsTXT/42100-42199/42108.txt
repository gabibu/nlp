

חוק המע"מ מכביד על המגזר העיסקי.

"יש לתקן את חוק המע"מ למשך שנתיים, ובהן לא יהיו בעלי עסקים מחויבים להעביר למדינה תשלומי מע"מ על כספים שטרם התקבלו על ידם", כך אמר היום (יום ב'), יו"ר איגוד לשכות המסחר, עו"ד אוריאל לין, שנבחר לתפקידו לפני כשבועיים.

בשיחה עם כתבים בתל-אביב, הסביר לין כי במצב במשק כיום, בעלי עסקים מקבלים את הכסף בשל עסקותיהם באיחור רב של מספר חודשים, אך בינתיים מחייבת אותם המדינה לשלם מע"מ על כספים, שעדיין אינם בכיסם.

לדברי לין, יקל התיקון בחוק המע"מ על המגזר העסקי, הנמצא כיום באחת מתקופותיו הקשות ביותר.

לין הזהיר, כי במשק הישראלי מתבצע כיום שינוי מבני רע מאוד למשק ובמרכזו צמיחה של המגזר הציבורי ב-48 אלף עובדים בשנתיים האחרונות, לעומת הקטנה של 6,000 עובדים במגזר העסקי.

נתון זה ונתונים אחרים הביאו להפסד תוצר של 1.4 מיליארד ש"ח בשנת 2002 - גם כתוצאה מסגירת 80 אלף עסקים במגזר העסקי.

לדברי אוריאל לין, על המדינה רובצת אחריות רבה בתיקון המצב, בין השאר במתן דוגמה לביצוע חוזים ותשלומים במועדם בהתקשרויות שלה עם המגזר העסקי.

המדינה רוכשת מהמגזר העסקי מוצרים ב-30 מיליארד ש"ח בכל שנה ועל כן אחריותה בנושא גדולה מאד.

בין שאר הצעדים, שלדברי יו"ר אגוד לשכות המסחר יש לבצע במשק - הוזלת הארנונה והתייעלות ברשויות המקומיות הבזבזניות, צמצום המגזר הציבורי על ידי הפסקת גיוס עובדים למשך שנתיים ופתיחת השוק לתחרות בתחומים בהם קיימים כיום מונופולים לא מוצדקים, כדוגמת רשות הדואר, מכון התקנים וממ"ן.
