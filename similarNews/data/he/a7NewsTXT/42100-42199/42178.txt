

היום העידה אתי אלון בבית המשפט המחוזי בתל אביב. בעדותה זו טענה אלון כי "אף פעם לא הפסקתי לרחם על לקוחות הבנק ולחשוב כמה רע אני עושה להם".

את עדותה מסרה אתי אלון בחקירה אותה ניהל התובע עו"ד עידו דרויאן. בדבריה אמרה כי על אף תחושתה הקשה לנוכח הלקוחות להם גרמה רע, ראתה מנגד את הסכנה שנשקפה לאחיה המכור להימורים מנושיו. לדבריה, "הבן אדם שאהבתי הכי הרבה ראיתי אותו לא מגולח, את הפחד בעיניים. הוא הרגיש מאוים על חייו. לא הייתי עושה דבר כזה אם לא הייתי חושבת שאחי בסכנה".

חקירתה של אלון התמקדה בשאירע בשבוע אחד בחודש נובמבר '01 ובמהלכו גנבה מכספי הבנק מאות אלפי שקלים ובמקביל רכש באותו שבוע אחיה עופר מקסימוב מכונית מסוג מרצדס בסכום של כ-600 אלף שקלים, עובדה המוכיחה כי כספים אלה זרמו גם לצרכיו הנהנתניים של האח ולא רק לידי נושיו. בתגובה אמרה אלון כי אינה זוכרת את המרצדס. לדבריה, אחיה היה מחליף מכוניות כל הזמן. "פעם היה מגיע במרצדס ופעם במונית. הוא אמר פעם שהרכב שייך לחבר", עדות תמוהה משהו לנוכח קביעתה שהרכב כלל אינו זכור לה. לסיכום אמרה: "אין לי מושג מאפוא הוא היה משיג את הכסף...".
