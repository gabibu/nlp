

ארגון מותקפי הטרור אלמגור ייאבק בהצעת החוק הממשלתית להכרה בערבים שנפגעו מיהודים כ"נפגעי פעולות איבה", מעמד שהוקנה עד עתה לאזרחים יהודים שנפגעו מטרור ומפעולות איבה ערביות.

ב'אלמגור' אומרים כי התוצאה של הכללת נפגעים ערבים בחוק נפגעי האיבה, משמעו השוואת חללי צה"ל וחללי הטרור, לנרצחים הערבים בשפרעם, שבעקבות רציחתם באה הצעת החוק.

מאיר אינדור מראשי ארגון אלמגור אומר לכתבתנו רותי אברהם כי הם יאבקו בועדת החוקה ובכנסת כדי שהחוק לא יעבור וכי בשיחה שקיים עם סגן השר אברהם רביץ הממונה על המוסד לביטוח לאומי, אמר הרב רביץ כי לא היה שותף להצעת החוק וכי מדובר ב"שגעון". חברי כנסת מהליכוד עימם שוחח הבטיחו לו כי יפעלו למנוע רוב להצעת החוק בכנסת.

צריך לדעת אומר אינדור, כי חוק נפגעי האיבה שאותו מבקשת הממשלה להחיל גם על ערבים בא להשוות בין חללים אזרחיים שנהרגו על תקומת ישראל לבין חללי צה"ל. תחילתו במלחמת השחרור כשאזרחים ישראליים נהרגו בהפגזות אויב או כשהגנו כאזרחים על שכונותיהם כמו בירושלים. הוחלט שמי שנפל מכוחות עוינים שווה לחללי צה"ל וזה היה ההגיון להשוואת נפגעי האיבה לחללי צה"ל. במשך הזמן הורדו המחיצות ויום הזכרון לחללי הטרור חל ביום הזכרון של חללי צה"ל. "עכשיו יווצר מצב מגוחך שבערב יום הזכרון הבא לחללי צה"ל וחללי הטרור ייזכרו גם אחמד ומוחמד, חללי שפרעם", אומר אינדור.

בהוסיפו צבע לתיאור 'האבסורד' כלשונו, אומר אינדור כי באותו יום "בפינות הזכרון בטלויזיה וברדיו במסגרת סיפורי גבורה וסיפורים אנושיים על חללי תקומת ישראל תהיינה פינות לזכר אותם הרוגי שפרעם. זה טרוף".

אינדור מוסיף כי ציפי לבני העומדת מאחורי הצעת החוק היא שרת משפטים שיכולה לייצג את השמאל. רה"מ שרון לדבריו נכנע ללחץ של חברי כנסת ערביים שפנו אליו בנושא החוק באופן אישי והוא הבטיח להם לתקן "את המעוות".

אינדור מוסיף כי אינו מתנגד למתן פיצויים לערבים אך יש לעשות זאת מבלי להכיר בהם כשווים למעשה לחללי צה"ל וחללי הטרור. יצויין כי בעבר ערבים שנפגעו מיהודים פנו לועדה בינמשרדית שהוקמה ביוזמת היועץ המשפט לשעבר אליקים רובינשטיין וזו טיפלה בפניותיהם של נפגעים מפעולות איבה, שאינם זכאים לפיצוי לפי חוק התגמולים לנפגעי פעולות איבה.

אינדור אומר כי הוחלט ב'אלמגור' כי אם ההצעה תתקבל יחרימו נפגעי הטרור טקסי זכרון שבהם ישתתפו נציגי ממשלה רשמיים. "לא ניתן יד לחילול זכר יקירים".
