

סגן השר הרב מיכאל מלכיאור, פנה לשרת החינוך, לימור לבנת, בבקשה להקדיש עוד השבוע שעת לימוד על פועלו של צייד הנאצים, שמעון ויזנטל. יש לציין כי מלכיאור היה הנציג היחיד מן הממשלה שנכח בלוויה.

סגן השר לענייני חברה ותפוצות, הרב מיכאל מלכיאור, פנה אתמול במכתב אל שרת החינוך, לימור לבנת, בבקשה להקדיש עוד השבוע שעת לימוד בבתי הספר על פועלו של צייד הנאצים, שמעון ויזנטל.

"שמעון ויזנטל, שהינו דמות ומופת בהיסטוריה של העם היהודי, היה אדם בעל אומץ ונחישות בלתי ניתנים להכנעה, וייצג בפועלו את ההתגלמות הבסיסית של רדיפת הצדק והחוק. ויזנטל המשיך ונקט בפעולות כנגד פושעים נאציים כאשר אחרים שתקו, ובפעולתו ניסה להשיב את הכבוד לקורבנות השואה", כתב מלכיאור ללבנת והוסיף כי הוא חושב שמן הראוי שהשבוע, בזמן השבעה על מותו, תייחד מערכת החינוך שיעור מיוחד לכלל תלמידי ישראל שיציין את פועלו המיוחד של מר ויזנטל, וכמובן את הערכים השונים אשר ייצג בפועלו זה.

במשרד החינוך הגיבו על מכתבו של מלכיאור ואמרו כי "מכתבו של מלכיאור טרם התקבל בלשכת השרה. כאשר המכתב יגיע הוא ייבחן בכובד ראש על ידי השרה".

יש לציין כי סגן השר מלכיאור היהנציג הממשלה והכנסת היחיד שהגיע ללווייתו של ויזנטלשנערכה ביום שישי בהרצליה.
