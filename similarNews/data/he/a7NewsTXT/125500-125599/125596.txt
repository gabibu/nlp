

גידול של 20% צפוי ביבול "הארטישוק הירושלמי" מישובי חבל מעון בנגב המערבי. ע"פ התחזית יסתכם היבול השנה ב-360 טון, מתוכם 310 טון לשוק המקומי ו-50 טון ליצוא לצרפת, אנגליה, אוסטריה, שוויץ ועוד.

ביכורי "הארטישוק הירושלמי" אמורים להגיע לרשתות השיווק ולחנויות הירקות בסוף חודש אוקטובר. עונת השיווק של "הארטישוק הירושלמי" מקיבוצי חבל מעון ארוכה במיוחד ונמשכת עד לחודש יולי.

נמרוד פלד, המרכז את גידול "הארטישוק הירושלמי" בחבל מעון, מסר שהירק מוכר היטב ליוצאי עדות המזרח. הוא נקרא במספר שמות "בטטה קאסבייה", "תפוח אדמה ירושלמי" או "חמנית הפקעות". בשנים האחרונות התרחב השימוש ב"ארטישוק הירושלמי" וכיום הוא מקובל על בני כל העדות ובסוגי מאכלים רבים. הוא משמש כתחליף תפוח אדמה ומתאים למאכלי בשר ולהכנת חמין.

דובר התאחדות התעשיינים מציין כי ל"ארטישוק הירושלמי" אין כל קשר לא לארטישוק ולא לירושלים. "הארטישוק הירושלמי" שונה מבחינה בוטנית מהארטישוק הרגיל וגדל בדרך שונה כירק שורש. הוא נקרא גם בשפות לועזיות בדרך זו מאחר ולחוקר שגילה את הירק אצל האינדיאנים בצפון אמריקה הוא הזכיר את טעמו של הארטישוק. שמה של העיר ירושלים נקשר לירק בשל הדמיון בין המילה חמנית באיטלקית (Girasole) לשמה של ירושלים בלועזית.

מפעלי חבל מעון, המאגדים 13 קיבוצים בנגב המערבי, הם יצרני ויצואני ירקות השורש הגדולים בישראל. חבל מעון משווק תפוחי אדמה וגזר בישראל תחת מותג האיכות "דוד משה", צנונית תחת המותג "סלטינה" ובנוסף לכך עוסק בגידול ועיבוד בוטנים ופארסניפ.
(ש)

