

ברשות שדות התעופה נערכים גם השנה לנהירה ההמונית של חסידות ברסלב, ערב ראש השנה תסש"ו, לעיר אומן שבאוקראינה. במהלך שלושה ימים יטוסו לאומן כ-14 אלף חסידים ב-80 טיסות למסע החג המסורתי שעיקרו תפילות ראש השנה על קברו של הצדיק רבי נחמן מברסלב.

במסגרת היערכות רש"ת למבצע "הרכבת האוירית" לאומן, הנסמכת על הנסיון רב השנים שנצבר בנתב"ג בטיפול באוכלוסיה ייחודית זו, ניתן על ידי חטיבת השירות לנוסע של הנמל מענה ייחודי לדרישות הנוסעים-חסידים במגוון שירותים הכוללים את הבידוק הבטחוני, ביקורת הגבולות, הנפקת אשרות הכניסה, הסדר הציבורי והטסת מזון ומטען נלווה למסע לאומן.

היערכות נתב"ג ל"מבצע אומן" נעשית בשיתוף עם כל הגורמים המעורבים למסע שהם נציגי החסידים, סוכנויות הנסיעות, חברות התעופה, חברות שירותי הקרקע, שגרירות אוקראינה בישראל, מסוף המטענים, וחטיבות נתב"ג השונות ובראשן- חטיבות הביטחון, השירות לנוסע , תפעול ואחזקה.
