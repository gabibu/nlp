

תא"ל במיל' צביקה פוגל בעבר ראש מטה פיקוד דרום, אומר כי עזה נמצאת בתהליך מסוכן המוביל למיסוד 'מדינת חמאס'. עוד קרא ליצור משוואה לפיה 'כל קסאם שנורה שווה רחוב בעזה'.

בראיון לאריאל כהנא בערוץ 7 אומר פוגל כי מעשיו של אבו מאזן מעידים על נסיון לנצל את הטרור לתועלתו וזוהי למעשה חזרה לערפאת "בגירסת חליפה". ישראל לדבריו נוהגת תחת משוואה בלתי אפשרית לפיה כל זמן שאין נפגעים בנפש מצד ישראל היא מבליגה או "פועלת ברכות". "שדרות אינה בשר תותחים וההגדרה ש'איננו פוגעים בחפים מפשע' צריכה לרדת מהלקסיקון שלנו".

לשאלה האם קיימת אפשרות שתינתן פקודה לירות פגזים מסוללת הארטילריה שהוצבה בצפון הרצועה, לעבר ריכוזי אוכלוסיה, אומר פוגל "איני רואה ברירה אחרת, אלא אם כן אנחנו מוכנים להמשיך לספוג קסאמים ובסופו של דבר זה יפגע לנו בנפש. זה בלתי נסבל וזה חסר אחריות מצידה של ממשלת ישראל להמשיך ולהבליג".
המשוואה החדשה שישראל צריכה ליצור עבור אוכלוסיית עזה אומר פוגל היא: כל זמן שהחמאס פועל משם "אין אוכלוסיה חפה מפשע", "כל קסאם שווה רחוב ו"נראה מה יש להם יותר : קסאמים או רחובות".

על הודעת רה"מ כי "אין הגבלות על צה"ל" אומר פוגל: "חייתי שם 26 שנה ואני מכיר את האמירות האלה. רה"מ 'שחרר' הודעה לתקשורת, והשאלה, כשצה"ל הציג בפניו תכניות אפשריות, וצה"ל מציג מספר תכניות עם מערכת איומים וסיכונים לכל אחת מהן, האם בסופו של דבר שרון אמר שיש לייצר משוואה שאומרת ש'הקסאם הבא הוא בלתי נסבל' - וישולם תמורתו מחיר , 'שאז מאותו רגע חיינו ייראו אחרת'". השאלה מוסיף פוגל, "האם רה"מ ושר הבטחון היו ממשיכים לשמור על שקט אם היה נוחת קסאם ברעננה או בהרצליה כפי שהם שומרים על שקט כשנוחת בשדרות".

פוגל מזהיר כי אין ללכת שולל כאשר שורר שקט זמני באזור הרצועה שכן "לחמאס אין לוח זמנים. ברגע שמרגיש שהוא מוכן, הוא מוצא תירוץ, ועושה פיגוע". בהתייחסו למענה הצבאי הישראלי נגד מתקפות מרצועת עזה אומר פוגל כי מי שסבור שתתקיים פעולה קרקעית טועה, שכן המצב המודיעיני הנוכחי אינו מאפשר אותה. התשובה הישראלית האפשרית היא מטוסים וארטילריה.

להאזנה לראיון
