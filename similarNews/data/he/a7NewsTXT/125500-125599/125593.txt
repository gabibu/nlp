

ראש המועצה האזורית לשעבר של חוף עזה, אבנר שמעוני, עתיד להתמנות בקרוב לתפקיד מנכ"ל מועצת יש"ע.


כתבנו חגי הוברמן מציין כי שמעוני, תושב נוה-דקלים לשעבר המתגורר כיום בקיבוץ עין-צורים, כיהן כראש המועצה בארבע השנים האחרונות, עד ליום בו פורקה המועצה למחרת ט' באב. הוא היה ראש המועצה הרביעי בתולדות המועצה האזורית חוף-עזה. קדמו לו ראובן רוזנבלט, צבי הנדל ואהרלה צור.

תפקיד מנכ"ל מועצת יש"ע לא היה מאוייש בחצי השנה האחרונה, מאז פרש יהושע מור יוסף ועבר להיות יועץ התקשורת של שר-החוץ (תפקיד שגם ממנו פרש לאחרונה). מור יוסף לא כיהן באופן רשמי כמנכ"ל, אלא כמזכיר מדיני שבידיו היו גם סמכויות המנכ"ל. המנכ"ל האחרון של מועצת יש"ע בתואר זה היה עדי מינץ.

עוד מוסיף כתבנו חגי הוברמן כי רק בשבוע שעבר קיבלו 250 עובדי המועצה לשעבר מכתבי פיטורין. לעובדים הובטח מענק הסתגלות למשך חצי שנה.

