

מנכ"ל ויליפוד השקעות בע"מ ויו"ר ועד הפעולה של ספקי ויבואני רשת קלאבמרקט באיגוד לשכות המסחר, יוסי ויליגר, אמר היום כי הסדר הנושים פוגע בנושים הלא מבוטחים.

"הדירוג שקבעו הנאמנים אינו מספק ואף מאד נמוך", כך קובע היום מנכ"ל ויליפוד השקעות בע"מ ויו"ר ועד הפעולה של ספקי ויבואני רשת קלאבמרקט באיגוד לשכות המסחר, יוסי ויליגר, אשר אמר היום כי הסדר הנושים פוגע בנושים הלא מבוטחים. לדבריו, 6-9 אחוזים מהחוב עלול לשמש לתשלומי מסים, כך שהנושים יקבלו הרבה פחות לעומת האחרים.

"הספקים והיבואנים הלא מבוטחים גילו אחריות כאשר המשיכו להזרים סחורה לרשת ובכך מנעו את קריסתה". לדברי ויליגר, אותם ספקים מצפים כעת מהבנקים ומרשויות המס שיבואו לקראתם ולא יפקירו את הספקים.

ויליגר קורא לשלטונות המס לוותר על תשלומי המס והמע"מ של הספקים (היצרנים והיבואנים). לדבריו תשלומי המס והביטוח הלאומי יצרו אפקט של כדור שלג. "יש מקום לתרומה נוספת מצד הבנקים, מע"מ וביטוח לאומי. אלמלא הסכמת הנושים לויתור על חלק נכבד מחובם, הביטוח הלאומי היה משלם כספים רבים לאלפי עובדים שפשוט היו נזרקים לרחוב ואילו מע"מ היה פשוט מוחק את החוב".

עוד הזכיר שמדובר בעשרות ספקים ויבואנים שמעסיקים אלפי עובדים שמקום עבודתם נתון בסכנה.
