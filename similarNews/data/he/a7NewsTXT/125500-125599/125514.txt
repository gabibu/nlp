

בימים אלו ראה אור הספר "שפוי בדמשק" המגולל את סיפורו המרתק והמצמרר של אמנון שרון, קצין צה"ל שנשבה במלחמת יום הכיפורים ונכלא בכלא הסורי בדמשק במשך כ-8 חודשים. מאת כתבנו קובי פינקלר.

בימים אלו ראה אור הספר "שפוי בדמשק" המגולל את סיפורו המרתק והמצמרר של אמנון שרון, קצין צה"ל שנשבה במלחמת יום הכיפורים ונכלא בכלא הסורי בדמשק במשך כ-8 חודשים.

בספרו מספר המחבר על הסבל והעינויים שעבר בחקירות הקשות והאכזריות בכלא הסורי. כמו כן מתאר את התנהלות המלחמה כפי שחווה, מתוך שדה הקרב ואת התנהגותם החפוזה של המפקדים שניהלו אותה, תוך שהוא מנתץ מיתוסים שרווחו בה.

בד בבד נחשף גם סיפורה המופלא והבלתי ידוע של "חטיבת מילואים 179" ופלוגת הטנקים עליה פיקד שהייתה הראשונה לעלות ולבלום את הכוחות הסוריים ברמת הגולן ושרבים מהם שילמו בחייהם, וכעת הוא משמש כפה להם ולמשפחותיהם.

הספר "שפוי בדמשק" הוא מסמך ייחודי ובלתי נשכח על נחישות וכוח רצון לעמוד מול אויב ולהצליח להודפו, גם אם מדובר במחיר היקר מכל   החיים.

אלוף משנה במיל' אמנון שרון יליד 1947 שימש בצה"ל בתפקידים בכירים. בין תפקידיו היה הראשון שביצע את הניסויים המבצעיים על טנק "המרכבה" שחלקים נכבדים ממנו בנויים על-פי מידות גופו ואותו ראה כבר ב"התגלות" שחווה בכלא הסורי.

כיום אמנון שרון הוא הבעלים של שני מפעלים לייצור מיטות ומזרנים עבים במיוחד, כדי שיהוו במובן מסוים פיצוי על התנאים הקשים בצינוק כשנאלץ לישון על רצפה קרה שאבני חצץ ושברי זכוכיות שהיו בה נעצו ופצעו כל חלק בגופו.

המחבר מאמין כי החשיפה של חוויותיו האישיות ושל עמידותו הנחושה בתלאות השבי מהווה שיעור מאלף לאחרים ודרך לשאוב ממנה כוח ואמונה כי ניתן ואפשר להתמודד עם מצבים קשים ולשרוד.

"גם אם יש קשיים, גם אם המצב נראה ללא מוצא, משהו בוודאי יקרה והפתרון יימצא"
