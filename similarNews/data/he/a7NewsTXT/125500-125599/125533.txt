

המועצה לצרכנות הודיעה היום כי מי שרכש ציוד מחשבים של חברת נתי סקאל באמצעות אתר המכירות p1000 ולא קיבל את הציוד, רשאי לבטל את העיסקה ולדרוש מחברות האשראי להפסיק את התשלומים.

המועצה מציינת כי מפסקי דין של בית המשפט בנושא אתרי מכירות כמו "המכרז הישיר" ו   "המכרז של המדינה", עולה כי הצרכן אינו הפקר ואתרים אלו אינם במעמד "מתווך" בלבד ונושאים באחריות לצרכן.

כתבתנו רותי אברהם מוסרת כי הודעת המועצה באה לאחר שהאתר p1000 הכריז כי לא יחזיר כסף לצרכנים שרכשו באמצעותו ציוד מחשבים של סקאל ולא קיבלו את הסחורה.

המועצה מציינת כי על אתר P1000 מוטלת 'אחריות יתר', שכן האתר פרסם בזמנו בתקשורת כי יכבד את אחריותו כלפי הצרכנים. בעקבות פרסום זה צרכנים שיכלו לפעול ולהגן על עצמם באמצעות ביטול עסקה או סעדים נוספים שמעניק להם החוק, לא פעלו וניזוקו.

עוד מציינת המועצה כי הגיעו אליה דיווחים על צרכנים נוספים שרכשו מוצרים אך הם לא סופקו וגם לא הצליחו להתקשר עם משרדי נתי סקאל, לפיכך "קיים חשש לחדלות פרעון" ובמקרה זה החוק מאפשר לצרכן "לבטל עיסקה ולדרוש הפסקת תשלומים מחברות האשראי אף אם מועד האספקה טרם הגיע".

אתר גלובס מדווח כי נושים של נתי סקאל ביקשו מביהמ"ש המחוזי בת"א למנות לה מפרקים זמניים. לטענתם החברה הציגה מצג שווא לגבי מצבה ויש לבחון לאן נעלם כסף ממכירות ומכסף ששולם באמצעות כרטיסי אשראי. החברות המבקשות: סי.אם.אס קומפיוסנטר וקומפיוטר סי דאטה, טוענות כי חב' סקאל הציגה 'מצג שווא' של חברה מאוזנת ורווחית וביקשו עוד סחורה. "לא יתכן שחברה רווחית ומאוזנת נקלעה תוך חודשים לחובות של 15 מיליון שקל לכל ספקיה". לטענתם יש לבדוק אם העסק נוהל במירמה והיכן הוא הכסף.

יצויין כי בעקבות לחץ תקשורתי שהופעל על אתר p1000הודיע האתר כי החליט למזער את הפגיעה בלקוחות שרכשו מוצרים מ'נתי סקאל', על ידי שיפוי והחזרת כספים ללקוחות שביצעו את רכישת מוצריהם באתר P1000.

ההנהלה הוסיפה כי אתר P1000 רתמה למהלך גם את ספקיות המחשבים הבכירות בישראל לסייע בחלק מהמקרים להשלים את העיסקאות שחברת סקאל נכשלה לספק. מנכ"ל P1000, דני אלוביץ' אמר כי בימים הקרובים הם יפנו ללקוחות ויציעו להם לקבל את כספי התשלומים שנגבו מהם ויבטלו את העתידיים.
