

מי שגרש 8,000 מתיישבים יבקש היום מחברי מפלגתו 'אל תגרשו אותי'. לאחר שלא נענה לקריאה 'זה ביתנו היחיד, בנינו אותו במו ידינו' יבקש את אמון החברים במילים כמעט זהות. שרון והליכוד   יום של הכרעה.




דובר הליכוד הודיע כי ההצבעה במרכז תערך היום כמתוכנן. "למרות העובדה שרה"מ לא נאם בדיון שנערך אמש, ההצבעה תתקיים כרגיל בין 10.00 ל 22.00 בביתן 15 בגני התערוכה", נאמר בהודעתו.

מעל הקלפיות בגני התערוכה מרחף היום האיום שביקשו אנשיו של ראש הממשלה להטיל על חברי המרכז, ולפיו אם לא תתקבל דעתו, והפריימריז לא יתקיימו במועדן המקורי, הרי שלא תיוותר לראש הממשלה ברירה והוא ייאלץ לעזוב את המפלגה.

נזכיר כי משנוכח בפגיעה במעמדו שנוצרה בעקבות הדברים דרש ראש הממשלה מאנשיו לחדול מלהתבטא בנושא, אך עם זאת סירב לקבוע בוודאות כי בכוונתו להישאר בליכוד גם אם יפסיד בבחירות הפנימיות. שרון הקפיד לומר שהוא אינו מעוניין, אינו רוצה ואינו מתכנן לעזוב את הליכוד, אך לא אמר מה יקרה אם דעתו לא תתקבל. עם זאת הקפיד לכנות את המהלך אותו מבצעים מתנגדיו כהדחה ונסיון גירוש משורות המפלגה, מהלך שהוא לא ייתן לו יד, ועל כן לא נאות לקבל את הפשרה אותה הציע שר החוץ סילבן שלום ולפיה יתקיימו הבחירות המקדימות בתאריך ביניים, היינו בחודש פברואר הקרוב.


אמש התפזר מרכז הליכוד לאחר ניתוק זרם החשמל למיקרופון של ראש הממשלה. מחנה שרון טוען כי מתנגדיו ניתקו את הזרם ואילו הם טוענים שמדובר ב'ספין'. המשטרה פתחה בחקירת האירוע.

דקות של מבוכה עברו על ראש הממשלה לאחר שהתכוון לפתוח בנאומו אך לא יכול היה לעשות זאת בשל ניתוק המיקרופון שלו. לאחר שעמד בשתיקה על דוכן הנואמים חזר שרון למושבו שעל בימת הנשיאות. זמן מה לאחר מכן חזר זרם החשמל וראש הממשלה ניגש שנית לדוכן הנואמים, אך לאחר שאמר מילים ספורות נותק שוב זרם החשמל והמיקרופון אף נשרף כתוצאה מכך.

דובר הליכוד הודיע כי ניתוק זרם החשמל הגיע מחוץ לאולם, אך במחנה נתניהו ולנדאו העלו חשדות שמדובר בספין של יועציו של ראש הממשלה אשר מבקשים להציג אותו כמי שמודח מן הליכוד.

לאירוע זה קדמה יציאה הפגנתית של מתנגדי שרון מן האולם. לדבריהם, היציאה באה לאחר שתומכי שרון הפריעו במהלך כל נאומו של בנימין נתניהו.

נתניהו: האם אנו הליכוד או שמאלה ממרצ?
"השאלה האמיתית שעומדת בפנינו היום היא שאלה אחת - מהי דרכנו?האם אנחנו ליכוד או שאנחנו שמאלה ממרצ?", כך אמר ח"כ בנימין נתניהו בפני חברי מרכז הליכוד. "אני אומר זאת כי מצנע הרי אמר שהוא יפנה יישובים בודדים ומבודדים ואילו יוסי ביילין אמר שיפנה את כל היישובים ברצועה, בתמורה להסכם שלום. רק אצלנו בליכוד מפנים עד הסנטימטר האחרון, בניגוד להבטחות לבוחרים", אמר נתניהו."הליכוד לא שייך לנו, אנחנו שייכים לליכוד"

לדבריו לא קיבלה מדינת ישראל דבר בתמורה לעקירת היישובים מרצועת עזה. "המהלך הזה לא קירב את השלום ולא חיזק את הביטחון. החמאס משתלט על הרצועה והרשות בעצם חוסלה", אמר.

נתניהו פנה לחברי מרכז הליכוד ואמר להם כי בהצבעתם מחר הם יכולים לקבוע את דרכה של התנועה. "הליכוד לא שייך לנו", אמר, "אנחנו שייכים לליכוד, לתנועה הזאת".

יש לציין כי את כל נאומו של נתניהו ליוו קריאות ושירת שירו של ביאליק "נד נד רד עלה עלה ורד", אשר קיבלו משמעות חדשה בפי חברי מרכז הליכוד התומכים בשרון ומתנגדים לנתניהו.

לנדאו: אריק, אתה הדחת את הבוחרים
ח"כ עוזי לנדאו אמר בנאומו בפני מרכז הליכוד כי דיבוריו על כך שמנסים להדיח אותו מן הליכוד הם היתממות. "אתה הדחת את כל הבוחרים, את המתפקדים ואת חברי המרכז", דברי לנדאו.

"אתה טוען שמדיחים אותך, אריק, הצחקתני", כך פנה ח"כ עוזי לנדאו לראש הממשלה, אריאל שרון, "את כל הבוחרים שנתנו לנו 40 מנדטים אתה הדחת, את 100,000 מתפקדי הליכוד אתה הדחת, את חברי מרכז הליכוד שהחליטו על משאל עם אתה הדחת. אלה נורמות שאתה הבאת"."אתה טוען שמדיחים אותך...אריק, הצחקתני...."

"40 מנדטים הצביעו כדי שתימנע את המדיניות של מצנע לנסיגה חד צדדית מעזה. אתה אימצת את המדיניות של מצנע ואמרת נסיגה חד צדדית, בלי פרטנר, תחת טרור - זה אפילו לא מצנע זה מרצ נטו", דברי לנדאו.

לנדאו קרא לכל התומכים בו שלא להגרר אחרי פרובוקטורים שינסו לעורר מהומות בעת נאום ראש הממשלה.

לימור לבנת הודיעה על תמיכה בהקדמת הפריימריז
"בשבועות האחרונים עשיתי מאמצים רבים כדי להביא לפשרה על תאריך מוסכם. לאור ההתפתחויות האחרונות אני קוראת להקדים את הפריימריז כדי לשקם את הליכוד ולאחד את השורות. זאת, כדי שבבחירות הבאות הליכוד יוכל להגיע לשלטון חזק יותר ומאוחד יותר", היא אמרה.

לבנת הוסיפה כי מכיוון שאריאל שרון לא התחייב להודיע כי הוא נשאר בליכוד בכל מצב, "אני רואה אחריות בדאגה לעתיד הליכוד ותומכת בהקדמת הפריימריז". לדבריה, היא סוברת כי נתניהו שגה כשהציע להקדים את הפריימריז ושרון שגה כשסירב לכל הצעות הפשרה."נתניהו שגה כשהציע להקדים הפריימריז ושרון שגה כשסירב לפשרה"

"אפשר עוד אולי בשניה האחרונה להציל את הבית הזה, אם שרון יחליט גם אם יפסיד את דין תנועת הליכוד, אולי יש עוד סיכוי ואם הוא ינצח אני אקבל על עצמי את דין הכרעת מרכז הליכוד", אמרה לבנת.

לבנת מצטרפת בדבריה לשר ישראל כץ וליו"ר הקואליציה גדעון סער, שהבהירו כי כל עוד שרון לא התחייב במפורש שלא לפרוש מהליכוד, הם יתמכו בהקדמת הפריימריס.

לנדאו לפעילים: אל תפריעו לנאום של שרון
נתניהו ולנדאו קיימו אתמול אחר הצהרים תדרוך פעילים משותף בתל אביב, וזאת היתה הופעה ראשונה של השניים מאז הקימו את המטה המאוחד להקדמת הפריימריס, לפני כחודש.

לנדאו ביקש מן הפעילים שלא להפריע לנאומו של ראש הממשלה על מנת שלא לאפשר לו למנף את ההפרעות לטובתו הפוליטית. "שרון מעוניין בהפרעות שלכם", תידרך אותם לנדאו.
