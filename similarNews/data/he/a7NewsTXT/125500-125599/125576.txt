

השר דני נוה הודיע הערב כי יתמוך בהקדמת הבחירות הפנימיות במפלגה. בצעד זה הצטרף לשרה לימור לבנת שהודיעה הודעה דומה בצהרים ולמחנה נתניהו ולנדאו הדורשים את הקדמת הפריימריז.

"לצערי, בנאומו של ראש הממשלה שלא ננאם, לא היתה התחייבות ברורה לחזור לדרכו האידיאולוגית של הליכוד וגם לא מחוייבות להישאר בליכוד", כך אמר הערב שר הבריאות דני נווה אשר הוסיף כי "בכל יום שעובר מאבק ההתמודדות מרסק את הליכוד. צריך להביא את העניין להכרעה בפריימריס מוקדמים". בהודעה זו הצטרף נווה לשרת החינוך, לימור לבנת,שהודיעה הודעה דומה היום בצהרים.

יש לציין כי עד לרגע האחרון לא החליט נווה כיצד ינהג בשאלה האם לתמוך בשרון או במתנגדיו. אירוע שיכול להמחיש היטב את המבוכה והבלבול ששררו בקרב בכירי הליכוד בסוגיה הוא הראיון שהיה אמור להעניק השר נווה לרשת ב' של קול ישראל. היום בצהרים אמור היה השר נווה להתראיין לרשת ב' מיד אחרי ראיון עם שרת החינוך, לימור לבנת, אשר הפתיעה והודיעה בראיון כי היא תומכת בהקדמת הפריימריז. בתגובה, טרק השר נווה את הטלפון והותיר את מפיקי היומן ללא מרואיין.



