

שש בנות בגילאי 13-15 בילו זו השבת השניה בכלא נוה תרצה למרות שהושגה הסכמה לשחרורן, לאחר שהתברר להן כי 4 מחברותיהן אינן נכללות בהסכם והן נשארות בכלא.

מדובר בקבוצת בנות שנעצרה במהלך העליה המחודשת לשאנור שנחרבה בצפון השומרון. הבנות סירבו במשך כשבועיים להשתחרר בתנאים שקבע בית המשפט. לפתרון הבעיה נחלץ הרב דב ליאור רבה של קרית ארבע וישיבת ההסדר, הוא ערך אצלן ביקור ושכנע אותן להסכים להשתחרר אם הוריהן יבקשו זאת מהן. הבנות נענו לבקשתו אך ברגע האחרון התברר לבנות כי ההסדר לשחרורן אינו כולל 4 מחברותיהן. לפיכך הן החליטו כי הן אינן משתחררות ללא חברותיהן ונותרו כאמור שבת נוספת בכלא נוה תרצה. כך מוסרת אורית סטרוק מארגון זכויות האדם ביש"ע לערוץ 7.

כזכור ביום רביעי בלילה ב 14 לאוגוסט (אור לי"א אלול) שבו כ 70 איש, צעירים ומבוגרים, לשאנור. גירושם פעם נוספת לווה לדברי ארגון זכויות האדם ביש"ע תוך נקיטת אלימות קשה כולל השלכת כמה מהם מגג המצודה.

שחרור האנשים שנעצרו אומרת סטרוק, נעשה באופן שרירותי ללא בדיקת זהותם " פשוט פתחו את דלתות האוטובוס והורו להם לצאת וללכת הביתה". בהמשך שוחררו עוד כמה עשרות שהסכימו לחתום על הרחקה מצפון השומרון. חלקם שוחררו ללא כל הליך משפטי, וחלקם בהחלטת שופט.

במעצר נותרו 12 בנות צעירות, אשר החליטו יחד על 3 עקרונות: סירוב להכיר בסמכות בית המשפט, סירוב לחתום על הרחקה מאזור כלשהו בא"י וסירוב להותיר מאחור את אחת החברות.

ביום שני שעבר 19 באוגוסט (ט"ו באלול) הובאו הבנות להארכת מעצר בבית משפט השלום בראשון לציון. הבנות סרבו לצאת מהניידת המשטרתית, התבצרו בתוך הניידת. השוטרים ניתקו את המיזוג בניידת, והבנות כמעט נחנקו בפנים. ההורים שהגיעו לבית המשפט ביקשו להפגש עם הבנות על מנת לשכנען לצאת מהניידת המחניקה ולהגיע לבית המשפט, אך למרות הוראת השופטת לאפשר להם מפגש כזה, נקטע המפגש ע"י השוטרים. בסיכומו של דבר, רק 3 מהעצורות הגיעו לבית המשפט, 2 מתוכן השתחררו לבקשת הוריהן. השאר הוחזרו לכלא.

ביום רביעי הגיע הרב דב ליאור במיוחד לביקור אצל הבנות בכלא. (תאור מלא של ביקור הרב ודבריו לבנות נמצא כבר באתר ערוץ 7). הבנות, המסרבות להכיר בסמכות בית המשפט נשמעו כאמור לרב ליאור ונענו להוראתו להשתחרר מהכלא.

ביום חמישי התקיים דיון נוסף בבית משפט השלום בראשון לציון. לדיון הגיעו חלק ניכר מההורים, אשר קיוו לדבר עם בנותיהם. אולם השופטת לא איפשרה להורים להכנס לאולם ולהפגש עם הבנות. לטענתה "דיון של קטינים מתבצע ב'דלתיים סגורות'" השופטת הודיעה להורים כי עליהם להוכיח שהם אכן הורי הבנות, כלומר דרשו מהבנות להזדהות, ועד אז לא יוכלו להכנס. בכך אומרת סטרוק יש ניצול לרעה על ידי השופטת של החוק שנועד להגן על נוער, כדי לפגוע בו.

סטרוק מוסיפה כי רק צעקותיו הרמות של דוד העברי, אביה של אחת העצורות, שעמד בפתח האולם וצעק ומחה על כך שמפרידים את הבנות מהוריהן   הותר להורים להכנס לדיון, "לא לפני שדוד העברי הוכה, נחנק, חטף בעיטות בכל חלקי גופו ואף נעצר ע"י השוטרים ואנשי משמר בית המשפט. כבול באזיקים הוא הוכנס לאולם בית המשפט לשבת לצד ביתו".

ההורים ביקשו מהשופטת לשוחח באריכות וללא התערבות עם הבנות והדבר הותר זאת לאחר שבמשך שבוע לא ניתן להורים ליצור קשר כלשהו עם בנותיהן. בעקבות השיחה החליטו הבנות לקבל את חוות הדעת של ההורים ושל הרבנים, שטענו בפני הבנות כי המאבק נגד חוקים ומשפטים אינו יכול להתבצע על גבן של ילדות כל כך רכות בשנים, וכי לשם כך יש לגייס כוחות גדולים בהרבה למאבק. אז סוכם שהבנות ישתחררו בהתאם לתנאים שקבע בית המשפט.

מתברר שבכך לא תמה הפרשה. סטרוק מוסיפה כי "בשלב זה, ולאחר ש-3 בנות כבר ביצעו את תהליך השחרור, הסתבר שהמשטרה מערימה קשיים נוספים: קצין המשטרה חיים פדלון הודיע להורים ולעורך הדין, כי כל בת שבכניסתה לשא נור הפרה ע"פ החשד צו הגבלה אישי שהיה מוטל עליה - תאלץ להשאר בכלא ולהמתין עד שהמשטרה תגיש נגדה כתב אישום נוסף, עם בקשה למעצר עד תום ההליכים. מצב זה אמור לחול על 4 מתוך 7 הבנות שנותרו. בתגובה להודעה זו של פדלון 'קצין משטרה עתיר תלונות על אלימות והתנהגות שאינה הולמת', החליטו הבנות להשאר יחדיו בכלא, על מנת לא להפקיר את חברותיהן".

סטרוק מציינת כי עד לרגע זה נשללים מהבנות: ספרים, משחקים, שיעורי תורה (שאר האסירות בכלא מקבלות שיעורים באופן קבוע מנשות חב"ד!). יחד עם זאת, "מצב רוחן טוב, הן מאוחדות, מעודדות ומסייעות אלה לאלה , והחל מיום חמישי שומרות על קשר עם ההורים".
