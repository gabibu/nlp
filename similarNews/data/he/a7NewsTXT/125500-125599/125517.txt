

מענק מחקר בסך 5.6 מיליון דולר בתחום ההגנה מפני טרור ביולוגי הוענק לחוקר מבית הספר לרפואה של האוניברסיטה העברית בירושלים.

מענק מחקר בסך 5.6 מיליון דולר בתחום ההגנה מפני טרור ביולוגי הוענק לחוקר מבית הספר לרפואה של האוניברסיטה העברית בירושלים על-ידי המכון הלאומי לאלרגיה ולמחלות זיהומיות (NIAID)   השייך למכונים הלאומיים לבריאות של ארה"ב (NIH)   עבור פיתוח תרופה היעילה נגד משפחת רעלנים המכונים סופר-אנטיגנים.

זהו מענק המחקר התחרותי הגדול ביותר שהוענק אי פעם לאוניברסיטה העברית ולחוקר ישראלי על ידי ה-NIH. הכספים הוענקו כחלק מתכנית מענקי האתגר של ה-NIAID להגנה מפני טרור ביולוגי. תכנית זו מעודדת חברות תעשייתיות לעבוד עם חוקרים מהאקדמיה במטרה לפתח אמצעי הגנה נגד נשק וטרור ביולוגי.

פיתוח המוצר ייעשה בשיתוף פעולה עם חברת Atox Bio שהוקמה על-ידי חברת יישום לפיתוח המחקר של האוניברסיטה העברית, כחלק מהאסטרטגיה של יישום למסחור טכנולוגיות מבטיחות על ידי הקמת חברות חדשות.

סופר-אנטיגנים הם רעלנים קטלניים שמיוצרים על ידי חיידקי הסטפילוקוקוס והסטרפטוקוקוס.
חשיפה לכמות מזערית שלהם עלולה לגרום למחלות חמורות ואף למוות פתאומי של בני אדם, וכך להוות איום של טרור ביולוגי. רעלנים אלו גם אחראים לרוב המקרים של הלם רעלני (TOXIC SHOCK) והלם זיהומי (SEPTIC SHOCK) והם עמידים בפני אנטיביוטיקה; עד כה לא נמצאו להם תרופה או חיסון.

המענק בסך 5.6 מיליון דולר הוענק לפרופ' ריימונד קמפפר לצורך מימון המחקר והפיתוח הפרה-קליני עד לשלב של ניסוי קליני באנטגוניסט החוסם את פעולת הרעלנים. הוועדה לבחינת המענקים של ה- NIH ציינה כי מחקר זה הוא ייחודי בעולם.

פרופ' קמפפר וד"ר גילה ערד מהמחלקה לווירולוגיה מולקולרית בפקולטה לרפואה של האוניברסיטה העברית חשפו בעבר מנגנון מולקולרי חדש המבהיר כיצד מעוררים הרעלנים הסופר-אנטיגנים תגובה חיסונית מופרזת שמובילה למוות. החוקרים השתמשו בגילוי זה כדי לתכנן פפטידים (שרשראות קצרות של חלבון) הנוגדים פעילות קטלנית זו (אנטגוניסטים) ובכך מגנים על בעלי חיים מפני הלם רעלני והלם זיהומי. התוצאה המתקבלת היא תגובה חיסונית מבוקרת הבולמת את פעילות הרעלנים, אך איננה מלווה בתופעות ההלם. יתר על כן, בעלי חיים שחוסנו ושרדו את הטיפול נותרו מוגנים נגד תקיפה רעלנית עתידית.

מחקרו הקודם של פרופ' קממפר שהוביל למענק הנוכחי של ה-NIAID מומן על-ידי סוכנות הפרויקטים למחקרי הגנה מתקדמים של משרד ההגנה האמריקני (DARPA) בשורה של מענקים המסתכמים ביותר מ-6.5 מיליון דולרים.

פרופ' קמפפר וד"ר ערד יובילו את המחקר הבסיסי לגבי מנגנון הפעולה של האנטגוניסט החיוני לאישורה בבוא העת. בפיתוח הפרה-קליני יושקעו רוב כספי המענק והוא יתבצע בארה"ב ובבריטניה בניהולה של חברת Atox Bio שמחזיקה בזכויות הקניין הרוחני. זאב וייס, ראש תחום ייעוץ עסקי-אסטרטגי במדעי החיים של חברת "פרייס-ווטרהאוס-קופרס", ישראל מילא תפקיד מרכזי בהכנות להגשת בקשת המענק.

"מענק המחקר יממן את פיתוח התרופה של Atox Bio להגנה מפני טרור ביולוגי, תוך שימוש בהליך אישור מקוצר של ה-FDA (מנהל המזון והתרופות האמריקני), הדורש רק השלמה של ניסויי Phase I לצורך מתן הרישיון" אומר מנכ"ל Atox Bio אורי דנון. "הדבר יאפשר לנו להגיע במהרה לנקודת האיזון הכלכלי כדי לממן פיתוחים מתקדמים עתידיים של תרופות לטיפול במחלות שעד היום לא היה להן טיפול תרופתי שלם ".

Atox Bio עושה שימוש בפלטפורמה טכנולוגית ייחודית לפיתוח מוצר להגנה מפני נשק ביולוגי ולפיתוח מוצרים נוספים לטיפול במחלות אוטואימוניות ובהלם זיהומי.
