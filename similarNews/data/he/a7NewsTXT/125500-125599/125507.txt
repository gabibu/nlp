

הממשלה החליטה, כי כל מי שנפגע מפעילות טרור שבוצעה על רקע הסכסוך הישראלי-פלסטיני, יהיה זכאי לפיצויים מהביטוח הלאומי. הנושא עלה בעקבות הרצח בשפרעם שבוצע ע"י יהודי.

משפחות הרוגי פיגוע הטרור בשפרעם ומשפחות הנפגעים יזכו לפיצויים על פי החוק, כך אישרה היום הממשלה בישיבתה השבועית. את ההצעה הביאה שרת המשפטים, ציפי לבני.

ראש הממשלה, אריאל שרון, אמר בישיבה "היום תוקן עוול מאד חשוב וכעת כל אזרח ישראלי שנפגע מפיגוע טרור יהיה זכאי לקבל פיצויים ללא הבדל דת, אזרחות או גזע".

השרה לבני אמרה כי מתן פיצויים לכל מי שנפגע על רקע סכסוך לאומי מדינת ישראל יוצר שוויון. "החוק הורחב כך שהזכאות לפיצויים תהיה גם במקרה של פגיעה ממעשי אלימות על ידי ארגון טרור על רקע הסכסוך במדינה", אמרה לבני.

בסוף החודש הקודם החליטה וועדה הבין-משרדית, שבראשה נציגת משרד הביטחון כי פצועי הפיגוע בשפרעם ובני משפחותיהם לא יוכרו כנפגעי פעולות איבה וכי הם יקבלו מהמדינה פיצוי חד פעמי.
