

מחנה מתנגדיו של ראש הממשלה, אריאל שרון, טוען כי אנשיו של שרון הם אלו שחיבלו במיקרופון שלו לפני שנאם. זאת על מנת ליצור פרובוקציה מכוונת. "מדובר בספין התורן מבית מדרשה של משפחת שרון", אמרו.

חבר מרחב יש"ע בליכוד, נתן אנגלסמן, מיוזמי ההצעה להקדים את הפריימריז, אומר כי אין לו ספק שאנשי שרון הם שניתקו את המקרופונים כדי ליצור פרובוקציה מכוונת. אנגלסמן אומר כי אנשי
שרון ניסו מספר פעמים, במהלך הערב, לחולל פרובוקציות שיגרמו נזק לתומכי הקדמת הפריימריז. אנגלסמן אף אמר כי הוא משוכנע שאף לא אחד מאנשיו מסוגל לעשות פעולה שכזו.

מוקדם יותר נפוצה שמועה כי מגורשי גוש קטיף הם אלה שניתקו את מערכת ההגברה לפני נאומו של אריאל שרון כשבכך ביקשו להעביר לו מסר: "הרסת לנו את הבתים, את החיים ולא ניתן לך לדבר".

שמועה זו זכתה להכחשה נמרצת של ראש מועצת חוף עזה, לשעבר, אבנר שמעוני אשר אמר כי הוא דוחה בשאט נפש את הספין התורן מבית מדרשה של משפחת שרון המבקשת למצוא מפלט מדין הבוחר באמצעות טריקים ושטיקים. "תושבי גוש קטיף הוכיחו לאורך כל המאבק כי אין זו דרכם ומוטב כי מי שידו היתה במעל יודה בכך ולא יטפול את האשמה על אחרים", אמר שמעוני.

יש לציין כי על פי הערכות של חלק מן המצדדים בגרסת ה'ספין' של ניתוק המיקרופון ביקש בכך ראש הממשלה לשחזר את המומנטום שנוצר לטובתו כאשר נאומו הושתק על ידי יו"ר ועדת הבחירות, השופט מישאל חשין.

גם מלשכתו של ח"כ בנימין נתניהו נמסר כי החבלה במערכת ההגברה במרכז הליכוד היא "פרובוקציה אופיינית לאנשי שרון". לדברי אנשיו של נתניהו, "זו או פרובוקציה או רשלנות של המארגנים".

ח"כ עוזי לנדאו, ממתנגדיו הגדולים של שרון, הורה לראש המטה שלו להגיש תלונה במשטרה ולדרוש לחקור מיד מי חיבל במערכת ההגברה ומנע משרון לשאת את דבריו. צעד זה נועד, כלל הנראה לאושש את טענותיהם של מתנגדי שרון שמדובר בצעד שעשו אנשיו של ראש הממשלה. בעקבות הגשת התלונה הגיעו שוטרי משטרת ישראל לגני התערוכה ופתחו בחקירת החבלה במערכת ההגברה.
