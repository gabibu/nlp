

שופטי בג"ץ דחו אתמול את עתירתם של "המוקד להגנת הפרט" ושל שני תושבי שכם אשר ביקשו לפתוח בחקירה מקיפה בעקבות תלונות על עינויים והשפלות שעברו, לטענתם, בעת שנכלאו ונחקרו, במתקן הסודי המכונה 1391.

המדינה טענה בדיון שנערך בבית המשפט העליון כי המתקן נמצא בבסיס צבאי ואיננו משמש לכליאה, כך מדווח אתר NFC. עוד טענו נציגי המדינה בדיון כי בשנים האחרונות, בעקבות מצוקת מקומות חקירה של השב"כ, שהו בו מספר מצומצם של עצורים. המדינה אף הפריכה את טענותיהם של המתלוננים, והצהירה כי פעלה בהתאם לנהלים ולהנחיות, ללא אלימות ומבלי לפגוע בזכויותיהם.
