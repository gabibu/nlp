

מחר תתקיים ברשת האינטרנט הפגנה וירטואלית נגד ביצוע תכנית עקירת יישובי גוש קטיף וצפון השומרון. המפגינים יתבקשו על ידי המארגנים להיכנס לצ'טים ופורומים ולהפציץ אותם במסרים נגד עקירת היישובים.

ביום חמישי בערב, בשעה 20:00, יכנסו מאות מפגינים וירטואלים לאחד מחדרי השיחות שברשת האינטרנט (הצ'טים) ויפציצו אותו במסרים נגד תכנית עקירת היישובים הכוללים סרטונים וחומרי הסברה שונים בתקווה שלפחות חלק מן המשוחחים בחדר יפתחו את הקישורים וייחשפו לחומרי ההסברה. יש לציין כי כל הפגנה שכזו בחדר השיחות תימשך לא יותר משתי דקות ולאחר מכן יעברו המפגינים לחדר אחר.

כתב INN איציק וולף מוסר כי היום (ד') תישלחנה הוראות בדואר אלקטרוני לכל מי שירשם כמשתתף בהפגנה באתר"מוקד ההסברה באינטרנט", שהוקם לאחרונה, ושם יאמר לאיזה חדר שיחה יש להיכנס כמו גם קישורים לחומרי הסברה אותם יש לחלק בעת ההפגנה. מארגני ההפגנה קראו למי שמתכוון להשתתף בה ולא בקיא בהפעלת חדרי השיחות להיכנס אליהם מבעוד מועד על מנת שבשעת ההפגנה לא תהיינה בעיות.
