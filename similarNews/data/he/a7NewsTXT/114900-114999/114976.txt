

שר הבטחון שאול מופז קורא בסלון האווירי בפריז לשותפויות בינלאומיות בין חברות ישראליות, אירופיות ואמריקניות.


"אני עומד נפעם ונרגש נוכח העוצמה הטכנולוגית המרשימה המופגנת בתצוגות של 13 החברות הישראליות בסלון פריס", אמר אתמול שר הביטחון שאול מופז בטקס הפתיחה הרשמי של ביתן ישראל, שהוקם על ידי מכון הייצוא, בסלון האווירי בפריז.

בטקס הפתיחה החגיגי נכחו מאות אורחים ובהם ראשי התעשייה הביטחונית, ראש מטה חיל-האוויר, תא"ל עידו נחושתן, נספחי צה"ל באירופה ובארה"ב ומכובדים אחרים.

באירוע אמר עוד שר הבטחון כי "המערכות שפיתחו התעשיות הישראליות נתנו לצה"ל מאז ומעולם את הפתרונות הייחודיים כדי להגן על מדינת ישראל, ועתה מוצעות מערכות אלו לבנות בריתנו, היכולות לסייע לנו, יחד עם כל המדינות הדמוקרטיות, להיאבק בטרור". השר מופז הבהיר, כי סלון פריס הוא הבמה הראויה ביותר לקריאת התעשיות הבטחוניות ליצירת שותפויות בטחוניות עם חברות צרפתיות, אמריקניות, אירופיות ובינלאומיות.

יו"ר המכון הישראלי לייצוא ולשיתוף פעולה בין-לאומי ונשיא התאחדות תעשיינים, שרגא ברוש, שפתח את הטקס, שנערך מול הביתן הישראלי החדש והגדול שהקים מכון היצוא, אמר כי מידי שנה עולה חלקו של יצוא תעשיות התעופה והחלל המיועד לשוק האזרחי והוא העריך שתהליך זה יימשך וכי התעשיות הבטחוניות יפתחו יותר ויותר אפליקציות אזרחיות למוצריהן. שרגא ברוש פרט את מגוון המוצרים המוצגים בסלון האווירי השנה וזוכים לענין בעולם הרחב - בטחון ואבטחה, כלי-טיס בלתי מאויישים, אלקטרוניקה ואלקטרו-אופטיקה, תעופה וחלל, הגנה על מתקנים איסטרטגיים, על מטוסים ועל כלי רכב ולחימה בטרור.

שר התחבורה מאיר שיטרית חשף בפני הנוכחים, כי לפי דו"ח של הפורום הכלכלי העולמי, ישראל נמצאת במקום הראשון בעולם במדד המוכנות הטכנולוגית, במקום השלישי בעולם בזמינות מדענים וחוקרים ובמקום השביעי בעולם בהוצאות למחקר ופיתוח. שגריר ישראל בצרפת ניסים זווילי גילה כי נשיא צרפת הזמין את ראש ממשלת ישראל לביקור רשמי בפאריז, וכי ראש הממשלה ייענה להזמנה ויבוא לביקור במהלך החודש הבא.

מנכ"ל משרד הביטחון עמוס ירון אמר כי "כעם הספר היינו שמחים לעסוק בתחומי דעת אחרים, אבל האיום הקיומי חייב אותנו להתמקד בתחום הביטחוני. עד שהחזון של דו קיום בשלום יהיה משותף לכולנו, וכל עוד יש מי ששואף לסדר עולמי של כאוס, הרג ופחד   עלינו להמשיך להשקיע בחשיבה יצירתית בתחומים של בטחון והגנה". ראש סיב"ט במשרד הביטחון יוסי בן-חנן הדגיש באופן מיוחד את שיתוף הפעולה בין מערכת הבטחון לבין מכון היצוא וברך את היו"ר הנכנס של מכון היצוא, סמנכ"ל התעשיה האווירית דוד ארצי. יו"ר ועדת החוץ והבטחון של הכנסת ח"כ יובל שטייניץ התפעל מהנוכחות הישראלית בסלון פריס והכריז כי "ישראל היא ננס על המפה ומיני-אימפריה בסלון לה בורז'ה".



אתמול נודע בסלון כי חברת הענק האמריקנית ג'נרל דיינמיקס חתמה על חוזים עם שתי חברות ישראליות:

  חברת ארונאוטיקס תספק לג'נרל דיינמיקס את מערכת הבקרה של המל"ט הטקטי "ארוסטאר", שכבר היום מופעל בכמה מקומות בעולם לשמירה על גבולות ומתקנים, ובעתיד יסייע בשמירה על הגבול שבין ארה"ב למכסיקו.

  חברת פלסן סאסא מקיבוץ סאסא שבגליל העליון זכתה בחוזה בהיקף של 7 מיליון דולר לייצור מערכת מיגון לכלי רכב של הצבא האמריקני. מערכת המיגון המתקדמת מתוצרת פלסן סאסא מורכבת מ"סנדביץ'" של שכבות פלדה, חומרים מרוכבים ואלומיניום, המגינה על כלי הרכב הצבאי ויושביו מפני מטעני נפץ, מוקשים ו"איומי טרור בלתי קונוונציונליים".


