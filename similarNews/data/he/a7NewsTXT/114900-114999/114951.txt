

עורך הדין חיים משגב פורס את משנתו בסוגית בחירת השופטים בישראל. לדבריו השיטה האמריקאית לבחירת שופטים שתמנע בחירת שופטים שיהיו כולם "מקשה אחת", כהגדרתו.

"ההצעה שלי לשינוי שיטת בחירת השופטים דומה לשיטה האמריקאית שבה הנשיא מציע מועמד והוא עובר שימוע פומבי בסאנט שבו יכולים לצפות כל אזרחי אמריקה, בשימוע שואלים על השקפותיו הדתיות והפוליטיות ומה דעתו על זכויות אדם במקרים שונים, וכך כל אזרח יכול לדעת מראש מהם עמדותיו של כל שופט שבמצב הנוכחי של בית המשפט העליון הוא הגורם האחראי לתקינות חיינו". כך אומר היום המשפטן חיים משגב.

משגב אמר את הדברים בעקבות הדיון הציבורי שהתעורר לאחרונה לאחר התנגדותו של נשיא בית המשפט העליון אהרון ברק וממלאת מקומו העתידית דורית בייניש, למועמדותה של פרופ' רות גביזון לשופטת בבית המשפט העליון בשל דעותיה שאינם עולות בקנה אחד עם דעותיו של ברק.

בראיון ליומן הצהרים של ערוץ 7 תקף משגב את התנהלותו האנטי פלורליסטית של ברק כהגדרתו, "נשיא בית המשפט רוצה שכל שופטי בית המשפט יהיו מקשה אחת, דוגמא לכך אנו רואים בהחלטה האחרונה של בית המשפט בנושא ההינתקות כאשר 10 שופטים דחו פה אחד את העתירות כנגד התכנית בעקבות דעותיהם הפוליטיות שתומכות בתכנית, לכן העלתי את הצעתי שכוללת ריביזיה בשיטת בחירת השופטים במדינה, ואת ההצעה הזו העלו בכנסת ח"כ יולי תמיר וח"כ גלעד ארדן".

לשאלת כתבנו עוזי ברוך האם יש אפשרות שבית המשפט יישאר במתכונתו הנוכחים של הצגת חזית אחידה בכל נושא ענה משגב שהדבר אפשרי אם בית המשפט יחליט שהוא חוזר לדון רק במקרי פלילים או בדינים שבין אדם לחברו, אך כל עוד בית המשפט מנסה להכריע בשאלת תקינותם של מהלכים הנוגעים להתנהלותה התקינה של מדינת ישראל הריביזיה שמציע מחויבת המציאות, "במצב ששורר היום בבית המשפט נראה שאם תגיע היום מגילת העצמאות לבחינה בפני בית המשפט הוא יפסול אותה כמסמך מפלה, את המצב הזה חייבים לשנות".

