

עו"ד ניצנה דרשן לייטנר תגיש עתירה נוספת לבג"ץ נגד ראש הממשלה והמדינה, בנסיון למנוע את הוצאתם להורג של מי שהורשעו בסיוע לישראל.

עתירה קודמת שהוגשה נדחתה ע"י בג"ץ שקיבל את תשובת המדינה לפיה ננקטו מספיק צעדים למנוע את ההוצאות להורג.

דרשן לייטנר אומרת לכתבתנו רותי אברהם כי נכונותו של בית המשפט העליון לתת אמון בממשלה, שנתנה אמון בהבטחות הפלשתינים, עלתה בחיי אדם, בחייו של פלשתיני שהורשע בסיוע לישראל.

כזכור בג"ץ דחה את העתירה שהגישו אסירת ציון אידה נודל וארגון שורת הדין שבראשו עומדת עו"ד דרשן לייטנר, שביקש להורות לממשלה לפעול למניעת הוצאתם להורג של פלשתינים שסייעו לישראל. בג"ץ קיבל את תשובת המדינה לפיה נקטה בצעדים למנוע את ההוצאות להורג. בין היתר ציינה המדינה את הבטחות נציגיו של יו"ר הרש"פ אבו מאזן לראש הממשלה וגם לשגריר ארה"ב בישראל, לפיהן פסקי הדין הגוזרים מוות על פלשתינים, לא ימומשו. עוד ציינה המדינה את ההתחייבות שנתנו הפלשתינים לחברי ועדת השרים לשחרור מחבלים, לאחר שהובהר להם כי שחרור המחבלים מותנה בהבטחה זו.

מספר ימים לאחר שחרור האסירים הוצא להורג פלשתיני שהורשע בסיוע לישראל.

דרשן לייטנר אומרת לכתבתנו כי היה זה "מעשה של תמימות" מצד בג"ץ להסתמך על הבטחת הממשלה שהסתמכה על הבטחת הרש"פ, שלא תהיינה הוצאות להורג של סייענים. בית המשפט לדבריה טעה בבחירתו להאמין לפלשתינים למרות שציין בהחלטתו כי אי אפשר להאמין להם, ובחירה זו של בית המשפט עלתה בחיי אדם. היא מתכוונת לשוב ולעתור לבג"ץ כיון שהתברר שהצעדים של המדינה למנוע את ההוצאות להורג, ושעל בסיסם נדחתה העתירה, לא נותנים מענה ו"הראיה שהיתה הוצאה להורג".

עוד יצויין כי מהודעת ארגון אמנסטי שבה גינה את ההוצאות להורג של 4 פלשתינים, שלושה בתליה ואחד באמצעות כיתת יורים, עולה, כי למעשה אבו מאזן הוא שהורה לחדש את ההוצאות להורג ברש"פ כדי להתמודד עם "הפשיעה" ועם הכאוס השלטוני ברש"פ.

באמנסטי דורשים מאבו מאזן לחזור בו מההוראה להוציא להורג ולהקים ברש"פ מערכת משפט ע"פ סטנדרטים בינלאומיים. כמו כן לקיים משפט הוגן לכל אלו שהורשעו בפני בתי דין שדה ברש"פ. אמנסטי מוסיפים כי מאז 94 עם הקמת הרש"פ, הם מביעים את דאגתם מהעדר מערכת משפטית ראויה ברש"פ ומקיום עינויים והפרת זכויות אדם על ידי כוחות השיטור של הרש"פ.

