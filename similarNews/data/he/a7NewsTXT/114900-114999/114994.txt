

מועצת יש"ע חושפת את תכניתה: "עוצרים רגע, חושבים מחדש". שתתבצע בעוד כעשרה ימים. במסגרת המבצע, ביום ב' 27 ביוני, יתבקשו אזרחי ישראל לעצור לצידי הדרך לכמה דקות כדי "לחשוב מחדש על ההתנתקות".

בעוד שבועיים רגע השיא של המבצע הוא עצירה מלאה של התנועה, על ידי מתנגדי התנתקות, בכל רחבי הארץ. המועצה הודיעה כי בעוד עשרה ימים, ביום שני, כ' סיון, 27 ליוני, מתבקשים כל מתנגדי תבנית שרון לעקירת הישובים לרדת עם כלי רכבם לשולי הכביש ולעצור למשך כרבע שעה. באופן מוצהר אין כוונה לשבש את התנועה השוטפת אף כי 'ייתכן מאוד שכך יקרה', אומרים במועצה.

כתבנו בכנסת אריאל כהנא מדווח כי מעבר לקריאה אל כלל האזרחים יגוייסו למבצע כל הגופים, הארגונים והתנועות המתנגדים להתנתקות. המועצה, בשיתוף מטה מאמ"ץ והזרועות האחרות בהן היא נעזרת, תפעיל את מלוא המערך הלוגיסטי העומד לרשותה. "אם לניסוי כלים היו שותפים 3000 איש אנחנו ננסה להפעיל שלוש מאות אלף" אמרה דוברת המועצה, אמילי עמרוסי.

כתבינו אלקנה פרל ושמעון כהן מדווחים כי במסיבת העיתונאים בה נחשפו פרטי התכנית הבהיר יו"ר מועצת בנימין פנחס ולרשטיין כי היעד הברור הוא למנוע כבר כעת את מהלכי שרון "ראש הממשלה מעוניין שנבליג עד שיהיה מאוחר מדי, אבל אנחנו לא מתכוונים לשחק לפי הכללים שלו".

"אנחנו קוראים לכל הציבור לעצור את מהלך חייהם למהלך רבע השעה שנקבעה, ביום ה-27 ליוני ב-18:00 בדיוק. ברגעים אלה אנחנו מבקשים מהציבור לחשוב איך ייתכן שבצורה מנוולת שכזו מתנהגת המדינה", אמר וולרשטיין לכתבים.

עוד אמר וולרשטיין כי את תכניות המועצה בכוונת ראשיה להעביר ליועץ המשפטי לממשלה, בצירוף דבר מחאתם. "אין בכוונתנו להסתיר שום מידע", אמר.

וולרשטיין הוסיף כי התכנית זוכה להיענות עצומה מצד פעילים רבים המתגייסים ליישום התכנית. הפעילים אמנם ייתפרסו ברחבי הארץ בגושי היערכות, אולם התכנית תתפרס גם אל מעבר לים. "נגיע גם לחו"ל", אומר וולרשטיין ומבהיר כי בכל מקום ואתר בע"ה ב 18:00 שעון ישראל יעצרו החיים מלכת ל"ביטוי המחאה הגדול ביותר שהכירה מדינת ישראל, אם כי לא האחרון שנועד לבלום את תכנית שרון".

להלן 'פקודת המבצע' של מועצת יש"ע: "עוצרים רגע, חושבים מחדש":

המשתתפים ייצאו בקבוצות ובשיירות של מכוניות פרטיות מהערים והיישובים ויתארגנו לאורך הצירים. בשעה 18:00 בדיוק יעצרו את כלי הרכב ויעמדו בצד הכביש תוך הימנעות מכל הפרעה לתנועה. המפגינים יניפו שלטים, דגלי ישראל וסרטים כתומים.

אזרחי מדינת ישראל ככללם נקראים להשתתף במחאה: נהגים ידוממו את רכבם ועצרו בצד הכביש בכל מקום בו יהיו; החיים האזרחיים יעמדו מלכת; בעלי עסקים יסגרו את עסקיהם למשך רבע שעה היעודה. פרטים על פריסת הקבוצות ומיקומן המדוייק יועברו דרך רכזים אזוריים, מודעות בעיתונות ומפות באתר האינטרנט.

מועצת יש"ע בהודעתה קוראת לכל אזרחי ישראל "לעצור את מרוץ החיים ל-15 דקות כדי לחשוב וכדי לדרוש מהממשלה לחשוב מחדש ולעצור את תוכנית ההתנתקות".

ישיבת מועצת יש"ע היום
