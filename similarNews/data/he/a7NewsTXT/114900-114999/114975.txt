

מאת: קובי פינקלר

קחו מקל, קחו תרמיל, משקפת וקצת מים וצאו לצפות בצפרים. חג השבועות הוא חג קינון הצפרים.

במקומות שונים ברחבי הארץ, מוצאות הצפרים בימים אלו מקום לקנן בו, מושבות שלמות תופסות נחלה ביישובים, בשטחים פתוחים, בגדות נחלים ומקורות מים וכל אשר נותר הוא לצאת ולראותם.

רוצים סיבה טובה נוספת למה דווקא עכשיו? אז אם חוזרים למתן תורה גם הצפרים קיבלו שכר שאף הן אמרו שירה אותו היום. לנו לא נותר אלא לצאת למצוא את "השרקרק" שמטיב לשיר במושבות הקינון שלו בסמוך לאי השלום בנהריים או בעין גב, לראות את אנפת הלילה או אנפת הסוף וכמובן את הבז האדום.

תחנתנו הראשונה היא במושבי המועצה האזורית אלונה, שם נמצאת אחת המושבות הגדולות של בזים אדומים בארץ, הכוללת כ- 100 זוגות. ( נוסעים בכביש פרדס חנה   בינימינה ובפניה לגבעת עדה נכנסים לפי השילוט "אלונה ).

הבז האדום הינו עוף דורס קטן המצוי בסכנת הכחדה עולמית. בישראל, כמו גם במקומות רבים באירופה,נרשמה ירידה דרמתית במספר הזוגות המקננים. מספר זוגות הבזים המקננים הצטמצם מאוד בחמישים השנה האחרונות, ומוערך לפי סקר שנערך בשנת 2000 ע"י מרכז הצפרות הישראלי, בכ-550 זוגות בלבד, מספר המהווה כ-10% בלבד מהאוכלוסייה שקיננה כאן עד תחילת שנות ה- 50!

הבזים האדומים נוהגים לקנן במושבות. חלק מהמושבות אשר תוארו בעבר נעלמו לחלוטין (כמו ראש הנקרה, חיפה, זיכרון יעקב, יפו, רחובות, ארבל, נחל עמוד, מישור החוף...), ואילו המעטים ששרדו חיים במספר מושבות קינון (ירושלים, רמות מנשה, מדבר יהודה ). גודל מושבה נע בין 2 זוגות ל-100 זוגות. כמחצית מן האוכלוסייה מקננת בכוכים, במצוקים או במחצבות (בבקעת הירדן, מדבר יהודה ומזרח גוש דן) וכמחציתה מקננת ביישובי אדם, תחת גגות רעפים או בארגזי רוח (ירושלים, מועצה אזורית אלונה, אליקים ועוד).

הבזים האדומים מגיעים אלינו מאתרי החריפה שלהם באפריקה בסביבות חודש פברואר. ראשונים מגיעים הזכרים אשר מאתרים אתרי קינון ואחריהם מגיעות הנקבות. במהלך חודש מרץ מחזרים הזכרים אחר הנקבות ומגישים להם מתנות שונות כגון חרקים גדולים, לטאות ונחשים קטנים.

באפריל מוטלות הביצים והזוג דוגר עליהם יחדיו ובתקופה זו ניתן לראות את הבזים הבוגרים מביאים מזון לקינים, מאכילים את הגוזלים ואת הגוזלים מתרוצצים על גגות הבתים.

תערוכה צילומים של הבז האדום מוצגת בימי חמישי- שישי ב"גלרינה". קפה-גלריה בבת שלמה מושבה ציורית בת יותר מ- 100 שנה. פרטים נוספים : 6399735  04. אחרי התערוכה והמנוחה הקצרה אנו בדרכנו צפונה לאזור הכנרת.

באזורי הביצה בשפך הירדן הצפוני ובאזורי הבטחה מקננים מינים רבים של עופות סבך וביצה: קנית קטנה, קנית אפריקנית, צטיה, שיחנית קטנה, סופית, טבלנים גמדיים ועוד. שני מיני השלדגים המקננים בישראל - השלדג לבן החזה והפרפור נפוצים כאן מאוד.

מסביב לכינרת מקנן מגוון גדול של מינים המאפיינים אזורים יבשים יותר. על שיפולי הגולן יש מושבות קינון יפות של עופות המקננים בחורים כמו: שרקרק אירופי, כחל וכוס החורבות ובשיפולי ההרים נמצא את האנפות לסוגיהן : אנפת הלילה ואנפת הסוף.

בשתי דרכים ניתן לצפות בצפרי האזור:
למי שעיתותיו בידיו כדי לחוות את הצפרים בשיט בסירה: השיט בסירה מאפשר נקודת ראות שונה על הכינרת. לא מדובר בשיט תיירותי אלה בשיט ארוך יותר שמטרתו תצפית בעופות הרבים של הכינרת ובנופים ייחודיים אליהם קשה להגיע מהיבשה. זו שיאה של עונת הקינון הזמן היחיד בו ניתן לשוט באזור שפך הירדן, חוויה מיוחדת במינה.

ולמי שחפץ בטיול מהרגע לרגע הבא סעו למחצבת עין גב. האתר המדהים שזכה כבר לכינוי מחצבת השרקרקים הוא למעשה מחצבה נטושה חול של חול שעבודות הכרייה בה הופסקו באמצע שנות ה70.
המחצבה הנטושה הפכה בית למאות זוגות של שרקרקים ,כמה זוגות של כחלים ( שתיים מהציפורים הצבעוניות והמרשימות ביותר שניתן לראות בארץ) ועד מינים של ציפורים. השרקרקים חופרים את הקינים במו מקוריהם. הם חופרים מחילה עמוקה ובתוכה מטילים את הביצים. השרקרקים ניזונים מדבורים אותם הם לוכדים תוך כדי מעוף. השרקרקים קולניים מאד ( מכאן שמם) והקריאות שלהם ממלאות את חלל המחצבה. סיורים במחיר סמלי למושבת השרקרקים בעין גב באמצע שבוע 04-6658008

וקצת דרומה משם, בדרך לאי השלום בנהריים מושבת שרקרקים נוספת. פונים בדרך הסלולה המובילה
לאי ואחרי שחוצים את הגשר מבחינים בצד שמאל בחורין בסלע. חונים ליד השילוט" מושבת השרקרקים", מוציאים את המשקפת או הטלסקופ הכי טוב ונהנים מכל רגע לראות דבורה בפיה של הצפור היפהפיה הזו תענוג שאין שני לו.

מי שחושב שעיסוק בצפרים הוא נחלת בודדים אז הנה לכם הנתונים הבאים על הצפרות בישראל:
"בשנים האחרונות חלה התעוררות גדולה גם בקרב קהל ישראלי מקומי בתחום הצפרות", מספר דן אלון, מנהל מרכז הצפרות של החברה להגנת הטבע. באגמון החולה ,שהוא ללא ספק אתר הצפרות האטרקטיבי ביותר בישראל ביקרו בשנה האחרונה כ150,000 מבקרים.

