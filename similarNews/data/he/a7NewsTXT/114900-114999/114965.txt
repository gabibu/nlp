

רשות הדואר תטמין היום את כל המכתבים שהנמען בהם הוא ריבנו של עולם בין אבני הכותל המערבי.

מדי שנה נשלחים על ידי הציבור הישראלי אלפי מכתבים שהנמען בהם הוא ריבונו של עולם, ורשות הדואר החליטה להטמינם בין אבני הכותל המערבי.

הרב שמואל רבינוביץ רב המקומות הקדושים, אמר לכתבנו ידידיה הכהן כי בנוסף לאלפי המכתבים שנשלחים על ידי הציבור הישראלי לאלוהים ויוטמנו בין אבני הכותל, בכל יום מגיעים למשרדי המקום המקודש עצמו מאות מכתבים המיועדים לכותל המערבי, "מדובר באנשים קשי יום ששופכים את אשר על לבם במכתב לאלוקים, ואנו מאמינים שהכותל שממנו לא זזה שכינה מעולם והוא הקרוב ביום למקום קודש הקודשים הוא המקום המתאים למכתבים אלו".

בתשובה לשאלת כתבנו מה עושים עם המכתבים הרבים שמונחים בכותל, השיב הרב רבינוביץ שפעמיים בשנה אוספים את כל הפתקים שמניחים בכותל, וביניהם את כל המכתבים הללו וגונזים אותם בהר הזיתים, "הכותל אינו יכול להכיל את כל הפתקים והמכתבים הללו, ואנו חייבים לאסוף אותם פעמיים בשנה ולגונזם".

