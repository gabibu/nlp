

בדיון פנימי שנערך באחרונה במשרד הבריאות התריעו שוב על בעיות קשות הצפויות בשל חוסר היערכות המשרד כיאות לקראת יישום תוכנית ההתנתקות.

מסמך פנימי שנחשף אתמול בערוץ השני של הטלוויזיה מעלה שורת בעיות בתחום מערכת הבריאות והסביבה. במערכת חוששים לבעיות תברואה קשות ביישובים הזמניים והקבועים. גורמים במערכת הבריאות מזהירים גם מפני בעיות ביוב ומים באתרים לקליטת המפונים. אם לא יטופלו הדבר עלול הדבר להביא לתחלואה ולזיהומים סביבתיים.

הגורמים גם מביעים תמיהה על התחלת עבודות ההכנה של היישובים מבלי שטופלו מראש בסוגיות מעין אלו.

חשש אחר הוא לזיהום מקורות השתייה בעיר האוהלים המתוכננת לכוחות הפינוי. לשכת הבריאות מזהירה מפני בעיית סנטיציה קשה כתוצאה מאכלוס של 15 אלף איש במקום. הם מתריעים במסמך כי "צה"ל אינו מעביר מידע על פריסות מתוכננות של בסיסים ומוסיף אלפי חיילים בלי אישור של תוכניות לסילוק שפכים או להגנה על מקורות מי השתייה".

גם בשירותי בריאות כללית מזהירים כי בשבועות הפינוי תהיה בעייה קשה במתן שירותים רפואיים למפנים.
