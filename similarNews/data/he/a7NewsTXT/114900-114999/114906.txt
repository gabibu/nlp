

מאות סטודנטים ותלמידים מאוניברסיטאות מכללות ובתי ספר ברחבי הארץ במגמות ותחומי לימוד שונים, נהנים בשנה האחרונה ממלגות שהוענקו על ידי קק"ל בסך כולל של כשני מיליון שקלים.

המלגות חולקו לתושבי אופקים, צפת, יוקנעם יבנה וירושלים , נשים מוכות במקלטי ויצ"ו ונוער עולה מצטיין במוסיקה. בנוסף, העניקה קק"ל מלגות לסטודנטים מאוניברסיטאות תל אביב, בן גוריון בר אילן, האוניברסיטה העברית בירושלים ומכללות אמונה, אחווה, תל חי , והגליל המערבי. מענקים חולקו גם לתלמידי הטכניון, מכון וינגייט והכפר הירוק, סטודנטים לאומנות של בצלאל ודוקטורנטים בתחום הפילוסופיה.

כתבנו קובי פינקלר מוסר שמקבלי המלגות נבחרו על ידי ועדה ציבורית אותה הקימה קק"ל. הועדה בחרה להעניק מלגות גם לסטודנטים לניהול שטחים פתוחים וחקר הסרטן ולטובת פרס "לב טוב" לילדים מחיפה.

יחיאל לקט ,יו"ר דירקטוריון קק"ל אומר שהכספים הגיעו מכספי העזבונות והקרנות שבניהול הקק"ל ומדובר בכשני מיליון שקלים לחלוקה למלגות. "לאור המצב הכלכלי הקשה בארץ, הקפדנו לכלול בין מקבלי המלגות גם ילדים מוגבלים, עיוורים, קשישים, עולים חדשים ומשפחות נזקקות. לצערנו מספר מבקשי המלגות גדול מאוד ואנו מקווים שבשנה הבאה יתאפשר לנו לחלק לכמה שיותר גורמים כספים שיסיעו גם הם בפיתוח ושיפור עתיד הארץ" הוסיף לקט.
