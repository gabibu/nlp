

יו"ר מרכז השלטון המקומי, עדי אלדר, פנה בדחיפות אל ראש הממשלה, אריאל שרון, בדרישה שיתערב וימנע את גלישתן של מאות משפחות יוצאי צד"ל הממוקמות ביישובי הצפון, אל מתחת לקו העוני.

אלדר העביר את פנייתו לראש הממשלה שרון לאחר פגישה עם האלוף במיל. יוסי פלד, אשר טיפל בעבר בקליטת אנשי צד"ל בישראל, ולאור איתותי מחלקות הרווחה בצפון המדווחות שפקיעת הטבות הדיור למשפחות צד"ל בזמן הקרוב, תביא להידרדרות קשה בקרבן.

בישראל נותרו כיום כ-600 משפחות של חיילי וקציני צד"ל, המונות למעלה מ-2000 נפשות, מתוך כ-1200 משפחות שהגיעו עם נסיגת צה"ל מלבנון. משפחות אלה, אשר הגיעו לישראל בלית ברירה, חיות בעיקר ביישובי הצפון: נהריה, קרית שמונה, מעלות-תרשיחא וכרמיאל, והן נמצאות במצוקה כלכלית קשה וסובלות מקשיי שפה, מהיעדר משפחה תומכת, ומבעיות פרנסה חמורות. בימים אלה אמורה להסתיים תקופת ההטבות והמשפחות, המצויות במצוקה נוראה, עלולות להידרדר אל מתחת לקו העוני ולהסתמך על מחלקות הרווחה ברשויות המקומיות, אשר אינן ערוכות לטיפול זה.

במכתבו אל רה"מ, כותב אלדר כי על ממשלת ישראל חלה החובה לדאוג למשפחות אלה, אשר שמרו על גבול הצפון במשך שנים רבות. "אל לנו לשכוח שמשפחות אלה, הזקוקות לטיפול מהיר ומסור מצד ממשלת ישראל, סייעו ותרמו רבות למדינה במהלך כל שנות שהותה בדרום לבנון, מול אויבי ישראל וכנגד אחיהם. אלה אשר סייעו לנו בהגנה על גבול הצפון, זקוקים לעזרתנו ועומדים עתה חסרי אונים מול המציאות הישראלית והקושי הרב להשתלב בה, ועלינו להושיט להם יד ולסייע להם כמיטב יכולתנו", כותב אלדר.

אלדר דורש משרון להטיל על השר חיים רמון את הטיפול במשפחות חיילי וקציני צד"ל ולגבש חבילת הטבות שתסייע למשפחות אלה בהתמודדותן עם קשיי הקליטה ותימנע את הידרדרותן אל מתחת לקו העוני. כזכור, שימש השר רמון כמתאם בין משפחות צד"ל לבין הממשלה, עם נסיגת צה"ל מלבנון, והוא זה שגיבש את חבילת ההטבות למשפחות אלה עם הגעתן לישראל.

