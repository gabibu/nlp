

"השחיתות במדינה הפכה לנורמה. פוליטיקאים שצריכים לשמש דוגמה עושים את ההפך. ממנים שופטים לבית הדין לעבודה ללא כישורים רק על סמך קשרים" כך תוקף ח"כ ניסים זאב מש"ס.

ניסים אמר את הדברים בעקבות הדיון שהתקיים אתמול אחר הצהרים סביב הודעתו של ראש הממשלה בנושא השחיתות השלטונית בישראל, ראש הממשלה חויב להשתתף בדיון לאחר שנאספו 40 חתימות של חברי כנסת הדורשות זאת ממנו בידי סיעת יחד.

בראיון ליומן הצהרים של ערוץ 7 אמר ח"כ זאב שמצב השחיתות בישראל הגיע כבר לשפל חסר תקדים וחייבים לצאת נגדו למלחמה מיידית, "מנהיגי המדינה מפטרים אנשים מקצועיים ומכניסים במקומם בעלי תפקידים מקורבים אליהם וכאלה ששייכים לאג'נדה הפוליטית שהם מיצגים, והאינטרסים שהם מייצגים ברורים ושקופים לעין, כל אדם יכול לפעמים למעוד, אבל השחיתות במדינה עברה כבר את כל הגבולות והפכה לנורמה שאותה צריך לבלום כדי שלא נהפוך להיות חברה מושחתת לחלוטין".

בתשובה לשאלת כתבנו עוזי ברוך לדעתו האישית בנושא התנגדות ברק למינויה של גביזון לשופטת בבית המשפט, השיב ח"כ זאב שגם תופעה זו היא לדעתו חלק מהפוליטיזציה של מערכת בתי המשפט, "ההצעה שלי היא שבחירת השופטים לא תעשה רק ע"י בית המשפט אלא לפחות שהועדה תהיה מורכבת גם מדיינים רבניים, שתגרום גם למינויים של נציגי הציבור הדתי שיעירו במקרה של החלטות בית המשפט שפוגעות בערכיה הדתיים של מדינת ישראל, וכן ראשי ערים, ומנהיגי ציבור, אך כמובן שהצעתי נדחתה".

ח"כ זאב גם תקף את המתרחש היום במשרד הדתות,"מה שמתנהל היום במשרד הדתות תחת ניצוחו של עמרי שרון שרואה את פירוק משרד הדתות כמשימה לאומית, הוא שחיתות אחת גדולה, כל המינויים הם קומבינות פוליטיות מה שגרם לנו להביע אי אמון בקשר למשרד הדתות, ואנו מקוים להצליח במלחמתנו זאת ולהחזיר עטרה ליושנה".
