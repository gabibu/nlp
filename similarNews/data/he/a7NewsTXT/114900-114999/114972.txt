

"כל אבן ואבן בירושלים חשובה לנו. כל גרגר אבן בירושלים שייך לפלשתין הקדושה". דברי אבו עלא לממלא מקום הפטריארך היווני אורתודוקסי בפגישה שקיימו אתמול ברמאללה.

אתמול התקיימה פגישה בין אבו עלא לבין ממלא מקום הפטריארך היווני אורתודוקסי, המטרופוליט קורוניליוס. לפגישה שהתקיימה ברמאללה הגיע קורוניליוס בראש פמלית בכירים מהכנסייה.

במהלך הפגישה מתח קורוניליוס ביקורת חריפה על התהדקות היחסים האחרונה בין הרשות הפלשתינית לבין הפטריארך המודח אירינאוס. כזכור, דיווח כתבנו שמעון כהן כאן אודות תפילה שערך אירינאוס לפני כשבועיים ברמאללה, אליה זומן ע"י הנהגת הרש"פ כפטריארך לכל דבר. הפטריארך בפועל הבהיר לאבו עלא כי הנהגת הכנסייה לא תקבל בשום פנים ואופן את התעלמותה של הרשות הפלשתינית מהחלטת ראשי הכנסיות האורתודוקסיות בעולם להדיח את אירינאוס.

במהלך הפגישה ביקש אבו עלא מקורוניליוס לבדוק את המהלכים שהביאו למכירת מתחם המלונות במזרח ירושלים לידיים יהודיות. אבו עלא אמר ש"כל אבן ואבן בירושלים חשובה לנו. כל גרגר אבן בירושלים שייך לפלשתין הקדושה". בתגובה אמר קורוניליוס כי פרטי העסקה נבדקים, אולם לא הבטיח לדאוג לביטולה של העיסקה כרצון הרש"פ.

לעומת זאת דרש קורוניליוס מאבו עלא לבדוק את המידע המעלה חשד לפיו החל אירינאוס עיסקה עם גורם המקורב לרש"פ ובה הוא מבקש להחכיר אדמות השייכות לכנסייה היוונית אורתודוקסית בהר הזיתים. קורוניליוס הבהיר בתוקף לאבו עלא כי כל עיסקה שכזו תהיה בטלה שכן אין לה כל תוקף חוקי בהיעדר סמכות חוקתית דתית לאירינאוס.

יצויין כי אתמול התכנסו בכירי הכנסייה היוונית אורתודוקסית לכנס 'סינוד' ראשון בראשות ממלא המקום, קורוניליוס. בכנס זה הדיחו חברי ה'סינוד' ארבעה ממקורבי אירינאוס מכל תפקידי הכמורה שלהם. בלט ברשימת המודחים הכומר מלטיוס, הכומר של רמאללה שעמד מאחורי הבאתו של אירינאוס לביצוע התפילה ברמאללה תוך שהוא מקיים את התיאום והקישור בין הנהגת הרש"פ לאירינאוס עצמו.

לבד מהכומר של רמאללה נושלו מתפקידי הכמורה שלהם גם חבר ה'סינוד' הכומר פוטיוס, מנהל מחלקת הכספים ויד ימינו של אירינאוס, הכומר אירינאוס המוגדר "אירינאוס הקטן" במסדרונות הכנסיה והכומר אגטנגאלוס. בטרם קבלת ההחלטות הללו נועץ קורוניליוס עם הפרופסור היווני מאוניברסיטת סלוניקי, פרופסור חרלמפוס, המלווה את כל החלטת ה'סינוד' ומוודא את חוקיותן לפני אישורן והוצאתן אל פועל.

בכינוס בכירי הכנסייה הבוקר הוחלט לשגר מכתבים לכל הכנסיות האורתודוקסיות בעולם ובו להודיע על נישולם מתפקידיהם, תוך מתן הוראה שלא לאפשר להם לבצע כל פעילות דתית באחת הכנסייות.

עוד מציין כתבנו כי אירינאוס זומן היום לכנס בוררות משפטי-פנים כנסייתי שערכו לו 12 בישופים אליהם צורף הפטריארך בפועל קורוניליוס. הפורום זימן את אירינאוס למעין משפט בירור לגבי המשך תפקודו כפטריארך תוך התעלמות מהדחתו הרשמית והדתית. כצפוי, אירינאוס לא הגיע לבירור כאקט של עצמאות ומחאה. כיוון שכך הוחלט לתת לו הזדמנות נוספת להופיע בפניהם מחר ובאם גם אז לא יגיע הרי שכבר כעת זומן 'סינוד' לביצוע הליך הדחה גורף של אירינאוס מכל תפקידי הכמורה כשם שבוצע בארבעת מקורביו אמש.
(ש)
