

בנאומו בישיבה המיוחדת במליאת הכנסת שהתקיימה לזכרו של נשיא המדינה לשעבר עזר ויצמן שיבח יושב ראש הכנסת את ויצמן שמצא לנכון לפרוש משורות הליכוד עם התפנית שחלה בעמדותיו המדיניות.

ריבלין הדגיש בדבריו שכיום קשה למצוא פוליטיקאים מסוגו של ויצמן שהבין שעם שינוי עמדותיו "שבשמן הגיע לשררה, לא נרתע מן המחיר הפוליטי הכרוך בכך".

יושב ראש הכנסת ראובן ריבלין הזכיר לחברי הכנסת כי כשהתגלעה מחלוקת משמעותית בין תפיסת עולמו של ויצמן לזו של בגין הרי ש"הוא לא היסס לצאת מחוץ למפלגת הליכוד". ריבלין הזכיר שויצמן משהבין כי בין תפיסת עולמו שלו לבין זו של הליכוד מתוחה תהום אידיאולוגית הרי שעזב את שורות מפלגתו והקים את מפלגת 'יחד' אותה "העמיד למבחנו של הציבור".

לנוכח הביקורת החריפה אותה מפנה מזה חודשים ארוכים ריבלין לעברו של ראש הממשלה אריאל שרון על שינוי דרכו הפוליטית והתנהלותו בתוך הליכוד על אף המצע הבסיסי של המפלגה, נדמה כי ברורה האצבע הרומזת שהפנה בדבריו לעברו של ראש הממשלה וגם ממנו היה מצפה ריבלין לפרישה לנוכח הבדלי הדעות בינו לבין מצע הליכוד.
(ש)
