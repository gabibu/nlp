

איש השמאל הקיצוני פרופ' אילן פפה טען בכנס תמיכה ב'זכות השיבה' שנערך בלונדון, כי ישראל אינה מכירה ב'זכות השיבה' כיון שאינה מוכנה להודות ב'טיהור אתני' שביצעה נגד הפלשתינים בשנת 48.

על ישראל להודות בגירוש הפלשתינים, לקחת אחריות ולאפשר לפלשתינים "לשוב לבתיהם", דרש בפני באי הכנס.

כתבתנו רותי אברהם מוסרת כי בכנס תמיכה ב"זכות השיבה" שערך הארגון הבריטי-מוסלמי לזכויות האדם בערב חג השבועות, בלונדון, נאם גם הרב ישראל וייס מנטורי קרתא שהביע תמיכה במאבק הפלשתיני ל"זכות השיבה". לקול מחיאות כפים סוערות טען וייס כי "כיבוש אדמות" זר לאמונה היהודית, וכי "אדמות 'פלשתין' שייכות ל"ילידים הערבים 'אנשי פלשתין'". וייס תמה: 'מדוע ליהודים שלא נולדו בארץ יש 'זכות שיבה' ולפלשתינים שנולדו בה ואף מחזיקים במפתח לבתיהם ב'פלשתין', אין?"

בכנס שהתקיים במכון ללימודי המזרח ואפריקה נאמו גם האימאם מוחמד אל אסי מוושינגטון ורימה פאקרי מהחיזבאללה.

כחודש לפני כן קיימה הועידה האירופאית למען הפלשתינים כינוס שבסיומו הצהירו המשתתפים כי "זכותם של הפלשתינים לשוב למולדתם אינה ניתנת לערעור". תייסיר אל תמימי הממונה על נושא המשפט ברש"פ ומנסח ההצהרה, כתב כי "זכות השיבה מקודשת. היא ליבת המאבק הפלשתיני ועומדת בבסיס הטענה לריבונות פלשתינית" עוד טען כי זכות השיבה מעוגנת בהחלטת האו"ם 194. הוא הזהיר מפני ויתור על זכות השיבה.

יצויין כי לאחרונה הושק אטלס "פלשתיני" ראשון שנועד לחזק את הטענות על 'זכות השיבה'. סלמן אבו סטה חוקר בנושא הפליטים הפלשתינים טען כי האטלס מיועד "להגן על ההסטוריה הפלשתינית מפני הכחדה ישראלית", וכי מובאות בו כ 50 אלף מפות המגיעות עד לשנת 1799. באטלס נתונים על "מדינת פלשתין", זו ש'קדמה' למדינת ישראל, ושכללה: 31 נקודות ישוב 'פלשתיניות', אתרי זכרון ואתרים ארכיאולוגיים, 1303 כפרים וערים ש"נהרסו כליל ועל גביהם הוקמו התנחלויות", 31 שדות תעופה צבאיים "פלשתיניים", 67 עמדות צבאיות, 643 ק"מ מסילת רכבת, 41 תחנות רכבת, 3197 ק"מ כבישים, 1700 מתקני מים, 11 משרדי דואר, 99 תחנות משטרה, 33 תחנות מעבר מנהליות, 2200 מוסדות שלטוניים.

לטענת החוקר, המידע מבוסס על מפות ומסמכים שמקורם באו"ם בפנטגון ובמשרד ההגנה הבריטי.
