

ראש הממשלה אריאל שרון קיים היום דיון כלכלי מקיף עם שר האוצר סילבן שלום, לגיבוש תקציב המדינה לשנת 2003. השבוע צפויים שני דיונים נוספים של שרון עם צמרת האוצר באותו נושא.

בישיבת סיעת הליכוד בכנסת, שהוקדשה למצב הכלכלי-חברתי התייחס שרון לידיעות כי שירות התעסוקה ייסגר ואמר, כי יהיו שינויים מהותיים במבנה השרות, אך לא בהכרח שהוא יבוטל והנושא נמצא בבדיקה.

בנוסף, שרון הכריז כי בקרוב יהיה מבצע רחב היקף נגד עובדים זרים בלתי חוקיים. "גמרנו אומר לבצע פעולה נגד עובדים זרים בלתי חוקיים", הודיע שרון.
