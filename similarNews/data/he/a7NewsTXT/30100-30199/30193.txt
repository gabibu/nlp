

הצעת החוק של ח"כ מיכאל קליינר מ"חרות", המחייבת הצהרת נאמנות למדינת ישראל כמדינה יהודית על דגלה, על סמלה ועל המנונה "התקווה" אושרה אתמול פה אחד בנשיאות הכנסת. זאת לאחר שהיועצת המשפטית של הכנסת עו"ד אנה שניידר ביקשה למשוך אותה משולחן הכנסת בטענה כי היא עלולה להיות גזענית.

ח"כ קליינר פנה אל היועצת במכתב, ובו מחה על קביעתה, שלטענתו, נעשתה מתוך פזיזות ונכתבה מתוך מניעים פוליטיים. קליינר דחה את המלצתה של עו"ד שניידר לשנות את נוסח הצהרת האמונים באופן שיחייב להצהיר נאמנות למדינת ישראל כמדינה יהודית ודמוקרטית ולוותר על הצהרת הנאמנות להמנון המדינה.

"ההנחה שעל פיה המונח 'מדינה יהודית' אינו יכול לעמוד על רגליו ואין לו זכות קיום עצמאית, לא זו בלבד שהיא חסרת בסיס משפטי, אלא גם מקוממת ברמה הבסיסית ביותר, משום שממנה עלול מאן דהוא להסיק כי הערך 'מדינה יהודית' הוא גזעני במהותו. התפישה שאותה את מציגה, ולפיה הערכים 'מדינה יהודית ודמוקרטית' הם תאומים סיאמיים, שאסור להפרידם זה מזה, היא בהחלט השקפת עולם לגיטימית, אך כדי להפכה גם לכלל חוקתי ומשפטי מחייב יהיה עלייך להיבחר לכנסת ולשכנע את המערכת הפוליטית לתמוך בחקיקה שתשקף את תפישת עולמך".

לדברי קליינר, השתכנע ממכתבה של היועצת המשפטית שבין השאר מתייחסת להמנון המדינה כהמנון גזעני, כי אין מקום לכך שהלשכה המשפטית תהיה מעורבת בפסילת הצעות חוק ותחסום את מלאכת החקיקה בגין התנגשות בין תפישת העולם של הח"כ לתפישת העולם של אנשיה. לדבריו, בכוונתו להגיש הצעה לתיקון תקנון הכנסת שמטרתה להסיר את כל המגבלות שיש היום על חקיקה. "אם הכל שפיט אז גם הכל חקיק", קובע קליינר במכתבו.
