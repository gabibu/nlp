

סקר חדש, שנערך בימים אלה בצל התגברות האנטישמיות בעולם, מראה כי 78% מהישראלים סבורים שעל מדינת ישראל למצוא דרכים להגן על יהודי התפוצות במדינות שבהן פרצה האנטישמיות בעקבות מלחמת אוסלו.

את הסקר הזמינה חברת "תגלית", העוסקת בארגון מסעות חינוכיים של סטודנטים מהתפוצות בישראל במסגרת המאבק בהתבוללות. בימים אלה מבקרים בארץ במסגרת "תגלית" כ 4500 סטודנטים מ 14 מדינות. הביקור נמשך עשרה ימים, והוא כולל סיורים באתרים המרכזיים בתולדות העם והמדינה, ומפגשים עם ישראלים.

ניתוח ממצאי הסקר מראה כי מבין 78% הנשאלים התומכים בכך שישראל תגן על היהודים בתפוצות 42% אינם בטוחים שכך צריכה ישראל לנהוג, ו-36% חושבים שכן. בין הישראלים שהביעו דעה שעל מדינת ישראל להגן על יהודי התפוצות בולטים בעלי השכלה נמוכה יחסית מאשר בעלי השכלה בינונית וגבוהה וכן דתיים יותר מחילוניים.

45% ממשתתפי הסקר של "תגלית" ציינו כי ביקור בישראל הוא הדרך הטובה ביותר שבה יכולים יהודי התפוצות להביע הזדהות ותמיכה בישראל בתקופה זו. 27% מהם סבורים כי לובי פוליטי חשוב יותר ו 22% מהם ציינו כי תרומה כספית היא הדרך הטובה לתמוך בישראל כעת.

עוד נמצא בסקר כי 33% מהנשאלים סבורים שיהודי התפוצות מגלים הזדהות במידה מספקת עם מדינת ישראל מאז תחילת מלחמת אוסלו, ו 26% מעריכים שההזדהות רבה. את הסקר ביצעה חברת TNS טלסקר, והוא הקיף 500 נשאלים, המהווים מדגם ארצי מייצג של האוכלוסייה היהודית בארץ.
