

כך טוענת היום סיעת "האיחוד הלאומי   ישראל ביתנו" לאחר שהכנסת אישרה את הצעת החוק המגבילה חקיקה פרטית. בהצעת החוק תמכו 53 חברי כנסת והתנגדו 29. ראש הממשלה שרון הדגיש לפני ההצבעה את חשיבות התמיכה בהצעת החוק וזאת לאור המצב הכלכלי. "מדובר בהצעת חוק ליברלית, אין פה עניין אידאולוגי", הסביר רה"מ.

מליאת הכנסת אישרה הערב בקריאה שנייה ושלישית את הצעת חוק שתגביל את החקיקה הפרטית. 53 ח"כים תמכו בהצעת החוק ו-29 התנגדו. בתגובה תוקפת סיעת "האיחוד הלאומי   ישראל ביתנו" את החלטת הכנסת בטענה כי הגבלת החקיקה הפרטית הינה תרגיל מסריח וישנו חיבור ברור בין חוק זה לבין חוק טל. "הכנסת באמצעות הממשלה סירסה את עצמה והתירוץ הכספי יעמוד עכשיו כנגד כל יוזמה חקיקה חברתית וסוציאלית", נאמר בהודעתם. הסיעה הודיעה כי בכוונתה להגיש הצעת חוק לביטול "חוק רע שכזה על מנת שלא יהיה בספר החוקים", נמסר מסיעת "האיחוד הלאומי   ישראל ביתנו".

על פי החוק שאושר יוכלו חברי הכנסת להעלות הצעות חוק שעלותן אינה עולה על 5 מיליון שקלים. חוקים פרטיים בעלות גבוהה יותר יוכלו לעלות במליאה אך ורק אם תתמוך בהם הממשלה או לחילופין ייתמכו בהם 50 ח"כ. החוק הוגדר כהוראת שעה ויחול למשך שנה אחת בלבד.

כשנדרש לעניין בסיעת הליכוד אמר ראש הממשלה אריאל שרון כי המשק לא יכול לעמוד בשפע החקיקה הפרטית ולכן מוכרחים לעצור את התופעה הזו. רה"מ שרון הדגיש כי "מדובר בהצעת חוק ליברלית שתאפשר להעלות הצעות חוק פרטיות בעלות של עד 5 מיליון שקל, מה עוד שמדובר בהוראת שעה לשנה אחת בלבד ולכן אין שום סיבה להתנגד להצעה. "אין פה ענין אידיאולוגי", אמר רה"מ שרון.

יו"ר סיעת המפד"ל ח"כ שאול יהלום אמר בתגובה לאישור החוק כי "אסון גדול קרה לכנסת היום. הממשלה חיבלה ביסודות הדמוקרטיה ושיעבדה את עצמאות הכנסת. מוטב לה לכנסת שתתפטר מיד", הוסיף יהלום.
