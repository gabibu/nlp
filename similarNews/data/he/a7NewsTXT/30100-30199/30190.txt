

בראיון לאחד מאתרי האינטרנט אמר סרי נוסייבה כי יש להיאבק בשחיתות השוררת ברש"פ. "צריך שתהיה אפשרות לשפוט מי מבין אלה האחראים לרשות הפלשתינית באמת אשם בשחיתות בשנים האחרונות. השלב הבא יהיה לגזור עונש ממשי על האשמים", הוסיף נוסייבה.

"אישית אני בטוח כי ערפאת ייצא נקי. הוא אינו אדם הידוע בחיפוש כספים למען עצמו. המושחתים מסביבו הם אלה שצריך להעניש", הוסיף.

על "נקיון כפיו" של ערפאת חולקת ד"ר רחל ארנפלד, מנהלת המרכז ללימודי שחיתות ושלטון החוק, שבסיסו במנהטן. ברשימה, שכותרתה: "הוא גם גנב", שוטחת ארנפלד את עוצמתם ואת עושרם של ערפאת ושל בכירי ארגונו אש"ף, את מערכות הכספים העולמיות המזינות אותם ואת הנסיונות שנעשים בעולם להסתיר זאת. אש"ף הוא העשיר מכל ארגוני הטרור בעולם, והונו נאמד כבר בשנת 91 בלמעלה מ 10 מיליארד דולרים, כותבת ארנפלד. עובדה זו התבררה ממסמך של שירות המודיעין הבריטי ה NCIS בשנת 93', כשהבנק של בריטניה סגר את הבנק הבינלאומי לאשראי ולמסחר בבעלות פקיסטנית. בבנק זה היו חשבונות של אש"ף. כאמור, במסמך נחשף הונו של אש"ף, שהוגדר כארגון העשיר ביותר מכל ארגוני הטרור. מקורות הכנסותיו, כשני מיליארד דולרים, היו "תרומות, סחיטה, שוחד, עסקאות נשק בלתי חוקיות, הברחות סמים, הלבנת כספים, מרמה ועוד".

לא רק שירותי המודיעין הבריטיים ידעו על עושרו של ערפאת. גם משרד מבקר המדינה האמריקני חשף את הזבר, וזאת לאחר שניהל חקירה בעניין זה בשנת 95'. בחקירה התברר כי לערפאת יש כ 14 מיליארד דולרים, אך, לדבריו, ה CIA הורה להסתיר את המידע, וזאת מנימוקים של "צרכי ביטחון לאומי". הימצאותו של רכוש זה בידיו של ערפאת, מוסיפה ארנפלד, לא מנע ממנו לצאת מיד אחרי חתימת הסכמי אוסלו למסע איסוף כספים ברחבי העולם, תוך כדי איום כי השלום במזה"ת יתמוטט אם הקהילייה הבינלאומית לא תישא בנטל הכספי ותסייע לרש"פ.

בשנת 96', אומרת ארנפלד, התברר כי 326 מיליון דולרים "נעלמו" מהכספת ברש"פ. "מועצת המחוקקים" של הרש"פ הקימה "ועדת חקירה" כדי "לחקור" את השחיתות ברשות. בדו"ח הסיכום של הוועדה נקבע כי כ 40% מהתקציב השוטף של הרש"פ, כ 800 מיליון דולרים, המגיעים מסיוע חוץ, "הלך לאיבוד" כתוצאה משחיתות ומניהול בלתי תקין.


עוד כתב המבקר: "התמונה המצטיירת היא של ממשל המתנהל בסגנון המאפיה, ושהמטרה העיקרית לשלטונו היא להתעשר מהר ככל האפשר".
בשנת 99' פרסם ה"לונדון דיילי טלגרף" כי האקר שפרץ למערכת המחשבים המרכזית של הרש"פ חשף כי בחשבונותיה שבניו יורק, שבג'נבה ושבציריך נמצאים כשמונה מיליארד דולרים. נוסף על כך לרש"פ מניות בחברת מרצדס בנץ וגם נכסי דלא ניידי באירופה. סך הכל אומדן נכסיה הוא כ 50 מיליארד דולרים, מציינת ארנפלד, ומוסיפה כי ערפאת ואנשיו הכחישו את הנתונים.

ארנפלד מוסיפה כי גם מהמדינות הערביות זרם כסף לערפאת, אך הם התנו זאת ב"שקיפות", ומשסירב ערפאת להיענות לתנאי זה הן עצרו את הזרמת הכספים. באפריל 00' חל שינוי. התברר כי האינתיפדה פועלת לטובת השליטים במדינות הערביות, מפני שהיא מסיטה את תשומת לב ההמונים מבעיות בארצם אל עניינים של ערביי הרש"פ. משגילו מדינות ערב, כגון סעודיה ועירק, יתרון זה, החלו להזרים כספים ישירות לערפאת, וזאת כדי לממן את המשך המלחמה נגד ישראל. הכסף הועבר לידיהם של ארגונים כג'יהאד האיסלמי וארגון "קדושי חללי אל אקצה", השייך לתנזים פאתח', ארגונו של ערפאת, ולרכישת נשק בעבורם. לאחרונה, לדבריה, הגדילו המדינות הערביות את הסכום ל 55 מיליון, וזאת נוסף על מאות המיליונים שנאספו במבצעים שונים שנועדו לסייע לערביי הרש"פ לנוכח "ההחמרה באינתיפדה", כמו למשל מבצע ההתרמה שערכה הטלוויזיה הסעודית למען משפחות "מחבלי התופת".

גם אירופה, לדבריה, ממשיכה בהזרמת הכספים לרש"פ, וזאת למרות טענותיה של ישראל כי כספים אלו מממנים פעילות טרור. האיחוד האירופי טען כי אין בידי ישראל הוכחות חותכות לכך. עפ"י כתבת תחקיר שערך העיתון הגרמני "די צייט", שפורסמה ב 7 ביוני תחת הכותרת "ערפאת מפוצץ, ואירופה משלמת", העביר האיחוד האירופי משנת 93' יותר מ 4.1 מיליארד אירו לרש"פ. כשישראל דרשה לחקור לאן מועברים הכספים ואמרה כי בידיה הוכחות שהכספים מועברים למימון טרור הקפיא האיחוד האירופי את הכספים לזמן מה, אך על פי העיתון מזמן ההקפאה המשיך האיחוד האירופי לשלם כ 10 מיליון אירו ישירות לכיסו של ערפאת. כלומר, שבסופו של דבר הפשיר האיחוד את הכספים. במהלך דיון באיחוד האירופי שעסק בנושא הפשרת הכסף לרש"פ טען כריס פטן, דובר הנציב האירופי ליחסי חוץ, כי אין אפשרות לדעת לאן מועברים הכספים, וזאת בשל השחיתות בממשלו של ערפאת. מדובר בשאלה שבעולם המציאותי אי אפשר לשאול, אמר פטן, בנימוק לתמיכתו בהפשרת הכסף. השחיתות ברש"פ עמוקה, והאפשרות להשגת דמוקרטיזציה שם היא רחוקה מתמיד, כותבת ארנפלד לסיכום רשימתה, וכל עוד ערפאת שולט בברזים אין אפשרות לערוך רפורמות, היא מסכמת.

עם כל זאת אתמול שב וטען פטן כי לטענות ישראל שהאיחוד האירופי מממן את הטרור אין הוכחה. דבריו נאמרו כתגובה למכתב ששלח רה"מ שרון ושהועבר אל חברי רביעיית המזה"ת, ובו אמר כי חלק מכספי האיחוד ממשיכים לשמש לפעילות טרור וחלקם אף מועבר "ישירות לכיסיהם של בכירים פלשתיניים מסוימים".
