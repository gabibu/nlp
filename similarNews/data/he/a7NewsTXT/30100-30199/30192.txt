

ביום ראשון "כבש" נוער עצמונה את העיר נתניה למשך שלושה ימים. דובר המזכירות בעצמונה זבולון כלפא סיפר לערוץ 7 כי לפני שבועות אחדים ביקשו בני הנוער ביישוב לפעול בחופשת הקיץ כדי ל"חבר קצוות" ולעודד את עם ישראל. הנוער החליט, לדבריו, לפעול בעיר נתניה והוא חבר אל בני הנוער בסניף בני עקיבא בעיר תחת הכותרת "יחד ננצח".

בשיחה עם כתבתנו רותי אברהם אמר כלפא כי הבוקר יצאו כ 35 בנים מעצמונה עם בני העיר נתניה לרחובות העיר כשהם מציבים שלטים בשבחה של האחדות והיכולת להתמודד. השלטים הוצבו בקניון, בבית המשפט בתחנה המרכזית וברחובות מרכזיים, אמר כלפא. בשעות אחר הצהריים חילקו בנות עצמונה לילדי העיר ששיחקו במתקני השעשועים "צ'ופרים" ובובות.

היום בבוקר, אמר כלפא, יחלקו בני הנוער תוצרת חקלאית של גוש קטיף שהם אספו, כ 30 טונות ירקות, כגון תפוחי אדמה בצלים וגזרים. הירקות יחולקו חינם אין כסף ברחובות העיר בשקיות שעליהן כתוב: "מעצמונה באהבה". באותו הזמן תעסוקנה בנות עצמונה בפעילות התנדבותית בקייטנות העיר ובבתי קשישים, אמר כלפא.

כלפא הוסיף כי לקראת שבת יצטרפו אל 80 בני הנוער גם כ 15 משפחות מעצמונה שתתארחנה אצל משפחות נתנייתיות לפעילות רוחנית משותפת.
