

נעצר החשוד העיקרי ברצח דוד רוזנצוויג ז"ל בטורונטו. על אף הרקע הניאו נאצי של החשוד מוסיפה משטרת העיר וטוענת שהרצח אינו על רקע אנטישמי אלא רצח 'מקרי' כהגדרת דובר המשטרה.

סטיבן מקבריידו הוא החשוד המרכזי ברצח רוזנצוויג. מדובר בגלוח ראש פעיל תנועה ניאו נאצית כבן 20. מקבריידו נתפס עם חברתו מרסדס אסנטה שהייתה נוכחת בשעת הרצח ואף שותפה לו. השניים נתפסו בבית דירות בטורונטו.

אתמול שחררה משטרת טורונטו חשוד אחר בשותפות ברצח, חשוד זה שוחרר מבלי שהואשם ומבלי שפורסם שמו בתקשורת הקנדית.

דוד רוזנצוויג ז"ל, חרדי בן 46 אב לשישה, נרצח ביום ראשון ליד פיצריית "קינג דיויד" שבבעלות ישראלי. רוזנצוויג עסק באותה שעה בתיקון תקר ברכבו של בנו. כשביקש להיכנס לפיצרייה כדי להזמין גרר תקפו אותו שני גלוחי ראש ובחורה נוספת, על פי החשד מדובר במרסדס אסנטה שנתפסה הבוקר, החבורה יצאה את הפיצרייה כשביד אחד מהם סכין ארוכה. החשוד העיקרי שנעצר סטיבן מקבריידו דקר את רוזנצוויג בגבו.


