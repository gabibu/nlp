

דובר מטעם היומון האמריקני "וול סטריט ג'ורנל" אמר אתמול כי גזר הדין במשפט חוטפיו ורוצחיו של העיתונאי דניאל פרל הוא צעד לקראת "עשיית הצדק" עם כל מי שאשם בחטיפה וברצח. "אנו עדיין מתאבלים על דני פרל. נמשיך לקוות כי כל מי שאחראי לחטיפה ולרצח יובא למשפט. גזר הדין שהוקרא היום הוא צעד אחד בכיוון הנכון", נאמר בהודעת היומון שפורסמה אתמול בפריס.

בית המשפט בפקיסטן גזר עונש מוות על רוצחו של פרל אחמד עומאר סעיד שייח' (שייח' עומאר), יליד בריטניה. מבית המשפט נמסר כי שלושת שותפיו של עומאר נמצאו אשמים גם הם, והם נדונו למאסר עולם. עומאר, שנדון למוות בבית המשפט בהיידראבד, איים על שלטונות פקיסטן בפעולות תגמול, לאחר שהאשים אותם ב"ארגון" פסק הדין וגזר הדין שנקבעו לו. את הדברים הקריא בשם עומאר עורך דינו ראי באשיר.

"עוד נראה מי ימות ראשון: אני או השלטונות שארגנו את גזר דין המוות שלי", נאמר באיגרת שהוקראה לכתבים ליד בית הסוהר, שם התנהל המשפט בדלתיים סגורות.
"המלחמה בין האיסלם לכופרים ממשיכה, וכל אחד חייב להראות אם הוא תומך באיסלם או בכופרים", נאמר בהמשך האיגרת.

עומאר נולד בבריטניה ולמד בה, ונחשב למוח מאחורי חטיפתו של דניאל פרל כתב היומון "וול סטריט ג'ורנל" ב 23 בינואר בקאראצ'י. שלטונות פקיסטן, החוששים מתגובות אלימות של החוגים האיסלמיים לאחר פרסום גזר הדין, העמידו את הכלא בהיידראבד במצב של כוננות על.
