

מדד יוני הדהים את המערכת הכלכלית ועלה בשיעור של 1.3 אחוזים   כפול מהצפוי. בסיכום שני הרבעונים הראשונים של השנה האזרחית עלו המחירים במשק בשיעור של 6%, עובדה המעמידה את שיעור האינפלציה השנתי על 9%. הגורם המרכזי אשר השפיע על עליית המדד הוא הפיחות החד בשער השקל שנרשם במהלך חודש יוני.

המערכת הכלכלית כולה נדהמה היום כאשר פורסם מדד המחירים לצרכן לחודש יוני. המדד, שעלה בשיעור חד של 1.3 אחוזים הפתיע את מרבית האנליסטים אשר צפו עליה של 0.6% בלבד. בכך משלים המדד עליה של 6% במהלך מחצית השנה האחרונה ומטיל ספק רב ביכולתה של הממשלה ובנק ישראל לעמוד בתחזית האיפלציה השנתית העומדת כיום על 5-6%.

הגורם המרכזי אשר תרם במיוחד לעליה החדה במדד הוא הפיחות החד שנרשם בשער השקך במהלך חודש יוני. בנוסף נרשמו התייקרויות במספר שרותים: החשמל לצריכה בייתית   10.3%, מחירי הסיגריות   18.8%, שכר דירה   13.6% ומחירי הדלק התייקרו בשיעור של   15.7%. את העליות החדות איזנו במידת מה הירידות במחירי הפירות הטריים בשיעור של 11.5%.

הלשכה המרכזית לסטטיסטיקה מוסרת כי אומנם נרשמה עלייה תלולה במדד במחצית הראשונה של השנה אך במחצית השנה הקרובה צפויה התמתנות ניכרת בשער המדד ואף מספר מדדים שליליים, זאת בעיקבות החלשותו של הדולר. כרגע צפוי שיעור האינפלציה השנתית לעמוד על 7-7.5% זאת בהשוואה לשנה שעברה בה עמד שיעור האינפלציה על 1.4% בלבד.

בתגובה לעליית המדד אמרה שרת התעשייה והמסחר דליה איציק: "אני מקווה מאד שהנגיד לא יאבד את עשתונותיו ויעלה שוב את הריבית במשק - אלה הם הפרפורים האחרונים של מדדים גבוהים במשק הישראלי. לטענת כלכלני משרדי, לאחר התייצבות שער החליפין, אנו צפויים לקבל החל מאוגוסט מדדים של שברירי אחוזים ואף מדדים שליליים", הוסיפה השרה איציק.

בעקבות עליית המדד תתכנס מחר בבוקר הנהגת ההסתדרות לישיבה מיוחדת בדרישה להסכם תוספת יוקר מיידי במגזר הפרטי והציבורי כאחד. ההנהגה תכריז על הפעלת מטה מאבק ותפתח באסיפות הסברה במקומות העבודה.

ח"כ עמיר פרץ יו"ר ההסתדרות החדשה אמר: "לא יתכן שהעובדים והגמלאים יהיו חשופים להתייקרויות כה קשות במשק. ההסתדרות גילתה אחריות לאומית ולא נקטה עד כה בצעדים. שבענו מהבטחות ומניסיונות של הממשלה ושל בנק ישראל ולא יתכן כי העובדים והגימלאים ימשיכו לשלם את המחיר. חבל שהאחריות שהפגנו מנוצלת לרעה ע"י הממשלה וע"י המעסיקים", הוסיף פרץ.

בתוך כך קיים היום ראש הממשלה אריאל שרון דיון כלכלי מקיף עם שר האוצר סילבן שלום, לגיבוש תקציב המדינה לשנת 2003. כתב עתי"ם מוסיף, כי השבוע צפויים שני דיונים נוספים של שרון עם צמרת האוצר באותו נושא.

בישיבת סיעת הליכוד בכנסת, שהוקדשה למצב הכלכלי-חברתי התייחס רה"מ שרון לידיעות כי שירות התעסוקה ייסגר ואמר, כי יהיו שינויים מהותיים במבנה השרות, אך לא בהכרח שהוא יבוטל והנושא נמצא בבדיקה. בנוסף אמר רה"מ שרון , כי בקרוב יהיה מבצע רחב היקף נגד עובדים זרים בלתי חוקיים. "גמרנו אומר לבצע פעולה נגד עובדים זרים בלתי חוקיים", אמר רה"מ.

רה"מ שרון הודה, כי מצד אחד ישנם בישראל עובדים זרים בלתי חוקיים רבים ומנגד ענף הבנייה משווע לעובדים. "צריך להודות, שלא כולם רוצים לצאת לעבודה, יש כאלה שלא מוכנים לעבוד בכל עבודה", אמר. רה"מ הוסיף, כי יהיו שינויים בתחום התעסוקה שמיועדים לתמרץ אנשים לעבוד.

שר האוצר סילבן שלום אמר, כי לצעדים הכלכליים שיינקטו לשמירת היציבות במשק, יש מחיר חברתי כבד. "אבל אם לא נעשה זאת עכשיו, בטווח הרחוק נאלץ לעשות צעדים קשים יותר". עוד הוסיף שר האוצר, כי ניתן לבצע רפורמה בתקציב הבטחון מבלי לפגוע בבטחון. "אני מקווה, שנגיע להסכמה על הפחתת תקציב הבטחון כמו שהגענו בשעתו להסכמה על התוספות", אמר.


