

מליאת הכנסת אישרה בקריאה שנייה ושלישית את הצעת החוק הקובעת כי לא תינתן גימלה למשפחתו של מחבל שביצע פעולת טרור. הצעת החוק עברה ברוב של 22 תומכים מול שמונה מתנגדים.

את הצעת החוק יזם והגיש לראשונה ח"כ צבי הנדל (האיחוד הלאומי). ח"כ הנדל אמר בסיום ההצבעה כי הוא שמח שהכנסת שמה קץ לאבסורד שהיה קיים עד עתה ובמסגרתו זכאים קרוביו של מחבל בעל אזרחות ישראלית לתשלומי גמלה מהביטוח הלאומי.

"אני מקווה שאחרי שחברי הכנסת שללו את הפרס המטורף ממשפחות המתאבדים, הם גם יתמכו בהצעת החוק שלי הקובעת כי יש לגרש משפחות של מחבלים מתאבדים ולהרוס את בתיהם, כדי להרתיע את הסביבה הקרובה התומכת והמעודדת של המרצחים הנתעבים." הוסיף ח"כ הנדל.
