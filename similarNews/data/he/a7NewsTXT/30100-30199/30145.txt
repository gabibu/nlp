

בבית משפט אמריקני הודה ג'ון ווקר לינד המכונה "הטליבאן האמריקני" באשמה בסיוע למשטר הטליבאן ובאחזקת חומרי-נפץ, בעקבות עסקת טיעון שחתם עם התביעה. עקב כך, הוא הצליח להתחמק מפסק-דין של מאסר עולם, ובמקום זה הוא צפוי לפסק-דין מירבי של 20 שנות מאסר.

"נתתי לטליבאן את שירותי כחייל בשנה שעברה מאוגוסט עד דצמבר", אמר לינד בן ה-21 בבית המשפט המחוזי באלכסנדריה, וירג'יניה. "במהלך תקופה זו נשאתי רובה והחזקתי שני רימוני-יד. עשיתי זאת במודע, ובידיעה כי זה מנוגד לחוק". התקשורת האמריקנית מסרה, כי הנשיא ג'ורג' וו. בוש הסכים אישית לעסקה עם לינד.

(עתי"ם-רויטרס, איי.אף.פי. וד.פ.א.)
