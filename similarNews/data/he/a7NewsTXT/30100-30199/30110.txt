

אחיות בית החולים הפסיכיאטרי אברבנאל עצרו בצהרים את עבודתן כדי להשתתף באסיפת הסברה ולהערך לפעילות מחאה.

האחיות טוענות כי התגברות מספר האירועים האלימים בין המטופלים לבין עצמם ולבין האחיות בבית החולים נובעת מהוראות סותרות ובלתי מקצועיות של הנהלת בית החולים. הוראות אלו מונעות מהן לקיים את שליחותן. האחיות מפנות אצבע מאשימה כלפי מנהל בית החולים. לדבריהן ההחלטות בבית החולים נשלפות מן המותן ללא כל התייעצות, מדיניות או יד מכוונת.

דובר משרד הבריאות, עידו הדרי, מסר כי המחלוקת בין צוות האחיות ובין הנהלת בית החולים נמצאת בדיון משפטי. לדבריו, טענות האחיות בחלקן הגדול אינן מוצדקות. עוד אמר דובר המשרד כי טענת האחיות שאין כוח אדם בבית החולים, אינה מוצדקת, שכן ביחס לבתי חולים אחרים, מצבם טוב בהרבה. "משרד הבריאות פועל למציאת פתרונות למצוקות השונות בבית החולים באברנאל", נמסר בתגובה ממשרד הבריאות.
