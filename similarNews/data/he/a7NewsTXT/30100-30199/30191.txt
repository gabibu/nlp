

"הגבלת החקיקה הפרטית היא תרגיל מסריח", כך טוענת אתמול סיעת האיחוד הלאומי   ישראל ביתנו לאחר שהכנסת אישרה את הצעת החוק המגבילה חקיקה פרטית. בהצעת החוק תמכו 53 חברי כנסת, והתנגדו לה 29. רה"מ שרון הדגיש לפני ההצבעה את חשיבות התמיכה בהצעת החוק, וזאת לאור המצב הכלכלי. "מדובר בהצעת חוק ליברלית. אין פה עניין אידאולוגי", הסביר רה"מ.

לדברי סיעת האיחוד הלאומי   ישראל ביתנו הגבלת החקיקה הפרטית היא תרגיל מסריח, וישנו חיבור ברור בין חוק זה לבין חוק טל. "הכנסת, באמצעות הממשלה, סירסה את עצמה, והתירוץ הכספי יעמוד עכשיו כנגד כל יוזמה חקיקה חברתית וסוציאלית", נאמר בהודעתם. הסיעה הודיעה כי בכוונתה להגיש הצעת חוק לביטול "חוק רע שכזה", נמסר מהסיעה.

על פי החוק שאושר יוכלו חברי הכנסת להעלות הצעות חוק שעלותן אינה עולה על 5 מיליון שקלים. חוקים פרטיים בעלות גבוהה יותר יוכלו לעלות במליאה אך ורק אם תתמוך בהם הממשלה או, לחלופין, אם ייתמכו בהם 50 ח"כים. החוק הוגדר כהוראת שעה, והוא יחול למשך שנה אחת בלבד.

בתגובה לאישור החוק אמר יו"ר סיעת המפד"ל ח"כ שאול יהלום: "אסון גדול קרה לכנסת היום. הממשלה חיבלה ביסודות הדמוקרטיה ושיעבדה את עצמאותה של הכנסת. מוטב לה לכנסת שתתפטר מיד", הוסיף יהלום.
