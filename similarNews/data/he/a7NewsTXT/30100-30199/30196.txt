

מסוף הנוסעים בשדה התעופה בקריית שמונה ייקרא על שמו של השר רחבעם זאבי (גנדי) הי"ד. בכך מבקשים בקריית שמונה להנציח את זכרו של זאבי, שנרצח אשתקד בבית מלון בירושלים.
את ההחלטה קיבלה אמש מועצת העיר קריית שמונה בישיבתה החודשית.

"חשוב להנציח את שמו של גנדי בכל דרך. זו התשובה שלנו לאותם מרצחים שפלים ולשולחיהם", אמרו חברים במועצת העיר מיד בתום ישיבת המועצה ביום ראשון בערב.

עבודות השלמת בנייתו של המסוף החדש של קריית שמונה נמצאות בימים אלה בעיצומן. משרד התחבורה כבר הזמין מחו"ל מגדל פיקוח, שאמור להגיע בחודשים הקרובים. ככל הנראה האזכרה הממלכתית לציון שנה להירצחו של השר זאבי ז"ל תתקיים במנחת החדש בקריית שמונה.

משפחתו של גנדי, והעמותה להנצחת שמו, בראשותו של ח"כ לשעבר משה פלד, הבטיחו לבדוק אפשרויות סיוע לאחזקתו ולהפעלתו של "טרמינל גנדי".
