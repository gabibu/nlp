

בסיום פגישתו עם נשיא מצרים חוסני מובארק באלכסנדריה הכריז אתמול שר הביטחון בנימין בן אליעזר, כי ישראל ומצרים הגיעו להסכמה על "פיילוט" שתבצע ישראל באחד מהאזורים ביש"ע.
הפיילוט יכלול נסיגה מקומית של צה"ל, הקלות בסגרים ובכתרים ומתן הקלות לאוכלוסייה האזרחית. זאת, כדי לבחון האם השקט נשמר ואם אפשר להרפות משליטת צה"ל גם באזורים אחרים ביש"ע, כדי לנוע לשלב הבא: חידוש שיחות המו"מ בין ישראל לבין הרש"פ לאחר כשנתיים של לחימה ושל טרור.

את פגישתם סיכמו נשיא מצרים ושר הביטחון בשתי מסיבות עיתונאים נפרדות, שנערכו בזו אחר זו, ובאולמות נפרדים. בראשונה, שערך מוברק, הוא אמר: "עלינו למצוא נוסחה כדי להתקדם בתהליך מבלי לפגוע בערפאת". לדבריו, הייתה תמימות דעים בינו לבין בן אליעזר, כי אי אפשר לפתור את הבעיה בכוח, וכי יש להמשיך במגעים, "ואנו זקוקים לגמישות ישראלית רבה יותר".

בן אליעזר אמר כי ישראל ומצרים נותרו חלוקות באשר לעתידו של ערפאת. מצרים רואה בו פרטנר, ואילו ישראל דורשת את סילוקו. בן אליעזר אמר כי מצרים הבטיחה "לעשות אתנו יד אחת כדי "ללכת על פיילוט" באחד האזורים שיוסכם עליהם. היא תפעל בכל כוחה כדי למגר את הטרור".

לדברי שר הביטחון "הפיילוט" ייחשב מוצלח אם "תהיה ירידה של ממש ברמת הטרור הפלשתיני, ירידה שתלווה ברגיעה ממושכת בשטחים שמהם ייסוג צה"ל. בשטחים אלה יינקטו הקלות לאוכלוסייה הפלשתינית".

יש לציין כי במסיבת העיתונאים שערכו הנשיא המצרי ושר הביטחון הישראלי הוצג, בניגוד למקובל, דגל אחד בלבד, הוא הדגל המצרי. לשאלת דיפלומטים ישראלים על העדרו של הדגל הישראלי נמסרה התשובה המצרית כי בסך הכל מדובר בציון הבדלי המעמדות בין הנשיא המארח לאורחו הישראלי.

בדרכם לשדה התעופה לשוב ארצה הופתעו כתבים ישראלים לפגוש את סאיב עריקאת, בכיר ברש"פ על מדרגות הארמון באלכסנדרייה. סוכנויות ידיעות זרות ציינו כי מובארק דחה את הפגישה שתוכננה לו עם עריקאת. עריקאת, מצדו, שלל את הידיעה ואמר כי דווקא כן נפגש עם מובארק.


