

אתמול פתחו מחבלים באש לעבר רכב ישראלי סמוך ליישוב שילה בחבל בנימין. סוכנות הידיעות "קול רינה" מדווחת כי איש לא נפגע, אולם נגרם נזק לרכב.

אמש פתחו מחבלים באש לעבר כוח צה"ל בתוך העיר רמאללה. סוכנות הידיעות "קול רינה" מדווחת כי איש מכוחותינו לא נפגע, וכי לא נגרם נזק לרכוש. הכוח השיב אש אל מקורות הירי.

כמו כן שיגרו המחבלים אמש פעמיים פצצות מרגמה לעבר אחד היישובים בחבל קטיף. גם בפעם הזאת איש לא נפגע, ולא נגרם נזק לרכוש. חיילי צה"ל פתחו בסריקות כדי לאתר את מקום הנפילות.

מחבלים פתחו באש לעבר מוצב צה"ל סמוך לרפיח. סוכנות הידיעות "קול רינה" מדווחת כי איש מכוחותינו לא נפגע. כוחותינו השיבו אש אל מקורות הירי.

אמש סיכל כוח צה"ל נסיון פיגוע בסמוך לגדר המערכת ליד מעבר כיסופים. כתבנו קובי פינקלר מדווח כי הכוח זיהה דמות חשודה, ירה לעברה, והיא נמלטה מהמקום. בסריקות שנערכו אתמול באזור נתגלו משגרי טילי נ.ט., שאחד מהם היה חמוש בטיל. חבלנים נטרלו את הטיל באופן מבוקר.

תושבי גנים וכדים שבצפון השומרון קיימו אמש הפגנה במחאה על תקרית הירי מאתמול. המתיישבים הגיעו למחסום ג'למה וחסמו את התנועה במקום. כוחות משטרה וצבא פיזרו את המפגינים.

ערביי הרש"פ טענו כי צה"ל נכנס אתמול למשרדי חברת הטלקומוניקציה "פלאנט" ברמאללה, וניתק את רמאללה, את עזה ואת מזרח ירושלים מהגישה לאינטרנט.

מצה"ל נמסר כי חיילינו אכן עצרו במשך הלילה את ששת העובדים של "פלאנט" ששהו בבניין, ובשל היעדרם של העובדים אין מי שיפעיל את האינטרנט.
