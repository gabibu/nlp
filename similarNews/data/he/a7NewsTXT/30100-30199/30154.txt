

שר החוץ שמעון פרס תוקף במילים חריפות את החלטתו של השר לביטחון פנים עוזי לנדאו לסגור את משרדיו של סרי נוסייבה באוניברסיטת "אל קודס" בירושלים.

פרס אמר בתשובה לשאלת כתב עתי"ם בהופיעו בפני המועדון הכלכלי בירושלים, כי השר לנדאו עשה שתי שגיאות: האחת שסגר את המשרדים והשניה שפירסם את הסיבות לכך. "אחרי ששמענו שלמדו באוניברסיטה לטפל מבחינה משפטית באנשים פצועים, מה רע בדבר הזה? מה זה מאיים על ישראל? זו היתה שטות ממדרגה ראשונה", אמר. שר החוץ הוסיף כי ההחלטה לסגור את המשרדים לא הובאה לאישור הקבינט, ולכן "צריך לעשות את הכל כדי לתקן את השגיאה".
