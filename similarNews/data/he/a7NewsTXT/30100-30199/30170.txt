

בקריאה שנייה ושלישית אישרה מליאת הכנסת את הצעת החוק הקובעת כי לא תינתן גמלה למשפחתו של מחבל שביצע פעולת טרור(תיקון מס' 52 - שלילת זכויות ממבצע פעולות איבה). הצעת החוק עברה ברוב של 22 תומכים מול שמונה מתנגדים.

את הצעת החוק יזם והגיש לראשונה ח"כ צבי הנדל מהאיחוד הלאומי. בסיום ההצבעה אמר ח"כ הנדל כי הוא שמח שהכנסת שמה קץ לאבסורד שהיה קיים עד עתה, ובמסגרתו זכאים קרוביו של מחבל בעל אזרחות ישראלית לתשלומי גמלה מהביטוח הלאומי.

"אני מקווה שאחרי שחברי הכנסת שללו את הפרס המטורף ממשפחות המתאבדים, הם גם יתמכו בהצעת החוק שלי, הקובעת כי יש לגרש משפחות של מחבלים מתאבדים ולהרוס את בתיהם, כדי להרתיע את הסביבה הקרובה מלתמוך ומלעודד את המרצחים הנתעבים", הוסיף ח"כ הנדל.

