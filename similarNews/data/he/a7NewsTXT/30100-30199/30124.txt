

נשיאות הכנסת אישרה לח"כ מיכאל קליינר מסיעת "חרות" להניח הצעת חוק המחייבת כל אזרח להצהיר אמונים למדינת ישראל, לדגל, לסמל המדינה ולהימנון "התקווה".

זאת לאחר שהיועצת המשפטית של הכנסת עו"ד אנה שניידר ביקשה למשוך אותה משולחן הכנסת בטענה כי היא עלולה להיות גזענית. ח"כ מיכאל קליינר פנה במכתב ליועצת המשפטית של הכנסת ובו מחה על קביעתה שלטענתו, נעשתה מתוך פזיזות ונגועה בפוליטיזציה.

ח"כ קליינר הבהיר כי בכוונתו להגיש הצעה לתיקון תקנון הכנסת שמטרתה להסיר את כל המגבלות שיש היום על חקיקה. "אם הכל שפוט אז גם הכל חקיק", קובע קליינר במכתבו.
