

בעוד כחודשיים ייפתח מנחת מטוסים חדש בעיר קריית שמונה. מועצת העיר שהתכנסה אתמול החליטה כי המנחת החדש ייקרא על שמו של שר התיירות המנוח רחבעם זאבי גנדי הי"ד שנרצח לפני כתשעה חודשים.

את ההצעה לשם "מנחת גנדי" הגיש בפני מועצת העיר ראש העירייה מר חיים ברביבאי, והיא התקבלה ללא מתנגדים ברוב של חמישה תומכים לעומת שני נמנעים.

בשיחה עם כתב ערוץ 7 ציין דובר עיריית קריית שמונה דורון שנבר כי כבר לפני כחמישה חודשים הגיעה מועצת העיר להחלטה עקרונית להנצחת שמו של השר המנוח במוסד מכובד כלשהו בעיר. לפני מספר שבועות הוזמנו בני משפחת זאבי ואנשי העמותה להנצחת השר על ידי העירייה לביקור בעיר. בפני המשפחה הובע רצון המועצה להנציח את שמו של השר בשם רחוב, אולם, ספריה או כל מוסד אחר. בפני המשפחה הוצג גם המנחת החדש ההולך ומוקם כאפשרות הנצחה. המשפחה קבעה את המנחת כאפשרות המועדפת בעיניהם.

המנחת מוקם באתר בצפון העיר וישמש בעיקר לצרכים אזרחיים אם כי יוכל גם לסייע לצרכים צבאיים.

כמו כן, קיבלה עיריית קריית שמונה את הסכמתה העקרונית של משפחת זאבי לקיום האזכרה השנתית המרכזית לשר בעיר. לאחר הסכמת המשפחה תצטרך העירייה לקבל אישורים נוספים מגורמים ממשלתיים.
