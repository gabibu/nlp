

נשיא מצרים חוסני מוברק אמר אתמול במהלך ביקורו של שר הבטחון בן אליעזר באלכסנדריה כי רה"מ לשעבר בנימין נתניהו "אשם" בכך שעזאם עזאם לא שוחרר. כך מדווחת העיתונאית דיאנה בחור.עזאם עזאם כלוא בכלא המצרי מזה שש שנים בעוון "ריגול" למען ישראל.

ח"כ סאלח טאריף שנלווה לבן אליעזר בנסיעתו אתמול למצרים העלה במהלך ארוחת צהרים עם מוברק את סוגיית שחרורו של עזאם מטעמים הומניטריים. מוברק השיב כי "דעת הקהל במצרים לא תאפשר לו לשחררו". מוברק אף רמז כי "ביקורתו הפומבית" של נתניהו על ההחלטה המצרית בדבר עונשו של עזאם עוררה "ביקורת ועויינות ברחוב המצרי" ובכך נמנע שחרורו.

נתניהו מסר בתגובה להאשמותיו של מוברק כי אם הדברים אכן נאמרו הרי שמדובר בהיתממות. "ממשלת מצרים החליטה לגזור על עזאם עונש מאסר עולם ועבודות פרך כשהיא והעולם כולו יודעים שהעונש הוטל עליו על לא עוול בכפו".

יצויין כי לפני כשנה במלאת 5 שנים לכליאתו של עזאם בכלא המצרי בנובמבר 01 פרסם הועד הציבורי שהוקם למען עזאם כי ח"כים ערבים הם שמנעו את שחרורו של עזאם.

לדברי הועד ביקשו חברי הכנסת הערביים משלטונות מצרים להתנות את שחרורו של עזאם בשחרורם של אסירים פלשתינים. הוועד טוען כי הדברים הופיעו בעיתון מצרי, שגליונו מצוי בידי אחיו של עזאם.
