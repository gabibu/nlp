

לאחר שבנו של נועם ארנון, חייל תושב חברון, קיבל מכתב מחברת פלאפון תחת הכתובת "הרשות הפלשתינית" קיבלו בעת האחרונה גם תושבים בבקעת הירדן מכתבים תחת אותה כתובת.

העיתונאי יובל קרני מהעיתון "ידיעות אחרונות" פרסם הבוקר את סיפורו של אבי אגלמז, תושב הישוב רועי שבבקעת הירדן. אגלמז רכש נרתיק למכשיר הטלפון הסלולארי שלו מדוכן מכירה של חברת פלאפון בעפולה. המוכר הציג לו את תדפיס חשבונותיו ובו כתובתו שבה נכתב כי אגלמז מתגורר ב'רשות הפלשתינית'. "חשבתי שזאת בדיחה רעה אבל המוכר הנחמד אמר שהפרטים האלה מופיעים במחשב ואין לו אפשרות לשנות", סיפר אגלמז.

בשיחה עם כתב ערוץ 7 סיפר אגלמז כי מאוחר יותר הוא התלונן בפני מחלקת העסקים של חברת פלאפון וציין כי בעקבות פרשיה דומה של התבטאות הקברניט במטוס של חברת "אייר פראנס" כמעט והוכרז חרם על החברה. ממחלקת העסקים נאמר לו כי אין באפשרותם לבטל רישום שכזה.

אגלמז ציין עוד באוזני כתבנו כי החברה לפיתוח מעברות הירדן, המרכזת את פריסת לקוחות פלאפון בבקעת הירדן ערה לתופעה זו השבה ונשנית בעת האחרונה, ואולם עד כה לא עלה בידיה לשנות רישום זה של כתובת.

דוברת חברת פלאפון אמרה לכתבנו כי "נעשתה טעות אנוש בהעלאת פרטי הלקוח, דאגנו לשינוי הפרטים".

בשיחה עם כתבנו קבעה דוברת המועצה האזורית בקעת הירדן אורית ארציאלי כי "למרות פניות חוזרות ונשנות לחברת פלאפון, מפת ישראל אינה מוכרת להם". בדבריה הוסיפה ארציאלי כי מזה זמן רב נעשה ניסיון לטפל בעניין מבלי לערב את התקשורת, אולם תגובתה של חברת פלאפון נותרת קבועה והיא: הפרשיה מצויה בבדיקה.
