

מדד יוני שעלה בשיעור של 1.3% הדהים את המערכת הכלכלית. בסיכום שני הרבעונים הראשונים של השנה האזרחית עלו המחירים במשק בשיעור של 6%, עובדה המעמידה את שיעור האינפלציה השנתית על 9%. הגורם המרכזי אשר השפיע על עליית המדד הוא הפיחות החד בשער השקל, שנרשם במהלך חודש יוני. הלשכה המרכזית לסטטיסטיקה מסרה כי למרות העלייה התלולה במדד במחצית הראשונה של השנה, במחצית הקרובה צפויה התמתנות ניכרת בשער המדד, וצפויים אף מספר מדדים שליליים, וזאת עקב היחלשותו של הדולר. שערו היציג של הדולר נקבע אתמול על 4.67 שקלים. האירו עקף את הדולר, ושערו היציג נקבע ברמה של 4.682 שקלים.

כרגע צפוי שיעור האינפלציה השנתית לעמוד על 7.5%, וזאת בהשוואה לשנה שעברה, שבה עמד שיעור האינפלציה על 1.4% בלבד.

הנהגת ההסתדרות הודיעה כי היום היא תתכנס לישיבה מיוחדת בדרישה להסכם תוספת יוקר בעקבות עליית המדד. ההנהגה תכריז על הפעלת מטה מאבק ותפתח באסיפות הסברה במקומות העבודה. ח"כ עמיר פרץ יו"ר ההסתדרות החדשה אמר: "לא ייתכן שהעובדים והגמלאים יהיו חשופים להתייקרויות כה קשות במשק. ההסתדרות גילתה אחריות לאומית ולא נקטה עד כה כל צעדים. שבענו מהבטחותיהם של הממשלה ושל בנק ישראל לאזרחים, ומניסיונותיהם לייצב את המצב, ולא ייתכן כי דווקא העובדים והגמלאים ימשיכו לשלם את המחיר".

הכלכלן חיים שחק אמר אתמול לכתבתנו רותי אברהם כי הכלכלה הישראלית נהנית מעוצמה ומיציבות יחסית, בעוד שהסכנה האמיתית הנשקפת לישראל נובעת דווקא מהיבטיה החברתיים של הכלכלה. למתרחש בבורסה אומר שחק אין קשר לכלכלה. הבורסה, לדבריו, הפכה לקזינו, ובו בוחשים גורמים כלכלים אינטרסנטיים כגון בנקים ובעלי ממון, "המשחקים" בהורדת ערך המניות והדולר ובהעלאתם, והאזרח הפשוט, שאינו מורגל ל"משחקים" אלו, מתפתה ומפסיד.

הקושי שאתו מתמודדת מדינת ישראל הוא שרק חלק מעם ישראל עובד ומתפרנס בעוד שחלק אחר אינו עובד, וניזון מכספיהם של אלו שעובדים. זה לצד זה, אומר שחק, מתגוררים אנשים שחלק מהם ניעור עם שחר ויוצא לעבודה עד שעות הלילה המאוחרות, בעוד ששכנו ניזון מקצבאות ומדמי אבטלה. האזרח המשתכר והמשלם מס הכנסה רואה כיצד שכנו, הניזון מקצבאות, אינו עובד, ולפעמים גם אינו מוכן לעבוד, והוא, העובד, מרגיש מנוצל, אומר שחק. בקרב חלק מהעם הולכת ונוצרת תחושה כי אין חלוקת נטל שווה, וחלק גם מאבד מוטיבציה לעבודה. המדינה נכנסת לסחרור, שבו הכנסות המדינה ממס הכנסה פוחתות כי יש ירידה בתעסוקה ואין ממה לשלם קצבאות, אך ממשיכים לשלמן, והמדינה מתחילה להדפיס כסף. כך נגררים לגירעון, אומר שחק. מעגל קסמים זה מדרדר את המדינה מבחינה חברתית, אומר שחק. לדבריו, דומה המצב למה שקרה בקיבוצים, שבהם הייתה שכבה של חברים שהם בלבד עבדו קשה והחזיקו את כל המשק על כתפיהם, ולבסוף נשברו ונטשו. הם הרגישו "פרייארים", אמר שחק.

מקום וולנטרי כגון קיבוץ אפשר לעזוב, אך כשמדובר במדינה שאנשיה מאבדים את החשק לעבוד, הדבר יכול להוביל לפיצוץ חברתי, אמר, והוסיף כי לדעתו יש צורך מיידי לקצץ בקצבאות ולעודד את כל המגזרים לצאת ולהתפרנס ולהפוך מחברה של פרזיטים לחברה יצרנית.
