

"כאשר מטרת המאבק שמירה על ריכוזיות הבנקים ולא שמירת תנאי העסקת העובדים הוא לא יזכה לתמיכה ציבורית", כך אמר היום ערן בר טל, עורך כלכלי בעיתון מקור ראשון, ליומן ערוץ 7.

"ברור שאין בכוחם של עובדי הבנקים למנוע מרפורמת בכר להתחולל", אמר בר טל בהתייחסו לאיומי השבתת הבנקים על ידי העובדים מיום ראשון הקרוב. "אחרי 20 שנה שנאבקים על הפרדת קופות הגמל וקרנות הנאמנות מן הבנקים ועל גידול התחרות והביזור במשק הכל כך ריכוזי הזה, צעד השבתה כזה נראה פשוט פתטי", הוסיף.

בר טל הפריד בין מאבק עובדי הרשויות המקומיות לבין מאבק עובדי הבנקים. "זה בלתי נמנע שמשכורת תשולם, העובד צריך לקבל את המשכורת, אבל זה גם בלתי נמנע לבזר את הריכוזיות הבלתי נסבלת שבה 75% מנכסי הציבור מרוכזים בשתי קבוצות בנקאיות". עוד הוא ציין שעובדי הבנק עצמם אינם נהנים מן המצב הנוכחי בו ישנה ריכוזיות גדולה במשק, כמו שאולי ניתן היה לחשוב. "המנהלים הבכירים נהנים מאוד מהריכוזיות הזאת אבל האזרחים סובלים וגם עובדי הבנקים נפגעים ולא מקבלים את המשכורת לה הם ראויים ועל כן התחרות אמורה להיות טובה לא רק לאזרחים אלא גם לעובדי הבנקים", אמר.

לדבריו של בר טל, העובדים בבנקים פוחדים שהוצאת קופות הגמל וקרנות הנאמנות מן הבנקים יפגעו בטווח המיידי ויצריכו צמצומים וסגירת מחלקות בבנקים. "היה לגיטימי יותר אם העובדים היו מרכזים את המאבק בנקודות הללו ונאבקים להשגת הסכם דומה להסכם של עובדי בנק דיסקונט אשר מבטיח העסקה במשך תקופה של כך וכך שנים, פיצויים מוגדלים במקרה של פיטורים. המאבק הופך ללא לגיטימי כאשר המטרה שלו אינה תנאי העסקת העובדים באופן ישיר אלא השארת המצב הריכוזי במערכת הבנקאית. מאבק כזה לא יזכה לאהדה ציבורית".

"העובדים יכולים לגרום לנזק כלכלי כבד ויכולים לעכב, אך כמו שברור שעובדי הרשויות יקבלו משכורות ברור לכולם שהאזרחים יקבלו את המגיע להם וזה תנאים תחרותיים כמו שמקובל בכל המדינות הנורמאליות בעולם, אותם דורשת רפורמת בכר", סיכם בר טל.
