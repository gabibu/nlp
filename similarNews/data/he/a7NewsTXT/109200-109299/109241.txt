

יוזמתה של הנהלת בתי המשפט להקים שתי שלוחות בתי משפט עבור מתנחלים זוכה לקידום גורמים בלשכת עורכי הדין אך גם להתנגדותם העזה של עורכי דין בכירים בלשכה.

כתבתנו רותי אברהם מוסרת כי השופט בועז אוקון מנהל בתי המשפט, פועל להקמתן של 2 שלוחות של בתי משפט: בסמוך לכלא מעשיהו, ובסמוך לכלא אהלי קידר בבאר שבע, לצורך שיפוט מתנחלים "מפרי חוק" שייעצרו בהקשר לתכנית ההנתקות.

יו"ר לשכת עורכי הדין שלמה כהן תומך במהלך טוען בהודעה רשמית מטעם הלשכה כי מדובר בשלוחות שיפעלו "במקרה של הפרות חוק רבות, שיצריכו פעילות שיפוטית מוגברת עקב יישום תוכנית ההתנתקות". השלוחות יתפקדו כבתי משפט שלום, "לא יהיו בשטחים של מתקן מעצר ותחת אחריותו המלאה של משמר בתי המשפט. תשמר פומביות מלאה של הדיונים ויהיו חדרים שיאפשרו מפגש בין עורכי דין לבין לקוחותיהם, חניה לעורכי הדין ותנאים נאותים לקיום דיונים (אולמות, מזכירויות וכו')", הודעת הלשכה.

עם זאת העיתונאי יואב יצחק מדווח כי יו"ר הלשכה עו"ד שלמה כהן גייס לתמיכה את עו"ד יוסי ארנון אשר ייצג את ערפאת ומייצג את הרש"פ בבתי משפט ישראליים. יצחק מציין כי בית המשפט אף קבע שהשקפותיו של ארנון הן אנטי ציוניות ( פסק דין בעניין ארנון נ' פסטינגר ת.א. 5665/02 שלום י-ם, ע"א 5695/04 מחוזי י-ם), ולכן "הסתייעות בארנון כ'יועץ' לעניין הקמת בתי משפט למתנחלים הינו חמור מכל בחינה שהיא".

ע"פ דיווחו של יצחק כדי לקדם את הנושא במהירות, קבע עו"ד כהן הצבעה טלפונית להיום. למהלך הצבעה כזה שאינו מלווה בדיון מסודר הכולל החלפת דעות ועמדות בטרם הצבעה, מתנגדים בכירים בלשכה בהם עורכי הדין יראון פסטינגר, עמוס ון-אמדן, נתי יריב ויחיאל. הם אף פנו אל מנכ"ל לשכת עו"ד בטענה כי הצבעה טלפונית בנושא כזה הינה בלתי חוקית וכי יש להמתין עד יום ג' הקרוב לישיבת הועד המרכזי הקרובה.

"הקמת בתי משפט מיוחדים להינתקות הינה טעות ציבורית קשה ופגיעה קשה לא פחות בעצמאות ובאי תלות מערכת בתי המשפט", נכתב בפנייתם.
