

המלצות האגודה למלחמה בסרטן לבחירת מסנן קרינה לקראת פתיחת עונת הרחצה


לקראת פתיחת עונת הרחצה ממליצה האגודה למלחמה בסרטן לציבור, להשתמש בתכשיר מסנן קרינה בעל מקדם הגנה (SPF) גבוה.

לדברי מומחי האגודה מקדם ההגנה מהווה מדד לפרק הזמן שבו התכשיר מגן על העור מפני כוויות השמש הנגרמת מהקרינה, בהשוואה לזמן שבו העור מאדים ללא הגנה. אם, לדוגמא, לוקח לעור ללא הגנה להאדים כ- 10 דקות, השימוש בתכשיר מסנן קרינה עם מקדם הגנה של 15 ומעלה יאריך, תיאורטית, את פרק הזמן עד שהעור יאדים פי 15, כלומר למשך כ  2.5 שעות. פרק הזמן הנדרש להיווצרות כוויה על העור תלוי בין היתר בשעה היום בעת החשיפה לשמש, עונת השנה, עוצמת הקרינה המוחזרת וסוג העור. על כן ההמלצה הכללית היא להשתמש בתכשיר עם מקדם הגנה 15, לפחות. מומלץ למרוח כחצי שעה לפני היציאה מהבית שכבה נדיבה של מסנן קרינה ולחדש את המריחה כעבור שעתיים.

בהודעתה אומרת עוד האגודה למלחמה סרטן כי קיים מגוון רחב של מוצרים ויצרנים של מסנני קרינה בישראל, ולדבריה, רוב החברות עורכות מבצעים שונים לקראת הקיץ, ומומלץ לעקוב אחר הפרסומים בכלי התקשורת ולרכוש במחיר הכדאי ביותר. בבתי המרקחת של חלק מקופות החולים ניתן לרכוש סוגים שונים של מסנני קרינה בהנחה כל השנה, ובמסגרת מבצעי הנחה שונים לקראת הקיץ של קופות החולים ניתן ליהנות מהנחה של עד 60% מהמחיר לצרכן.

האגודה למלחמה בסרטן ממליצה עוד, להעדיף מסנני קרינה אשר צוין במפורש כי הם מגנים מפני קרינת UVA (קרני שמש ארוכות) ומפני קרינת UVB (קרני שמש קצרות) גם יחד, למרבית היצרנים והיבואנים בישראל יש מסנני קרינה המספקים הגנה שני הסוגים.


האגודה מדגישה כי פרסומים שונים לגבי 100 אחוזי ההגנה עלולים להיות מבלבלים ואף מטעים. "יש לזכור כי לא קיים תכשיר המסנן 100 אחוז מהקרינה. ככל הידוע כיום למומחי העור בארץ ובעולם, אין תכשיר המסוגל להגן על העור באופן מלא ומוחלט מפני קרינת UV. קיימת הפרדה בין יכולת ההגנה של התכשירים מפני קרינת UVA ולבין יכולת ההגנה מפני קרינת UVB. ההגנה מפני קרינת UVB אינה מוחלטת ולא ניתן למנוע לגמרי את הפגיעה בעור, המומחים מעריכים שתכשיר עם מקדם הגנה 15 למשל עשוי לחסום כ - 93% מקרינת UVB . לגבי הגנה מפני קרינת UVA, התקן שנקבע באוסטרליה מציין הגנה של עד מקסימום 90%. בנוסף, חשוב לזכור בעת השימוש בתכשירים אלה, שההגנה היא אינדיבידואלית, ותלויה בצבע העור ובמאפייניו. מכאן נובע כי משך ההגנה על העור משתנה, ומותנה בגורמים נוספים כמו חשיפה למים, זיעה, חול שפשוף וכדומה, המפחיתים את ההגנה, שנבדקה והוכחה בתנאי מעבדה ולא בחיי היום יום", מדגישים מומחי האגודה.


עוד נאמר בהודעה כי יש לזכור כי מסנני הקרינה מיועדים לשימוש רק בנוסף לשאר אמצעי ההגנה האחרים, כמו צל, שהיה מחוץ למבנה רק בשעות הבטוחות, לפני 10:00 בבוקר ואחרי 16:00 אחר הצהריים, חבישת כובע, לבישת חולצה בעלת שרוולים, הרכבת משקפי שמש, ולא במקומם. בכל מקרה, אין ביכולתם של מסנני הקרינה להגן באופן מוחלט על העור, והם מהווים "קו הגנה אחרון".


האגודה מדגישה כי מומלץ להשתמש בתכשירים בשנה שבה נקנו, ולכל היותר בעונה שלאחר מכן, אך מומלץ שלא לאגור אותם. חלק מהחומרים עלולים לשנות את הרכבם הכימי כעבור שנתיים, ולהפסיק להיות יעילים. נכון להיום לא קיימת חובת סימון על מסנני קרינה "טוב לשימוש עד (תאריך מסוים)", לאחריו פג תוקפו של התכשיר.


עוד מציינת האגודה כי קיימים בשוק מגוון של מוצרים המיועדים למריחה לאחר החשיפה לשמש, אולם חשוב לדעת כי על אף הבטחת היצרנים, נכון להיום, לא קיים קרם או תכשיר שמורחים אותו לאחר החשיפה, אשר בכוחו לבטל את הנזקים המצטברים מהשמש, שהם בלתי הפיכים ואינם ניתנים לתיקון. חשוב לדעת כי תכשירי לחות לעור שמורחים במקום הצרוב, משפרים אך ורק את ההרגשה ולא מבטלים את הנזק שנגרם.

האגודה למלחמה בסרטן גם מזמינה את הציבור לפנות לטלמידע, שירות המידע הטלפוני המאויש 24 שעות ביממה, למענה על שאלות ולקבלת עלון הסברה ללא תשלום בנושא חשיפה זהירה לשמש, 1800-599-995 .




