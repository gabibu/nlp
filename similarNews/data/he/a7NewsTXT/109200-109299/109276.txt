

"הקטנת משך העקירה, שתחייב השתתפות פעילה של חיילים בסדיר, נועדה להשניא את המתנחלים על הציבור, שרואה בחומרה עימות עם חיילים, וזה משרת את שרון ומטרותיו", מעריך אלוף במטכ"ל שאומר: הסרבנות מתעצמת ומתגברת

"במטכ"ל יש אלופים החושדים, שאריאל שרון מעוניין דווקא בהסלמה. ההסבר גורס, שעימות אלים ישרת את ראש הממשלה בהתעוררות רגשות עזים בציבור נגד המתנחלים, שההתנתקות הופכת אותם לאויביו הפוליטיים המושבעים של שרון. לפי ההיגיון הזה, ההחלטה לקצר את משך הפינוי רק תעצים את הטראומה משום שתכניס אלפי חיילים ל"מעגל הראשון", הקרוב, של ההתנגשות עם המתנחלים. יחסו של הציבור לתוקפי חיילים, כידוע, חמור שבעתיים מדעתו על מי שמתעמתים עם שוטרים", כך מגלה הבוקר ביומון השמאל "הארץ", העיתונאי עמוס הראל.

לדבריו, יש גם אלופים הטוענים כי "עימות אלים ישרת את ראש הממשלה פעמיים: גם ברתיעה שיעורר בעתיד מפני מהלך פינוי נוסף בגדה, הקרובה יותר ללבו".

הראל מגלה עוד כי בצה"ל הולכת ומתבררת, ככל שחולף הזמן עוצמת ממדי הסרבנות, בסדיר ובמילואים. לטענתו, "הגדלת חלקו המתוכנן של צה"ל בפינוי מביאה את האלופים לעדכן את הערכותיהם בדבר היקף הסרבנות הצפויה בשורותיו. אלוף פיקוד המרכז, יאיר נווה, הקשוב יותר לרחשי הלב בין חיילים חובשי כיפות, מזהיר בדיונים פנימיים, שהסרבנות בקרב החיילים הסדירים תהיה נרחבת למדי. בין אנשי מילואים דתיים, שיחידותיהם ייקראו להחליף את הגדודים הסדירים בגדה, ההתנגדות מרובה אף יותר. גם הרמטכ"ל קיבל באחרונה איתות על ממדי הבעיה כשביקר עם נווה בנח"ל החרדי. "לא המג"ד שלי ולא אתה המפקד העליון שלנו", הסביר ליעלון בפשטות אחד מחיילי הגדוד. "אנחנו נשמעים למפקד עליון אחר".

