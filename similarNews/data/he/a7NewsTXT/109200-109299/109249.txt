

ההכרזה על השבתת בנק המזרחי ביום ראשון איננה חוקית. כך הודיעה אמש הנהלת הבנק לארגון העובדים.


לטענת הנהלת בנק המזרחי, הכריז ועד עובדי המזרחי על סכסוך עבודה בנושא יישום דוח ועדת בכר רק ביום שני האחרון, - ה-11 באפריל ועל-פי החוק, צריכים לחלוף 14 יום מיום ההכרזה על סכסוך-עבודה ועד למועד שבו ניתן לקיים השבתה בגין עילת הסכסוך.

הנהלת הבנק הבהירה, כי נושא ועדת בכר הועלה לראשונה על-ידי הוועד רק לפני שלושה ימים. בכל הדיונים שהתקיימו עם ועד העובדים בחודשים האחרונים, לא הוזכר הנושא ולא הוכרז סכסוך עבודה לגביו.

אליעזר אבטבי, מזכ"ל הסתדרות הפועל המזרחי - האיגוד המקצועי היציג של עובדי הבנק, הודיע לארגון העובדים, כי מהלך של השבתה אפשרי רק מיום ה-25 בחודש - שבועיים מיום ההכרזה על סכסוך העבודה בנושא דוח בכר.

משמעות הדבר היא, כי גם האיגוד המקצועי היציג של עובדי המזרחי מכיר בכך שאין כל אפשרות חוקית להשבית את הבנק ביום ראשון הקרוב.

הנהלת הבנק הבהירה הערב כי תנקוט את כל האמצעים החוקיים העומדים לרשותה כנגד מהלכים בלתי-חוקיים שנועדו לפגוע בבנק ובלקוחותיו.
