

ועדת המכרזים הבין משרדית להקמת כביש 431 מראשון לציון למודיעין, הודיעה אתמול כי חברת "דניה סיבוס" ("נתיבי היובל") זכתה במכרז להקמת הכביש.

כביש 431 הינו כביש רוחב המתוכנן בתוואי שיאפשר תנועה ישירה מאזור העיר ראשון לציון, עוקף העיר רמלה, וחיבורו לכביש מס' 1 בסמוך לאזור העיר מודיעין. אורך הכביש הינו כ- 17 ק"מ והוא יכלול 3 נתיבים בכל כיוון נסיעה כדרך פרברית מהירה. הקמת הכביש תסייע להפחתת התנועה מנתיב הגישה העיקרי למטרופולין ת"א, כביש מספר 1 וכן במתן אפשרות לגישה נוחה ומהירה לתושבי ראשון לציון, רמלה ויישובי הסביבה לכביש מספר 1, למודיעין ולירושלים. עבודות התשתית להקמת הכביש יחלו בעוד כחצי שנה וימשכו כשלוש שנים.

מכרז זה הינו המכרז הראשון שפורסם בתקופת כהונתם של החשב הכללי, ד"ר ירון זליכה, וסגנו הבכיר לתשתיות רו"ח צבי חלמיש. במכרז זה הוכנסו חלק נכבד מהשינויים בנהלי המכרזים עליהם החליט החשכ"ל סמוך לכניסתו לתפקיד במטרה לייעל את המכרזים הממשלתיים.

בין השינויים המהותיים שהוכנסו למכרז, נכללו הסרת חסמי כניסה שונים ובהם פישוט מבנה המכרז ותשלום פיצויים במקרה של ביטולו, לצד הסרת חסמים שונים בתחום המימון ובהם מתן הגנות ריבית במועדי המשיכה, השוואת תנאים למממנים זרים, שיתוף מממנים כבר בשלב גיבוש המכרז, עריכת כנס למממנים, ביצוע דירוג ראשוני לפרויקט ע"י חברת מעלות על מנת להקל על כניסת גורמים מוסדיים, מתן תמריצים כספיים לסגירה פיננסית מוקדמת, מתן מלוא ההכנסות בהפעלת מיזמים סינרגים נוספים ואף תמרוץ הזכיין לפתיחת קטעים מוקדם מהמתוכנן.

הנהגת השינויים המפורטים הביאה לתחרות עזה בין המתמודדים ובין המממנים השונים וכתוצאה מכך להורדה משמעותית של מחיר הפרויקט לכ - 1.5 מיליארד ש"ח והפחתת תשואת הפרויקט לשיעור של 5.3% בלבד. יתר על כן, כל המתמודדים צירפו במסגרת המכרז נספח "תנאי מימון" Term-Sheet)) מהגורמים המממנים, ולכן הצפי הוא לסגירה פיננסית מהירה ביותר ביחס למכרזי התשתית בשיטת ה- BOT/PFI שפרסמה המדינה בעבר. מכרז זה, הינו המכרז הראשון שבו נכנסו גופים מממנים רבים, מקומיים וזרים, לתחרות עזה בשני הבנקים הגדולים.

החשב הכללי, ד"ר ירון זליכה, ציין כי בעקבות הנחית שר האוצר לפעול לקיצור תקופת העבודה על פרסום מכרזים ובחירת זוכים, הושקעו מאמצים גדולים לשנות את נהלי המכרזים הממשלתיים כך שיקוצר משמעותית זמן הכנתם והתוצאות ניכרות במכרז 431.
ועדת המכרזים הבינמשרדית בראשות סגן החשב הכללי רו"ח צבי חלמיש ובהשתתפות סמנכ"ל כלכלה במשרד התחבורה, צ'ארלי סלומון, פרסמה את המכרז, קבלה הצעות ובחרה זכיין תוך שנה בלבד, תקופה קצרה משמעותית ביחס למקובל בפרויקטים קודמים. יתר על כן, חלק נכבד מהשינויים עליהם החליט החשכ"ל נוגעים להסרת חסמים בתחום המימון אשר עכבו בעבר סגירה פיננסית של פרויקטים לתקופות ארוכות מאד. הצפי הוא כי בעקבות השינויים יקוצר זמן הסגירה הפיננסית במכרז 431 לתקופה של כחצי שנה בלבד. לפיכך, סך כל משך המכרז מפרסומו, דרך בחירת הזוכה ועד לסגירה הפיננסית שתאפשר את תחילת העבודות יהיה שנה וחצי בלבד. יש לציין כי הקדמת לוח הזמנים מגדילה את התועלת למשק במאות מליוני שקלים.

עוד הדגיש החשב הכללי כי פרסום מכרז זה הוא חלק מתנופת הפיתוח בתחום התשתיות בשנה האחרונה הכוללת. את בניית תשתית הגז הטבעי הן בנתיב הימי (אשר כמעט הושלמה) והן בנתיב היבשתי, פרסום מכרז להקמת נתיב מהיר בכניסה לת"א ובחינת הקמת נתיבים מהירים נוספים, הסגירה הפיננסית של הרכבת הקלה בירושלים אשר נמצא כבר בתהליך תכנון מתקדם, הסגירה הפיננסית של מתקן ההתפלה בפלמחים אשר העבודות עליו מתחילות בימים אלה, פרסום המכרז למתקן ההתפלה בחדרה, קבלת ההצעות הצפויה בחודש הבא לבניית בית סוהר פרטי בב"ש, חתימת הסכם הפיתוח עם רכבת ישראל וההכנות לגיוס 2 מיליארד ש"ח בשוק ההון למימון תוכנית פיתוח זו בשנת 2005.



