

מינוי הוועדה הציבורית לבחירת יועץ משפטי חדש לכנסת הושלם השבוע.

בראש הוועדה הציבורית, שחבריה מתמנים על פי סעיפים מיוחדים בחוק הכנסת, יעמוד שופט בית המשפט העליון בדימוס, גבריאל בך (העומד בראש הוועדה לבחינת מינויים בכירים בשירות המדינה וכן בראש הוועדה לבחירת היועץ המשפטי לממשלה).

יתר חברי הוועדה הם : נציב שירות המדינה - שמואל הולנדר, ראש לשכת עורכי הדין - שלמה כהן, יושב ראש ועדת חוקה חוק ומשפט של הכנסת - חה"כ מיכאל איתן, יושב ראש ועדת הכנסת - חה"כ רוני בר און, יושב ראש הוועדה לביקורת המדינה - חה"כ יורי שטרן, נציג הסגל האקדמי - פרופ' רון שפירא מן הפקולטה למשפטים באוניברסיטת בר אילן, אשר נבחר כהוראת החוק על ידי פורום הדיקנים של הפקולטות למשפטים.
כל חברי הוועדה הציבורית מתמנים על פי הוראות החוק מכוח התפקידים בהם הם מכהנים.

על פי החוק על הוועדה להמליץ בפני יושב-ראש הכנסת על מספר מועמדים לתפקיד היועץ המשפטי לכנסת.

הוועדה, שתכונס לראשונה בשבוע הבא, תפרסם מטעמה מודעות בעיתונות, בהן יוזמנו משפטנים בכירים להגיש את מועמדותם לתפקיד. על פי החוק, מוקבל היועץ המשפטי לכנסת לשופט בית המשפט העליון.

היועצת המשפטית היוצאת של הכנסת, עו"ד אנה שניידר, תסיים את תפקידה במוצאי שביעי של פסח, כ"א בניסן או אף מוקדם יותר, אם תושבע לתפקידה החדש כשופטת בית משפט השלום.

החוק מחייב את מינויו של היועץ המשפטי החדש 45 ימים מיום פרישתה, כלומר ב-15 ביוני לכל המאוחר.

