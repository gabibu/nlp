

אלפי מפגינים יתייצבו בימים רביעי וחמישי בשבוע הבא מול שגרירות איראן בבירות העולם ומול האו"ם במסגרת קמפיין "רון ארד לחופש נולד".

מהסוכנות היהודית נמסר כי עשרות הפגנות מחאה יתקיימו בערים מרכזיות ברחבי העולם. ההפגנות יתקיימו בו זמנית מול שגרירויות איראן בערים: לונדון, פריז, ברלין, בריסל, אמסטרדם, שטוקהלם ומול מטה האו"ם בניו יורק ומול הוועדה לזכויות אדם בג'נבה. כאמור, ההפגנות יתקיימו במסגרת קמפיין "לחופש נולד" להשגת מידע על הנווט רון ארד, הנעדרים הישראלים וחטופים יהודים נוספים באיראן.

בהפגנות צפויים להשתתף אלפי סטודנטים מארגונים סטודנטים יהודים ברחבי ארה"ב ואירופה, וכן פעילים בארגוני זכויות אדם וגולים איראניים.

במהלך ההפגנות יונפו שלטים ויוגש מכתב בשפה הפרסית לנשיא שגרירות איראן במקום. ההסתדרות הציונית העולמית וארגוני סטודנטים יהודים ברחבי העולם מארגנים את ההפגנות.
