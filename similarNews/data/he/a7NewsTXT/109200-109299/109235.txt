

שר הביטחון, שאול מופז, הורה לצה"ל להיערך לאסוף את נשקם של המתיישבים בגוש קטיף ובצפון השומרון. ח"כ אריאל: החלטת מופז תסכן את חיי התושבים.

ימים אחדים אחרי שקצין בכיר בצה"ל יצא בהכרזה שצה"ל יאסוף את כלי הנשק של מתיישבי צפון השומרון מודיע היום שר הביטחון שאול מופז כי כלי-הנשק של המתנחלים המיועדים לפינוי יימסרו לצה"ל במועד סמוך ליישום תוכנית ההתנתקות.

כתבנו לעינייני צבא קובי פינקלר מוסר שהחלטתו של מופז באה לאחר דיון שקיים בלשכתו בהשתתפות בכירי מערכת הביטחון.

השר מופז הורה לאלופי צה"ל לקיים דיאלוג עם התושבים כדי להגיע עמם להסכמה בדבר מסירת הנשק. מדיווחי מערכת הביטחון עולה שאלוף פיקוד הדרום, דן הראל, קיים סידרת שיחות עם תושבי גוש קטיף. בדיון נמסר שהאלוף הראל אמר לתושבים שהוא מצפה מהם שיום לפני תחילת ביצוע הפינוי יגיעו בצורה מסודרת ויפקידו את נשקם.

בפיקוד הדרום מקווים שתהליך זה אכן יתקיים ללא בעיות מיוחדות, וכי גם אלה שמתנגדים להתנתקות יפקידו את נשקם.

במועצת יש"ע זועמים על ההחלטה לאסוף את הנשק, ואומרים כי המהלך הוא כלי פוליטי שנועד להכפיש את המתיישבים ולהציגם כאלימים. "העיסוק בנושא מיותר. לא יעלה על הדעת שמי מהמתיישבים יחשוב להשתמש בנשק כלפי כוחות הביטחון", אמרו במועצת יש"ע.

במועצה ציינו כי "המתיישבים המחזיקים בנשק פרטי או צה"לי קיבלו לכך אישור כחוק להגנה עצמית מפני האויב הפלשתיני. אנו נפעל כדי שהעניין יעשה בדיאלוג ומתוך הבנות אך מוחים נגד הניסיון הציני לציירנו כבעלי כוונות זדון".

ח"כ אורי אריאל (האיחוד לאומי) אומר כי החלטת מופז תסכן את חיי התושבים. "צריך לזכור שמדובר באנשים שמחזיקים בנשק באופן חוקי מתוך מטרה להגן על חייהם באיזורי הסיכון השונים. בכל מקרה החלטה כזו לא צריכה להיעשות בתקשורת ובצורה גורפת ללא הסכמה", דברי ח"כ אריאל.
