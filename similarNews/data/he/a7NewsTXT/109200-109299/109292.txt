

אלוף פיקוד הדרום אמר כי העקירה והגירוש הן "טרגדיה ישראלית אמיתית", לצבא המגרש ולמתיישבים המגורשים, וכי האזרחים המגורשים יאבדו את אדמתם, ביתם והקהילה שלהם ואת עולם הערכים והאידאולגיה שהינחתה אותם"

"יכול להיות שאחרי ההתנתקות ארגוני הטרור ינסו להפעיל מזל"טים ממולכדים" - הודה היום אלוף פיקוד הדרום, דן הראל, בפגישה עם ראשי היישובים ואזרחים ממועצה אזורית אשכול, הסמוכים לגוש קטיף.

בשיחה התייחס האלוף הראל לאיומים השונים על היישובים שסביב הרצועה ביום שאחרי העקירה, והזהיר מפני ירי תלול מסלול, פצצות מרגמה, חדירות מחבלים ועוד. עם זאת, הוא ניסה להרגיע את התושבים, ואמר להם שצה"ל בונה "מערכים של חיל האוויר על רקע המזל"ט האיראני של החיזבאללה".

הראל ניסה להרגיע, ללא הצלחה, את חששותיהם של התושבים: "ידיעה מונעת פחד, וזה עוזר לנו להתמודד עם דרך הפעולה". הוא סיפר לתושבים כי בכוונת הצבא לסנן ולבודד בצורה מוחלטת את כל האזור, כדי לנסות ולהקשות על מתנדי הגירוש.
"אנחנו נמנע ניסיון מצידם להיכנס דרך הגדר, כי הם עלולים ללכת לכפרים פלשתיניים. חלק מאותם אנשים חיים ביהודה ושומרון, וכאן זה לא ככה. כאן זה דיר אל-באלח, נוסיראת. אנחנו נבדוק מי אזרח המועצה ומי לא, ולשם כך גם נקים מרכז טלפוני לפניות הציבור כדי להימנע מבעיות. זה לא יהיה פיקניק. אנחנו מבינים את הקשיים". הראל אמר כי כל מכונית תיבדק באופן מיוחד ומדוקדק והודה כי החיים בישובים יהיו " מאוד מאוד קשים".

בתשובה לשאלת כתבנו משה פריאל את אלוף פיקוד הדרום דן הראל כי "ניכר היה בסקירה שלך שאתה חושש מהיום שלאחרי, ושאין תשובות לאיומים השונים כמו ירי תלול מסלול ונושא המנהרות", השיב האלוף כי "אני אכן חושש מהיום שלאחרי ההתנתקות, בעיקר אני חושש כיצד נצא המצעד הקשה הזה כעם מאוחד. יש לי רק מענה חלקי ורק לחלק מן האיומים, ואמרתי גם שאני מקווה שנוכל להמשיך ולתת מענה מלא בהמשך. אין פתרון מוחלט לכל דבר, בטח לא בשדה הצבאי.אני מקווה שכמו שנתנו 4.5 שנים של בטחון מלא ליישובים מחוץ לרצועה, נמשיך ונתן את זה גם בהמשך".

האלוף הראל ציין כי העקירה והגירוש הן "טרגדיה ישראלית אמיתית", הן לצבא המגרש והן למתיישבים המגורשים, וכי האזרחים המגורשים יאבדו הן את אדמתם, את ביתם את הקהילה שלהם והן את עולם הערכים והאידאולגיה שהינחתה אותם".
