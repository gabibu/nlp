

כ-150 ערבים התקרבו הבוקר אל היישוב "אש קודש" בגוש שילה בבנימין כשאליהם התלוו פעילי שמאל.

הערבים ביקשו לבצע חריש באדמות היישוב על אף שהקרקע הוכשרה באישור של המנהל האזרחי. התושבים אומרים כי פעילי השמאל היו מצויידים במצלמות וניסו לעורר פרובקציות במקום. בין אנשי השמאל היה גם ה"רב" הרפורמי אריק אשרמן.

כוחות משטרה וצבא הוזעקו למקום ועיכבו לחקירה שלושה תושבים. בשלב מאוחר יותר הורחקו הערבים ופעילי השמאל על ידי כוחות צה"ל.

גם אתמול סייעו אנשי השמאל הקיצוני לערבים לעבד אדמות ליד מצפה יצהר בשומרון, כפי שדיווחנו. במהלך האירוע ניסו הערבים לגנוב ציוד חקלאי של התושבים, אך צה"ל מנע מהם זאת. תושב הגבעה סיפר כי הערבים ופעילי השמאל הגיעו ממש עד פאתי היישוב ובכך סיכנו את חיי התושבים.

גורמים צבאיים אומרים לערוץ 7 בתגובה כי "תקופה זו היא עונת החריש וצה"ל נערך בשני אופנים: הגנה מתוגברת על היישובים היהודיים שהחריש מתבצע בקרבתם ובמקביל לאפשר חריש פלשתיני באדמות השייכות להם על פי הנהלים".
