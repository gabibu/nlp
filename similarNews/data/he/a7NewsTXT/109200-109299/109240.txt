

יו"ר המועצה האזורית חוף עזה, אבנר שמעוני, אומר כי הנהגת גוש קטיף מאוחדת סביב ההחלטה הנחרצת להישאר בגוש. יחד עם זאת, הוא אומר שעל הממשלה למצוא פתרון לאזרחים אותם היא רוצה לפנות מביתם.

"התכנסנו שלשום מליאת המועצה אחרי שבשבוע שעבר התקיימה פגישה של מספר אנשים מהגוש עם ראש הממשלה מתוך רצון שנתאחד כולנו במטרה להיאבק על ביתנו ולהישאר בגוש קטיף ואכן, החלטת מליאת המועצה הייתה שאנחנו ממשיכים את המאבק על הישארותנו בגוש ושביתנו יהיה כאן", אמר שמעוני.

"אנחנו חושבים", הוסיף, "שממשלת ישראל, לשיטתה, היא זו שצריכה לחשוב כיצד מטפלים באזרחים תושבי גוש קטיף על מנת שלא להפוך אותנו לפליטים". שמעוני הדגיש שהנהגת גוש קטיף החליטה שלא תיפגש עם ראש הממשלה וציין כי סביב ההחלטה הזאת מאוחדים כולם, במיוחד לאחר שמספר תושבים מהגוש נפגשו עם שרון.

"זה נחמד שבשנת 2005 אומרים לאנשים שמגרשים אותם מהבית שיקימו להם אוהלים ופחונים במחנה פליטים", הטיח שמעוני ביקורת בממשלה והוסיף כי אף אחד בגוש קטיף לא יודע איפה הוא אמור להיות, לשיטת ממשלת ישראל, ב21 ביולי, תאריך ביצוע העקירה. "אנחנו יודעים שביתנו הוא פה, בגוש קטיף, והחלטנו להישאר יחד ואם מישהו רוצה לגרש אותנו מהבית אז שהוא יואיל בטובו להתרוצץ בכל מדינת ישראל ולהביא הצעה איך הוא חושב, לשיטתו, שצריך לשקם אותנו חוץ מבמחנה פליטים גדול".

שמעוני התייחס לפעילות של מנהלת ההתנתקות בראשות יונתן בשיא ועקץ את העומד בראשה. "מה שיונתן בשיא עושה בדרך כלל זה מסיבות עיתונאים, זה הדבר שהוא חזק בו. הוא לא מגיע לכאן אבל יש לו מסיבות עיתונאים בהן הוא מודיע באופן חגיגי שסוף סוף אדם אחד חתם אצלו". עוד אמר שמעוני כי הוא חושב שכל הפעילות של בשיא מצטיירת באופן מאוד מגוחך.

