

תא"ל במיל' אהרון לברן, בעבר בכיר באמ"ן וכיום עוסק במחקרים אסטרטגיים אומר בראיון לערוץ 7 כי ניתן לפגוע באופן משמעותי בתכנית הגרעין האירנית באמצעות מתקפה צבאית.

דבריו של לברן באים לאחר פרסום המחלוקת בין ישראל לארה"ב בנוגע למרחק שבו מצויה נקודת ה"אל-חזור" במירוץ החימוש הגרעיני האירני. האמריקנים טוענים כי מדובר במרחק של כמה שנים וישראל אומרת כי מדובר בחודשים.

לברן אומר כי למרות שמאירן יש יותר מידע מוצק על הנעשה, תודות לאיסופו על ידי פקחי האו"ם וגם גורמי אופוזיציה אירניים, "לא הייתי מתפעל ממה שיודעים האמריקנים וגם לא ממה שיודעים הישראלים". האירנים לדבריו הסתירו בהצלחה את הנעשה במתקנים במשך 18 שנים והם אף הודו בכך בפני 'סאבא' סוכנות האנרגיה האטומית.
האירניים לא יוותרו על תכניתם לחימוש גרעיני משום שהם רואים בה צורך חיוני. הם מעריכים כי אם היה בידי סאדם חוסיין נשק גרעיני, האמריקנים לא היו מגיעים לעירק, ועתה הם נמצאים בסמוך לאירן.

בוש לדעתו לא ימהר לתקוף את אירן וגם לא ימהר להביא את הסוגיה בפני מועצת הבטחון משום שהדבר עלול לחייבו לפעול בהמשך באמצעים צבאיים "אחרי אפגניסטן ועירק איני רואה את בוש 'מטפל' במדינה נוספת".

מתוח לדבריו "חוט הדק" המבדיל בין הרתעה לשימוש בנשק גרעיני. למרות שמאז ההפצצה הגרעינית על הערים היפניות הירושימה ונגסאקי, בזמן מלחמת העולם השניה, איש לא עשה שימוש בנשק גרעיני, "איש אינו יכול להבטיח שלא יעשה לעולם כל שימוש".

לדעת לברן ישראל יכולה לפגוע אנושות בתכנית האירנית לחימוש גרעיני, אם תפגע רק בשניים שלושה אתרים, אך לפי שעה "המשחק" הוא בין רצונם של האירניים לחתור להישגים גרעיניים, לבין הלחצים והאילוצים מנגד, ו"גם האירניים מודעים למגבלותיהם".
