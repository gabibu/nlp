

בחודש מרס השנה נרשמו 146,600 כניסות תיירים לישראל. מתוכן, 130,500 היו בדרך האוויר (89% מסך כל הכניסות), 15,900 כניסות היו בדרך היבשה, ועוד 200 כניסות היו בדרך הים.

מתוך 130,500 הכניסות בדרך האוויר 124,500 היו דרך נתב"ג ו-6,000 היו בטיסות ישירות לאילת.

מתוך הכניסות בדרך היבשה (שחלקן כניסות חוזרות של תיירים שיצאו לארצות השכנות וחזרו לישראל), 8,300 היו דרך תחנות הגבול עם ירדן, ועוד 7,500 היו דרך תחנת גבול אילת. על כך נמסר מהלשכה המרכזית לסטטיסטיקה ומשרד התיירות   בהסתמך על סיכומים ארעיים של הנתונים.

בחודשים ינואר-מרס השנה נרשמו 372,500 כניסות תיירים לישראל, עלייה של 25% לעומת התקופה המקבילה אשתקד. מתוכן 324,400 היו בדרך האוויר (עלייה של 23%), ו-47,400 היו בדרך היבשה (עלייה של 41%).

מתוך 324,400 הכניסות בדרך האוויר 305,900 היו דרך נתב"ג (עלייה של 22% לעומת התקופה מקבילה אשתקד), ו-18,500 בטיסות ישירות לאילת (עלייה של 38%).

נתוני כניסות תיירים לישראל מושפעים מעונתיות חודשית גבוהה, ועל כן יש לנתחם על סמך הנתונים מנוכי העונתיות והמגמה. עם זאת יודגש, כי בשל שיטת החישוב הנהוגה בלמ"ס, נתוני המגמה של החודשים האחרונים עשויים להשתנות עם קבלת נתונים חדשים או עדכון נתונים מחודשים קודמים.

מניתוח הנתונים עולה כי בחודשים ינואר-מרס השנה היו 121 אלף כניסות תיירים בדרך האוויר בממוצע לחודש, לעומת 112 אלף בממוצע לחודש בחודשים אוקטובר-דצמבר 2004 (עלייה של 8%).

מניתוח נתוני המגמה עולה, כי בשלושת החודשים האחרונים ינואר-מרס 2005, נרשמה עלייה של 29% בחישוב שנתי בכניסות תיירים בדרך האוויר (2.1% בממוצע מדי חודש). זאת, לאחר שבחודשים אוקטובר-דצמבר 2004 נרשמה עלייה של 13% בחישוב שנתי (1.1% בממוצע מדי חודש).
