

במסגרת שבוע האהבה יפתחו מחר ללא תשלום כל אתרי השמורות והגנים הלאומיים, ההטבה כוללת את בני המשפחה והיא תנתן לחיילי מילואים, אשר ביצעו לפחות 10 ימי מילואים מתחילת 2003 עד אפריל 2005.

ההטבה תינתן תמורת הצגת אישור מצה"ל. ניתן להזמין אישור ביצוע מילואים כ-10 ימים מראש באתר האישורים של צה"ל (www.aka.idf.il/ishurim), או ע"י הגעה לאחד ממוקדי קציני העיר.

כתבנו קובי פינקלר מוסר שפעילות שבוע האהבה עומדת גם השנה בסימן "זכות האדם והטבע למים" (הגנה על מקורות מים, זיהום ים ונחלים, בתי גידול לחים, איכות המים, חיסכון במים ועוד).

במהלך כמאה ועשרים שנות פיתוח ההתיישבות בישראל יובשו מרבית שטחי הביצה, הוטו מקורות מי הנחלים ונתפסו מרבית המעיינות בארץ. כתוצאה מכך, יבשו בתי-גידול נפלאים שהיו ברחבי המדינה; בעלי-חיים מעניינים הוכחדו ותבנית נוף המולדת השתנתה ללא היכר. שבוע האהבה מציע פעילויות מגוונות לצורך העלאת מודעות הציבור לחשיבות המים לאדם ולטבע, כדי שאפשר יהיה להציל את אשר שרד מהיופי הטבעי של הארץ.

השבוע יאופיין בפעילויות מיוחדות, ללא תשלום לתלמידי בתי הספר וחיילי צה"ל, שיכללו סיורים, מערכי חינוך והדרכה, הפעלות, סדנאות בשטח, ועוד.

