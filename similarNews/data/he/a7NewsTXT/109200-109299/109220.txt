

יו"ר סיעת המפד"ל תקף היום בחריפות את שרי מפלגת העבודה, המתנגדים לתכנית ניצנים, "בעלי לב אבן, שמחים לאידם של מתיישבי גוש קטיף ומעוניינים בהשפלתם ובהרס עתידם ממניעים פוליטיים של השמאל".

יו"ר סיעת המפד"ל, ח"כ זבולון אורלב, תקף היום בחריפות את שרי מפלגת העבודה, המתנגדים לתכנית ניצנים, ואמר כי הם בעלי לב אבן, שמחים לאידם של מתיישבי גוש קטיף ומעוניינים בהשפלתם
ובהרס עתידם ממניעים פוליטיים של השמאל.

ח"כ אורלב, מיוזמי תכנית גוש ניצנים, הדגיש כי התכנית שהוגשה לרה"מ שומרת על ערכי הטבע ואיכות הסביבה, לרבות דיונות החול, ולכן הוויכוח המתחולל סביב התכנית הוא סערה בכוס מים.

אורלב שיבח את החלטת המועצה האזורית חוף עזה להמשיך את פעולות ההתנגדות לתכנית העקירה ובמקביל לגלות אחריות לטיפול בעתידם של המתיישבים לבניית גוש ההתיישבות החדש באזור ניצנים, אם חלילה תתבצע עקירה.

בשבוע הבא אמורים 12 נציגים מישובים שונים להיפגש עם ראש הממשלה שרון ולדון איתו בהצעה לעבור כגוש אחד אל חולות ניצנים.

עמרם איטח, מזכיר הישוב בדולח, הבהיר לערוץ 7 בטרם הפגישה הראשונה כי "אם חלילה תהיה עקירה אנחנו רק מבקשים לעבור כגוש אחד".
