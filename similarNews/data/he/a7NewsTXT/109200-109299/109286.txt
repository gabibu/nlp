

סקר דעת קהל אשר בוצע לקראת כנס משותף שנערך ע"י JERUSALEM SUMMIT ואוניברסיטת ת"א, מעלה ממצא עגום ביותר בהערכה של הציבור הרחב לפוליטיקאים ולהנהגת המדינה.



הממצאים עיקריים בקרב כלל האוכלוסייה מלמדים כי מרבית המשיבים (72%) מעניקים ציון בינוני ומטה (בינוני + גרוע + גרוע מאוד) לתפקודה הכללי של הנהגת המדינה. רוב הציבור סבור כי הנהגת המדינה מצטיינת יחסית בתחום הביטחוני ונכשלת בעיקר בתחומים החברתי והכלכלי. ואולם הציבור הרחב משוכנע כי השיקולים העיקריים המנחים בדרך כלל את הנהגת המדינה הם אינטרסים אישיים וכלכליים, טובות הנאה אישיות וכן אינטרסים פוליטיים ומפלגתיים.

הממצאים עיקריים בקרב אוכלוסיית העולים החדשים דומים למדי ומלמדים כי מרבית המשיבים (75%) מעניקים אף הם ציון בינוני ומטה (בינוני + גרוע + גרוע מאוד) לתפקודה הכללי של הנהגת המדינה. הנהגת המדינה מצטיינת יחסית בתחום הביטחוני ונכשלת בעיקר בתחומים החברתי והכלכלי. לדבריהם, השיקולים העיקריים המנחים בדרך כלל את הנהגת המדינה הם אינטרסים אישיים וכלכליים, טובות הנאה אישיות וכן אינטרסים פוליטיים ומפלגתיים.

הסקר מלמד כי כמעט ואין הבדלים מובהקים בין כלל האוכלוסייה לבין העולים הנ"ל, בהתייחסותם להנהגת המדינה. הבדלים מסוימים קיימים (ראה בהמשך) בנושא של קליטת עליה, כאשר 13% מקרב העולים טוענים לכישלונה של ההנהגה בתחום לעומת 6% מכלל האוכלוסייה. שוני נוסף נמצא ביחס לשיקולים המנחים את ההנהגה, כאשר העולים מייחסים יותר חשיבות לאידיאולוגיה ולתפיסת עולם (15%) לעומת כלל האוכלוסייה (2%).

הסקר הוכן ע"י מכון המחקר מאגר מוחות בע"מ, בניהולו של פרופ' יצחק כ"ץ, נערך טלפונית, בסוף חודש מרץ 2005 בשעות אחה"צ והערב, באמצעות שאלון מובנה בקרב מדגם אקראי של 1,010 משיבים המייצג את האוכלוסייה הבוגרת בישראל (גילאי 17 ומעלה), והראיונות נערכו בשפה העברית והרוסית, בהתאמה לקהלי היעד.

