

לקראת חג הפסח יוזמת המועצה לענף הלול, החתמת ביצים כשרות לפסח בדיו מיוחד ובהטבעת ארבע כוכביות על כל ביצה, זאת בכדי למנוע כל חשש לתערובת חמץ בחותמות.

מנתוני המועצה לענף הלול עולה כי מדי שנה בפסח נרשמת עלייה של כ-25% בביקוש לביצים בהשוואה לשאר ימות השנה, ובקרב הציבור הדתי העלייה אפילו גבוהה יותר.

המועצה לענף הלול נוקטת צעד זה במטרה למנוע מהמדקדקים בכשרות לרכוש, ערב חג הפסח, ביצים בלתי חתומות. לדברי מועצת הלול, ביצים בלתי חתומות מסוכנות לבריאות, שכן מקורן אינו ידוע, ודרך הטיפול בהן מסוכנת. ביצים אלה אינן עוברות תהליך של שיקוף ומיון בתחנת ביצים מאושרת, והן מאוחסנות, מובלות ונמכרות בתנאים אסורים.

הסימון המיוחד זכה לחותמת ההשגחה של ועד הכשרות שעל יד בד"צ העדה החרדית ירושלים, שאף פרסם קול קורא לציבור הדתי והחרדי ובו המלצה לרכוש אך ורק ביצים המסומנות בארבע הכוכביות.

עוד פרסם הוועד שורה של בתי מיון, המשווקים את הביצים הכשרות, ונמצאים תחת השגחתו: תנובה, גליקסמן בע"מ כפר מישר, ביצי כפר בע"מ פתח תקוה, יאיר שיווק ביצים חדרה, ביצי ברכה - כסלון, קורט הולנדר מגדיאל, יוסי ביצים בע"מ ראשון לציון, אל-על המכון למיון ביצים רמות השבים, מ.לסר בע"מ, מיכל שיווק ביצים יבנה, ביצי הר מירון, מן הטבע ביצים אורגניות בארותיים, וביצי חן אבן ספיר.

היוזמה של מועצת הלול תלווה בקמפיין הסברה פרסומי, במטרה להעלות את המודעות לחשיבות צריכת ביצים חתומות, ולהזהיר מפני הסכנות הנגרמות מאכילת ביצים בלתי חתומות. הקמפיין, הנאמד בכ-130,000 שקל, יעלה בהדרגה בעיתונות החרדית והדתית ולקראת הקיץ יעלה גם בעיתונות הכללית.

לדברי מרדכי הלפרין, הממונה על המועצה לענף הלול, "המועצה לענף הלול נוהגת לערוך מעקב אחר הנעשה בשווקים, ובשנים האחרונות בתקופת הפסח נוצר מעין שוק שחור שבו מתקיים סחר בביצים בלתי חתומות, הנמכרות במחירים גבוהים, על אף איכותן הירודה. מעבר לכך, הביצים הללו מופצות ללא פיקוח וללא תנאים ווטרינריים הכרחיים, דבר המסכן את בריאות הציבור, ועלול לגרום למחלות ולנזקים בריאותיים, בעיקר בקרב ילדים ותינוקות".
