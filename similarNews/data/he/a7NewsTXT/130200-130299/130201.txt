

פלשתיני נתפס במחסום חווארה כשבתיקו חגורת נפץ. באחרונה נעצרו במחסום זה 3 פלשתינים נוספים עם מטעני נפץ. בהסכם המעברים מאתמול התחייבה ישראל לצמצם את המחסומים עד למינימום כדי להקל על תנועה פלשתינית.

פלשתיני נתפס היום כשניסה לעבור במחסום חווארה הסמוך לשכם עם חגורת נפץ. בהגיעו למחסום בדרכו לשכם, התבקש על ידי קצין יחידה המעברים לפתוח את התיק שבידו. בתיק נמצאו בדים מגולגלים אשר גרמו למגנומטר לצפצף. למקום הוזעקו חבלנים ולאחר בדיקה התברר כי מדובר היה בשבעה מטענים קטנים.

באחרונה נעצרו במחסום זה 3 פלשתינים נוספים שברשותם נמצאו מטעני נפץ מוכנים לשימוש, ובסה"כ נעשו במחסום זה למעלה מ 15 נסיונות להבריח אמצעי לחימה.

יצויין כי בהסכם המעברים שנחתם אתמול בין ישראל לפלשתינים תחת לחציה של מזכירת המדינה קונדוליסה רייס, התחייבה ישראל להגיש עד ל 31 בדצמבר רשימה של מחסומים המפריעים לתנועה חופשית של פלשתינים ביו"ש וכן תכנית לצמצומם עד למינימום.
