

איראן הודיעה כי הלוויין ששיגרה לחלל לפני חודש למטרות מדעיות, ישמש גם לריגול אחר ישראל. ראשי תוכנית החלל האירנית, הודיעו כי לווין שני, הפעם מתוצרת אירנית, ישוגר תוך חודשים ספורים.

בחודש שעבר שיגרה לחלל תוכנית החלל האירנית את הלווין "סינה 1", על גבי טיל רוסי . המטרה המוצהרת של "סינה-1", שאורך חייו כשלוש שנים, היא לספק תצלומי לוויין של איראן עצמה ולהתריע מפני אסונות טבע, באזור המועד לרעשי אדמה.

מצלמות הלוויין יכולות לספק תמונה ברזולוציה של 50 מטר. הלוויין מקיף את כדור הארץ כ-14 פעמים ביממה, בגובה של כ-1,000 ק"מ. בסך הכל, הוא מעניק לאיראן יכולת ריגול מוגבלת במזרח התיכון כולו, ובכלל זה בישראל. כך מדווח ה"ארץ".

"'סינה-1' הוא לוויין מחקר", אמר היום סגן שר התקשורת האיראני, אחמד טלבזאדה, המשמש כראש תוכנית החלל. "לא ניתן להשתמש בו למטרות צבאיות". אולם הוא הסכים כי הלוויין יכול למלא גם משימות ריגול. "מבחינה טכנית, הדבר אפשרי", הוסיף. "אך אנחנו לא צריכים לעשות זאת. אפשר לקנות תצלומים ברמת רזולוציה גבוהה יותר של ישראל בשוק".

כזכור, איראן ביצעה לפני כשנה ניסוי בטיל קרקע-קרקע חדש הקרוי "שיהאב 3" המונע בדלק מוצק המגיע לטווח של יותר מ-2,000 ק"מ.

שר ההגנה האיראני, עלי שמחאני, הודיע כי צבאו ביצע בהצלחה ניסוי בטיל . הטיל החדש יכול לפגוע בטווח של יותר מ-2,000 ק"מ. שמחאני אמר אז לעיתונאים כי הניסוי בטיל נעשה תוך שימוש בדלק גולמי. לדבריו, הניסוי בוצע ביום ראשון "בהצלחה מלאה".

איראן פעלה לאחרונה לשפר את הטווח ואת רמת הדיוק של הטיל. "איראן תשתמש בכל האמצעים שברשותה נגד ישראל, וטיל השיהאב-3 הוא אחד מהאמצעים הללו", אמר שמחאני בעבר.
