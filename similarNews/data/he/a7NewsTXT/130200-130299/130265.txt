

ראש הממשלה, אריאל שרון, נפגש היום עם יו"ר העבודה, ח"כ עמיר פרץ, ועם יו"ר האופוזיציה, ח"כ יוסף לפיד. בפגישתו עם לפיד אמר שרון, כי יחליט בימים הקרובים אם יתמודד במסגרת הליכוד בבחירות.

ראש הממשלה, אריאל שרון, נפגש היום עם יו"ר העבודה, ח"כ עמיר פרץ, ועם יו"ר האופוזיציה, ח"כ יוסף לפיד. בפגישתו עם לפיד אמר שרון, כי יחליט בימים הקרובים אם יתמודד במסגרת הליכוד בבחירות.

רה"מ ביקש מלפיד ששינוי תתמוך בתקציב. לפיד השיב לו כי שינוי תוכל לשקול זאת רק אם יתמלאו תביעותיה, ובראשן חקיקת ברית הזוגיות. שרון הנחה את יו"ר הקואליציה, ח"כ גדעון סער, שהשתתף בפגישה, לבדוק את הנושא.

בתום פגישתם של ראש הממשלה ויו"ר העבודה אמר פרץ כי הבחירות יוקדמו לתאריך מוקדם ככל שניתן. לדברי פרץ, הבחירות יוקדמו לתקופה שבין סוף פברואר לסוף מרס.

בפגישה אמר יו"ר העבודה לשרון כי "הפור נפל, הולכים לבחירות" פרץ הוסיף, כי הוא מתכוון לשמור על אמינותו, ולקיים מה שהבטיחת לבוחרים ולפרוש מהממשלה.

פרץ הוסיף כי אמירתו של שרון שהעם לא מוכן עכשיו לפירוק הקואליציה והליכה לבחירות, זו אמירה לא דמוקרטית, כיון שבכל מקרה יהיו בחירות.

יו"ר סיעת המפד"ל ח"כ שאול יהלום בירך על החלטתם של שרון ופרץ להקדים את הבחירות. "ברוך שפטרנו מעונשה של ממשלה רעה", אמר יהלום. "הסיכומים על הקדמת הבחירות הם צו השעה. שרון מבין שממשלתו כשלה בכל מעשיה ואין לו ברירה אלא להקדים את הבחירות".

יו"ר המפד"ל, ח"כ זבולון אורלב, שיזם את הצעת החוק לפיזור הכנסת, אומר בתגובה להחלטה להקדים את הבחירות כי נפל לשרון האסימון ויש לברך על הסכמתו להצטרף ליוזמה להקדמת הבחירות. אורלב קורא לרה"מ להודיע על תמיכת הממשלה בהצעת החוק שלו לפיזור הכנסת, שתובא ביום ב' הקרוב להצבעה במליאה, ולקבוע את מועד הבחירות בהסכמה, כדי לאפשר לעם לומר את את דברו בעת הזאת.

ח"כ איוב קרא יתבע בישיבת מזכירות הליכוד היום בת"א להתנגד להקדמת הבחירות וכן הוא פועל לגייס עוד מורדים כדי לא להתקפל בפני הרפתקאותיו של פרץ.

יו"ר ישראל ביתנו, אביגדור ליברמן, ברך את ראש הממשלה אריאל שרון ויו"ר העבודה עמיר פרץ, בעקבות החלטתם המשותפת להקדים את הבחירות.

השר סילבן שלום הנמצא כעת בטוניס אומר כי "אני וראש הממשלה הגענו להחלטה שאין צורך לגרור את העניין הזה. מערכת בחירות קצרה תוריד את המתחים ותהיה פחות בזבזנית".

אשר למועד האפשרי לבחירות אומר השר שלום כי "לדעתי חודש פברואר אינו ריאלי וחודש מרס נשמע הגיוני יותר".

המועמד לראשות הליכוד, ח"כ עוזי לנדאו תובע להוציא מידיו של שרון את הסמכות לייצג את הליכוד בסוגיית מועד הבחירות "אריאל שרון, שמסרב להכריז על התמודדותו לראשות הליכוד, אינו יכול לייצג את האינטרסים של הליכוד בעניין זה" אומר לנדאו.

ח"כ לנדאו פנה בעניין ליו"ר הסיעה גדעון סער בתביעה לכנס אותה בדחיפות כדי להקים וועדה שתייצג את עמדת הליכוד ותנהל מגעים עם הסיעות האחרות בנושא תאריך הבחירות.

בתוך כך, היועץ המשפטי לממשלה, מני מזוז הודיע הבוקר כי "תקופת הבחירות" לבחירת יו"ר הליכוד החלה זה מכבר, באוגוסט 05.

דברי היועץ המשפטי באו בעקבות פרסומים בדבר חוות דעת שניתנה על ידי היועץ המשפטי לליכוד, לפיה טרם החלה "תקופת בחירות" לבחירת יו"ר הליכוד לענין תחולת ההוראות, פרק ב' לחוק המפלגות.
