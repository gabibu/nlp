

דוברת מועצת יש"ע אמילי עמרוסי מתייחסת בראיון ליומן ערוץ 7 לפעילות המועצה למניעת התנתקות נוספת, על המאבק בגדר, ועל הביקורת הנמתחת על המועצה בשל מה שהוגדר ה'קו הפשרני מידי'.

דוברת מועצת יש"ע אמילי עמרוסי מתייחסת בראיון ליומן הצהרים של ערוץ 7 להמשך הפעילות של מועצת יש"ע למניעת התנתקות נוספת ולשינוי תוואי הגדר. עמרוסי אומרת כי לאחר סדרת פגישות שקיימו עם יו"ר ועדת חוץ ובטחון ח"כ שטייניץ, ועם חברי הכנסת מהליכוד מיכאל איתן וגדעון סער, הם הודיעו למועצת יש"ע כי הם מתגייסים בצורה טוטלית נגד תכנית 'אצבעות אריאל' "לאחר שהבינו שלא מדובר בתכנית ביטחונית אלא פוליטית".

מועצת יש"ע פועלת באופן נמרץ אך "כל העומס נופל כיום על הפעילים הרגילים". מדובר בתום תקופת המאבק נגד ההתנתקות וקשה להוציא אנשים מהבית, אומרת עמרוסי, "למרות שאנו נאבקים בהתנתקות הבאה". לדבריה "כל מי שאחראי על קבלת ההחלטות מאכזב אותנו פעם אחר פעם, ארגון 'שלום עכשיו' שמשמש כגוף חוץ פרלמנטארי גורם שהמדינה תעמוד דום לכל טענותיו, ישוב כעמונה שהוא בתהליך אשרור, נתקל בקשיים, ומי שמתסיס ומפעיל את כל המערכת הזו זה 'שלום עכשיו', ובג"ץ צריך לתת לכך תשובה בזמן הקרוב".

עמרוסי מציינת כי מבחינה הסברתית נתקלת מועצת יש"ע בקשיים, כמו למשל הצורך להסביר את המילה 'מאחז' המקוטלגת בצורה מסוימת בדעת הקהל. לדבריה נבחנים מספר כיווני מחאה שחלקם דומים למה שננקט במהלך תכנית ההינתקות, ו'חלקם יצירתיים'.

עמרוסי מתייחסת לטענות כלפי מועצת יש"ע ותפקודה בהתנתקות ואומרת כי לתחושתה נעשה כל מה שאפשר היה "בגבולות שהצבנו לעצמנו שהיו ללא אלימות". עמרוסי מציינת כי נמתחת ביקורת על מועצת יש"ע בשל מה שהוגדר 'קו פשרני מידי', אך לדבריה אין לזנוח קו זה לטובת 'אלימות השתוללות וחסימות גבישים. באשר לתמיכה בסירוב פקודה אומרת עמרוסי שטרם התקבלה החלטה גורפת בנושא.

עמרוסי אומרת כי מועצת יש"ע נאבקת על כך שהגדר תגן על התושבים אבל מאידך הם אינם מוכנים לחומה שהיא כ"ניילון נצמד" ליישובים, "אפשר להציב מצלמות חכמות, ליצור שטחים סטריליים ואפילו הצעה שהתפרסמה היא שתילי סברס בתור גדר, זאת אם רק עניין בטחוני עומד לנגד עיני הפוליטיקאים. הייתה לנו סדרת פגישות מדהימה עם ח"כ שטייניץ איתן וסער שהודיעו לנו שהם מתגייסים בצורה טוטלית נגד תכנית אצבעות אריאל לאחר שהבינו שלא מדובר בתכנית ביטחונית אלא פוליטית, קשה להגיע ולהניע אנשים נגד הגדר בפעולות בשטח כי מי שמתנגד לגדר נתפס כמסכן חיי אדם, המסר שאנו צריכים לשדר מורכב, אנו מסכימים לגדר אך לא מוכנים שיעטפו כל יישוב בגדר".

לדבריה מועצת יש"ע מממנת את "עיר האמונה" כולל מערכות חינוך ותשתיות, "אנחנו לא מקבלים לשם כך שקל מממשלה, אנו חשים שנעשות עוולות בזדון כנגד המגורשים, מכשילים כל פתרון קהילתי כמגדל של כפר דרום, שלושה חודשים אחרי הגירוש התושבים מוצגים בתקשורת כנהנים להיות במלון".

להאזנה לראיון
