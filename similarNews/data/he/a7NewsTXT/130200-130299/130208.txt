

למרות הצהרות הרש"פ על מאבקה בטרור, בשטח המציאות שונה. בשכם נערכה ישיבה שבה השתתפו קציני משטרה, נציגי הפלגים וחברי הגדודים. הפגישה עסקה במתח על רקע 'אכיפת חוק'. ובסיומה הוסכם כי 'החוק' יחול על כולם.

(מאת יהונתן דחוח הלוי)

הרשות הפלשתינית מסרבת לקיים שיתוף פעולה ביטחוני עם ישראל חרף כל ההסכמים והאחרון שבהם "מפת הדרכים". לעומת זאת, ובניגוד להתחייבויות פומביות של האחראי על נושאי הפנים ברש"פ, משטרת שכם מקיימת ישיבות עבודה עם נציגי גדודי חללי אלאקצה, גדודי השיבה ומחבלים מארגוני טרור אחרים. שיתוף הפעולה המודיעיני בין ישראל לרשות הפלשתינית נפסק לאחר פרוץ האינתיפאדה.

הממונה על נושאי הפנים ברש"פ נאסר יוסוף פרסם באחרונה הוראות 'נחרצות' למנגנוני הביטחון לפעול נגד תופעת הנשק הבלתי חוקי בשטחי הרשות הפלשתינית כחלק מהמאבק בטרור. המציאות בשטח שונה בתכלית. מפקד משטרת שכם, בסאם דרוויש, זימן אתמול (15 בנובמבר) ישיבה בה נטלו חלק לצד קצינים בכירים במשטרה, נציגי ועדת הפלגים הפלשתיניים (המאגדת את ארגוני הטרור), גדודי חללי אלאקצה וגדודי השיבה. הישיבה הדחופה זומנה, לטענת מפקד משטרת שכם, בעקבות חילוקי דעות בין שוטרים לבין קבוצה של 'פורעים' אשר ניסו להפריע במילוי משימתם כאשר אלה ניסו לסלק דוכנים שהוקמו ללא אישור במרכז העיר. השוטרים נאלצו לירות באוויר לאחר שהושלכו לעברם אבנים ובקבוקי תבערה.

לאחר הפגישה נמסרה הודעה לפיה כל הצדדים, קרי   משטרת שכם וארגוני הטרור   הסכימו על כך שהחוק צריך להיות מיושם על הכול ללא יוצא מן הכלל בהיותה דרישה משותפת לכלל הארגונים ולציבור הפלשתיני כאחד.

אמש פרסמו גדודי אלאקצה הודעה תקיפה בה איימו לפרוש מארגון האם ה'פתח' אם לא יפעיל את מוסדותיו ויתחייב לדבוק במצעו המדיני. עיקר הויכוח הפנימי התעורר סביב ההכנות לקראת הבחירות לפרלמנט הפלשתיני בינואר 2006. הנהגת גדודי אל-קצה אינה שבעת רצון מהמגמה המסתמנת של הנהגת ה'פתח' הותיקה להימנע ככל האפשר מפתיחת השורות לאנשי השטח של הגדודים.
