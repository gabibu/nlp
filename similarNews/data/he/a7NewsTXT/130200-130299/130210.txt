

השביתה שנועדה להיום (ה) במערכת החינוך הדתי בוטלה לאור סיכומים שהגיעו חברי הכנסת אריאל מהאיחוד הלאומי ואורלב מהמפד"ל עם שרי האוצר והחינוך על העברה ראשונית של 45 מיליון לחינוך הדתי.

אתמול בערב נמסר כי השביתה שאמורה היתה להתקיים במערכת החינוך הדתי היום (ה) לא תתקיים. זאת לאור סיכומים של חברי הכנסת אורי אריאל מהאיחוד הלאומי וזבולון אורלב מהמפד"ל מול שרי האוצר והחינוך על העברת 45 מיליון  כשלב ראשון לחינוך הדתי.

אתמול בשעות הצהרים התראיין ינקי פרידמן מנכ"ל מוסדות צביה לערוץ 7 וסיפר על מצוקת מוסדות החינוך הדתי לאומי. "ההרגשה שלנו היא שהגיעו מים עד נפש, ב4 שנים האחרונות קוצצו תקציבי מדעי היהדות בסכום לא נורמלי של 70 אחוזים, תלמיד שעד היום תוקצב ב-360 שקלים היום מתוקצב ב- 80 שקל", כך מסביר היום ינקי פרידמן, מנכ"ל מוסדות צביה את ההחלטה להשבית את מוסדות החינוך הדתי לאומי מחר בשעתיים.

פרידמן תיאר את הסיבות שהובילו להחלטה לנקוט בצעד השביתה. "כשפירקו את משרד הדתות הבטיחו שלא יפגעו תקציבי מדעי היהדות, אך בפועל הדבר שונה לחלוטין, מה שגורם להפלת נטל שכר הלימוד על ההורים, ותכניותינו לצמצם את הנטל מההורים לא ייושמו, כאשר קיצצו רטרואקטיבית את הסכומים שהבטיחו שיינתנו בסוף שנת הלימודים, מעולם לא קרה דבר כזה במדינת ישראל שמורים שהבטחנו להם כסף, בסוף השנה ראינו שאין לנו את הכסף הזה, ובגלל העוול הזה אנו לא יכולים לשבת יותר כשדורסים אותנו אלא חייבים לצאת למאבק".

"אם ההשבתות לא יעזרו נאלץ להוריד הרבה לימודי קודש, והמוסדות כבר לא יקראו ישיבה תיכונית ולא אולפנה אנו דורשים שיחזירו לנו את הכסף שהבטיחו לשנת תשס"ה וידברו איתנו על שנת תשס"ו".

להאזנה לראיון
