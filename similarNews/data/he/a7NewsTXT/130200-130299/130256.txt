

משרד החוץ ממליץ למטיילים ישראלים לא לנסוע לקובה. זאת, כי בקובה נוהגים לעצור תיירים לתקופות ארוכות מבלי שעשו דבר לאחר שהיו מעורבים בתאונת דרכים וכן התרבו המקרים בהם תיירים הותקפו ונשדדו.

בכך מצטרפת קובה באופן רשמי לרשימת המדינות שישראלים מוזהרים להתרחק מהן. רמת הפשיעה בקובה גבוהה, כאשר התיירים נופלים קורבנות לתקיפות ושוד במיוחד בהוואנה העתיקה ובאזורי החופים.

כזכור, לפני כשבועיים נרצח ישראלי שטייל באזור הוואנה, חיים מרגלית בן 32 מרחובות. המקרה ארע כאשר מרגלית ואשתו יצאו מהמלון בו שהו כלפתע התנפלו עליהם כמה אנשים ששדדו אותו ודקרו אותו למוות.

יצוין כי, אלפי תרמילאים ישראלים פוקדים מידי שנה את קובה. לצורך כניסה לקובה יש להצטייד בוויזה, שאפשר להשיג בפנייה לשגרירויות קובה הנמצאות ברחבי העולם או באמצעות סוכני נסיעות. במקום קיימת קהילה יהודית קטנה המונה 1,000 איש.
