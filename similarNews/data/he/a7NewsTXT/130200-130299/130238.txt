

עמותת אומ"ץ דורשת מהיועץ המשפטי מזוז לפרסם את ממצאי חקירת פרשת סיריל קרן, לפני הבחירות הכלליות ואף לפני הבחירות המקדימות בליכוד. עו"ד פנחס פישלר הציג דרישה זו למזוז, במכתב ששיגר לו בעניין זה.

עמותת אומ"ץ דורשת מהיועץ המשפטי מזוז לפרסם את ממצאי חקירת פרשת סיריל קרן, לפני הבחירות הכלליות ואף לפני הבחירות המקדימות בליכוד. עו"ד פנחס פישלר הציג דרישה זו למזוז, במכתב ששיגר לו בעניין זה.

אתמול דווח 'הארץ' מפי גורמים במשטרה, כי פרשת סיריל קרן עשויה להגיע למבוי סתום במידה ואוסטריה תסרב לבצע חיקור דין בפרשה.

"ישנן מדינות שאינן משתפות פעולה עם בקשות שהפנינו להן בעבר לצורך חיקורי הדין, ולא מסייעות לנו לשביעות רצוננו", אומרים במשטרה. במשרד המשפטים קובעים גורמים כי מבחינת החקירה בארץ "העסק תקוע, אפילו מת". לעומת זאת אומרים שם כי במישור החקירות הבינלאומיות החקירה נותרה חיה. באחרונה הועברו דרישות לשלושה חיקורי דין בארצות הברית, אוסטריה וקנדה.

החשש הוא כי אוסטריה תמשיך ותסרב לבצע את חיקור הדין ובכך עלול התיק נגד ראש הממשלה שרון להיסגר.

כזכור, החשד נגד ראש הממשלה הוא שקיבל מאיש העסקים הדרום אפריקאי סיריל קרן סכום של מיליון וחצי דולר. זאת על מנת שיוכל שרון להשיב את הכספים שנאספו בעבורו בפרשת חברות הקש.

ראש הממשלה, אריאל שרון, אמר אתמול כי הוא מעוניין במועד בחירות קרוב ככל האפשר. הבוקר ייוועד שרון לפגישה ראשונה עם היו"ר החדש של מפלגת העבודה, ח"כ עמיר פרץ, וידון עמו בקביעת מועד מוסכם לבחירות. פרץ מבקש לסכם עם ראש הממשלה כי הבחירות יתקיימו במרץ, ואולם שרון הבהיר כי יודיע על התאריך רק אחרי שיקיים שיחות עם כל ראשי המפלגות.

שרון סירב גם אתמול להודיע אם בכוונתו להישאר בליכוד או להקים מפלגה חדשה. ככל הנראה, שרון יודיע על החלטתו תוך כמה ימים כדי להתחיל מיד בהיערכותו לבחירות.

ראש הממשלה, אריאל שרון, יפגש ביום ראשון הקרוב בשעה 20:30 עם יו"ר ש"ס, אלי ישי, על מנת לדון בנושאים הקשורים לבחירות הכלליות הממשמשות ובאות.

פגישה זו מהווה המשך לפגישות שכבר נקבעו לראש הממשלה עם יו"ר העבודה, עמיר פרץ ויו"ר שינוי, יוסף לפיד.
