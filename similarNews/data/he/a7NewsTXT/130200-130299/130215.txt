

ישראל תובעת משלטונות אוקראינה לסגור אקדמיה שבה מופצת הסתה אנטישמית נגד יהודים. בין היתר פרסמו ראשיה תמיכה בקריאת איראן 'למחוק את ישראל מהמפה'.

(מאת יהונתן דחוח הלוי)

ישראל תובעת משלטונות אוקראינה לפעול ללא דיחוי נגד MAUP עד כדי הפסקת פעילות הארגון המפיץ ללא הרף דברי הסתה מסוכנת נגד היהודים.
סמנכ"ל מרכז אירופה ואירו-אסיה, מרק סופר, זימן יום ב' (14.11) את הממונה הזמני של אוקראינה, אולקסנדר חומיאק (OLEXANDER KHOMIAK), בעקבות פרסום הודעתם המזעזעת של ראשי "האקדמיה הבינלאומית לניהול כוח אדם" MAUP מה-4.11 , בה הם תומכים בקריאת נשיא איראן למחוק את ישראל מהמפה.

סופר ציין בפגישה, כי ישראל רואה בפרסום זה הסלמה נוספת וחמורה ביותר של פעילות האקדמיה ומצפה מהרשויות באוקראינה לפעול נמרצות ומיידית נגד הארגון, תוך שימוש בכל הכלים העומדים לרשותן. לדבריו, ישראל לא תעבור לסדר היום על פרשה זו והוא הוסיף בנימה מאיימת, כי המשך התעלמות רשויות אוקראינה מפעילותה של האקדמיה האנטישמית "MAUP", על אף הפניות החוזרות ונשנות של ישראל, עלול להגיע לכדי פגיעה ביחסים הידידותיים בין שתי המדינות.

באקדמיה הפרטית MAUP , לומדים כ-57 אלף סטודנטים החשופים ללא הרף לאנטישמיות זדונית ושיטתית. פרסומי האקדמיה   "פרסונל" ו"פרסונל+" מהווים במה קבועה להסתה אנטישמית ארסית . עד כה, רשויות אוקראינה לא נקטו פעולה של ממש כנגד פעילות זו, למעט הצהרות גינוי מצד ראשי השלטון.
