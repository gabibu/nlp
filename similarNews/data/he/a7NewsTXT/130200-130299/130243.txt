

משטרת ישראל מצ'פרת את קציניה הבכירים שנטלו חלק בגירוש יהודי גוש קטיף וצפון השומרון בקיץ האחרון, כך מדווח הבוקר העיתון 'ידיעות אחרונות'. בעוד כשבועיים תצא משלחת גדולה של המשטרה ל'נסיעת עבודה' בסין.

משטרת ישראל מעניקה צ'ופר לקצינים שהשתתפו בגירוש יהודי חבל עזה בקיץ האחרון.

השר לבטחון פנים, גדעון עזרא, יוצא היום להונגריה, לשר מתלווה הפעם מפקד משמר הגבול בצפון, ניצב משנה עמוס יעקב, שהיה מפקד חטיבה שעסקה בגירוש היהודים מבית הכנסת בנווה דקלים.

לפני כמה שבועות יצא המפכ"ל רב ניצב משה קראדי לכנס האינטרפול השנתי בגרמניה וצירף אליו את שני מפקדיהן של אוגדות הפינוי המשטרתיות, תת ניצב אהרון פרנקו ותת ניצב חגי דותן, השניים הצטרפו אליו אחר כך גם לנסיעת עבודה בספרד.

בעוד כשבועיים תצא משלחת גדולה של המשטרה בראשותו של ראש אגף המבצעים, ניצב ברטי אוחיון, לנסיעה לסין. אל אוחיון יתלוו ניצב משנה מאיר בן ישי שהיה סגנו של תת ניצב פרנקו, ניצב משנה רוני אוחנה שהיה מפקדה של אחת מחטיבות הגירוש ותת ניצב בנצי סאו שהיה אחד המתכננים הראשיים של שיתוף הפעולה בין המשטרה לצה"ל לקראת ההעקירה.

בימים האחרונים אישרה המשטרה גם את נסיעתו לארה"ב של ניצב משנה אבישי פלד שהיה מפקד חטיבת הפינוי באוגדה של תת ניצב דותן.

במשטרה אמרו אתמול ל'ידיעות אחרונות' בתגובה כי הנסיעה לסין היא נסיעת גומלין שאליה הוזמן המפכ"ל. מאחר שהמפכ"ל לא יכול היה לצאת אליה, הוחלט להעבירה לניצב אוחיון, ושאליו יתלוו קצינים כמספר האורחים שהזמינו הסינים.
