

1,589,700 מיליון תיירים נכנסו לישראל בין החודשים ינואר-אוקטובר 2005. מדובר בגידול של 27% לעומת התקופה המקבילה אשתקד.

כתבנו קובי פינקלר מוסר שנתונים אלו עולים מנתוני הלשכה המרכזית לסטטיסטיקה והאגף לסטטיסטיקה ומידע במשרד התיירות.

שר התיירות, אברהם הירשזון ציין כי הגידול מעיד שוב על תנופת התיירות ועל חשיבותה לצמיחת המשק הישראלי. "אנו הצבנו יעד של שני מליון תיירים לשנה זו ושלושה מליון לשנה הבאה ואכן נעמוד בו". השר הוסיף כי "התיירות היא מנוע הצמיחה העיקרי במשק ויש להשקיע בתשתיות תיירותיות על מנת לפתח את הענף החשוב הזה".

מהנתונים עולה, כי 1,370,900 כניסות תיירים היו בדרך האוויר (עלייה של 23%), 202,100 כניסות תיירים היו בדרך היבשה (עלייה של 50%) ו- 12,500 תיירים הגיעו באמצעות אוניות קרוז. מתוך הכניסות בדרך האוויר 1,327,100 היו דרך נתב"ג (עלייה של 23% לעומת התקופה המקבילה אשתקד), ו-43,800 בטיסות ישירות לאילת (עלייה של 30%).

כמו כן עולה מהנתונים, כי בחודש אוקטובר השנה נכנסו לישראל 164,400 תיירים, עליה של 28% בהשוואה לאוקטובר 2004. מתוך כניסות התיירים, 141,500 היו בדרך האוויר, עליה של 22% לעומת אוקטובר 2004, 20,500 כניסות היו בדרך היבשה, עליה של 78% ועוד 600 כניסות היו בדרך הים. מתוך הכניסות בדרך היבשה, 11,000 היו דרך תחנות הגבול עם ירדן ועוד 7,800 היו דרך תחנת גבול אילת.
