

אתר ג'ובקטיף מסייע למגורשי גוש קטיף למצוא עבודה. דוד פורת מנהל האתר אומר כי המטרה היא לשדך בין מעסיקים לבין המגורשים ובעיקר הוא מותאם לעבודות שאנשי גוש קטיף עבדו בהם בעבר.

"האתר ג'ובקטיף הוקם בידי שני אנשים מרכזיים, הרב יוסף צבי רימון מאלון שבות ונטע שפירא מבית שמש, בעקבות הצורך האמיתי למצוא תעסוקה לתושבי גוש קטיף, זיהינו את הבעיה ויצרנו את האתר בצורה כזו שהמעסיקים אלו שמציעים את מקומות העבודה יתאימו עצמם לסקטור של תושבי גוש קטיף", כך אומר היום דוד פורת מנהל אתר ג'ובקטיף.

בראיון ליומן הצהרים של ערוץ 7 תיאר פורת את יתרונות האתר, "האתר מותאם לעבודות שאנשי גוש קטיף עבדו בהם בעבר, אנחנו פונים למעסיקים ומיידעים אותם על האתר ומכניסים את שמם, העקור נכנס מקיש את שמו והמקום שבו גר ומקבל הצעות למשרה, כיום יש באתר מאות הצעות למשרות, אנו יודעים על כמה עשרות שהתקבלו לעבודה בגלל האתר".

בתשובה לשאלת כתבנו אמציה האיתן בדבר בעיות שונות שנתקלים בהם השיב פורת כי לא תמיד יש השתדכות טובה בין המעסיק למועסק, "אנחנו עוברים כעת בכל אזורי העקורים ומחלקים שאלוני תעסוקה, אנו נלווה גם את המגורשים בהכשרה, בכתיבת קורות חיים, כאשר אנו מנסים להגיש למעסיקים את הידע הבסיסי לאן לפנות. המטרה שלנו היא מידע על כל מגורש ולהכווין אותו בצורה אישית ולהכניסו לעבודה".

כתובת האתר: www.jobkatif.org.il

להאזנה לראיון
