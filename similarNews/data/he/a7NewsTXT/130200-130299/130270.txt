

אתמול (ד) נכנסה לתוקף התפטרותו מהכנסת של עמרם מצנע מי שהיה יו"ר העבודה, והוא אמור להכנס לתפקידו החדש יו"ר הועדה הקרואה בירוחם. לתפקידו זה מונה מצנע על ידי שר הפנים אופיר פינס.

המטה למען א"י טוען כי מדובר בחשש למינוי פוליטי פסול. כתבתנו רותי אברהם מוסרת כי במכתב ששיגרה עו"ד אפרת אור מהמטה למען א"י לשר הפנים היא מציינת כי מצנע הוא תושב חיפה שמעולם לא התגורר בירוחם או בסביבתה, כשחיפה מרוחקת 250 ק"מ מירוחם ואין בין שתי ערים אלו קשר. יתירה מכך, למצנע אין כל כישורים מיוחדים למינוי יו"ר ועדה קרואה בירוחם, שכן אין לו נסיון קשרים או ידע בכל הנוגע לבעיותיה של ירוחם.

אור מוסיפה במכתב כי נראה ש'כישוריו' של מצנע לתפקיד הם 'הקירבה לפינס', "מצנע הוא ח"כ ממפלגת העבודה המקורב אליך פוליטית. ככל הנראה אלמלא קרבתו הפוליטית של מצנע אליך הוא לא היה מתמנה לתפקיד יו"ר המועצה הקרואה בירוחם. כמו כן עולה חשש כי מתן המשרה לאישיות פוליטית בולטת במפלגתך יש בה ציפיה לטובת הנאה פוליטית מהמינוי ועל כל יש במינוי ניגוד ענינים פסול".

לדברי אור אין המדובר במשרת אמון הפטורה ממכרז, וכזה כפי הידוע לא התקיים, וגם אם "משרה זו פטורה מחובת מכרז, הרי שלא מונתה ועדה לאיתור מועמדים למשרה, כמתחייב בהוראות התקשי"ר".

פינס נקרא במכתב להמנע מלמנות את מצנע לתפקיד ולקיים הליך תקין לבחירת מועמד למשרה האמורה "לכל הפחות נבקשך לעצור את הליך המינוי הפסול הנ"ל עד קבלת חוות דעת משפטית מוסמכת מהיועץ המשפטי לממשלה לגבי מינוי פוליטי זה", כותבת אור.

העתק המכתב נשלח גם ליו"ר ועדת החקירה הפרלמנטרית בנושא השחיתות במימשל בישראל, ח"כ מיכאל איתן וכן לחברי הועדה.

יו"ר מטה למען ארץ ישראל אביעד ויסולי אומר לכתבתנו כי הנושא מופנה גם לבדיקתו של מבקר המדינה.
