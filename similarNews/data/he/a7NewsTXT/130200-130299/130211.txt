

על גבולה הדרומי של מדינת ישראל מתעצמת תנועת האחים המוסלמים, שזכתה להישג מרשים בפרלמנט המצרי. התנועה זכתה ב-34 מושבים לעומת 43 מושבים שזכתה מפלגת השלטון של הנשיא חוסני מובארכ.

כתבנו חגי הוברמן מדווח כי עפ"י תוצאות בלתי רשמיות של השלב הראשון בבחירות לפרלמנט המצרי שהתקיימו ב 9 בנובמבר זכתה תנועת האחים המוסלמים ב-34 מושבים בפרלמנט של מצרים בנוסף ל-6 מושבים בהם זכו נציגי חזית השינוי המאוחדת של מפלגות האופוזיציה. לעומתם זכתה מפלגת השלטון של הנשיא חוסני מובארכ ב-43 מושבים.

הבחירות נערכו בשמונה מחוזות אשר חולקו ל-82 אזורי בחירה. בשלב הראשון התחרו 1635 מועמדים
על 164 מושבים מתוך 444 המושבים של הפרלמנט.

בעקבות תלונות על חריגות וזיופים הוחלט לערוך בחירות חוזרות בשלושה מחוזות לפחות. ביום שלישי שעבר התקיימו הבחירות החוזרות של השלב הראשון בהם התחרו 266 מועמדים על 133 מושבים.
כתבנו מציין כי בחירות השלב הראשון התקיימו בצל מתח רב בין תנועת האחים המוסלמים למפלגת השלטון. במהלך הבחירות החוזרות פרצו אירועים רבים של אלימות. פעילי האחים המוסלמים התקיפו את מטה מפלגת השלטון באחד מאזורי הבחירה באמבאבה ושרפו אותו. בעימותים השונים שפרצו בין פעילי שני הצדדים נפצעו עשרות בני-אדם.

באזור בני סוויף בדרום קהיר, הנחשב לאחד המעוזים של האחים המוסלמים, נפצעו 15 בני אדם באורח קשה. פעילי האחים המוסלמים התלוננו על אלימות מצד פעילי מפלגת השלטון וטענו שהללו הסתובבו ברחובות בני סוויף במהלך יום הבחירות כשהם מצוידים באלות ורדפו אחרי תומכי האחים המוסלמים ואף מנעו מהם להגיע לקלפיות.

ארגוני זכויות האדם הפועלים במצרים דיווחו על חריגות רבות במהלך הבחירות. דוח של הארגון המצרי לזכויות האדם מדווח על זיופים ועל נציגי אופוזיציה שמנעו מהם להיות נוכחים בקלפיות בזמן ספירת הקולות. כמו כן, דווח על תופעה רחבה של שוחד. הארגון הלאומי לפיקוח על הבחירות, המאגד בתוכו ארבעה ארגוני זכויות אדם, מאשים את כוחות הביטחון בהתנכלות לתומכי האחים המוסלמים ומניעתם מלהצביע במספר אזורים.

השלבים הנוספים בבחירות לפרלמנט יתקיימו ב-20 בנובמבר ובראשון לדצמבר. הבחירות אמורות להסתיים עד ה-7 בדצמבר. בסך-הכל מתמודדים 5,310 מועמדים מהמפלגות השונות על 444 המושבים בפרלמנט הכולל 454 מושבים. החוקה המצרית מעניקה לנשיא את הזכות למנות 10 נציגים לפרלמנט ללא בחירות.
