

ח"כ גפני מיהדות התורה אינו מאמין שניתן לאחד המפלגות החרדיות עם סיעות הימין ,'יש הבדלים משמעותיים בינינו לבין סיעות הימין והמפד"ל'. יהדות התורה תחליט לדבריו על בחירות לאחר פגישה עם שרון ביום א'.

ח"כ גפני אומר בראיון לכתבנו אמציה האיתן כי "יש הבדלים משמעותיים ולא של מה בכך" בין יהדות התורה לבין סיעות הימין והמפד"ל. בכל מקרה ההכרעה לגבי איחוד ממתינה לדבריו להכרעת גדולי התורה. גם בנושא הקדמת הבחירות לא הכריעו ביהדות התורה "אני מעדיף בחירות אחרי פסח", אומר גפני ומציין כי ביום ראשון תפגש יהדות התורה עם ראש הממשלה ע"פ הזמנתו, כדי לשמוע מהי עמדתו בנושא הקדמת הבחירות. דעת יהדות התורה לדבריו תתגבש לאחר שישמעו את דעתו של רה"מ שרון ואת דעתו של יו"ר העבודה. אנחנו אנשים ריאליים מדגיש גפני, יש ליהדות התורה 'דעה משלה' אך היא אינה מפלגת שלטון וגם לא מפלגה גדולה "לצערי, בשלב זה".

בהתייחסו להצעת החוק שלו לביטול הסכם העודפים, שעברה בקריאה ראשונה, מציין גפני כי היא הוגשה זמן רב לפני כן ואינה קשורה "לריח הבחירות באויר". לדבריו חוק הסכם העודפים עיוות את רצון הבוחר. 'אם אני מבקש מאנשים לתמוך ביהדות התורה בשל המצע שלה, ומדובר באנשים רבים שאולי לא היו מצביעים, לולא יהדות התורה היתה מתמודדת בבחירות לכנסת, ע"פ חוק הסכם העודפים, אם נחתם הסכם עם מפלגה אחרת, הרי שקולו של אותו בוחר שהצביע בעד יהדות התורה ילך למפלגה אחרת וייתכן שהוא אינו מעונין כלל להצביע בעבורה'. "סברתי שיש כאן עיוות רצונו של הבוחר ושינוי אידיאולוגי של הצבעת הבוחר", אומר גפני.

גפני מוסיף: "'אמר מי שאמר שחוקי בחירות הן- מה שטוב לי הוא צודק'. בדקתי אם המפלגה שלי או מפלגות שקרובות אלי בדעותיהן יפגעו כתוצאה מביטול הסכמי העודפים. התברר כי בשלש הכנסות אחרונות הסכמי עודפים לא העלו ולא הורידו, פעם נתנו יתרון למפלגות גדולות ופעם לקטנות ולפעמים לא השפיעו בכלל". יחד עם זאת הוא מציין כי המנדט השישי של סיעת המפד"ל הוא תוצר של הסכם העודפים שחתמה עם 'עם אחד', כשיהדות התורה שאליה פנתה 'עם אחד' לפני המפד"ל, סירבה לחתום על ההסכם בגלל היות 'עם אחד' מפלגה חילונית. גפני אף מודה כי במקומו בכנסת, זכה בגלל הסכם עודפים. "'למען הגילוי הנאות', הוא מוסיף, "נכון שזה מעוות את רצון הבוחר ולכן אידיאולוגית צריך לבטל את זה, אבל אם היה מצב שכתוצאה מהסכמי עודפים, המפלגות שאני קרוב אליהן יותר היו מרוויחות, לא הייתי משנה את המצב הקיים. אני אומר באופן גלוי, זו האמת".

הצעת החוק שלו לדבריו קובעת כי עודפיה הגדולים של מפלגה יקנו לה עוד מנדט ובכך אפשר יהיה לוודא שמי שמצביע אך ורק ליהדות התורה, קולו לא יעבור למפלגות אחרות.

להאזנה לראיון
