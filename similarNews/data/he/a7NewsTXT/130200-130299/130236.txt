

משטרת מחוז ש"י חוקרת חשד שקבוצת קטינות מאזור בנימין גרמה לכאורה נזק למטעי זיתים של ערבים. הנערות נעצרו ביום א' ע"י המשטרה נחקרו ושוחררו ע"י ביהמ"ש, אך הן במעצר. המשטרה: אנו כפופים להחלטות ביהמ"ש.

משטרת מחוז ש"י חוקרת חשד כי שש קטינות מאזור בנימין גרמו לכאורה נזק למטעי זיתים של ערבים. הקטינות נעצרו ביום ראשון על ידי הצבא והועברו לחקירת משטרה.

מכאן מתחיל סיפור שמעיד על התעללות מערכתית בילדות בנות 13 עד 15 ,שיצאו לדברי קרוביהן, לטייל. בדרכן פגשו קבוצה גדולה של ערבים אשר צעקו לעברן ואף איימו. כל זאת כשחיילי צה"ל נמצאים בסביבה. הקרובים מציינים כי המשטרה טענה שהבנות ניסו לפגוע בזיתים. המשטרה לטענת הקרובים החליטה להתעלל בבנות ולעצור אותן שלא כדין, "במקום אחר בארץ אף אחד לא היה טורח לעצור על דברים כאלה", סיפרו.

הבנות נעצרו ביום ראשון בשעה שלוש, ומאז התקבלו כמה החלטות לשחררן, בבית משפט השלום ובבית המשפט העליון, אך עד עתה הבנות עצורות.

תחילה הן הובאו לבית משפט השלום בירושלים. צוות התביעה של מחוז ש"י דרש להאריך את מעצרן בארבעה ימים בנימוק שהדבר דרוש לצרכי החקירה. לנוכח דרישה זו העמיד סניגורן של הבנות, עו"ד אפרים קציר, מעמותת 'חננו', את התובע תחת 'חקירה צולבת' וטען כלפיו כי הוא מגזים בתיאור העובדות של האירוע שבו היו הבנות מעורבות לכאורה. קציר ציין כי למעשה העובדות שונות לחלוטין ממה שתוארו על ידי התובע וחומרתן נמוכה משמעותית מתיאורו. לבסוף, השופטת מלכה אביב הורתה לשחררן ולהפקיד 500  כל אחת.

אך המשטרה עמדה על כך שהן ימשיכו להיות במעצר והגישה בקשה לבית המשפט המחוזי לעיכוב שחרורן. בשעה 22.00 באותו יום ראשון, הגישה המשטרה ערעור על השחרור והדבר הובא לדיון בבית המשפט המחוזי בפני השופט זילברטל. השופט העביר את התיק לעיונו של השופט נועם סולברג, תושב אלון שבות שבגוש עציון. מקורבי הבנות טוענים כי סולברג "המציא עילה חדשה" להמשך מעצרן של הילדות ובכך לטענתם "גילה חוסר אומץ לב שיפוטי". לדבריהם הורה השופט סולברג לעכב את שחרורן ב 24 שעות נוספות ללא שהיה לכך בסיס חוקי. סולברג העביר את הדיון בחזרה לשופט זילברטל. הדיון נקבע למחרת, ליום ב' בבוקר, והבנות כמובן, נותרו במעצר.

לדברי בני משפחותיהן של הבנות לסיוע התגייס "לוחם החופש והחירות", כלשונם, עורך הדין אפרים קציר, שלא ויתר והגיש ערער על החלטתו של סולברג לבית המשפט העליון. בערעור דנה שופטת ביהמ"ש העליון עדנה ארבל אשר קבעה כי החלטתו של השופט סולברג 'משוללת כל יסוד חוקי', והורתה לשלוח את הבנות לחופשי.

אך התביעה הוסיפה לטעון כי נשקפת 'סכנה לציבור' מאותן בנות, וכי 'הן יכולות לגרור את האזור כולו להסלמה'. השופטת ארבל לא קיבלה את הטיעונים הללו. עו"ד קציר מסביר כי הפרקליטות ביקשה כביכול להאשים את הילדות בכך שהן הוכו על ידי הפלשתינים ולהאשימן גם בכך שהחיילים היו נאלצים לירות על הפלשתינים כדי להגן עליהן.

הפרשה לא תמה שכן הבנות לא שוחררו. התביעה המשיכה לערער והתיק שב לידי השופט זילברטל בבית המשפט המחוזי. התובע ניסה לשכנע את השופט בחיוניות המעצר ולטענת קרובי הבנות נראה היה שהוא הונחה לגלות התנגדות תקיפה לשחרורן.

התביעה במשטרת ש"י לא נכנעה ל'חומה הבצורה' של השופטים מבית המשפט השלום ועד לבית המשפט העליון והגישה בקשה נוספת והפעם למעצר הילדות עד תום ההליכים. בדיון בבית המשפט נשאל התובע על ידי עו"ד קציר האם קיימת 'עילת מעצר אוטומטית' שפירושה שכאשר מוגשת בקשה למעצר, נותרים במעצר. התובע טען כתגובה כי מדובר ב"שינוי נסיבות".

החלטת השחרור עמדה על כנה, אך התביעה דרשה עיכוב ביצוע. עו"ד קציר הגיב כי הדבר עובר כל גבול של היגיון משפטי, והוא מהווה מעשה של שימוש לרעה בסמכויות. "יש כאן שימוש ציני ולא הוגן בזכויות דיוניות המוקנות לצדדים על מנת לסכל את החלטות השחרור של בית המשפט", אמר עו"ד קציר. קציר אף ביקש בתום הדיון מהתובע להגיש את הערער. קציר מציין כי בסופו של דבר נמנעה התביעה מהגשת הערער ולהערכתו נובע הדבר מהחשש פן ההליך לא יאושר על ידי פרקליטות המחוז והדבר 'יחשוף את פניה של התביעה'.

אך מתברר כי נמצאה שיטה אחרת לעיכוב שחרורן של הילדות, המשטרה 'התקשתה' למצוא טפסים הדרושים לשחרורן והן הועברו מתחנה לתחנה, ונותרו במעצר.

יצויין עוד כי התביעה בבית המשפט דרשה כי אם יושת עליהן מעצר בית, הוא יהיה רק בתחום ה'קו הירוק'. השופטת דחתה את הבקשה בעקבות דברי עו"ד קציר, שדרישה זו תחזיר את כולם ל"מעצרים בגבולות 48".

אמה של אחת הקטינות אמרה הבוקר לערוץ 7 כי לפי שעה הבנות מסרבות להפקיד ערבות בסך 800 ש"ח ולפיכך הן נשארות במעצר.

ממשטרת ש"י נמסר בתגובה כי המשטרה כפופה להחלטות בית משפט השלום, "בית המשפט הורה להשאירן במעצר עד מחר 18/11/05, במידה והבנות יקבלו את תנאי בית המשפט, הן ישוחררו ובמידה ולא הן ישארו במעצר".
