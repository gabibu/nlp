

לעת עתה הקפיא הנשיא בוש את הטיפול בנושא "מפת הדרכים" עד לאחר סיום המשבר עם עירק. זאת על פי דיווח של הניו יורק טיימס. ראש הממשלה שרון הודיע מצדו כי הוא מקבל את מפת הדרכים, אך זאת רק לאחר שייפתרו כ 120 ההערות שצורפו לתכנית.

גם ערביי הרש"פ הביעו נכונות לקבל את "מפת הדרכים", עם הסתייגות מהדרישה להחליף את ערפאת.

הדיילי טלגרף הלונדוני טוען כי בימים אלה מכינה ממשלתה החדשה של ישראל תכנית שתמנע מראש ממשלת בריטניה טוני בלייר להאיץ את הקמתה של מדינה פלשתינית לאחר תבוסתו הצפויה של סאדאם חוסיין.

ישראל נדרשת לכך משום ש"התמורה" שהבטיחה וושינגטון לבלייר בעבור תמיכתו במלחמתה נגד עירק היא זירוז הקמתה של המדינה הפלשתינית, מוסיף וכותב הטלגרף. פקידים ישראלים אמרו כי ישראל נערכת לנטרל את הלחצים שעתיד בלייר להפעיל על וושינגטון כדי שתממש את הבטחתה בנושא.

הטלגרף מציין כי בשבת חיסלה ישראל את ראש הזרוע הצבאית של החמאס ושלושה מחבלים נוספים, וזאת בתגובה לרצח 16 מאזרחיה בפיגוע בחיפה. החמאס נשבע כי ינקום את חיסולו של איברהים אל מקאדמה, שהיה בין מייסדי הארגון.

הטלגרף מציין כי בישיבתו הראשונה של הקבינט מדיני בטחוני שנערך בשבוע שעבר הודיע שרון כי הוא מתנגד לגרסה הנוכחית של מפת הדרכים כפי שהציגו אותה ממשל בוש ובריטניה. מדובר בתכנית שאמורה להביא להקמתה של מדינה פלשתינית בתוך שלוש שנים, "מדינה פלשתינית לצד מדינה ישראל", כלשונו של העיתון. שרון, נכתב בכתבה, מתנגד לתכנית זו משום שהגו אותה באיחוד האירופי, ואליו חש שרון בוז. שרון אף מאמין, כותב הטלגרף, כי יצליח לשכנע את אמריקה לקבל שינויים בתכנית, ואת תמיכתה הנוכחית בתכנית הוא רואה תשלום מס שפתיים לאירופאים. שרון יזכיר לאמריקנים כי ישראל, בהיותה בת בריתה הנאמנה של אמריקה, ראויה להזדמנות לעצב את התכנית כראות עיניה.

היה זמן שבו חשש ראש הממשלה שרון כי התנגדות לתכנית תתפרש כמתקפה על בלייר, אולם חשש זה התפוגג לאחר שראה כי ממשל בוש לא נענה ללחציה של בריטניה לפרסם את התכנית, וזאת לאחר שבלייר שלח את שליחו המיוחד למזה"ת, את לורד לוי.

העיתון "הארץ" מדווח כי בטלגרף נכתב כי הבריטים קיבלו את המסר שיהיה עליהם לחכות עד לאחר המלחמה. נוסף על כך כשבריטניה "הביעה דאגה" לנוכח "האבדות הרבות" בקרב ערביי הרש"פ כתוצאה מפעילותה הצבאית של ישראל, שרון דחה זאת באומרו כי ישראל חייבת להמשיך בפעילותה נגד הטרור, וכי פעילות זו היא חלק מהמלחמה העולמית בטרור.
