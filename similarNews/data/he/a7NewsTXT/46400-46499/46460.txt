

ערב הסעודית: "לא נציע מקלט לסדאם חוסיין אם ייצא לגלות".

שר החוץ הסעודי, הנסיך סעוד אל פייסל, אמר כי ארצו לא תציע מקלט מדיני לנשיא עיראק סדאם חוסיין אם הוא ייצא לגלות כדי למנוע פלישה אמריקנית.

"ערב הסעודית כבר העניקה מקלט לדי והותר אנשים", אמר הנסיך סעוד בראיון לעיתון "א-שארק אל אווסאט", בתשובה לשאלה אם ארצו תציע מקלט מדיני לסדאם.

הממלכה הסעודית כבר העניקה בעבר מקלט לגולים פוליטיים, ביניהם, ראש ממשלת פקיסטן לשעבר נאוואז שריף ונשיא אוגנדה לשעבר אידי אמין.

הנסיך סעוד הוסיף בראיון, שהתפרסם ביום ראשון, כי ההצעה שהופצה על ידי איחוד נסיכויות המפרץ שסדאם יתפטר וייצא לגלות היא "נועזת". יצויין כי ארה"ב ובריטניה הודיעו, כי אם סדאם ייצא לגלות ניתן יהיה למנוע מלחמה.

השר הסעודי אמר עוד, כי ערב הסעודית לא תצטרף להתקפה על כל מדינה מוסלמית שהיא והוסיף כי אפשר לטפל בדרכי שלום בכל סכנה הנובעת מעיראק.

"אמרנו בעבר כי אם האו"ם יקבל החלטה במה שהוא מכנה 'הפרה' ויסביר מהי הפרה זו, ומה סכנתה, ואם סכנה זו תאיים על העם הסעודי, המנהיגות תקבל אז החלטה. כרגע אין כל השתתפות סעודית.

הנסיך סעוד ציין כי יש יותר מ-5000 אנשי צבא אמריקנים בממלכה, אך הדגיש כי רובם מוצבים בבסיס "הנסיך סולטן" הסמוך לריאד וכי הם נמצאים שם רק כדי לפטרל מעל איזור איסור הטיסה בדרום עיראק.
