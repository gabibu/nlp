

תכניות המלחמה של ארה"ב ובריטניה בעיראק כוללות השתלטות על בגדאד תוך 72 שעות, בעיקר באמצעות פעולת בזק של צנחנים בנמל התעופה הבינלאומי של הבירה העיראקית, כך מפרסם העיתון הלונדוני "סאנדיי טלגרף".

"חיילים בריטיים של יחידת צנחנים מובחרת יצטרפו לחיילים אמריקנים מהחטיבות המוטסות 101 ו-82 בהשתלטות על נמל התעופה", כתב העיתון מבלי לציין את מקורותיו.

"הפעולה, שטרם נראתה כמותה מאז מלחמת העולם השניה, תתחיל שעות אחדות לאחר שהנשיא בוש ייתן למפקדי צבאו את הוראה לפלוש לעיראק", הוסיף.

"בשלב ראשון, מטוסי קרב מצוידים בפצצות מונחות לוויין ישמידו את סוללות הנ.מ., ומפציצים יתקפו מרכזי פיקוד ושליטה עיראקיים. לאחר מכן יוצנחו הצנחנים ממסוקים מגובה של 75 מטרים בלבד", כתב עוד העיתון.

"ככל הנראה, כוח של 25,000 חיילים של כוחות רגלים יפלוש לעיראק מכוויית, בעוד יחידות אחרות ינסו להשתלט על בצרה", הוסיף "סאנדיי טלגרף".

בעבר פורסם כי כוחות בריטיים ישתלטו בנחיתה מהים על עיר הנמל בצרה מיד עם תחילת המלחמה.

הסכנה האפשרית לכוחות בעלות הברית גברה בשבת, לאחר שנודע כי עיראק בנתה בחשאי מטוס ללא טייס חדש, המסוגל לפזר נשק כימי וביולוגי על הכוחות הפולשים.
