

200 טונות של שלג מאתר החרמון נשלחו ביום א' בערב לתושבי שדרות.
לאות הזדהות עם שדרות המופגזת, החליט מנהל אתר החרמון זאב גרינפלד לשלוח 200 טונות של שלג לילדי העיר ותושביה. השלג הועמס ביום ראשון אחה"צ על שלוש משאיות ענק ויגיע לשדרות ביום שני לפנות בוקר. השלג יוערם להר שלג ברחבת אולם הספורט בעיירה, להנאת ילדיה והוריהם.

"אנחנו, כתושבי הצפון שספגנו ימים קשים של הפגזות מגבול לבנון, יודעים מה תושבי שדרות ובעיקר הילדים מרגישים בימים אלה. לכן החלטנו לשמח אותם לקראת פורים ולשלוח להם קצת שלג כדי לעלות חיוך על הפנים", אמר גרינפלד, שהחליט להזמין גם 250 מתושבי וילדי שדרות לבקר חינם באתר החרמון וליהנות מהמתקנים במקום.
