

איראן קרובה מאוד להפעלת מפעל להעשרת אורניום. ייתכן כי ממשל בוש יצטרך להתמודד במשבר גם מול חזית איראנית.

איראן מתקרבת להפעלת מפעל להעשרת אורניום.

ממשלו של הנשיא בוש אינו זקוק בימים אלה למשבר גרעיני נוסף, אך ייתכן מאוד כי בקרוב יצטרך להתמודד במשבר כזה, כי בהתאם לידיעות ממקורות מוסמכים, איראן מתקרבת להפעלת מפעל להעשרת אורניום.
בביקורו האחרון בטהרן הודיע מוחמד אל בראדעי, ראש הסוכנות הבינלאומית לאנרגיה אטומית, כי גילה שאיראן מקימה מפעל להעשרת אורניום סמוך לעיר נאטאנז. אך מקורות דיפלומטיים מסרו, כי המפעל נמצא בשלב הרבה יותר מתקדם ממה שהתגלה עד עתה. מקורות אלה טוענים, כי העבודה על המפעל "מתקדמת ביותר והיא כוללת מאות צנטריפוגות גז המוכנות לייצר אורניום מועשר, וחלקים לייצור צנטריפוגות נוספות כבר מוכנים להרכבה".

איראן הודיעה בשבוע שעבר, כי בכוונתה להפעיל סמוך לאיספהן מפעל להמרת אורניום, בהתאם להנחיות הסוכנות הבינלאומיות לאנרגיה אטומית. מפעל כזה יכול לייצר גז אורניום-הקספלואוריד, המשמש לתהליך העשרת אורניום.

לדברי המקורות, הסוכנות הבינלאומית הגיעה למסקנה כי איראן כבר החדירה גז כזה לאחדות מהצנטריפוגות, במקום ששמו לא נמסר, כדי לבדוק את יכולת הפעולה שלהן. יצויין, כי פעולה כזו מהווה הפרה בוטה של האמנה לאי הפצת נשק גרעיני, שאיראן חתומה עליה.
העיתון "טיים", שפירסם ידיעה זו, מציין כי הסוכנות הבינלאומית לאנרגיה אטומית סירבה להגיב עליה, ואילו בכיר במשרד החוץ האמריקני אמר, כי הוא סבור שאל בראדעי מנסה לפתור את הבעיה מאחורי הקלעים בלי לפרסמה.

לעומת זאת טוענים מומחים, כי גילויים אלה הם חמורים מאוד ויש לטפל בהם בפומבי.

"אם יתברר כי לאיראן יש צנטריפוגה פועלת, זו תהיה הפרה ישירה של האמנה לאי הפצת נשק גרעיני, וזה משהו הדורש טיפול מיידי במועצת הביטחון של האו"ם", אמר ג'ון וולפסטאל מ"מכון קרנגי לשלום בינלאומי".

איראן טוענת כי התוכנית הגרעינית שלה נועדה למטרות שלום והודיעה לאל בארדעי כי טהרן מתכוננת לבצע את תוכניותיה בהתאם להנחיות הסוכנות. יצויין עם זאת, כי בכירים אמריקנים אמרו פעמים רבות כי הם סבורים שיש לה תוכנית לייצור נשק גרעיני.

גילויים חדשים אלה עלולים לערער את יציבותו של האיזור, שאינו יציב ממילא לקראת המלחמה האפשרית בעיראק.

הם גם מתפרסמים בתקופה גרועה במיוחד לוושינגטון, הנאבקת להשגת אישור האו"ם להתקפה בעיראק וליצירת קונצנזוס בקרב בעלות בריתה לגבי הגישה למשבר בצפון קוריאה.
מבקרי מימשל בוש טוענים, כי עמדתו הנוקשה נגד "ציר הרשע", בצירוף לאיום במלחמה בעיראק, פעלו כזרז גם עבור איראן וגם עבור צפון קוריאה להאצת תוכניותיהן הגרעיניות. לעומת זאת טוען הממשל, כי התוכניות הגרעיניות של שתי מדינות אלה קיימות כבר משך שנים רבות.
