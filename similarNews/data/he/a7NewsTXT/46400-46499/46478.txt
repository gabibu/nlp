

פרקליטות המדינה ביקשה אתמול מבג"ץ לדחות את עתירתו של הבמאי מוחמד בכרי ושל פורום היוצרים הדוקומנטריים. בעתירה ביקש בכרי להורות למועצה לביקורת הסרטים לחזור בה מפסילת הסרט "ג'נין ג'נין" להקרנה בציבור, כך מדווח עיתון "הארץ".

העותרים טענו כי פסילת המועצה פגעה בחופש הביטוי של בכרי, ובחופש היצירה שלו, וכן ב"זכותו" של הציבור בישראל להיחשף למסריו של הסרט. המועצה עשתה זאת בלא שהייתה לה סמכות לכך ואף בלא שהיו לפניה העובדות לאשורן.

בתשובתה מסרה הפרקליטות כי מדובר בסרט המתיימר להיות תיעודי, וכי לאמיתו של דבר הוא סרט המסלף עובדות והמעמיד את החיילים בדמות של קלגסים ופושעי מלחמה המבצעים טבח עם, ואת הקרבות בג'נין כפעולת מרצחים נגד אוכלוסייה אזרחית תמימה. עוד מציינת הפרקליטות כי אין בסרט כל רמז לסיבות הכניסה של חיילי צה"ל לג'נין, כלומר למעשי הטרור הרצחניים שנעשו בתושבי ישראל.

כמו כן הסרט כלל אינו מציג את פעילותם של המחבלים בתוך המחנה בג'נין, כולל שימוש בנשים ובילדים כמגינים חיים וכפיתיונות, כולל שליחת מחבלים מתאבדים, מלכוד בתים וגופות והשימוש שהם עשו במתקנים רפואיים ובמקומות קדושים כדי להסתתר וכדי לתקוף את החיילים.

עוד מציינת הפרקליטות כי הסרט מביא שקרים וסילופים כמו למשל השקר על אודות דריסת תושבים מקומיים שדרס כביכול רכב צה"ל או הפגזת בית החולים בג'נין בידי טנקים. שקר נוסף המובא בסרט הוא סיפורו, כביכול, של זקן שטען כי חיילים ירו לעברו ללא סיבה. התברר כי מדובר באדם שנשרט שריטות קלות מכדור תועה, ושקיבל טיפול מרופא צבאי. בהודעתה ציינה הפרקליטות כי ההחלטה לפסול את הסרט התקבלה לאחר דיונים של המועצה לביקורת סרטים וגם לאחר שמיעת עורך דינו של בכרי. החלטתה של המועצה לפסול נתקבלה כיון שהסרט הוצג כאמת דוקומנטרית, ואילו לאמתו של דבר הוא עוסק בהסתה נגד מדינת ישראל, פוגע ברגשות הציבור ומציג את חיילי צה"ל כפושעי מלחמה, וזאת בניגוד לוועדת החקירה שערך צה"ל בנוגע לאירועים בג'נין ולממצאים, המראים את ההפך הגמור.
