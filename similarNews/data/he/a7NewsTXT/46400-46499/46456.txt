

צלף ערבי ירה ירייה בודדת לעבר קצין צה"ל שעמד במוצב כלנית בגוש קטיף ופצע אותו פצעים קשים מאוד. הקצין הובהל בניידת טיפול נמרץ לבית החולים סורוקה בבאר שבע.

קצין צה"ל נפצע ביום ראשון אחה"צ, באורח קשה בחזהו, מירי של צלף ערבי מכיוון חאן יונס, כך אישרו מקורות צבאיים.

הקצין היה במוצב כלנית של צה"ל, בעת שנורתה ירייה אחת של צלף ערבי מכיוון חאן יונס. הקצין נורה ונפצע בחזהו, קיבל טיפול ראשוני בשטח והועבר בניידת טיפול נמרץ לביה"ח 'סורוקה' בבאר שבע. בבית החולים הורע מצבו של הקצין המוגדר עתה קשה מאוד.

גורמים בצה"ל ציינו כי הקצין נורה מאזור של בתים נטושים בקרבת חאן יונס שממנו נורית אש על כוחות צה"ל באופן קבוע. לפני כשלושה שבועות נהרג באותו מקום חייל צה"ל דורון לב, אף הוא מירי של צלף, ולפני כחצי שנה נהרג שם החייל קיוואן כהן.

בעקבות הפגיעה בקצין נהרסו מספר בתים באותו אזור, אך לדברי המקורות בצה"ל נשארו בתים על עומדם וממנו יורים הערבים.
