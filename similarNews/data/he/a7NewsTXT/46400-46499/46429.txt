

מעצרו של יוסי זהר החשוד ברצח אביו הוארך היום בצו שופטת בית משפט השלום בתל אביב רחל גרינברג בעשרה ימים.

המשטרה מייחסת לזהר את רצח אביו ביחד עם ד"ר ואלנטין טוקילה בחודש אפריל 2002. הסניגור עו"ד דרור ארד-אילון טען בבית המשפט, כי אין חשד סביר נגד מרשו כיוון שאין ראייה מכרעת לפיה המוות לא היה טבעי, וודאי שלא מת מידיו של הבן.

עוד טען עו"ד ארד-אילון כי בסוף השבוע האחרון ניסתה המשטרה להכניס מדובב לתאו של זהר והעבירה אותו למעצר לתחנת משטרת מרחב דן, כדי "לשבור את רוחו ולנסות בכוח להוציא ממנו הודאה".

שופטת בית משפט השלום רחל גרינברג כתבה בהחלטתה, כי חלו התפתחויות בחקירה מאז ראשיתה והיא סבורה כי בשלב הזה אמירת עורך הדין ארד-אילון על כך שמעצרו של החשוד נועד לשבור את רוחו ע"י חוקריו אינה נכונה והאריכה את המעצר בעשרה ימים.
