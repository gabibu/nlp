

אמש נערך ערב הוקרה לפצועי חטיבת הצנחנים בגן האירועים של מושב שורש בהרי ירושלים. בערב המפואר השתתפו שר הבטחון שאול מופז, הרמטכ"ל רב-אלוף משה (בוגי) יעלון, אלופי צה"ל בהווה ובעבר, מפקדי חטיבת הצנחנים לדורותיהם, מאות פצועים שנפגעו במהלך שירותם בחטיבה ביחד עם בני משפחותיהם.

שר הביטחון שאול מופז אמר, כי מדינת ישראל לא תרתע מן הטרור והיא תדע לעמוד מולו ולנצחו, "חשבוננו עם רוצחי ילדים ואזרחים חפים מפשע הוא מר ונוקב, סופו של הטרור הפלשתיני להפסיד במערכה. רק חוסן לאומי ועמידה איתנה על צרכי בטחוננו ולחימה בטרור, יש בהם כדי להביא חידוש זהיר ושקול של תהליך השלום".

ראש הממשלה אריאל שרון סיפר לצנחנים הפצועים על פציעותיו שלו במהלך שירותו, והוסיף כי גם היום חבל עזה עדיין מהווה מוקד טרור וכך גם קלקיליה וטול-כרם. "אין נצחונות מידיים, רק מי שיתמיד, יגלה נחישות, יבין את החשיבות - ינצח".
