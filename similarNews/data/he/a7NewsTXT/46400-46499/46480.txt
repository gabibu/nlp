

הממשלה אישרה את העברת הסמכויות ושטחי הפעולה של רשות החברות הממשלתיות ונציבות שירות המדינה ממשרד ראש הממשלה למשרד האוצר. הממשלה גם אישרה את העברת ראשות ועדת השרים לענייני חברה וכלכלה ואת ראשות ועדת השרים לענייני הפרטה מראש הממשלה לשר האוצר.

ההחלטה התקבלה בהתאם להסכם הכתוב בין ראש הממשלה שרון לבין שר האוצר בנימין נתניהו. ההסכם נחתם ביניהם ערב הקמת הממשלה כתנאי להצטרפות נתניהו לממשלה כשר אוצר.

יצוין כי זו הפעם הראשונה שראש הממשלה אינו עומד בראש ועדת השרים הזאת. את להחלטה הזאת הגיע שרון במסגרת המגמה החדשה שאימץ לעצמו לצמצם את השתתפותו בוועדות השרים עד למינימום ולהתמקד בפיקוח ובבקרה על עבודתם של השרים.

נמסר כי אמש שוחחה היועצת לביטחון לאומי של ארצות הברית קונדוליסה רייס עם שר האוצר בנימין נתניהו. השיחה נסבה על בקשתה של ישראל מארה"ב לקבל חבילת סיוע כלכלית. רייס השיבה כי עדיין לא נתקבלו החלטות בנושא.

אתמול אושרה גם חברותם של שרים בקבינט המדיני והכלכלי וכן בוועדות השונות.

בקבינט המדיני חברתי בראשות ראש הממשלה שרון יכהנו השרים אהוד אולמרט, שאול מופז, סילבן שלום, בנימין נתניהו, יוסף לפיד, צחי הנגבי, אפי איתם, לימור לבנת, אביגדור ליברמן ואברהם פורז.

בראש הקבינט החברתי כלכלי יעמוד שר האוצר בנימין נתניהו, ולצדו השרים אהוד אולמרט, יוסף לפיד, דני נווה, לימור לבנת, ישראל כץ, זבולון אורלב, בני אלון, יוסף פריצקי, מאיר שטרית ועוזי לנדאו.

ראש הממשלה יעמוד בראש ועדת השרים למגזר הלא יהודי, ולצדו השרים אהוד אולמרט, בנימין נתניהו, צחי הנגבי, לימור לבנת, אפי איתם, אברהם פורז, ציפי לבני, בני אלון, יוסף פריצקי, גדעון עזרא, נתן שרנסקי ועוזי לנדאו.

בעת הרכבת הממשלה הודיע שרון כי בדעתו לתת עדיפות גבוהה לוועדה זו, ובישיבת הממשלה אמר לשרים כי הוא מצפה שיהיו נוכחים בעצמם בישיבות הוועדה ושלא ישלפו ממלאי מקום או מנכ"לי משרדים.

בראש הוועדה להפרטה יעמוד שר האוצר בנימין נתניהו, ולצדו יוסף לפיד, מאיר שטרית, צחי הנגבי ואביגדור ליברמן.

בראש ועדת השרים לקידום מעמד האישה בחברה הישראלית תעמוד השרה לימור לבנת וחברים בה יהודית נאות, ציפי לבני, זבולון אורלב, בני אלון ועוזי לנדאו.

אושרה העברת הנציבות ורשות החברות למשרד האוצר.
