

בישיבת הממשלה אמר שר הביטחון שאול מופז כי "קרב מועד התחלת המערכה בעירק וכי סביר שהיא תיפתח בתוך פרק זמן קצר".

מופז דיווח לשרים כי ישראל ממשיכה בהכנותיה על פי תוכנית סדורה, ועל פי הערכת מצב יומיומית, וכי בשלב זה אין שינוי בהנחיות לאוכלוסייה. "מתקיימת רמת מוכנות גבוהה של צה"ל והגנה טובה על האוכלוסייה, אל מול הסיכון הקיים אך הנמוך", אמר מופז.

בישיבה סקר שר החוץ סילבן שלום את המהלכים המדיניים סביב המתקפה האמריקנית הצפויה בעירק, ואמר, כי אם מועצת הביטחון תטיל וטו על ההצעה המתוקנת האמריקנית בריטית, תפתח ארה"ב במלחמה בזמן הקרוב.

שלום ציין כי קשת רחבה של גורמים בכירים באו"ם רואים את השבוע הקרוב כשבוע של ההכרעה. הוא דיווח כי מועצת הביטחון תשוב ותתכנס היום, וכי ייתכן שהכינוס הזה ייערך בדרג של מנהיגים.
במקרה כזה, הוסיף שלום, צפוי עימות בין הנשיא בוש ונשיא צרפת ז'ק שירק.

יורם אטינגר, פרשן לענייני ארה"ב, ומי שכיהן כציר ישראל בארה"ב, אומר כי הנשיא בוש יוצא למלחמה גם מנימוקים אידיאליסטיים, ולפיהם יש טוב ורע בעולם וברע יש להילחם. עירק עבור בוש מייצגת את האב טיפוס של האויב הרע. אויב זה מדכא את עמו, וכלפי עמים אחרים הוא מוכן לנקוט מלחמת טרור ולהשתמש בנשק לא קונבנציונלי גרעיני כימי וביולוגי. הנשיא בוש רואה שליחות דתית להילחם בו, בין השאר למען ערכים כמו חירות. אטינגר ציין כי עד לפלישתה של עירק לכווית, באוגוסט 90', שגתה ארה"ב באשליות כי עירק היא בעלת בריתה אל מול האויב האירני, ועד לאותו יום העבירה ארה"ב לעירק כחמישה מיליארד דולרים ערבויות להלוואות, ולמימון ייצורן של טכנולוגיות רגישות בעלות שימוש כפול מסחרי וביטחוני. כמו כן הנהיגה ארה"ב שיתוף פעולה מודיעיני בינה לבין המשטר העירקי.

השיא הטרגי קומי, מציין אטינגר, היה כשחודש לפני פלישת סדאם חוסיין לכווית אמרה לו שגרירת ארה"ב בבגדד דאז, הגב' גילספי, כי אם עירק תפלוש לכווית ארה"ב תראה זאת כבעיה פנים ערבית. דברים אלו נתנו למעשה לסדאם חוסיין אור ירוק לפלישתו לכווית, אומר אטינגר. הוא ציין כי מי שטוען שנימוקיה של ארה"ב למלחמה נובעים גם מאינטרסים כמו הצורך להבטיח את אספקת הנפט צודק, אך כוונתה של ארה"ב אינה להשתלט על מקורות הנפט אלא להבטיח את נתיביהם אליה ולארצות המערב, וזאת מפני הסכנה הנשקפת לנתיבים אלה מצד עירק. לדבריו, הציבור האמריקני, כמו גם הקונגרס, תומכים בבוש וביציאתו למלחמה. הוא הוסיף כי בוש אוהב לעבוד בצוות, וכי בצוותו נמצאים גם ניצים מובהקים כמו צ'ייני ורמספלד, אך גם מי שדומה בהשקפותיו לתנועת השמאל "שלום עכשיו", והוא מזכיר המדינה קולין פאוול. בוש, לדבריו, אפשר לפאוול לנקוט מהלכים דיפלומטיים באופן מוגבל, והנה בימים האחרונים ניכר כי גם פאוול הפך לנץ.

אטינגר מוסיף כי באשר לתביעות של הממשל להגיב באיפוק כלפי מתקפות הטרור של המחבלים צריכה ישראל לאמץ את דבריו של בוש, שחובתו של נשיא אמריקני נבחר היא להגן על ביטחון אזרחיו ולא להאזין לאו"ם או למדינות אירופה. כך צריכה לדבריו לנהוג גם ישראל.
