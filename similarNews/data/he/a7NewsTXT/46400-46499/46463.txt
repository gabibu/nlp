

נזק של רבע מיליון ש"ח לחוות הבקר ב'כרי דשא'.

נזק כבד נגרם לחוות הבקר בחוות 'כרי דשא' בגליל לאחר שאלמונים העלו באש מבנים, גנרטור, חיבלו בשישה קילומטרים של גדר ופגעו במכלאת בקר.

הנזק שנגרם הוא רק חלק מתהליך ארוך של גרימת נזקים, איומים והריגת עגלים שנעשו על-פי טענות בוקרי 'כרי דשא' על-ידי משפחה מהכפר טובא, המתגוררת בשכנות לחווה.


לטענת הבוקרים ב'כרי דשא', המשפחה שזהותה ידועה, מאיימת עליהם תקופה ארוכה ומטרתה היא לסלק את הבוקרים מאדמות המרעה ולהשתלט על שטחים באופן בלתי חוקי.

'כרי דשא' היא חוות מחקר חקלאית השייכת למשרד החקלאות ומנוהלת על-ידי המכון הוולקני מזה 40 שנה. מספר בוקרים שרעו בשנים האחרונות בחווה וספגו נזקים כבדים כתוצאה מהתנכלות של אלמונים לבקר שלהם, עזבו את המקום.

לפני כשנה הגיעו בוקרים מהמושב דלתון, הרועים את הבקר שלהם בחווה. מאז הם סובלים ממסכת ארוכה של איומים, פלישות לאיזור החווה, חבלות ברכוש וחיסול שיטתי של הבקר שלהם.

לפני כשבוע הוחרמו על-ידי משטרת ישראל והסיירת הירוקה פרות ועגלים שנחשדו כגנובים ע"י חשודים מהכפר טובא, שפלשו לאיזור המרעה של חוות 'כרי דשא', למרות פסיקת בג"צ שהורתה להם לעזוב מייד את השטח.

בשבת הוחרף העימות וכאמור נשרפו מבנים, נגרמו חבלות לציוד וניזוקו מכלאות הבקר, שנפוץ כתוצאה מכך לכל עבר. הנזקים נאמדים בכרבע מיליון ש"ח. הבוקרים טוענים, כי החבלות הן תגובה להחרמת הבקר הגנוב.

מנכ"ל אירגון מגדלי הבקר לבשר במרעה חיים ידין אמר, "כאשר נקום כולנו ונגלה כי אדמות הלאום נגזלו מאתנו, יהיה זה מאוחר מדי. הבוקרים אינם יכולים לשאת עוד בנטל ויש רק לתמוה, כי הממשלה איננה מסייעת בידינו לשמור על אדמות הלאום. המלחמה האמיתית איננה עם עיראק, והיא בעצם מתרחשת בתוך הקו הירוק".

משטרת ראש פינה פתחה בחקירה של מעשי ההשחתה.
