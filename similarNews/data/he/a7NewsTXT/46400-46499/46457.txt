

במלאת שנה לפיגוע הרצחני בבית הקפה "מומנט" הגישו ביום א' בני משפחות הניספים תביעה לבית המשפט המחוזי בירושלים על סך 130 מיליון ש"ח נגד הרשות הפלשתינית, בנימוק שהפיגוע נעשה באישור הרשות הפלשתינית.

בני משפחות, קרובים וחברים התכנסו ביום א' בבית הקפה "מומנט", לטקס הסרת הלוט מעל לוח הזיכרון לזכרם של 11 הנרצחים בפיגוע שארע לפני כשנה.

בני המשפחות השכולות ישבו בוכים לפני בית הקפה, בו בילו יקיריהם בערב בו נגדעו. ליד הכניסה דלקו נרות נשמה ונתלו תמונותיהם של הנרצחים, בהן בלטה תמונתם של בני הזוג דנית דגן ואורי פליקס, שמועד נישואיהם נקבע לזמן קצר אחרי שנהרגו.

בתחילת האירוע פרצה סערת רגשות בקרב בני המשפחות, שמאז הרצח היפנו אצבע מאשימה לעבר בעלי בית הקפה שזלזלו, לטענתם, באבטחתו, למרות התרעות חוזרות ונישנות מפני פיגועים במקומות בילוי בעיר. אחת האמהות זעקה, "מדוע לא היה שומר באותו יום ארור, מדוע אותי בודקים בכל מקום שאני פונה?".

בטקס הוקראו דברים שכתבו המשפחות לזכרם של בנותיהם ובניהם שנהרגו באיבם.

השר וראש עירית ירושלים לשעבר אהוד אולמרט אמר בטקס, כי הצעירים שנהרגו בפיגוע בקפה מומנט הם חלק מהנוער הישראלי שחי את חייו בארץ ובירושלים בתקווה, עם חלום להתקדם, להצליח ולבנות כאן את עתידו.

"המקום הזה הפך למלכודת מוות וסמל שטורד את מנוחתם ושורט את ליבם של כל כך הרבה אנשים, ובראש ובראשונה של בני המשפחות", אמר אולמרט, וציין כי לגבי מי ששכל את יקירו בפיגוע חיי השגרה קשים, משום שלעולם לא יחזרו למסלול של שקט ושלוה.
אולמרט הביע עם זאת תקווה, שבני המשפחות השכולות ימשיכו בחייהם, ובכך יסכלו את משאלתו של המחבל הרוצח.

ראש עיריית ירושלים אורי לופליאנסקי ציין את העובדה, כי ירושלים נמצאת מזה כשנתיים וחצי במלחמה הקשה ביותר בתולדות מדינת ישראל. "כל כמה ימים מצטרפות עוד משפחות למשפחת השכול. מיטב הבנים נפלו במערכה הזאת", אמר. הוא הודיע, כי בכוונתו לקדם הקמת האתר לזכר הנופלים.
