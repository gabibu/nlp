

שרת החינוך, התרבות והספורט לימור ליבנת הקימה את הוועדה ליישום ההמלצות להפחתת שכר הלימוד לסטודנטים במכללות הלא מתוקצבות. ועדת ההיגוי תעסוק ביישום המלצות ועדת וינוגרד וועדת תמיר. כזכור, המליצה ועדת וינוגרד על הפחתה של 50% בשכר הלימוד באוניברסיטאות. מדובר בהפחתה הדרגתית שתושלם בפרק זמן של חמש שנים. ועדת תמיר קבעה כי גם הסטודנטים במכללות הלא מתוקצבות יוכלו ליהנות מהפחתה זו בשכר הלימוד.

אוכלוסיית הסטודנטים שתהנה ממהלך זה מפוזרת בשש עד שבע מכללות. הזכאים להנחה בשכר הלימוד יהיו רק מי שלומדים במסלולי לימוד המעניקים תואר ראשון שמכירה בו המועצה להשכלה גבוהה. בסך הכל מדובר בכ 20,000 סטודנטים.

ועדת ההיגוי תעסוק בביצוע מעקב ובקרה על עמידת המוסדות המוכרים שאינם מתוקצבים במגבלות שקבעה "ועדת תמיר", בקביעת מסלולי הלימוד המזכים בהחזר שכר הלימוד, ובקביעת נהלי הביצוע של החזר שכר הלימוד לסטודנטים.

ועוד בענייני התשלומים להשכלה הגבוהה: באוניברסיטת בר אילן התקיים אתמול טקס חלוקת מלגות לסטודנטים מטעם קרן לנדא.

בני לנדא, מייסד "אינדיגו", וממציא הדפוס הדיגיטלי בדיו, תרם חמישה מיליון שקלים בעבור מלגות לסטודנטים בערי פיתוח, לבני מיעוטים ולעולים חדשים הלומדים באוניברסיטת בר אילן, וכן לפרויקט "קדם עתידים" של צה"ל בשיתוף האוניברסיטה.

"זוהי דרכי לגמול לחברה, על מה שהיא העניקה לי", אמר בני לנדא לנשיא האוניברסיטה
פרופ' משה קוה בעת החתימה על הסכם הקמת "מרכז לנדא לשוויון הזדמנויות באמצעות החינוך" באוניברסיטת בר אילן. במסגרת הסכם זה תעניק קרן לנדא, כאמור, סכום של חמישה מיליון שקלים, ואלה יחולקו במשך חמש שנים. סכום של 700,000 ש"ח בשנה יוקצה למלגות לסטודנטים מערי פיתוח, לבני מיעוטים ולעולים חדשים, וסכום של 300,000 ש"ח בשנה יוקצה לסיוע לתוכנית "קדם עתידים, של צה"ל באמצעות האוניברסיטה. השנה יקבלו את המלגות חמישים ושמונה סטודנטים.

סך של 300,000 ש"ח מהקרן הוקדשו למתן סיוע לפרויקט "קדם עתידים". את הפרויקט הזה יזם צה"ל, ומטרתו לקדם תלמידים מהפריפריה כבר מכיתה ח', ומדובר בתלמידים בעלי פוטנציאל ללימודים מדעיים, ואת הסיוע נותנים להם כדי שישפרו את הישגיהם ויוכלו לעמוד בהצלחה בתנאי הקבלה ללימודים אקדמיים מדעיים איכותיים.

במסגרת הפרויקט ישולבו התלמידים במגוון פרויקטים מדעיים באוניברסיטת בר אילן. ביניהם קורסים של נוער שוחר מדע, פעילות של מול"א, (מוכנות לאוניברסיטה), מחנה מדע בקיץ, קורסי צבירה אקדמיים, ותוכניות לנוער מוכשר במתמטיקה.
