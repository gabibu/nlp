

כ60- אלף עסקים עלולים להיסגר עד לסוף השנה לעומת כ-50 אלף עסקים שנסגרו אשתקד -כך עולה מתחזית של המחלקה הכלכלית של לשכת ארגוני העצמאים.

בפילוח ההכנסות של מגזר העצמאים עולה כי בשנת 2002 , כי העשירון העליון במגזר העסקי מהווה 43 אחוזים מכלל הכנסות העצמאים נטו ו90%- מהעצמאים חולקים ב57- אחוזים מכלל ההכנסות נטו של כל המגזר העסקי. הנתונים הללו, תואמים גם את נתוני המוסד לביטוח לאומי ושלטונות המס (מס הכנסה ומע"מ).

הירידה הריאלית בגביית המס על ידי שלטונות מס הכנסה ומע"מ, בחודשיים הראשונים של השנה ובמקביל העלייה הגדולה בהחזרי המס על תשלומי יתר בשנת 2002, מדגישים את החמרת הירידה בהיקף הפעילות העסקית במשק.

לדברי נשיא לשכת ארגוני העצמאים, זאב וינר, ההחמרה במצבם של העצמאים ,כולל של בעלי מקצועות חופשיים, נעוץ בעובדה כי נטל המס הכבד, הישיר והעקיף כולל הארנונה העירונית, חונק את העסקים ואינו מאפשר להם את המשך הפעילות העסקית ואין להם מנוס אלא להיכנס להליכי כינוס נכסים ופירוק.

" העסקים אשר שרדו בקושי את שנת 2002, לא יוכלו להמשיך ולהתקיים השנה בגלל הריבית הבנקאית הריאלית הגבוהה, יחד עם קיצוץ קווי האשראי המאושרים שלהם, המביאים אותם לחדלי פירעון ולכינוס נכסים .

כמו כן המשך המדיניות לפיה משרדי הממשלה וגופי הסמך שלה ממשיכים לעכב תשלומים המגיעים כדין לעצמאים מחמירים את מצבם באורח קשה ביותר. המדינה ממשיכה במדיניות של עיכוב ודחויות תשלומים אשר פוגעים בתזרים הכספי של העצמאים והם נסגרים בלית ברירה " .

עוד נמסר כי הפגיעה הבולטת ביותר היא בענפי המסחר , כולל ענפי המשנה של ענף התיירות, שירותים עסקיים דוגמת הנדסה, אדריכלות , ביטוח , מוניות , ותרבות ובידור. בענפי הבינוי , דוגמת קבלנות משנה ושיפוצים חלה ירידה מתונה יותר לעומת יתר הענפים . (עיתי"ם)
