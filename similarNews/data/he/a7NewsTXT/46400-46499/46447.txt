

אפליה בבית הספר הדתי היוקרתי "צייטלין" בתל אביב.

סגן מנהל ביה"ס הממלכתי-דתי "צייטלין" התפטר מתפקידו בשל הפרסום בעניין אפליה.

אורי אורן, סגן מנהל בית הספר התיכון ממלכתי-דתי "צייטלין" בתל אביב, התפטר ביום א' מתפקידו. זאת, בעקבות תחקיר שהתפרסם בידיעות אחרונות, לפיו בבית הספר צייטלין קיימת תופעת אפליה על רקע עדתי.

מעדויות של תלמידים שהגיעו, הצטיירה תמונה של אפליה בין תלמידים המגיעים מאיזור דרום ת"א לבין תלמידים המגיעים מצפון ת"א. מהתחקיר שערכו בעיתון "ידיעות אחרונות" עלה, כי תלמידים ממוצא אשכנזי לומדים בכיתה אחת ותלמידים מזרחיים לומדים בכיתה אחרת. אחד התלמידים סיפר בתחקיר כי הכיתות בבית הספר מחולקות ל"כיתות לבנות ולכיתות שחורות".

עד לפני שלושה חודשים ניהלה את בית הספר ח"כ גילה פינקלשטיין מהמפד"ל וכיום ממלאת את מקומה נורית הופמן שהכחישה את הטענות ואמרה שהכיתות מחולקות על פי תוצאות מבחני מיון ולא על פי שום קריטריון אחר".

בעיריית תל אביב רואים בחומרה את הדבר ומשם נמסר כי רון חולדאי "רואה את האפליה בבית הספר
'צייטלין' בחומרה רבה והוא הינחה את מינהל החינוך בעירייה להביא לפתרון הבעיה ובעקבות כך החל צוות מקצועי לאסוף נתונים ועדויות מתלמידים ומורים בבית הספר".

מאז נוסד בתחילת שנות ה-50' נחשב בית הספר הממלכתי דתי היוקרתי "צייטלין" שבתל-אביב לאחת מספינות הדגל של הציונות הדתית. אולם תחקיר "ידיעות אחרונות" חושף זמן קצר לפני חגיגות ה-53 למוסד היוקרתי שיתקיימו בחודש מאי הקרוב, טענות על גילויים של תופעות אפליה על רקע עדתי מהחמורים ביותר שידעה מערכת החינוך הפורמלית בישראל.

על פי עדויות של עשרות תלמידים, הורים, בוגרים ומורים, מצטיירת תמונה קשה ביותר של אפליה לכאורה מצד הנהלת בית הספר כלפי תלמידים מהשכונות בדרום תל אביב והפריפריה, בני עדות המזרח, שכעת החליטו לא לשתוק ולספר את סיפורם.

ל"צייטלין", שבו לומדים 1,500 תלמידים בחטיבת ביניים ובתיכון, מגיעים התלמידים לכיתה ז' אחרי שעברו מבחני מיון קפדניים, שלפיהם קובעת ההנהלה את שיבוצם של התלמידים בכיתות. "משום מה" מתברר, כי ברוב המקרים תלמידים ממוצא אשכנזי נמצאים בכיתה אחת ותלמידים ממוצא מזרחי נמצאים בכיתה אחרת.

על פי דברי התלמידים, גם בכיתות "מעורבות" נמצאים תלמידים מזרחים, כי פשוט לא היה מספיק תלמידים אשכנזים למלא את מכסת המינימום. כפי שהתבטא אחד התלמידים בהתמרמרות, "הכיתות מחולקות: יש כיתות 'לבנות' ויש כיתות 'שחורות'".

ממלאת מקום המנהלת, נורית הופמן, הכחישה את הטענות: "הכיתות חולקו על פי תוצאות המבחנים ולא על פי שום קריטריון אחר. בוא תדבר עם התלמידים ותשאל מה שאתה רוצה. תראה שאני צודקת. אני לא מרגישה שום אפליה בכיתה".

אולם בכיתה ז' 6 לדוגמה   נכונה להופמן הפתעה מביכה ביותר. "אנחנו הכיתה של הדרומיות. של הספרדיות", אמרו הבנות במקהלה. "41 תלמידות יש כאן, ורק אחת מהן אשכנזיה ועוד אחת חצי-חצי", הוסיפה אחת התלמידות.

הוסיפה אחת מתלמידות כיתה י"ב: "אני מסיימת ללמוד כאן השנה, אבל אין סיכוי בעולם שאני אסכים שאימא שלי תשלח את האחים הקטנים שלי לכאן. מי שמשפיל אותי וחושב שאלוקים ברא את האשכנזים חכמים יותר, לא ראוי לו שיחנך יותר".

תלמידי כיתה י' הצטרפו למחאה   "אנחנו מכיתה י' 1 כולם כאן שחורים, וזה מכיתה י' 2 של הצפונים הלבנים. תשאל אותו, הוא יגיד לך איך זה שאנחנו בכיתות נפרדות". התלמיד האשכנזי מהכיתה המקבילה אישר: "חייבים להודות: יש כאן אפליה. אבל זה אף פעם לא בא מצדנו התלמידים, אם זה היה תלוי בי הייתי רוצה שיערבבו את הכיתות. ככה נצא מוכנים הרב היותר טוב לצבא ולחיים".

בכיתה אחרת סיפרו תלמידים: "באחד השיעורים המורה אמרה: 'יש לכם תרבות של שוק'. נותרנו המומים. במקרה אחר, כשמורה העירה לאחד התלמידים על צבע עורו, התלמיד הפגוע הפך את השולחן על המורה".

בנוסף להפרדה בין הכיתות, טוענים תלמידים רבים נגד מה שהם מגדירים כ"השפלה הגדולה ביותר" הם עוברים מדי יום. מתברר כי מדי בוקר בודקים מורים את התלמידים בשער בית הספר, כדי לוודא שהם לבושים בתלבושת האחידה כפי שנדרש בתקנון. מי שלא עומד בהנחיות על התלבושת האחידה, נענש ובחלק מהמקרים אף מוחזר לביתו להחליף את התלבושת.

עשרות תלמידים טוענים כי גם בבדיקה זו, יש אפליה על רקע עדתי וכי הושפלו רק בגלל צבע עור. לטענתם, תלמידים ספרדים המגיעים בתלבושת לא תקנית הוחזרו הביתה, ואילו חבריהם האשכנזים שעברו אותה
"עבירה" על התקנות, לא נענשו.

"באחד הבקרים הגעתי עם חברה שלי מהכיתה לשער. שתינו לא היינו לבושות כמו שצריך, אבל המורה התורנית ראתה שיש לי עיניים כחולות ואני נראית צפונית, אז היא אמרה לי 'זה בסדר, תלכי לחדר שלי ותחליפי', ואת החברה שלי שלחה הביתה", סיפרה אחת התלמידות.

אורי אורן, סגן מנהל בית הספר, נלחם בגלוי בתופעת האפליה. הוא סיפר כי רק לפני מספר חודשים טיפל במקרה שבו אחת המורות השמיעה הערות גזעניות כלפי תלמידיה. "אני פוצצתי את נושא האפליה לפני חודשים כשאני צעקתי עליה", מספר אורן. "אח"כ פניתי להסתדרות המורים כדי להביא לפרישתה. המורה נאלצה לחזור בה ולהתנצל בפני התלמידים".

בהנהלת בית הספר הכחישו את הטענות מכל וכל.

ממלאת מקום מנהלת בית הספר, נורית הופמן, אמרה בתגובה: "במהלך שלושת החודשים שאני בתפקיד אף אחד לא פנה אלי בטענות על אפליה, אבל אם יש בעיה אנחנו נשב ונחשוב איך פותרים את הבעיה. לגבי התלונות שהועלו, נראה לי שזה תחושה אישית של הילדים. חילקנו את התלמידים לכיתות לפי החברויות ולפי הבקשות של התלמידים. מעולם לא הסתכלנו על נושא המוצא העדתי".

ח"כ גילה פינקלשטיין, מנהלת "צייטלין" לשעבר, אמרה בתגובה: "מעולם לא הסתכלנו על הנושא העדתי. הטענות שהועלו הן רק דמיון של תלמידים. הפעם היחידה ששמעתי מישהו מתלונן על אפליה עדתית הייתה בשנה הזאת, והסברת להם שזה נדמה להם. הנושא לא צץ עד עתה, והתלמידים היו מאוד מאושרים. השנה מישהו התסיס את התלמידים. גורמים להם בכך עוול".
