

בחברון הרסו כוחות צה"ל את ביתו של המחבל סופיאן חארז, אחד ממבצעי פיגוע החדירה לקריית ארבע בליל שבת, הפיגוע שבו נרצחו בני הזוג הורוביץ. באירוע נפצעו גם שני אזרחים וחייל.

נוסף על כך הרסו הכוחות את ביתו של המחבל חאזן קוואסמה, אחד ממבצעי ניסיון החדירה ליישוב נגוהות, אף הוא בליל שבת.

נהרס גם ביתו של מוחמד עמראן סלים קוואסמה, מחבל החמאס שביצע את פיגוע ההתאבדות בחיפה ביום רביעי שעבר, ובו נרצחו 16 אזרחים וחיילים, ונפצעו עשרות. כתבנו חגי הוברמן דיווח כי באחד מהפיגועים היה מעורב אחד מחמולת קוואסמה מחברון, החמולה הידועה לשמצה. לדבריו, כל הפיגועים תוכננו להסתיים בהתאבדות, וכי הראיה לכך היא שאותם מחבלים נשאו על גופם חגורות נפץ, וכשהחיילים ירו לעברם הם התפוצצו עם החגורות. בכוונתם היה לבצע פיגועים יותר רצחניים מאשר פיגועי ירי ולגרום אבדות כבדות יותר, ציין הוברמן, והוסיף כי טביעות אצבעותיה של חמולת קוואסמה נמצאות בפיגועים רבים, וכי מדובר במשפחה מסומנת. כזכור, פאווד קאסמה היה ראש עיריית חברון בשנות ה 70' וגורש אחרי הפיגוע ב 1980. בפיגוע זה נרצחו שישה בחורים מבית הדסה. לדבריו, אפשר ללמוד על אופיה של משפחה זו מציטוט דברי אמו של המחבל מתאבד שביצע את הפיגוע בחיפה. האם צוטטה בכתבה באתר הג'יהאד באומרה כי היא גאה במעשי בנה. בכתבה סופר כי אום שאדי, אמו של המתאבד, לא לבשה בגדי שחורים אלא קיבלה את ה"מנחמים" בעודה נושאת בגאווה את תמונת בנה הרוצח, וציטטה מהקוראן את הדברים שעל פיהם יש להתייחס אל המתאבדים כאל חיים. היא אמרה שמבחינתה בנה אינו מת, וכי היא מתגאה בו על התאבדותו. מדובר, אומר הוברמן, בתופעה שהולכת ומתרבה של אמהות המפגינות אושר וגאווה לנוכח הרצח שביצעו בניהן, וגם לנוכח התאבדותם.

ההרתעה באמצעות פגיעה במשפחות המחבלים עדיין אינה מושגת. בשיחה ליומן ערוץ 7 אמר השר גדעון עזרא כי מערכת הביטחון ביקשה לגרש את בני משפחותיהם של מחבלים מתאבדים, וכי מי שמנע זאת מהם הוא הבג"צ, וזאת בקביעתו כי אפשר לבצע זאת רק כלפי אלו שידעו על כוונות המחבל לבצע את זממו.

לדבריו, אותם שניים שנשלחו לעזה היו כאלה שהיה אפשר לשפוט אותם בארץ על אי מניעת פשע שידעו עליו מראש ולדון אותם למאסר. כדי שתהיה הרתעה צריך, אומר עזרא, ליצור מצב שבו מחבל מתאבד ידע מראש כי במותו הוא מותיר את אחותו ואת אמו ללא קורת גג. כיום אי אפשר לפעול נגד בני המשפחה אם לא היו שותפים לתכנון הפיגוע. הממשלה פועלת בהתאם להחלטות הבג"צ, אומר עזרא.
