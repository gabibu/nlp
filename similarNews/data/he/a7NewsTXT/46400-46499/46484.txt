

משטרת ניו זילנד דיווחה כי היא חוקרת איום טרור חדש להכניס ציאניד לאספקת המים, ולבצע התקפה בגז בבתי קולנוע.

בהודעה נמסר כי בשבוע שעבר התקבל באחד העיתונים מכתב שאיים כי ב 28 במארס בצהריים, אם עירק תותקף, תבוצע פעולת טרור באוקלנד (העיר הגדולה ביותר בניו זילנד) ובבירה וולינגטון.

סגן מפכ"ל המשטרה ג'ון ווייט אמר כי אי אפשר להתייחס אל המכתב כאל תעלול, וכי יש לקבל אותו ברצינות". ווייט גם קרא לציבור לשמור על עירנות ולדווח על כל פעילות חשודה.

משטרת ניו זילנד כבר חוקרת מכתבים שנשלחו לדיפלומטים אמריקנים, בריטים ואוסטרלים בוולינגטון. במכתבים אלה מושמעים איומים עליהם במקרה שתבוצע התקפה על עירק. שולחי המכתבים טוענים כי הם ארגון פרו איסלמי בשם "ה-11 בספטמבר". הם ציינו כי אגרו 25 ק"ג ציאניד, וכי הם עלולים להשתמש בו נגד "השטן האמריקני הגדול" ונגד תומכיו.

בהודעת המשטרה נאמר כי המכתב שנשלח לשגריר הבריטי הכיל גבישי ציאניד.

ווייט מסר כי המכתב האחרון נשלח לעיתון "ניו זילנד הראלד", והיו בו אפיונים דומים לאלה של המכתבים הקודמים, וכי לכן סבורה המשטרה כי כתב אותם אותו אדם או אותם אנשים.

לדבריו, במכתב זה הושמעו איומים אחדים, כולל פגיעה באינטרסים אמריקניים, בריטיים ואוסטרליים בניו זילנד, וכאמור החדרת ציאניד למי שתייה במלונות ובבתים, הפעלת חומרי נפץ ושימוש בגז בבתי קולנוע.

עם זאת נאמר בהודעת המשטרה, כי אמצעי הביטחון בניו זילנד ממשיכים להיות שגרתיים, וכי האזרחים נקראים להמשיך בחיי היום יום שלהם כרגיל.

ממשלת ניו זילנד נוקטת עמדה ניטראלית בנושא עירק, והיא טוענת כי לא תתמוך בהתקפה צבאית ללא אישורו של האו"ם.
