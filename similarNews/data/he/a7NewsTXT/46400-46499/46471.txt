

בעקבות דרישתו של שר האוצר בנימין נתניהו לבצע קיצוץ משמעותי במשרדי הממשלה השונים ובהם גם בתקציב משרד הביטחון, ייפגשו היום ראש הממשלה שרון והשרים נתניהו ומופז לדיון משולש בסוגיה.

יצוין כי לעומת דרישת משרד האוצר לקיצוץ שהוגדר 'הכרחי', ד'ורש משרד הביטחון הגדלת תקציבו, לצורך ההיערכות המשולבת של המלחמה מול הטרור הפלשתיני והכנת העורף והמגננה הישראלית לקראת התרחישים האפשריים במפרץ הפרסי.

על פי ספר התקציב, היקף תקציב הביטחון לשנה זו הוא 43.796 מיליארד שקלים. לסכום זה דורשים אנשי משרד הביטחון להוסיף כחמישה מיליארד שקלים, זאת לעומת דרישת האוצר להפחית מיליארד וחצי מהסכום.

אתמול שוחח שר האוצר נתניהו עם היועצת האמריקאית לביטחון לאומי קונדוליסה רייס אודות הסיוע אותו מבקשת ישראל מארצות הברית. רייס אמרה לנתניהו כי הממשל האמריקאי עדיין חוכך בדעתו אם להעביר את הסכום שהתבקש. בדבריו לרייס ציין נתניהו כי ישראל היא אחת המדינות הבודדות התומכות בתקיפה האמריקאית בעיראק ותמיכה זו הינה מהגורמים המציבים את ישראל בחזית המסכנת את אזרחיה, ומצריכה תגבור תקציבי.
