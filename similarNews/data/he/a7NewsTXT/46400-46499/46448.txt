

שר החוץ האמריקני קולין פאוול אמר היום כי "מסתמן סיכוי גבוה ביותר לתמיכת מועצת הביטחון. אם נשיא עיראק לא ישנה את דעתו ולא יוותר מרצונו על הנשק להשמדה המונית סיכויי המלחמה קרבים במהירות".

שר החוץ האמריקני קולין פאוול אמר ביום ראשון, כי לא ברור אם ארה"ב תקבל את תמיכת מועצת הביטחון במלחמה בעיראק, אך לדעתו, יש סיכוי טוב לקבלת 9 או 10 קולות.

"עדיין לא ברור. נצטרך להמתין ולראות כשההצבעה תיערך השבוע, אך אני חש עידוד מהדיונים שהיו לי עם כמה מחברות המועצה", אמר פאוול בתוכנית "פגוש את העיתונות" של רשת NBC
"אני חושב שיש לנו סיכוי טוב לקבל 9 או 10 קולות, הנחוצים להעברת ההצעה, ונראה אם מישהו ירצה להטיל עליה וטו", הוסיף פאוול.

פאוול ציין כי אם נשיא עיראק סדאם חוסיין לא ישנה את דעתו ולא יסכים לוותר על הנשק להשמדה המונית שלו, "הסיכויים שתפרוץ מלחמה הולכים וגדלים במהירות".

פאוול אמר כי אינו יודע אם תהיה מלחמה, אך לדבריו "החלון למהלכים דיפלומטיים נסגר במהירות".


ובתוך כך מוסרת הערב קונדוליסה רייס: ארה"ב מוכנה למלחמה גם ללא אישור האו"ם.
"ארה"ב מוכנה לפעולה צבאית נגד סדאם חוסיין, גם אם ההצעה האמריקנית-בריטית השנייה תידחה ע"י מועצת הביטחון של האו"ם", כך אמרה יועצת הנשיא בוש לביטחון לאומי.

"אם לא תהיה אחידות דעים (במועצת הביטחון), הנשיא בוש מוכן לפעול כדי להגיב על הסכנה הנובעת מסדאם חוסיין", אמרה רייס בטלוויזיה.

רייס הטעימה כי לארה"ב יש סמכות מספקת לפעולה צבאית מכוח החלטת האו"ם 1441 וההחלטות הקודמות לה בנושא עיראק מאז 1991. לדבריה, לסדאם חוסיין יש "הזדמנות אחרונה" עד ה-17 במארס להתפרקק מנשקו. "הוא חייב להוכיח לעולם באופן ברור כי הוא סוף סוף מתפרק מנשקו. זה לא קשה. הוא יכול לעשות זאת היום, והוא יכול לעשות זאת מחר", הוסיפה.
