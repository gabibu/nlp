

ביתו של המחבל מחסאן מחמוד קוואסמה שבחברון נהרס במהלך הלילה האחרון על ידי חיילי חיל ההנדסה.

קוואסמה היה אחד מהמחבלים שחדרו בליל שבת לקריית ארבע ורצחו את הרב אלנתן הורוביץ ורעייתו דינה הי"ד, ופצעו שני אזרחים וחייל צה"ל.

ביתו של המחבל השני, שהשתתף בפגוע נהרס כבר.

מלשכת דוברת צה"ל נמסר כי הריסת הבית הינה חלק מהלחימה המתמשכת בטרור ובתשתיותיו, והינה מסר למחבלים המתאבדים ולשותפיהם לפעילות הטרור, כי למעשיהם יש מחיר אותו ישלם כל מי ששותף בפעילות חבלנית עוינת.

חיילינו שסרקו את גבול ישראל מצרים, סמוך לרפיח, חשפו אמש מנהרה להברחת אמצעי לחימה. המנהרה פוצצה באופן מבוקר וללא נפגעים.

בכפר אל ימון שממערב לג'נין חשפו ופרקו ללא פגע חיילינו שמונה מטעני חבלה גדולים שייועדו לביצוע פיגועים במרכזי האוכלוסייה היהודית בארץ.

במהלך פעילותם לכדו חיילינו 19 מחבלים מבוקשים ברחבי יהודה ושומרון. המבוקשים נלכדו בשכם, בברטעה, צפונית לג'נין, בבית רימה, צפונית לרמאללה, סמוך לרימונים, צפונית מזרחית לרמאללה, בוואדי מאלי סמוך לבית לחם, בדורה, מערבית לחברון, בחברון עצמה ובכפר טמון.
