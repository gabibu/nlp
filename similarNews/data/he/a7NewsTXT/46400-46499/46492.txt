

היום ייפתח באילת כנס "ביטוחים 2003", המאגד בתוכו את מרבית סוכני הביטוח בישראל. לכנס הוזמן גם שר האוצר, בנימין נתניהו, אולם טרם נודע אם הוא אכן יגיע לכינוס.

הכנס, יתקיים במלון "דן" באילת, יגיעו גם מנהלי חברות ביטוח ומנהלי אגפים, וכן מרצים מעולם האקדמיה. עוד צפויים להשתתף בכנס: יוסי מנור, נשיא לשכת סוכני הביטוח בישראל, אלוף במיל. עמי איילון, טלי ירון-אלדר, נציבת מס הכנסה ואילנה דיין, מרצה למשפטים ועיתונאית.

בימים אלה מצויים מלונאים מאילת ביריד התיירות הבינלאומי שנפתח בסוף השבוע האחרון בברלין שבגרמניה. בביתן הישראלי משתתפות עשרות חברות ישראליות, בהן בתי מלון, סיטונאי תיירות, חברות תעופה, עמותות תיירות וחברות השכרת רכב ולאילת יש מקום ייצוגי.

בנוסף למלונאים שיצאו לכנס, ייצג את העיר אילת יושב ראש התאחדות בתי המלון בעיר, אהרון דקל (דקס). דקל אמור להיפגש במהלך הכנס עם סוכני נסיעות בגדולים באירופה, בניסיון לשכנע אותם לפרסם את העיר אילת בחוברות שלהם בשנת '05-'04.

מלונאי אילת אומרים כי אמנם אינם צופים שינויים מרחיקי לכת בנכונות התיירים להגיע לאזור, במיוחד בשל העובדה כי מתקפה אמריקנית בעיראק עשויה להתקיים כבר בימים הקרובים, אולם כבר כעת הם מכינים את השטח לתקופה שאחרי המלחמה.
