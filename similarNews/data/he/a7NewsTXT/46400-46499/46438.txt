

גורמי הסברה ממליצים להמעיט בהתבטאויות בנוגע למלחמה בעיראק.

גורמי הסברה במשרד החוץ הזהירו כי התבטאויות בלתי פוסקות של בכירים במערכת הביטחון בישראל בנוגע לעיראק, מגבירים את הזיקה בין המיתקפה האמריקנית הצפויה בעיראק לבין ישראל.

בדיווחים שהתקבלו בימים האחרונים ממשרד החוץ מנציגויות ישראל בארה"ב הובעה דאגה מהזיקה שעושה התקשורת האמריקנית בין המיתקפה בעיראק לבין ישראל.
אותם גורמים ציינו, כי הזיקה הזו נוצרה הן בעקבות נאומו של הנשיא בוש שאמר כי המלחמה בעיראק מגדילה את הסיכוי לפריצת דרך מדינית בין ישראל ובין הפלשתינים אבל גם בגלל התבטאויות של בכירים במערכת הביטחון בנושא העיראקי.

"כמעט שלא עובר יום מבלי שאיזה בכיר ישראלי יתנבא, יעריך, יחזה ויצפה את המהלכים, התכנונים, המבצעים והכוונות של הצד האמריקני, לרוב בפירוט רב מזה המופיע בתקשורת האמריקנית עצמה", כתב בכיר באחת הנציגויות של ישראל בארה"ב.

עוד הוסיף, כי "התבטאויות אלה יוצרות רושם של שותפות ישראלית-אמריקנית בנושא העיראקי, שלא לומר קוצר רוח ישראלי, וכמובן גם מחזקות את טיעון הלינקג'.

במשרד החוץ הובע חשש שהזיקה הזו גם מבליטה בארה"ב את הסיקור של המתרחש בשטחים, בדרך כלל לא לטובת ישראל.
