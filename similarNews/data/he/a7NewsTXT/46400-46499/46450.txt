

83 שנים לנפילת יוסף טרומפלדור וחבריו.

טקס האזכרה הממלכתי ליוסף טרומפלדור וחבריו במלאת 83 שנים לנפילתם, יתקיים ביום חמישי 13.3.03 בשעה 13:00 ברחבת "האריה השואג" בתל חי.

בטקס, המופק ע"י מרכז ההסברה, ישתתפו השרה לקליטת העלייה ציפי ליבני, ראש המועצה האיזורית הגליל העליון אהרון ולנסי, ראש עיריית קריית שמונה חיים ברביבאי, עולים חדשים שזה עתה הגיעו לארץ, חיילים מפיקוד הצפון, משתתפי מרוץ הגליל, תלמידי בתי ספר מהמועצה האיזורית גליל עליון וקריית שמונה וחברי ארגון "ההגנה".

בחלק האומנותי ייטלו חלק חבורת זמר "מציצים מן האצבע" של המועצה האיזורית הגליל העליון ולהקת "צעירי ביאליק" מקרית ביאליק.

מרוץ הגליל המסורתי של תלמידי בתי הספר העל יסודיים וחטיבות הביניים, ממצודת כוח - היא "נבי יושע" לתל חי, לזכרם של כ"ח הלוחמים על נבי יושע ומגיני תל חי, מתקיים זו השנה השלושים ותשע. השנה ישתתפו בו כאלף תלמידים משלושים וחמישה בתי ספר ברחבי המדינה.

הטקס יסתיים בחלוקת גביעים לזוכים.

בחצר תל חי תתקיים תערוכה בנושא "נוער תל חי במפגש עם המיתוס". התערוכה מציגה מגוון של ביטויים אומנותיים המתייחסים להיסטוריה של תל חי ולמיתוס שלה מנקודת מבט אישית של נערים ונערות ערב גיוסם לצה"ל.
