

ארה"ב ממשיכה לפרוק ציוד צבאי ולהעבירו לדרום-מזרח טורקיה, לאיזור הגבול עם עיראק, ויו"ר הפרלמנט הטורקי בולנט ארינץ' זועם על כך שחרף החלטת הפרלמנט הטורקי שלא לאפשר פריסת כוחות אמריקנים בשטחה, קובעת ארה"ב עובדות בשטח ומעמידה את הפרלמנט הטורקי בפני "עובדה מוגמרת".

סוכנות הידיעות "אנטוליה" דיווחה כי 2 שיירות נוספות הנושאות ציוד צבאי אמריקני, בהיקף שלא צוין, יצאו את נמל איסקנדרון ליעד בלתי ידוע.

בד בבד, שידרה הטלוויזיה הטורקית צילומים בהם נצפתה אונייה עוגנת באותו הנמל, ומיד מתחילה לפרוק ציוד צבאי אמריקני.

"הצילומים שבהם צפינו בטלוויזיה מטרידים אותי מאוד מאוד", אמר ארינץ' לעיתונאים וקרא לצירי הפרלמנט "המוטרדים כמוני להפעיל את המכניזם לפיקוח של הפרלמנט", אך לא פירט.

דובר שגרירות ארה"ב בטורקיה הגיב על הדיווחים באמרו כי "אין מדובר ביחידות של לוחמים, אלא בציוד צבאי אשר פריסתו עולה בקנה אחד עם החלטת הפרלמנט הטורקי. פרטי הפריסה הוסכמה ועוגנה בהסכם בין ממשלות ארה"ב וטורקיה".

העיתון הטורקי "צ'ומהורייט" מסר מצידו כי אור ליום ראשון ניסו כ-700 חיילים אמריקנים לצאת את מתחם המכס בנמל הימי אסקנסדרון, אך הם נתקלו בכוחות הטורקיים שהורו להם להתפרק מנשקם ולשוב על עקבותיהם.


שר החוץ האמריקני, קולין פאוול, אמר היום כי מעריך שישנו סיכוי שתשע או עשר מדינות יתמכו בהצעה האמריקנית למועצת הבטחון לפיה ניתן יהיה לתקוף את עיראק, אך הוא איננו יודע אם תזכה ההצעה לאישור. יחד עם זאת הביע פאוול אופטימיות עלסמך שיחות שניהל לדבריו עם כמה נציגי מדינות החברות במועצת הבטחון.
