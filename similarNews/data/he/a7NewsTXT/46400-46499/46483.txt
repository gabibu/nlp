

סוכנות ה C.I.A. מתריעה כי מחבלי אל קאעידה בעירק ינסו לבצע פיגועים נגד הכוחות האמריקניים מיד עם כניסתם לעירק, כך צוטט מקור אמריקני בכיר בסוף השבוע.

המקור ביקש להישאר בעילום שם, ואמר כי ההתרעה כלולה בדוח מודיעיני בן שני עמודים שהוגש בשבוע שעבר לקובעי המדיניות בממשל בוש.

הדוח צוטט בעיתון "ניו יורק טיימס", ונאמר בו כי כדי להתקרב לכוחות האמריקנים מחבלי אל קאעידה עלולים להיטמע בין האזרחים העירקים, ואז לתקוף אותם במטעני נפץ קונבנציונליים או בנשק כימי.

לדברי אותו המקור, מדובר בהערכות הנוגעות לתא של אל קאעידה בבגדד ולתאים נוספים של הארגון בצפון עירק, שעליהם מפקד אבו מוסאב זארקאווי, המקורב לאוסאמה בן לאדן.

בחודש שעבר אמר שר החוץ של ארה"ב קולין פאוול כי זארקאווי פעיל בעירק, והדגיש כי מדובר בראיה לקשרים הקיימים בין עירק ובין ארגון אל קאעידה.

מפרסום "יו.אס. ניוז אנד וורלד ריפורט" עולה כי לכידתו של אחד מראשי אל קאעידה חאליד שייח' מוחמד הייתה תוצאה של מעקב אחר עשרה טלפונים סלולריים שבהם השתמש האיש. המעקב נעשה באמצעות מערכת הריגול "אשלון".

עוד כותב השבועון כי מבדיקת מחשבים, מסמכים וטלפונים נוספים שהוחרמו במהלך מבצע לכידתו התברר כי יותר ממאה מאנשי אל-קאעידה מסתתרים באירן.

"מספר הולך וגדל של אישי מפתח באל-קאעידה מסתתר באירן, שם הפקידים המקומיים אינם ששים להסגיר חשודים לידי ארה"ב ובעלות בריתה", הוסיף השבועון.

מפרסום בעיתון "זונטגס-צייטונג" בשוויצריה עולה כי הטרוריסטים מעדיפים את התוצרת השוויצרית. בראיון לעיתון אמר מקור בכיר בממשלת שוויץ כי מבצעי הפיגועים ב 11 בספטמבר ובכירי ארגון אל קאעידה עשו שימוש בכרטיסי טלפונים ניידים מסוג SIM, שנרכשו בשווייץ וששולם עליהם מראש. עם זאת המקור הבכיר לא אישר את הדיווחים, ולפיהם חאלד שייח מוחמד, הנחשב לאדם השלישי בחשיבותו בארגון אל קאעידה, ושנעצר בשבוע שעבר בפקיסטאן החזיק אף הוא באותם כרטיסי טלפון SIM שווייציים.

יצוין כי סוג זה של כרטיסי הטלפון הניידים שבהם השיחות משולמות מראש, מבוקש מאוד אצל עבריינים, וזאת מפני שאפשר לרכוש אותם בכל מקום בשווייץ ולהתקשר באמצעותם מכל מדינה בעולם באופן אנונימי. סגן התובע הכללי של שוויץ קלוד ניקאטי אמר אתמול כי "עבריינים מכל תחום, בין אם הם משתייכים לפשע המאורגן, לרשתות של סחר בסמים או לארגוני טרור, אוהבים מאוד את כרטיסי הטלפון השווייציים, וכי מהיבט זה הפכה שוויץ לגן עדן בעבורם. עמיתי ממדינות אחרות הדגישו זאת בפני לא אחת", אמר.
