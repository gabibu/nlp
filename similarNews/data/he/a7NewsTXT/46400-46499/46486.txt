

רפעת (ג'ימי) טורק, ערבי שהיה כוכב הכדורגל של נבחרת ישראל, נבחר לתפקיד סגן ראש עיריית תל אביב, והוא יופקד על תחום קידום הנוער והספורט.

טורק נבחר למועצת העירייה מטעם מר"צ ויהיה סגן ראש העירייה הראשון מהמגזר הערבי. ראש עיריית תל אביב יפו רון חולדאי אמר על מינויו הצפוי של טורק: "אני גאה שהעיר העברית הראשונה ממנה היום ערבי יליד יפו לתפקיד סגן ראש העירייה. אין זה מספיק להצהיר על דו-קיום. צריך גם לפעול למען הגשמתו. מבחינה זו, היום הוא יום היסטורי".

בידי טורק מופקד תחום הנוער, וחולדאי אמר כי תפקידו של טורק יהיה "מניעת הידרדרות הנוער לשולי החברה, והחזרתם לפסים הנכונים, כך שיהיו אנשים חיוביים ומועילים בחברה".

בנאומו בפני מועצת העיר אמר טורק כי הוא מודה למפלגתו מר"צ "אשר חרטה על דגלה את סיסמת השלום והשוויון, והוכיחה את כנות כוונותיה בעניין זה הלכה למעשה". עוד אמר כי המינוי לתפקיד סגן ראש העירייה "מצביע על הנחישות של העירייה וחברי כאן במועצה לתקן עוול של עשרות שנים שבהן הייתה יפו 'החצר האחורית' של תל-אביב".
