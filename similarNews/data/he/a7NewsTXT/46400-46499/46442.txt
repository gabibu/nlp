

הממשלה אישרה היום את העברת הסמכויות ושטחי הפעולה של רשות החברות הממשלתיות ונציבות שירות המדינה ממשרד ראש הממשלה למשרד האוצר. הממשלה גם אישרה את העברת ראשות ועדת השרים לענייני חברה וכלכלה ואת ראשות ועדת השרים לענייני הפרטה מראש הממשלה לשר האוצר.

ההחלטה התקבלה בהתאם להסכם הכתוב בין ראש הממשלה אריאל שרון ושר האוצר בנימין נתניהו שנחתם ביניהם ערב הקמת הממשלה כתנאי להצטרפות נתניהו לממשלה כשר אוצר.

יצויין כי זו הפעם הראשונה שראש הממשלה אינו עומד בראש ועדת השרים הזו. זאת, במסגרת ההחלטה שקיבל שרון לצמצם את השתתפותו עד למינימום בוועדות השרים ולהתמקד בפיקוח ובקרה על עבודתם של השרים.
