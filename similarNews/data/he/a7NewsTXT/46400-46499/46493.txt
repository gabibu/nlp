

100 שחקנים ואמנים הצטרפו ביום שישי האחרון להסתדרות החדשה ומאות שחקני המסך (שח"ם), חברי אמ"י, ושחקני תיאטרון מתכוונים להצטרף במהלך השבועות הקרובים.

במסגרת הפגנת האמנים באולם בית לסין החליטו השחקנים מכל הארגונים לעשות יד אחת ולהכריז באמצעות ההסתדרות על השבתת התיאטראות הציבוריים, אם הקיצוצים הפוגעים בתרבות הישראלית לא יבוטלו על ידי הממשלה.

בעצרת קרא יו"ר ועד שחקני המסך, יורם חטב, למאות הנוכחים להצטרף להסתדרות כדי שזו תוכל להעניק למצטרפים הגנה משפטית וארגונית שלא תאפשר פגיעה בזכויות האמנים השובתים, ביניהם שחקנים עצמאיים (פרי לנסרים) ושחקנים החתומים על הסכמים קיבוציים.

בהמלצת נציגי ההסתדרות, ציון אלגריסי, מזכיר האיגוד המקצועי במועצת פועלי ת"א ועו"ד חגית רימון ,מהלשכה המשפטית של האגף לאיגוד מקצועי בהסתדרות, ובתיאום עם נציגי מטה המאבק של כל הארגונים הוחלט כי במידה שהמאבק על דמות התרבות בישראל ועל רמת התמיכה הממשלתית והעירונית לא ישיג את מטרותיו תוכרז השבתה של התיאטראות הציבוריים והם יסגרו החל ב   1 ליוני '03.
