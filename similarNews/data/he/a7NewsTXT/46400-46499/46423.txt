

יומיים לאחר שחברת מקורות שיבשה את אספקת המים לעיר אילת ולבתי המלון, חתמה עיריית אילת על הסכם לפריסת חובות על חברת מקורות. מקורות, מצידה, התחייבה שלא לנתק את אספקת המים לעיר.

חובה של עיריית אילת לחברת מקורות בשל צריכת המים בחודש ינואר 2003 נאמד על שני מיליון ש"ח. ביום חמישי בצהריים, בשיא החום, סגרה חברת מקורות את המים לבתי המלון, לבתי הספר ולשכונות שלמות בעיר.

התושבים שלא קיבלו על כך התראה מוקדמת, נותרו ללא מים. בבתי הספר נאלצו התלמידים להישאר צמאים ואילו בבתי המלון עמדו המנהלים חסרי אונים מול אורחים ששילמו ממיטב כספם על חופשה חלומית באילת ונותרו ללא מים. מיד לאחר שהחלו בשיבושים, איימו בחברת מקורות כי אם ולא ישולם החוב בהקדם, תשקול מקורות לשבש את אספקת המים ברחבי העיר, גם בהמשך.

דוברת חברת מקורות, מירב אזולאי מסרה לכתבת עתי"ם באילת, כי לחברת מקורות יש פסקי דין המאפשרים לה לשבש את אספקת המים בשל תשלום חוב. לדבריה, עיריית אילת קיבלה התראות על אי תשלום חוב וניתנה לה ארכה עד ליום ה' לתשלום החוב העומד על סך 2 מיליון שקלים בשל צריכת מים בחודש ינואר, אולם לא שילמה את החוב ואף לא טרחה לייצור קשר עם חברת מקורות.

בסוף השבוע הגיעה עיריית אילת להסדר פריסת חובות והאיום על ניתוק העיר אילת מזרם המים, הוסר, לעת עתה.
