

הוקמה יחידת חילוץ של מילואימניקים בדואים למקרה של נפילת טילים בנגב.

יחידת חילוץ של אנשי מילואים בדואים הוקמה בפיקוד העורף בדרום והיא תבצע חילוצים ביישובי הנגב במקרה של נפילת טילים באיזור. על כך מסר ביום א' אל"מ פרץ ויזאן, מפקד פיקוד העורף בפיקוד הדרום, בפגישה עם ח"כ טאלב אל סאנע.

הפגישה נערכה בלשכתו של ח"כ אל סאנע בבאר שבע לדיווח על ההיערכות במגזר הבדואי לקראת מלחמה אפשרית בעיראק ולתיאום פעולות של פיקוד העורף בקרב האוכלוסייה הבדואית בנגב. אל"מ ויזאן מסר שכ-70 אחוזים מהאזרחים הבדואים בנגב מצויידים בערכות מגן ושנעשות פעולות לצייד בערכות מגן את האחרים, כך שכל בדואי הנגב יהיו מצויידים למקרה של נפילת טילים באיזור.

לדבריו, אלוף פיקוד הדרום, דורון אלמוג, הורה לתת עדיפות גבוהה ביותר להשלמתה של הצטיידות זו. הוא גם הוסיף, כי בדואים שאיבדו את ערכות המגן במהלך פגעי טבע, כמו שטפונות שפקדו את האיזור, יוכלו לקבל ערכות מגן חדשות בנוהל מזורז ומיוחד שהוכן עבורם. ח"כ אל סאנע קרא לציבור הבדואי בנגב להגיע לתחנות הרענון ולהשלים את ההצטיידות בערכות המגן.

אל"מ ויזאן מסר על הקמתה של יחידת חילוץ של קצינים וחיילים בדואים שתפעל ביישובים יהודיים ובדואים, במקרה של נפילת טילים בנגב. ביחידה 20 קצינים ויותר מחמישים חיילים, כולם אנשי מילואים. זאת, נוסף לכוח מילואים בדואי שיפעל במקרי חירום ביישובים בדואים בנגב. בכל רשת מקומית בדואית בנגב הוצבו 10 חיילי מילואים בדואים שיסייעו בפעולות חילוץ אם יפלו טילים ביישובים. הם גם יהיו הגורם המקשר בין ראש הרשות לפיקוד העורף.
