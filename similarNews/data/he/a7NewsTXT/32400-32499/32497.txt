

עובדי פי גלילות, השובתים זה היום השביעי, החליטו למנוע את כניסתם של עובדי חברות הדלק היום למשרדיהם באתר פי גלילות.

לחברות הדלק השונות משרדים באתר, בהם מנוהלים ענייני החברה השונים, ונציגי העובדים של חברת פי גלילות החליטו למנוע את כניסתם של העובדים למשרדיהם.

בשל התרחבות צעדי השביתה צפויה החרפה במחסור בדלק בשל שיבושים חמורים באספקה בעיקר בתחנות באיזור דרום הארץ ובירושלים. קיים חשש כי מחסור בדלק יורגש גם במספר תחנות באיזור תל אביב.

במהלך השבת ביקשו חברות הדלק להעמיס את מיכליות הדלק מבתי הזיקוק בחיפה ובאשדוד במתכונת חירום כדי להתגבר על המחסור באספקת הדלק, למרות התנגדות משרד העבודה מפאת קדושת השבת.
האספקה מחיפה ואשדוד חודשה במוצאי שבת.

העובדים פתחו בשביתה בעקבות החלטת משרד התשתיות להוריד את מחיר ניפוק הדלק שגרמה להקטנת הכנסות החברה ולאיום של פיטורי עובדים. הנהלת פי גלילות מבקשת לסגור את מתקני החברה בירושלים ובבאר שבע ולפטר את העובדים כדי לצמצם את ההפסדים המצטברים.
כמו כן חוששים עובדי החברה מפני ההשלכות של העתקת אתר פי גלילות ממקומו העלול לטענתם להביא לפיטורים נוספים. העובדים מבקשים להבטיח הסדרי פרישה ראויים ולמזער למינימום את מספר המפוטרים.

עובדי חברת פי גלילות ייפגשו ככל הנראה רק היום עם אנשי משרד התשתיות, במטרה שאלו יתווכו בין הנהלת פי גלילות לעובדיה לאחר שהפגישות שנערכו עד כה בין ההנהלה ובין נציגי ההסתדרות והעובדים לא הביאו לתוצאות המיוחלות.

עובדי החברה מאיימים לגייס ועדי עובדים נוספים כדי להחריף את המשבר באספקת הדלק.נציגי העובדים כבר נועדו עם ועדי העובדים של בתי הזיקוק, חברת תשתיות נפט ואחרים, ולדבריהם אלה הסכימו להצטרף לשביתה אם הממשלה לא תסכים לתביעותיהם. הצטרפות ועדי העובדים האלה עלולה לשתק את משק האנרגיה בישראל.
