

בתחילת השבוע צפויה ישראל לשגר כחמישים משאבות לצורך שאיבת המים מבתים שהוצפו ברחבי צ'כיה.

נשיא צ'כיה ואצלאב האבל מסר בשיחת טלפון לשר החוץ שמעון פרס כי השטפונות שפקדו את ארצו פגעו גם בבית הקברות היהודי המפורסם בפראג וכן בבית הכנסת העתיק בעיר.

שר החוץ שמעון פרס הביע בשיחת הטלפון עם הנשיא האבל את צערה של ישראל על אסון השטפונות. פרס הוסיף כי ישראל מוכנה לסייע לשלטונות צ'כיה בשיקום הנזקים וסוכם כי הדבר יתואם בין הדרגים המקצועיים של שתי המדינות.

שיא בגובה הנהר אלבה בגרמניה

פני המים בנהר אלבה הגיעו בדרזדן, גרמניה, לשיא חדש, אולם כעת יש תקווה לנסיגתם במהלך יום ראשון. כך מסר שר הפנים של ממשלת סקסוניה במסיבת עיתונאים.

שיא של 9.39 מטרים מול "גובה קיצי" רגיל של כ-2 מטרים נרשם בשבת בבוקר בדרזדן, לאחר שבשעות האחרונות דווח על "התייצבות מה". לאורך הנהר בכיוון הגבול הצ'כי דווח על התייצבות בגובה פני המים מאז יום שישי בערב.

מדרזדן נמסר כי השיא הקודם של גובה פני המים בנהר עמד על 8.77 מטרים, ונרשם ב-1845.

כמו כן נמסר כי במהלך השבוע שעבר ניספו ברחבי גרמניה 15 בני אדם, כתוצאה מהשטפונות.
