

נביל שעת', הממונה על קשרי חוץ ברש"פ הודיע כי נכשל המשא ומתן בין הרשות לבין החמאס בעניין הפסקת הפיגועים בתוך ישראל. בראיון לעיתון המתפרסם ברש"פ "אל איאם" אומר שעת':"לצערנו, החמאס מכשיל כל תוכנית".

עוד אמר כי המגעים בין החמאס לבין הרשות ביומיים האחרונים לא הביאו לשום תוצאה גם בעניין הקמת הנהגה לאומית מאוחדת אשר תסכים לבצע תוכנית מקובלת על כל הצדדים.

בכירי החמאס ברש"פ שבו ואמרו כי המאבק בכל צורותיו נגד ישראל יימשך, וכי הוא לגיטימי. בראיון ל Newsweek אמר עבדול עזיז רנתיסי, מבכירי החמאס, כי רוב אוכלוסיית ישראל היא "מטרה צבאית לגיטימית", וזאת מפני שכל הגברים הישראלים שירתו אי פעם בצבא, וכך גם רוב הנשים בישראל. לכן, טוען רנתיסי, אין מדובר באוכלוסייה אזרחית אלא ב"חיילים", שהם מטרה צבאית לגיטימית.

רנתיסי טוען עוד כי גם ישראל נוהגת כך, בכך שעדיין היום היא רודפת אחרי פושעי מלחמה נאצים. לדבריו, ישראל ממשיכה לרדוף אחרי חיילים גרמנים, גם אלו שכבר הגיעו לגיל 80.
בכיר חמאס נוסף איסמעיל אבו שנאב אמר בראיון לתחנה הערבית ANN, כי ערביי הרש"פ ממשיכים במאבק מפני שהרעיון של מדינה פלשתינית בגבולות 67' אינו מקובל עליהם. משום כך, לדבריו, אין הארגונים השונים מצליחים לגבש מסמך הסכמה שלפיו יופסקו הפיגועים נגד ישראל. החמאס, הוא הוסיף, לא יפסיק את פיגועיו לפני שייפתרו כל הבעיות, ובראשן "זכות השיבה".

בראיון מתח אבו שנאב ביקורת על הרשות, ואמר כי המפגשים עם ישראל אינם מועילים, וכי מטרתם היא לגרום פילוג אצל ערביי הרש"פ. הוא אף האשים את ישראל כי היא מחסלת את בכירי הארגונים כדי לגרום למלחמת אחים.

