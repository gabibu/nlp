

ברוב בתי הספר השייכים לממלכתי דתי יקוצר החופש הגדול. ראש מנהל החינוך הדתי במשרד החינוך הרב שמעון אדלר אומר לערוץ 7 כי הכוונה היא לאפשר לתלמידים לעסוק בתורה בחודש אלול כדי להיערך כראוי לימים הנוראים. אדלר מדגיש כי אין מדובר בהוראה אלא בהמלצה, וההחלטה תלויה במנהל בית הספר, בהורים, במורים ובמועצה שאליה שייך בית הספר.

בחלק מהמקומות, מספר אדלר, התארגנו הרשויות וביקשו, כקולקטיב, לפתוח את בתי הספר, ומשרדנו מסייע להם, אמר.
עוד חדש בתחום החינוך: פרס של 100 אלף שקלים יוענק לעיר אריאל במסגרת חמישה פרסים המוענקים לחמש רשויות על השקעה ייחודית בתחום החינוך. בין הזוכים גם מטה אשר, באר שבע, אור עקיבא וכרמיאל. הכספים מיועדים להשקעה בפרויקט החינוכי.

הזוכים נבחרו על פי שישה קריטריונים. ייעול פעילות חינוכית ביישוב, שיתוף התושבים בחינוך, פריצת דרך וייזום תהליכים ייחודיים וחדשניים, פיתוח תכניות חינוכיות חדשות ביישוב, הצגת מסגרות המטפחות חינוך לחיי חברה איכותיים, ביצוע תוכניות לפיתוח תרבות הפנאי, הוקרת צוותי הוראה וטיפוח מרכזים בעבורם, והשקעה תמידית בתשתיות של מוסדות החינוך לפתרון בעיות בינוי ובטיחות.

בין הסעיפים שבגינם קיבלה העיר אריאל פרס נמנים פיתוחן של תכניות לצמצום פערים, מניעת נשירה, איתור ושיקום נוער בסיכון וטיפול במוקדי אלימות. סעיף נוסף שבגינו הוענק הפרס הוא מעורבות אישית של ראש הרשות בחיי החינוך בקהילה: גיוס הקהילה למעורבות בחינוך, הפעלת בקרה והערכה בכל התחומים הקשורים בחינוך ובכל שלבי הביצוע, ושיתוף פעולה מערכתי פורמלי ובלתי פורמלי בין-תחומי הרשות המקומית באשר לצורכי הילדים והנוער.


