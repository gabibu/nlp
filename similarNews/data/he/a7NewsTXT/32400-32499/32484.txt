

קיים קונצנזוס רחב באשר לצורך "להיפטר מערפאת". השאלה היא, רק, כיצד לעשות כן.

כתב עתי"ם חיים פרנקל מוסר כי גורמים בכירים בישראל סבורים כי ערפאת מעוניין להמשיך בטרור, המשרת את מטרותיו, ביחוד לאחר שהוא איבד בוושינגטון את שארית הלגיטימציה שלו כמנהיג שניתן לדון עמו. זו הסיבה לכך, סבורים בכירים אלה, כי ערפאת לא רק שלא תמך במו"מ בין ארגוני הטרור השונים, על הפסקת הפיגועים בתחומי "ישראל הקטנה", אלא אף דאג לא לתת לצעד גיבוי וסיוע.

בישראל מעריכים כי גם הפסקת אש לא היתה מיטיבה את המצב, וזאת משום שרוב הפעילות הטרוריסטית היתה מופנית נגד היהודים ביש"ע. בהקשר זה ערים בישראל, לצורך בשידרוג אמצעי ההגנה על היישובים הישראלים לרבות איתור מחבלים מחוץ לגדרם טרם שהצליחו לחדור לישובים.

כתב עתי"ם מציין, כי בינתיים מביטים בישראל בתקווה באופוזיציה הצומחת לערפאת. מדובר באופוזיציה שסבורה כי יש להפתר מערפאת, אך לא עושה בנתיים צעדים בכיוון. אותם גורמים מצביעים על כך, כי אופוזיציה זו מעזה להרים ראש כשערפאת נקלע למצב קשה, אך נעלמת מיד בכל פעם שמעמדו מתחזק.

בישראל סבורים, כי האישים בעומדים בראש האופוזיציה לערפאת הם אבו מאזן, מוחמד דחלאן, חסן עספור, אמין אל הינדי וכן חוסין א-שייח וכדורה פארס.

התנגדות שרי העבודה בקבינט מנעה לפני חודשים אחדים את ביצועה של תוכנית מפורטת ללכידת יאסר ערפאת וסילוקו למדינה זרה על ידי ישראל.

כתב עתי"ם מוסר כי בערוץ 2 נטען ביום שישי, כי על פי התוכנית אמור היה כוח של יחידה מיוחדת של צה"ל לחדור למוקטעה ברמאללה, בעת שכוחות צה"ל צרו על המקום, ולתפוס את ערפאת בעזרת אמצעים מיוחדים.

על פי התוכנית, אמור היה ערפאת להיות מועבר במסוק למדינה ערבית שכנה, שאין לה יחסים דיפלומטים עם ישראל או קשרים קרובים עם ארה"ב. שמן של לבנון ולוב הועלה בהקשר זה.

כאמור, התוכנית נדחתה לאחר ששרי השמאל בקבינט התנגדו לה.

גובר המתח בין אש"ף לחמאס

בתוך כך בכירי החמאס והרשות הפלשתינית ממשיכים להטיח אלה באלה האשמות.

בכיר החמאס ברצועה עבד אל עזיז רנטיסי תקף את ההתבטאויות שבאו מצד הממונה על קשרי החוץ ברש"פ נביל שעת' נגד אירגונו. שעת' טען כי החמאס הוא שהכשיל את גיבוש נייר ההבנה בין הארגונים.

רנטיסי דוחה את טענותיו של שעת', שאמר כי החמאס נסוג ברגע האחרון מהחתימה על מסמך ההבנות.

מנהיג החמאס שייח אחמד יאסין אומר כי אין חילוקי דעות באירגונו על כך שיש להמשיך בפיגועי ההתאבדות בישראל, אך ציין עם זאת כי החמאס שותף לשאיפה להגיע לליכוד כוחות בין הערבים.

בתוך כך נערכה בעזה בשבת, אזכרה לזכרו של הרוצח סלאח שחאדה, מפקד הזרוע הצבאית של החמאס.
