

הפרקליטות דורשת כי בג"ץ ידון לכל המאוחר ביום א' בבוקר בעתירות שלושת בני משפחות המחבלים המיועדים לגירוש. מדובר ב אינתסאר עג'ורי ואחיה תיפאח מחמד אחמד עג'ורי, שאחיהם עלי היה שותף בביצוע הפיגוע בנווה-שאנן בתל-אביב לפני חודש וחוסל בידי צה"ל לפני שבוע, וגם בעבד אלנאצר מוצטפא אחמד עצידה.

הללו הגישו לאחיהם המחבלים סיוע מעשי להוציא את הפיגועים לפועל, וצה"ל, בהתאם למדיניות ההרתעה שעליה הוחלט כדי למעט במוטיבציה של מחבלי התופת, החליט לגרשם.

בנימוקים לבקשה לנהל את הדיון בדחיפות נכתב: "שירות הביטחון הכללי והדרג המדיני הבכיר ביותר, לרבות ראש הממשלה בעצמו, סבורים כי טעמי ביטחון מחייבים לממש בהקדם האפשרי את צווי התיחום (הגירוש) ולהעביר מיד את העותרים והעותרת לתחומי המועצה הפלשתינית בעזה. גורמי הביטחון סבורים כי צעד זה יסייע לכוחות הביטחון במאבקם נגד גל הפיגועים הרצחניים שהתרגש ובא על המדינה בחודשים האחרונים ... מימושם הדחוף של שלושת צווי התיחום עשוי להציל חיי-אדם, ולכן אין מקום להשהות את מימושם".

דרישתה של הפרקליטות באה זמן קצר לאחר שצה"ל הודיע לבג"ץ כי החליט שלא להרוס את בית משפחתו של המחבל ג'יאהד טיטי ממחנה הפליטים בלאטה שליד שכם. טיטי ביצע את הפיגוע בפתח-תקווה לפני ארבעה חודשים.

לפני כמה ימים החליט צה"ל להרוס את בית המשפחה, כחלק ממדיניות ההריסה של בתי משפחות המחבלים. המשפחה עתרה לבג"ץ, והשופטת דליה דורנר עיכבה בצו-ביניים את ההריסה.

כאמור, צה"ל החליט שלא להרוס את הבית והודיע לבג"צ: "בירורינו העלו כי האפשרות להריסת הבית נשקלה, אולם לאחר שקילת מכלול הנתונים הוחלט שלא להרוס את הבית בנסיבות הנוכחיות. אם יחול בעתיד שינוי משמעותי בנסיבות הרלוונטיות יישקל הנושא מחדש. אם יוחלט בעתיד להרוס את הבית תינתן לעותרים זכות טיעון מבעוד מועד, אלא אם-כן לא יהיה אפשר לעשות זאת".

חברי הדור הצעיר של המפד"ל ניצבו מול ביתה של שופטת בית המשפט העליון דליה דורנר במשמרת מחאה על כך שהוציאה את צוי הביניים המונעים מצה"ל לגרש ולהרוס את בתי המחבלים. יו"ר תנועת הדור הצעיר של המפד"ל חיים פאלק אמר לערוץ 7 כי מאז שצה"ל החל לנקוט צעדי גירוש והריסה נגד בני משפחות מחבלים, הם מגישים עתירות מידי יום כדי לעכב את ביצוע הצווים. אמנם משמרת מחאה אחת לא תשנה את החלטתה של דורנר, אומר פאלק, אך היא בהחלט מבטאת את המרירות הנצברת בקרב הציבור כלפי בית המשפט ומהלכיו בנושאי יהדות, התיישבות והיחס למחבלים. עוד הפגנה ועוד עצרת סופם שישנו את המגמה, מציין פאלק. כתבנו בני טוקר מציין כי לדברי המפגינים, בית המשפט בפסיקותיו חורג מסמכויותיו והופך בכך מרשות שופטת לרשות מבצעת.

"את המלחמה בטרור יש לנהל בדרך צבאית, ובידי צה"ל ולא דרך בתי המשפט ובידי שופטים". דברים אלה אמר ח"כ זבולון אורלב מהמפד"ל בתגובה להחלטת בג"ץ לעכב את גירוש משפחות המתאבדים וכן בתגובה על הגשת כתב אישום נגד ברגותי. אורלב מוסיף כי מדינה אינה מנהלת מלחמה נגד אויב בבתי משפט. על ממשלת ישראל להכריע את הטרור ולהילחם בו עד חרמה, ולא לתת את האפשרות לרוצחים ולאלו המסיעים בידם לנצל את הדמוקרטיה ואת מערכת המשפט בישראל, אמר אורלב.

