

עובדי פי גלילות שמשביתים כל פעילות באתר, חסמו היום בבוקר את צומת גלילות. עשרות עובדים העמידו את הכבאיות שלהם בצומת וניסו לשבש את התנועה. למקום הוזעקו כוחות גדולים של משטרה, שפינו את הצומת ואיפשרו תנועה זורמת.

יו"ר ועד העובדים של האתר, אלי חליפה, מסר כי בכוונת העובדים להמשיך ולשבש את התנועה באזור ולהחריף את צעדיהם במהלך השביתה. כמו כן מסר חליפה, כי נהגים חסמו את הכניסה לבתי הזיקוק באשדוד והציתו צמיגים, במטרה למנוע את הזרמת הדלק מהמקום אל תחנות הדלק ברחבי הארץ.

עובדי אתר פי גלילות מוחים על אי מתן תוספת יוקר וכן על כוונת הנהלת האתר לפטר עובדים. שיבושים באספקת הדלק לתחנות הדלק צפויים במהלך סוף השבוע, אולם לא צפוי מחסור בתחנות. דלק מוזרם מבתי הזיקוק בחיפה ובאשדוד לרחבי הארץ ובשל העומסים באתרים, עלולים להיווצר שיבושים באספקת הדלק לתחנות באזור דרום הארץ וירושלים.

דוברת חברת הדלק "פז", יעל דניאל, מסרה כי השיבושים הינם זמניים ובשלב זה אין כמעט תחנות דלק שנשארו ריקות.


