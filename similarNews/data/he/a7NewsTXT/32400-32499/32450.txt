

מאות מערביי הרש"פ ערכו אתמול הפגנות תמיכה בשליט עירק סדאם חוסיין. בתמונות שצילמו הסוכנויות הזרות נראו מפגינים ערבים חמושים והם מניפים את תמונותיו של סדאם חוסיין ושורפים את דגלי ישראל וארה"ב.

בתמונות לא נראתה כל התערבות של המשטרה הפלשתינית בנעשה במקום, וכלי התקשורת הפלשתינים כלל לא דיווחו על הפגנה זו.

סקר של אוניברסיטת ביר זית מעלה כי לו התקיימו היום הבחירות לרשות הפלשתינית ולנשיאות היו 60% מבעלי זכות הבחירה מצביעים בעד ערפאת. 26% על פי הסקר, היו מצביעים נגד. הסקר לא הציג מועמד נוסף בבחירות לנשיאות.

עורך המשאל נאדר סעיד ציין כי לעומת רוב של 85%, שלו זכה ערפאת בשנת 1996 מדובר בירידה מאכזבת עבור ערפאת ויחד עם זאת גם נתוני תמיכה אלו מפתיעים .

"רבים מאלו המתנגדים למדיניותו מביעים את כוונתם להצביע בעבורו, וזאת מכיוון שהם חוששים מתוהו ובוהו", מסביר סעיד את הממצאים.

הבחירות הכלליות והבחירות לנשיאות אמורות להתקיים ברשות הפלשתינית בינואר 2003.

