

הפרקליטות הגישה היום בקשה לבג"צ לדון לכל המאוחר ביום א' בבוקר בעתירות שהגישו שלושה בני משפחות מחבלים המיועדים לגירוש. ביום שלישי אסר בג"ץ על צה"ל לגרשם והקציב למדינה 15 יום להשיב על העתירות.

השלושה המיועדים לגירוש הם אינתסאר עג'ורי ואחיה תיפאח מחמד אחמד עג'ורי, שאחיהם עלי היה שותף בביצוע הפיגוע בנווה-שאנן בתל-אביב לפני חודש וחוסל על-ידי צה"ל לפני שבוע.

פלשתיני נוסף המיועד לגירוש הוא עבד אלנאצר מוצטפא אחמד עצידה. צה"ל החליט לגרשם בהתאם למדיניות הממשלה שגירוש בני משפחות עשוי להרתיע מחבלים ולצמצם את גל הפיגועים הפוקד את ישראל.

בנימוקים לקיום הדיון הדחוף נכתב, "שרות הבטחון הכללי והדרג המדיני הבכיר ביותר - לרבות ראש הממשלה עצמו - סבורים כי טעמי בטחון החלטיים מחייבים מימושם בהקדם האפשרי של צווי התיחום (הגירוש) והעברתם המיידית של העותרים והעותרת לתחומי המועצה הפלשתינית בעזה. גורמי הבטחון סבורים, כי צעד זה יסייע לכוחות הבטחון במאבקם נגד גל הפיגועים הרצחניים שהתרגש ובא על המדינה בחודשים האחרונים ... מימושם הדחוף של שלושת צווי התיחום עשוי להציל חיי-אדם, וכי אין מקום להשהות את מימושם של הצווים".
