

בשינוי משמעותי במדיניותה של ארה"ב כלפי מצרים, מתכוון ממשל בוש להתנגד לכל סיוע נוסף לקהיר במחאה על העמדתו לדין של פעיל זכויות האדם המצרי-אמריקני סעד א-דין איברהים, כך מדווח העיתון "וושינגטון פוסט".

ארה"ב רואה במצרים בעלת ברית קרובה וגורם מפתח לתיווך בתהליך השלום באזור. היא מקבלת מדי שנה סיוע בסך של 1.9 מיליארד דולר. על פי ה"וושינגטון פוסט" תוכניות סיוע הקיימות לא ייפגעו מההחלטה.

בעיתון נכתב בשם פקיד בכיר בבית הלבן כי "בעקבות פרשת סעד א-דין איברהים לא יוכל בשום אופן הממשל לשקול מתן סיוע נוסף למצרים", הפקיד הוסיף כי הנשיא בוש מתכוון לדווח בכתב לנשיא חוסני מובארק על החלטתו.

איברהים, מרצה בקהיר ובעל אזרחות כפולה אמריקנית ומצרית, נדון ב-29 ביולי לשבע שנות מאסר בעוון שורה של האשמות, בהן הוצאת דיבה על מצרים, בתום משפט שארגוני זכויות העולם טענו כי מניעיו פוליטיים.

עוד דווח בכתבה כי פקידים אמריקנים מקווים שמובארק ימצא דרך לשחרר את איברהים, אולי ממניעים רפואיים.

איברהים, מרצה לסוציולוגיה באוניברסיטה האמריקנית בקהיר, אמר כי הוא סובל מבעיות נוירולוגיות.

סעד א-דין איברהים ניהל את המרכז איבן חאלדון ללימודי פיתוח שקידם את עקרונות הדמוקרטיה וזכויות האדם, שנסגר בינתיים.

