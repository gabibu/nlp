

עם פרסומו של מדד המחירים לצרכן נרשמה אכזבה במערכת הכלכלית. במערכת הכלכלית ציפו למדד בשיעור של 0.3-0.4%, ובעקבות כך להורדת הריבית על ידי הנגיד בחודש הבא. כרגע, כששיעור המדד לחודש יולי עומד על 0.6%, ומתחילת השנה האזרחית עומד שיעור המדד על 7%, אפסו הסיכויים לכך שהנגיד יוריד את הריבית.

בחישוב שנתי עומד המדד על שיעור של 8.5%, שהוא פי שלשה מהשיעור הרשמי של האינפלציה, העומד על 3%. עליית המחירים שנרשמה במדדים החשובים היא ש"הקפיצה" את שיעור המדד. בעיקר התייקרו סעיפי המזון, וזאת בשיעור של   1%, סעיף התחבורה והתקשורת ב - 1.1%, סעיף אחזקת הדירה ב - 1.5% וסעיף הבריאות התייקר ב - 3.9%. ארבעת הסעיפים הללו תרמו ביחד 0.8% למדד הכללי.

ההערכות הן שנגיד בנק ישראל דוד קליין ימתין חודשים אחדים לפני שיתחיל בהורדה מבוקרת של הריבית. זאת, עקב המשך עליית המחירים והתגברות האי-ודאות בשל האפשרות להקדמת הבחירות.


