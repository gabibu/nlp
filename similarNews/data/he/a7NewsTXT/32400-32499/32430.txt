

צה"ל הודיע לבג"ץ כי החליט שלא להרוס את בית משפחתו של המחבל ג'יאהד טיטי ממחנה הפליטים בלאטה שליד שכם. טיטי ביצע את הפיגוע בפתח-תקווה לפני ארבעה חודשים בו נרצחו תינוקת וסבתה.

צה"ל החליט לפני כמה ימים להרוס את בית המשפחה, כחלק ממדיניות ההריסה של בתי משפחות המחבלים. המשפחה עתרה לבג"צ והשופטת דליה דורנר עיכבה בצו-ביניים את ההריסה.

בהודעת צה"ל לבג"ץ נאמר: "בירורינו העלו, כי האפשרות להריסת הבית נשקלה, אולם לאחר שקילת מכלול הנתונים, הוחלט שלא להרוס את הבית בנסיבות הנוכחיות. אם יחול בעתיד שינוי משמעותי בנסיבות הרלוונטיות, ישקל הנושא מחדש. אם יוחלט בעתיד להרוס את הבית, תינתן לעותרים זכות טיעון מבעוד מועד, אלא אם-כן לא ניתן יהיה לעשות זאת".
