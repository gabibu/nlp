

לפני שלשה ימים נדהמו עובדי הדפוס של העיתון "ג'רוזלם פוסט" במוצאם בכניסה למקום עבודתם שומרים אשר מנעו מהם להכנס לבית הדפוס. מאוחר יותר נאמר להם כי כרגע הם מפוטרים וכי מתוך 40 העובדים מעוניינת ההנהלה להשאיר תשעה בלבד.

יו"ר מרחב ירושלים של ההסתדרות דני בן שטרית אמר, כי העיתון העביר את פעילות הדפוס שלו לשני בתי דפוס האחד ברמאללה והשני בפתח תקווה ומשום כך מפטרת כעת ההנהלה את עובדי בית הדפוס. בן שטרית הוסיף כי ישנם מקרב העובדים אשר בילו את מיטב שנותיהם בבית דפוס זה והם ניצבים כעת חסרי אונים.

דובר סיעת עם אחד אבינועם מגן מסר, כי משיחות שניהל עם וועד העובדים עולה, כי המתבצרים מתכוונים לצרף לשביתתם את בני משפחותיהם החל מיום ראשון וזאת אם לא יושג הסדר עם הנהלת העיתון. כרגע מושבתת פעילותו של העיתון וזאת בעיקבות התבצרותם של העובדים בבניין המערכת.


