

בישראל מעריכים כי אם תיכשל ארה"ב ולא תצליח למוטט את משטרו של שליט עירק סדאם חוסיין, וכן אם לא תתקוף ארה"ב את עירק, ייגרם כרסום ברמת ההרתעה של ישראל כלפי השליט העירקי.

ההערכה היא כי תקיפה אמריקאית אכן תתבצע במחצית השנה הקרובה, דבר שעלול לדחוף את סדאם חוסיין להשתמש ביכולתו לירות טילים על ישראל. על פי ההערכה, יש בידי שליט עירק עשרות אחדות של טילים ומספר קצוב של משגרים עבור הטילים הללו.

יכולתו של סדאם לתקוף את ישראל בנשק לא קונבנציונלי בישראל אינה ברורה ומוגדרת בינתיים "שיורית", דהיינו נמוכה מאוד.

כתב עתי"ם מציין, כי בצה"ל גם ערים ליכולתו של חיל אוויר עירקי לבצע תקיפות קמיקאזה על מטרות בישראל.

הדרגים הבטחוניים הבכירים אינם שרויים בדאגה בנוגע למתרחש בעירק, אך חרף זאת נערכת ישראל, הגנתית והתקפית כאחת, לקראת כל ההתפתחויות האפשריות, מכינה את מערך טילי החץ שלה.

בצה"ל נשמע באחרונה המינוח "תצוגת תכלית", לשקף את הצפוי לעירק מצידו אם ישראל תותקף.

בישראל ממשיכים לומר בבטחון כי תתקבל התרעה מצד ארה"ב, טרם שהיא תצא לתקוף את עירק.

לחץ אמריקאי כבד על המשטר הסעודי

ארה"ב לוחצת על ערב הסעודית כדי להביאה להנהיג רפורמות, ולהגמיש את עמדתה השוללת תקיפה בעיראק והתומכת ברש"פ. כך סבורים אנליסטים ודיפלומטים.

"וושינגטון מפעילה לחצים על ריאד כדי להביאה להנהגת שינויים פנימיים ביחסה כלפי הקבוצות האיסלאמיות ובחינוך הדתי, ולהגמיש את עמדתה בנושא עיראק והסכסוך הישראלי-פלשתיני", מעריך האנליסט הסעודי דאוד אל-שוראיאן.

"יש רשימת תביעות אמריקניות ארוכה, שהסעודים עדיין לא ענו עליה, כפי שעשו פקיסטן ותימן", בכל הקשור לנושאים של מאבק בטרור, אמר שוראיאן, מנהל משרד היומון "אל-חיאת'" בסעודיה.

התייחסות זו באה בעקבות התביעה שהגישו קרובי חללי הפיגועים של ה-11 בספטמבר בארה"ב נגד שלושה נסיכים סעודים, כולל שר ההגנה עצמו, הנסיך סולטן בן עבד אל עזיז.

התובעים דורשים 1,000 טריליון דולר פיצויים לחברות, וטריליון דולר לאנשים פרטיים.

התואר אוייב, שהודבק לריאד במהלך כינוס שנערך בחודש יולי בפנטגון, מיועד ללחוץ על ממשלת סעודיה, כדי לאלצה להצטרף למלחמה נגד הנשיא העיראקי סדאם חוסיין.

אבל הממשל האמריקני התנער במהירות מדברים אלה, שנאמרו בכינוס בפנטגון, ושפורסמו על-ידי ה"וושינגטון פוסט".

"ריאד עדיין סומכת על הקשרים ההיסטוריים עם ארה"ב, אבל וושינגטון כבר לא סומכת על הקשרים שלה עם הממלכה כפי שזה היה לפני ה-11 בספטמבר", הוסיף העיתונאי הסעודי.

"התלונה שהוגשה באה במסגרת המסע האמריקני נגד הממלכה. זה איננו מקרי", הוסיף שוראיאן.

דיפלומט ערבי בבירה הסעודית סבור שהמסע נגד הממלכה השמרנית "מתוזמן על-ידי קבוצות ציוניות, בשל עמדתה הבלתי מתפשרת" בנושא הפלשתיני.

השלכות התביעה על הכלכלה הסעודית עלולות להיות מאוד מסוכנות, מגלה בישר באחיט, מנהל המוסד הבלתי-תלוי "בחיט יועצי השקעה" בריאד.

"המערב, ובעיקר ארה"ב, חומדים את הנפט ואת נכסי הערבים, ובעיקר בממלכה הסעודית. נכסים אלה הם המטרה", העריך בחיט. "הסכומים הנתבעים הם אסטרונומים. סכום זה הוא שווה ערך של התל"ג של הממלכה למאות שנים", הדגיש.

"אנו חייבים ליזום דיאלוג עם וושינגטון, כדי לכונן בסיס ליחסים חדשים אחרי ה-11 בספטמבר", העריך שוראיאן, והוסיף: "אנו חייבים להפגין גמישות מסויימת בשיחותינו עם וושינגטון, ולהסכים לוויתורים בנושאים מסויימים".
