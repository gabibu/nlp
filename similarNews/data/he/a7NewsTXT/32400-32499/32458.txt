

קבוצת נשים משילה וממעלה לבונה השתלטה זו הפעם השנייה במשך שבוע אחד על מבנה בכפר הערבי לובן אשרקיה. מדובר בבית שממנו נורו ונרצחו לפני פחות משבועיים בני הזוג וולנסקי מהיישוב עלי הסמוך לשילה.

הנשים תובעות להרוס את הבית וכן מבנים נוספים ולגדוע עצים המסכנים נהגים יהודים. כתבנו קובי סלע שהה עם הנשים בשטח, ועל פי דיווחו, הנשים הסכימו להתפנות מהגג בתחילת השבוע רק לאחר שרב היישוב בא לידי הסכמה עם מפקד חטיבת בנימין אל"מ אילן פז.

משהתברר לנשים כי הסיכום אינו ממומש הן עלו שוב על הגג, אומר כתבנו. לדברי ליאת ואך מעלי, מוחות הנשים במעשה זה על מצב הביטחון במקום. לדבריה, ארבעה מתיישבים נרצחו במקום במהלך שבע התקפות ירי, והצבא, לדבריה, לא מימש את הבטחתו לערוך פעולות חשיפה לצידי הכביש כדי לאפשר תנועה בטוחה. ואך הבטיחה כי הנשים תמשכנה לחזור ולהתפנות שוב ושוב, עד שהמקום יהיה בטוח.

יו"ר המועצה האזורית מטה בנימין פנחס ולרשטיין מעודד אף הוא את מאבקן של הנשים. לדבריו, הן מייצגות גם את המאבק הלגיטימי של המתיישבים ל"כביש בטוח", אך גם את אותם דרגים גבוהים בצבא, התובעים אף הם מזה זמן רב להרוס את הבית שממנו יורים. כתבנו מציין כי רק עתה החלט הצבא לשקול את הריסת הבית.
נשות שילה, אומר סלע, תמשכנה להיאבק, אם כי הן נמנעות מעימותים. לדבריו, הן החליטו להיפגש שוב בעוד שלושה לילות.

