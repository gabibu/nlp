

שר החוץ שמעון פרס ייצא מחר לביקור עבודה בפינלנד, נורווגיה וסלובניה.

המטרה העיקרית במסעו של פרס למדינות אלה היא להסביר את עמדותיה המדיניות של ישראל, נוכח הביקורת הנוקבת המושמעת שם על מלחמתה של ישראל נגד הטרור הערבי.

פרס יפתח את ביקורו ביום ב' בהלסינקי. שם ייפגש בין היתר עם הנשיאה טאריה קאארינה הלונן ועם ראש הממשלה ושר החוץ.

למחרת ביום ג' יגיע פרס לאוסלו וייפגש עם ראש ממשלת נורווגיה, שר החוץ ואישים נוספים.

כתב עתי"ם מציין, כי פרס הוזמן לשאת הרצאה מדינית במכון ליחסי חוץ של נורווגיה וההרצאה מתקיימת 9 שנים לאחר חתימת ההסכמים עם נציגי אש"ף באוסלו.

ביום ד' יגיע פרס ללובליאנה בירת סלובניה, וגם שם יקיים פגישות מדיניות וכן יפרד מהנשיא מילאן קוצ'אן המסיים את תפקידו. קוצ'אן הוא ידיד אישי של השר פרס ואחד מתומכי "מרכז פרס לשלום".

כתב עתי"ם מציין, כי שר החוץ ישתתף כרגיל בישיבת הממשלה השבועית וטרם המראתו גם ייפגש עם שליחת מזכ"ל האו"ם קתרין ברטיני שתדווח לו על המצב ההומניטרי ביש"ע לאחר שביקרה שם במהלך השבוע החולף.
