

שני מקרי נגיף קדחת הנילוס התגלו היום בצהריים באילת. מדובר בגבר בן 48 ובאישה בת 39, תושבי קיבוצי הערבה הדרומית הסמוכים לעיר.

הנגיף נתגלה אצל השניים בבדיקות דם שנערכו בבית החולים "יוספטל" באילת. שני החולים סבלו במשך שבוע מתסמינים של שפעת. שני החולים לא אושפזו בבית החולים אלא שוהים בבתיהם בקיבוץ.

כתבת עתי"ם מוסיפה, כי לפני שלושה שבועות, בבדיקה שערכו פקחי המשרד לאיכות הסביבה, נתגלו מקומות דגירה של יתושים הנושאים את נגיף קדחת הנילוס המערבי בשלושה קיבוצים בערבה. בסמר, קטורה ויוטבתה. פקחי המשרד לאיכות הסביבה ערכו במקומות אלה ריסוס ובדיקות מקיפות לאיתור הנגיף.

