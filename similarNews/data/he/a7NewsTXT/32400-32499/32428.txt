

דו"ח אשר הוגש לפנטגון והמתפרסם היום קובע כי "הסעודים פעילים בכל הרמות של שרשרת הטרור - ברמת הבכירים כמו ברמת פעילי השטח, ברמת האידאולוגיה כמו ברמת ההסתה". מסקנות דו"ח זה הוגשו על ידי לוראן מוראביץ', אנליסט צרפתי העובד בחברת "ראנד קורפוריישן", בישיבה שאורגנה בחודש יולי מטעם מנהלת מדיניות ההגנה (DPB - גוף מייעץ) של ארה"ב.

מחבר הדוח בו נמתחה ביקורת נוקבת על ערב הסעודית ואשר הוגש לבכירים בפנטגון, הגדיר את הסעודים כ"עצלנים ומתנשאים", בראיון שיפורסם במהדורת ספטמבר של המגזין "ערביין ביזנס".

מוראביץ' ממשיך ותוקף בחריפות את דרך התנהגותם של הסעודים והיחס המתבקש כלפיהם:
"כולם יודעים שהם (הסעודים) חבורה של עצלנים, מתנשאים ורברבנים, שמתנהגים בצורה מגעילה. האנשים באיזור שלכם אומרים לי את זה כבר עשרים שנה. אני לא מחדש לכם דבר. מהנסיון שצברתי באיזור שלכם, רוב האנשים, אם לומר את הדברים כפי שהם במציאות, לא סובלים את הסעודים",אמר מוראביץ'.

עוד אמר מוראביץ' כי "ערב הסעודית תומכת באויבנו ותוקפת את בעלי בריתנו. ערב הסעודית היא זרע הטרור, היא היוזמת המובילה, והיריבה המסוכנת ביותר במזרח התיכון".

הממשל האמריקני הסתייג מיידית מדברי מוראביץ' שנאמרו בישיבה, ופורסמו בהמשך ב"וושינגטון פוסט".

