

בימים אלה החלה החתמה על עצומה של תלמידי שמיניות המתחייבים שלא להתגייס לצה"ל במחאה על הנסיגה. מיוזמי העצומה, יוני כהנא, אומר כי הם איבדו מוטיבציה לשרת בצבא שמחריב ונלחם בעמו.

עקירת גוש קטיף הסתיימה אבל תופעת הסרבנות אולי רק בתחילתה. מאות תלמידי שמינית חתמו בימים האחרונים על התחייבות שלא להתגייס לצה"ל במחאה על הנסיגה.

בעצומה שאותה הם מתכוונים להגיש בימים הקרובים לרמטכ"ל דן חלוץ וליו"ר הכנסת ח"כ רובי ריבלין נכתב כי מראות הגירוש מגוש קטיף פגעו פגיעה אנושה במוטיבציה שלהם לשרת בצבא.

יוני כהנא בן 18 תושב נתניה בין מארגני העצומה, אומר לערוץ 7 כי מאות חתמו ואלפים צפויים לחתום עליה. "בעצומה אנחנו מצהירים שכתוצאה משיתוף פעולה של צה"ל בהרס והחורבן של גוש קטיף וצפון השומרון לא נתגייס ולא ניתן את ידינו לצבא שמחריב ונלחם בעמו ונכריז שעפ"י החוק, מוטיבציה נמוכה לשירות, מהווה עילה מספקת לשחרור מהגיוס, ואין לנו מוטיבציה לשרת בצבא".

כהנא מציין כי יש שתי עילות לפטור: סיבות רפואיות וחוסר מוטבציה.

לדבריו אין זו רק עצומה אלא התחייבות שכן "מי שחתם על העצומה וכתב שם את תעודת הזיהוי שלו ואת פרטיו האישיים מודע לכך שברגע שהעצומה מגיעה לידי צה"ל הוא 'מסומן' כאחד שמועדף פחות לגיוס, ובכל מקרה מי שחתם אין לו מוטיבציה לשרת". עוד הוא מוסיף כי הם לא דנו בשאלה מי יגן על המדינה. "העובדה שצה"ל שומר על האזרחים אינה מספקת כדי לתת לו לגיטימציה לגרש ולהחריב חייהם של יהודים. ברגע שעשה זאת הוא פסול מבחינתנו גם אם הוא ביומיום מנסה לשמור על חיי יהודים". כהנא מוסיף כי הם אינם 'שורפים המועדון' ולא באים לשכנע אנשים לצאת. "מי שצריך להתגייס ולא רוצה מסיבות של חוסר מוטיבציה בעקבות הגירוש, שלא יגייסו אותו".

כוונה נוספת ביוזמה הוא אומר, להבהיר כי להבא אם הכנסת והממשלה יגיעו למהלכים אחרים כדוגמת ההתנתקות "הם ידעו מה לעשות ואיך לעשות".

בהתייחסו לאופן שבו תימסר העצומה אומר כהנא כי מאחר שהרמטכ"ל היה "שותף פעיל לגירוש, איננו מעונינים להפגש עימו. נגיע ללשכתו נניח את העצומה שם, אם רוצה שיעיין, אם לא, שלא יעיין".
