

רשויות מקומיות ומוסדות ממשלתיים נוספים נוטלים רכוש רב השייך למועצה האזורית חוף עזה. כך מספר עורך הדין בן עמי לכתבנו. "מדובר במעשה נפשע", הוא אומר וקורא לעדים לביזה לפנות אליו ע"מ לפתוח בטיפול משפטי.

(התצלום: רחבת בניין המועצה האזורית חוף עזה. צילום ארכיון: קטיף נט.)

"נעשה כאן מעשה נפשע של נטילת רכוש ללא אישור השייך למועצה האזורית חבל עזה, בידי מוסדות ממשלתיים ביניהם רשויות מקומיות ועיריות, מה שגורם לצ'קים של המועצה האזורית חבל עזה לחזור, צ'קים שמיועדים לתושבים שפונו מבתיהם וזקוקים לכסף הזה כל כך", כך אומר היום מפרק המועצה האזורית עזה עו"ד שחר בן עמי.

150 צ'קים שנתנה המועצה האזורית חוף עזה לספקים ונותני שירות, חלקם תושבי גוש קטיף, חזרו לאחרונה לאחר התרוקנות קופת המועצה בגלל הרכוש הרב שנבזז מהמקום, ונמנעה האפשרות למוכרו ולכסות את חובות המועצה.

בראיון לערוץ 7 תיאר עו"ד בן עמי את ההיקף של פעולות לקיחת הרכוש, "בראיון באחד המקומונים התפאר סגן ראש עירייה מהדרום שלקח רכוש מגוש קטיף לטובת עירו, מועצה נוספת שנמצאת בתחומי יהודה ושומרון שלקחה רכוש מהמקום התנצלה על כך, לאחר שפנינו אליה והבטיחה להשיבו בטענה שהדברים נעשו בתום לב, מדובר בציוד בהיקף של מיליוני שקלים שלחלקם זקוקים התושבים בצורה מיידית כמו גני ילדים שנלקחו על תכולתם, חדרי מחשבים וכדומה חלקם נלקחו בתום לב, ובחלקם היה נוח ללוקחים לחשוב שהרכוש מופקר".

בתשובה לשאלת כתבנו ידידיה הכהן מה מתוכנן לעשות כנגד התופעה הזאת אמר עו"ד בן עמי שנגד כמה מועצות אזוריות הוגשה כבר תלונה במשטרה, "רשמנו חלק ממספרי הרכבים שלקחו ציוד מגוש קטיף ואנו נפנה למשטרה על מנת שיחזירו את הרכוש, יש כאן מעשה של חוסר אנושיות מהמעלה הראשונה כשלוקחים כך את הרכוש שנחוץ למפונים כל כך, ואנו מבקש להודיע שכל מי שחשב שמותר לקחת רכוש מהמועצה האזורית חייב להשיבו, וכל מי שראה גוף פרטי או ציבורי שבוזזו שידווח על כך בטלפון 03-7521445 או בפקס 03-7521252".

