

מועצת העיר חיפה תתבקש לאשר היום (ג') את החלטת הנהלת העיר וראש העיר יהב להעניק לרה"מ שרון אזרחות כבוד של חיפה "על מנהיגותו בהובלת מהלך ההתנתקות". בהודעה נמסר כי האזרחות תוענק בטקס באודיטוריום בחיפה.

ראש העיר חיפה יונה יהב הודיע כי הציע להנהלת העיר להעניק לראש הממשלה שרון אזרחות כבוד ובכך לבטא את "הערכת תושבי העיר לראש הממשלה על מנהיגותו בהובלת מהלך ההינתקות".

בהודעתו ציין יהב כי "ראש הממשלה גילה אומץ לב ציבורי, יצר תשתית נכונה לעתיד כאן במדינה הזאת ובאזור הזה, עשה מעשה אמיץ מאין כמוהו והותיר את רישומו ההיסטורי להרבה מאוד שנים קדימה".

חברי הנהלת העיר החליטו להביע את הוקרתם לראש הממשלה באמצעות הענקת אזרחות כבוד של העיר חיפה והעיטור יוענק בטקס רב משתתפים ומכובד באודיטוריום חיפה, ב"מועד שיתואם עם לשכת ראש הממשלה".

כאמור, היום (ג') תובא החלטה הנהלת העיריה לאישור מועצת העיר. ראש העיר יונה יהב הודיע כי הוא "נחוש בדעתו להעביר את החלטת הנהלת העירייה וזאת למרות התנגדותם של נציגי סיעות המפד"ל, העולים וש"ס".

דובר העיריה ציין כי "נציג סיעת המפד"ל חבר מועצת העיר בנצי כץ אשר תמך בהמלצת ראש העיר בדיון שנערך בנושא בישיבת ההנהלה הודיע כי הוא מסיר את תמיכתו בעקבות לחצים שהופעלו עליו על ידי מרכז המפלגה".
