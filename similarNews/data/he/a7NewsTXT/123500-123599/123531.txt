

וועדת השרים לענייני הפרטה החליטה אתמול להפריט את החברה הממשלתית, בנק החקלאות בדרך של מכירת נכסי החברה. ההפרטה תעשה על פי הצעת רשות החברות הממשלתיות שריכזה את תהליך הכנת החברה להפרטה.

ממשרד האוצר נמסר כי ההפרטה תתבצע בדרך של מכירת תיק האשראי או העברתו לגבייה כולו או בחלקים והעברת הזכויות במקרקעין בהתאם להנחיית רשות החברות הממשלתיות. בנושאים הנוגעים לתיק האשראי הטילה הוועדה על רשות החברות לבצע את ההחלטה בשיתוף עם החשכ"ל. כן הוחלט כי במסגרת הליך ההפרטה ייבחנו מכלול הסוגיות הנוגעות לעובדי החברה וזכויותיהם.

בנק החקלאות נוסד בשנת 1981 כחברה ממשלתית והוקם כדי לשמש מכשיר ממשלתי לסיוע בענף החקלאות. הבנק קיבל מקורות כספיים מהממשלה והעמיד אותם כהלוואות במגזרי הקיבוצים והמושבים. בעקבות המשבר הכלכלי והפיננסי שהיה בסוף שנות ה- 80 במגזר החקלאי התקשו הלווים לעמוד בהתחייבויותיהם כלפי הבנק והבנק נקלע לקשיים.

בתחילת שנות ה-90 נחתם הסכם פיקדון בין הבנק לבין הממשלה ומועד החזר פיקדונות הממשלה אשר הופקדו בבנק נדחה עד ליום 31.07.2005.

בהתאם לדוחות הכספים לשנת 2004 הסתכמו חובות הבנק למדינה בגין שטרי הון נדחים ופיקדונות ממשלה בסכום העולה על 1.5 מיליארד ש"ח. המשך פעולות הבנק מותנה בדחיית מועד הפירעון של חובותיו למדינה שכן הבנק לא יכל לפרוע אותו ממקורותיו. הבנק עוסק כיום אך ורק בגביית חובות הקיבוצים והמושבים השונים.

ביום ה- 31.03.2005 ביטל ממלא מקום נגיד בנק ישראל, דר' מאיר סוקלר את רישיון הבנק של החברה, החל מיום ה- 01.04.2005.

לאור האמור לעיל ולאור העובדה כי לחברה אין רישיון לעסוק כבנק, אין מקום להמשך אחזקות המדינה בחברה. על כן דרך ההפרטה עליה החליטה הוועדה היא מכירתו או העברתו לגביה של הנכס העיקרי של החברה שהוא תיק האשראי כאמור.
(ש)
