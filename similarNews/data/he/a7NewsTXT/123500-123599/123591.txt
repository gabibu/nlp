

מד"א פתח במבצע סיוע לניצולי אסון ההוריקן 'קתרינה' לאיסוף תרומות כספיות ופריטי ציוד. התרומות שייאספו במסגרת מבצע "ברית אחים" יועברו לארגון הצל"א האמריקני עימו מד"א בקשרים.

מגן דוד אדום בישראל נענה לפניית משרד החוץ לעזור ולסייע לניצולי אסון סופת ההוריקן "קתרינה" ופתח במבצע חירום בשם "ברית אחים" לתרומות כספיות ופריטי ציוד.

התרומות הכספיות שייאספו יועברו לארגון הצל"א האמריקאי שאיתו מד"א נמצא ביחסי שיתוף פעולה ובידידות ארוכת שנים. ההכנסות מהתרומות יהיו קודש לרכישת ציוד שיקטין את שיעורי התחלואה והתמותה בקרב רבבות הניצולים מחוסרי הבית.

אזרחים הנכונים לתרום מתבקשים להעביר את תרומתם לקרן מד"א בשם "מגן דוד אדום בישראל למען נפגעי סופת קתרינה" בנק הפועלים (12) סניף יצחק שדה (סניף מס' 780) רח' יצחק שדה 45, תל אביב מס' חשבון 310640.

כמו כן, ניתן לתרום במוקד מיוחד שפתח מד"א בטלפון 1-800-390-101.

מד"א פנתה לבעלי מפעלים, יצרנים ולסוחרים מהתחומים הבאים: טיטולים חד-פעמיים; מים; שמיכות וסדינים להירתם למבצע "ברית אחים" ולהעביר את תרומתם למד"א.

"העם בישראל שנענה לקריאת מגן דוד אדום במבצעים קודמים הוכיח שההומניות והרגישות שלו לאסונות טבע נותרה בעינה, והוא יהיה נכון למשימה ההומניטארית גם כאשר האסון מכה בידידתנו הגדולה", נמסר בהודעת מד"א.
