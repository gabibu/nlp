

מחר ייחתם הסכם לכניסת מרכז התעשייה הישראלי למחקר ופיתוח למנהלת הפרויקט האירופי לניווט לוויני - "גלילאו". זהו הצעד הסופי אשר יסדיר כניסת חברות וגופים ישראליים לפרויקט זה.

ממשלת ישראל תעביר באמצעות מרכז התעשייה לתכנית "גלילאו" סכום של כ-100 מליון  במשך 5 שנים, דבר שיקנה לישראל מושב בדירקטוריון של המיזם המשותף, ויאפשר כאמור השתתפות התעשייה הישראלית במכרזי השלב הראשון של התכנית. ההנחה היא שהחברות שייזכו במכרזי השלב הראשון, יקבלו גם הזמנת ביצוע לשלב המסחרי השני (26 הלוויינים).

על ההסכם ייחתמו ריינר גרוהה   מנכ"ל המיזם האירופי "גלילאו" המשותף לנציבות האיחוד האירופי ולסוכנות החלל האירופית ESA, ויאיר אמיתי מנכ"ל המרכז הישראלי, שהוא הגוף האחראי מטעם לשכת המדען הראשי במשרד התמ"ת, על יישום ההסכם עם "גלילאו" לשיתוף התעשייה הישראלית בתכנית. בטקס החתימה ישתתפו גם מנכ"ל משרד התמ"ת רענן דינור המדען הראשי ד"ר אלי אופר, שגריר האיחוד האירופאי בישראל וראשי תעשיות החלל הישראלית.

במשרד התמ"ת מציינים כי מדינת-ישראל הינה אחת משתי המדינות מחוץ לאירופה שצורפו עד כה לתכנית "גלילאו" (המדינה השניה היא סין). להשתתפות הישראלית בתכנית "גלילאו" חשיבות אסטרטגית בכך שלראשונה נפתחה אפשרות לשיתוף פעולה עם סוכנות החלל האירופית ESA.
(ש)
