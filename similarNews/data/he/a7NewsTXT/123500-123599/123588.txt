

אמונה אלון הפסיקה לכתוב את הטור הקבוע שלה בידיעות אחרונות. "כשראיתי את העליצות לקראת החרבת חבל ארץ, חשתי שאיני יכולה להיות חלק 'מהגועל נפש הזה'". לדבריה רבים חדלו מקריאת ידיעות וגם 'העתון המתחרה'.

אמונה אלון כותבת ותיקה במדור דעות ב'ידיעות אחרונות' הודיעה שהיא לא מעונינת להמשיך לכתוב בו במחאה על מדיניותו המערכתית של העתון בכל הקשור להתנתקות ולמתנחלים.

אלון אומרת בראיון לערוץ 7 כי כתבה מזה 8 שנים בידיעות "היה ברור לי שהעתון מסחרי ומטרותיו הן רווח והוא מפרסם מה שכדאי לדעתו לפרסם למטרות רווח, ולכן לא לקחתי ללב את השמאלנות היתר שתמיד היתה שם. היה לי חשוב שגם אנו נתבטא , אבל מאז החורבן הגדול בגוש וגם לקראתו כשראיתי את השמחה והעליצות, לקראת החרבת חבל ארץ. מעין רצון לתת מכה אחת אפיים לציבור שלנו. שהתחילה כפי שכתב דניאל סימון, משום ש'הציבור הדתי לאומי התחיל לתפוס יותר מידי עמדות כוח הגיע הזמן לתת לו מכה וההתנתקות היא המכה'. כל זה גרם לי להרגיש שאיני יכולה יותר להיות חלק מהגועל נפש הזה".

אלון מוסיפה כי לפי תגובת העורך רפי גינת הדבר היווה בשבילם עלבון "מכה שלא ציפו לה מחלשה כמוני, שתעז לומר להם שאינה רוצה בהם. הם מצפים שאנחנו נודה להם על האפשרות לומר את דברנו בעמודים האחוריים של יום שישי או בעמודי דעות באמצע השבוע ונסתפק בכך".

בסופו של דבר הדעות ידועות ו'לעוסות לעייפה' אומרת אלון , "כמה פעמים אפשר להסביר להם ששתי מדינות לשני עמים הוא רעיון משיחי הזוי של השמאל שהערבים לעולם לא יסכימו לו, ושארץ ישראל שייכת לעם ישראל? הם יודעים. אין חידוש במה שיכולתי לכתוב שם ולא הייתי יכולה להמשיך לשכנע אלא את המשוכנעים".

להערכתה בעזיבתה יכולה לגרום לכך שהם יהיו מעונינים להוכיח שהם אינם שמאלנים כפי שנטען כלפיהם. "אולי ישתדלו יותר ואולי גם עתונים אחרים שישמעו שאנשי ימין עוזבים בגלל שמאלנות יתר וזה יפגע במסחריות בקריאת העתון על ידי אוכלוסיה שיש בה כידוע לפחות 1/3 שהתנגד להתנתקות ויותר מזה שמוגדרים ימניים, אולי ינסו לשפר את דרכיהם. אני הרגשתי שאיני יכולה עוד".

לשאלה האם היא קוראת לחרם קוראים, אומרת אלון כי כבר עכשיו יש כזה "מספרים לי שיש שכבר מזמן לא קוראים 'ידיעות' וגם לא את 'העתון המתחרה'. הם קוראים מקור ראשון, הצפה ובשבע. נקעה נפשם מתקשורת זו השקרית מזמן. ומי שיצטרף למנהג זה יבורך".

על השאלה האם קיים סיכוי שתשוב לכתוב בידיעות אומרת אלון כי אם תרגיש שיש טעם לדבר אל "המיעוט הזה, השמאל הנכחד, שעדיין שולט בתקשורת ואינו רלוונטי", אולי תשוב.

להאזנה לראיון
