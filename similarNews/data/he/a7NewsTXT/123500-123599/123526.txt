

שירות חדש במרפאת ההשמנה בסורוקה יפעל בגישה משולבת הכוללת פעילות גופנית, ייעוץ של תזונאית ומעקב רפואי על מנת לסייע לילדים ונוער לרדת במשקל. שירות זה יינתן ללא תשלום, במסגרת מחקר בנושא השמנת ילדים.

רבים אינם יודעים, אבל השמנה היא המחלה הכרונית השכיחה ביותר בעולם המערבי. בעשורים האחרונים חלה עליה נכרת בשכיחות ההשמנה בילדים ובבני נוע, וההערכה היא שבשנים הקרובות כמחצית מבני הנוער יהיו שמנים. השמנה בגיל הילדות מהווה גורם סיכון להשמנה בגיל מבוגר.
כ- 75% מבני הנוער השמנים בגיל 12 יהיו מבוגרים שמנים.

להתפשטותה של תופעת ההשמנה אצל ילדים עד כדי ממדים של מגיפה, נעוצה ככל הנראה בכך שסגנון החיים של ימינו אינו מזמן לילדים מספיק שעות של פעילות גופנית. כיום, הילדים מבלים שעות רבות יותר בישיבה מול הטלוויזיה והמחשב ונחשפים לפרסומות למזון, במיוחד למזון עתיר שומן, ונוטים לאכול תוך כדי צפייה.

ילדים עם עודף משקל נתפשים בחברה המודרנית כחסרי כוח רצון, כבלתי מושכים ומסורבלים, מה שלעיתים קרובות הופך אותם למנודים ומבוישים, דבר המנציח את חוסר השתתפותם בפעילויות גופניות. באופן זה ההשמנה משפיעה על ההישגים החברתיים, הלימודיים ואיכות החיים של הילדים הסובלים ממנה.

אין להקל ראש בחומרתה של התופעה, שכן השמנה בילדים אינה רק בעיה אסתטית וחברתית אלא מחלה של ממש הקשורה במספר סיבוכים רפואיים: לחץ דם גבוה, עלייה בשומני הדם, נחירות עם הפסקות נשימה ממושכות בזמן השינה, אבנים בכיס המרה, בעיות אורתופדיות, סוכרת שאינה תלויה באינסולין והתבגרות מינית מוקדמת. מספר עבודות אף מראות, שבבני נוער שמנים שיעור התמותה גבוה יותר בגיל המבוגר.

חשוב להתחיל לטפל בהשמנה כבר בגיל הצעיר וזאת מכמה טעמים: קל יותר לשנות הרגלי חיים בגיל צעיר יותר ושינויים הנעשים בגיל הילדות נשמרים בדרך כלל לאורך זמן. ילדים נמצאים בתהליך גדילה ובניית רקמת שריר ועצם, ולכן כל עוד הגדילה נמשכת, ניתן להוריד את שיעור השומן בגוף אפילו ללא ירידה במשקל.

במרפאת ההשמנה של בית החולים סורוקה עומד להתחיל מחקר חדש בנושא טיפול בהשמנה אצל ילדים, בראשותו של ד"ר אלי הרשקוביץ. המחקר יערך בשיתוף פעולה עם מרכז שניידר לרפואת ילדים בישראל ונתמך ע"י הארגון הישראלי d-cure שמטרתו קידום מחקר הסוכרת בישראל.

המשתתפים במחקר יוכלו ליהנות מגישה משולבת של פעילות גופנית, ייעוץ על ידי תזונאית ומעקב רפואי. ההשתתפות במחקר אינה כרוכה בתשלום.
