

לשכת רה"מ הכחישה את דברי סגן שר הבטחון בוים לפיהם יש אישור לבניית 3000 יח"ד באריאל. בהודעה נמסר כי הם לא מכירים אישורים כאלה. בוים אמר את הדברים במהלך סיור שערך היום לאורך גדר ההפרדה.

לשכת ראש הממשלה הכחישה את דברי סגן שר הבטחון זאב בוים שאמר במהלך סיורו אתמול לאורך גדר ההפרדה כי שר הבטחון אישר בניית 3000 יח"ד באריאל. "למשרד רה"מ ולמשרד הביטחון אין כל מידע בדבר אישור לכאורה של בניה באריאל", נמסר בהודעתם.

בסיור שערך סגן שר הבטחון זאב בוים הוא אמר כי יפעל לשנות את תוואי הגדר המקיפה את אריאל בחלקה המזרחי באזור המכונה "אצבעות אריאל", וכאמור הודיע כי שר הבטחון אישר להקים עוד שלושת אלפים יחידות דיור בכמה אתרים באריאל.

הקבלנים לדבריו התבקשו להאיץ את קצב העבודות לכל אורך התוואי וכי העבודות סביב גושי ההתישבות הגדולים יושלמו בשנה הבאה. "גושי ההתיישבות יהיו חלק אינטגרלי של מדינת ישראל ובתוך מדינת ישראל בכל הסדר עתידי כלשהו. ההחלטה של הממשלה לאשר בניה באריאל של 3 אלפים יח"ד דיור נוספות היא אמירה ברורה זו המדיניות לחיזוק ההתיישבות בגושי ההתיישבות ומי שחושב שיש גזירה שווה בין ההתנתקות בעזה ומצפה שתהיה התנתקות 2 ו 3. לא אצל הממשלה זו".

לדבריו בעוד כ 4 חודשים יעמוד 'מכשול רציף אופרטיבי שימנע כניסת מחבלים מתאבדים לתוככי מדינת ישראל'. גדר ההפרדה מיועדת להקיף את הגושים אריאל גוש עציון מעלה אדומים "זוהי תכנית העבודה של מערכת הבטחון לשנת 06 כאשר הניצנים הראשונים הם ציפורני אריאל", הדגיש בוים.

שרת החינוך לימור לבנת אמרה כי הממשלה צריכה לקבל החלטה בדבר חיזוק הבניה בעוטף ירושלים ו'אסור להכנע לתכתיבים אמריקניים בנושא'.
