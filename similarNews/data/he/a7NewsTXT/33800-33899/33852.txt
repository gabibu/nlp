

סיעת "האיחוד הלאומי ישראל ביתנו" והארגונים החוץ פרלמנטריים של הימין החליטו על הקמת מטה להפלת ממשלת שרון, ולהיערכות לבחירות מוקדמות.

בכינוס שנערך בירושלים התקבלה ההחלטה לפעול לאלתר להקדמת הבחירות. בין היתר נשקלת האפשרות להניח על שולחן הכנסת הצעת חוק להקדמת הבחירות. כתבנו עוזי ברוך מדווח כי מדובר בהתעוררותה של האופוזיציה הימנית שהחליטה על הקמת מטה עבודה משותף, שכל מטרתו להביא להפלת ממשלת שרון ולהקדמת הבחירות. בין המשתתפים בפגישה: סיעת "ישראל ביתנו", תנועת "נשים בירוק", "חוג הפרופסורים לחוסן מדיני וכלכלי" ומועצת יש"ע .
יו"ר סיעת "האיחוד הלאומי ישראל ביתנו" ח"כ יורי שטרן אומר כי במפגש התנהל דיון מקיף על המצב, ולפיו הממשלה סטתה מהדרך ששרון הבטיח ללכת בה ואשר בגינה הוא נבחר. אף על פי שיש רוב בציבור התומך בכך שיבחר בדרך אחרת הוא חוזר לנתיב אוסלו, אמר שטרן. הוא ציין כי המטה יתחיל את פעולתו בהפגנות, בפרסום חוברות ובהסברה בכלי התקשורת. כמו כן מתכוון המטה להפעיל לחץ על חברי הכנסת, על שרים ועל מפלגות שבפסיביות שלהם הם עוזרים, לדעת אנשי המטה לחזור לאותו אוסלו.

יו"ר סיעת "האיחוד הלאומי ישראל ביתנו" אביגדור ליברמן אומר כי צריך להכין את פתיחת מושב החורף עם ידיעה ברורה שהולכים לבחירות מוקדמות. יש לדבריו לפעול במרץ כדי לארגן את כל הגופים החוץ פרלמנטרים שסוף סוף הבינו שהימין היחיד והאמיתי הוא סיעת "האיחוד הלאומי".

ליברמן ציין כי במטרה להשפיע הם גילו אחריות ונותרו בממשלת שרון אך עזבו כשהתברר להם ששרון וראשי הליכוד מרמים אותם. מי שטרפד את יוזמתנו בנושא הקמת ועדת החקירה בנושא הסכמי אוסלו היו הליכוד, אומר ליברמן. הוא הוסיף כי שרון הפר את הבטחתו שלא לשחרר את רוצחי השר זאבי הי"ד. כזכור, שרון הצהיר כי הוא מעדיף ללכת לבחירות מאשר להתפשר בנושא הרוצחים, אך יומיים לאחר מכן הם מצאו עצמם בבית הבראה ביריחו. ליברמן מציין כי מה שחשוב בבחירות הוא שהמחנה הלאומי יקבל מקסימום מנדטים כדי לחשק את הממשלה וכן שהממשלה הבאה תהיה ממשלה לאומית ימנית ולא ממשלת פרס ביילין רמון ופואד.

יו"ר המפד"ל השר אפי איתם אומר כי יש לבחון היטב את ההחלטה לפרק ממשלת אחדות בתקופה קריטית כמו התקופה הנוכחית, שבה יש עדיין קשיים גדולים, אך גם מתחילים לראות את פירות המאמץ הבטחוני. היציבות הבטחונית, הכלכלית והפוליטית דורשת את עריכת הבחירות במועדן, אומר איתם. לדבריו, המפד"ל נכנסה לממשלה לפני כארבעה חודשים, כשזו פנתה לדרך הבטחונית הנכונה באמצעות מבצע "דרך נחושה" ו"חומת מגן", והמציאות היא שיש ירידה דרמטית בפיגועים, ישראל נמצאת בכל שטחי A ובועת הרש"פ רוסקה.

בעבור כל אלו ממשלת אחדות הייתה גורם משמעותי, אומר איתם, והקמתה הייתה מוצדקת, אך עתה מתנדנדת הממשלה בין שתי מנהיגויות. העבודה, לדבריו, משיקולים פנימיים הכרוכים במאבק בין פואד למצנע מנסה להביא את הביטחון "לקרשים", להחיות את ערפאת, ולתת לאנשיו אפשרות להתארגן לצורך ביצוע פיגועים. כל ניסיון להחיות את ערפאת בתהליך של רפורמה הוא כשיקום אולמי ורסאי עם חברה הבונה בפלקל.

בקצה השני מצויה, לדבריו, המפד"ל, שהיא כרגע סמן של שפיות בטחונית, והיא צריכה להבטיח את המשך פעילותו של צה"ל נגד מבוקשים ואת פעילותו לאיסוף נשק.

