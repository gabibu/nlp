

בישראל חוששים מפני פתיחת חזית חדשה בגבול לבנון בעקבות כוונת הלבנונים לשאוב את מי החצבני. ישראל העבירה מסרים תקיפים ללבנונים לא לשאוב את מי החצבני, וזאת מכיוון שהדבר עשוי לפגוע במאזן המים של ישראל.

פניות דומות הופנו גם למפקדת האו"ם בנקורה.

בכירים במערכת הביטחון ופיקוד צפון ביקרו ביממה האחרונה בכפר רג'ר שעל גבול לבנון ועקבו מקרוב אחר העבודות שמבצעת במקום ממשלת לבנון, בחשד שמטרתם לשאוב את מי החצבני הזורמים בדרכם לישראל.

לכפר הגיעו אלוף פיקוד צפון בני גנץ ועוזר מיוחד של שר הביטחון נוח כינרתי. הם צפו מעבר לגבול לבנון אל האתר שבו מתבצעות בימים האחרונים באינטנסיביות רבה עבודות להנחת צינורות מים בעלי קוטר גדול במיוחד, המסוגלים לשאוב מים בכמות רבה.

לפני כשנה וחצי הניחו הלבנונים באותה נקודה בחצבני הסמוכה לגבול ישראל, צינורות בעלי קוטר קטן יותר, שנועדו לשאוב את מי החצבני, אולם הם נענו בהתנגדות ישראלית תקיפה. אז טענו הלבנונים כי השאיבה נועדה למטרות מקומיות ולצרכי החקלאים בכפרי הסביבה. כעת מתברר שהצינורות החדשים יכולים לשאוב כשליש מכמות המים הזורמת בנחל. לדברי מקורות בכירים במערכת הביטחון ובחברת מקורות, אם אכן תחל השאיבה הדבר יפגע קשה מאוד בכמויות המים הזורמות לירדן ומשם לכינרת, שכן החצבני הוא אחד משלושת הנחלים הזורמים לירדן.

שר הביטחון בנימין בן אליעזר העביר באחרונה מסרים בעניין לממשלת לבנון באמצעות הדיפלומט הבריטי דונאלד סאתרלנד.
