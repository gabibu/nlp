

עירנות של מתנדבי מג"ב מנעה פיגוע רב עוצמה כאשר נתפסה מכונית תופת ובה 600 ק"ג חומר נפץ. לאחר חצות הלילה הוצב מחסום של ניידת שיטור כפרי בין כפר גליקסון לבין גבעת עדה.

המתנדבים הבחינו בשני כלי רכב חשודים שניסו לחמוק מהמחסום שבו נתקלו. בבדיקה שנערכה לאימות לוחיות הרישוי התברר, כי אינם זהים לרכב המקורי שלהם. התפתח מרדף שבסופו נמלטו יושבי שתי המכוניות והרכב ננטש.

במכונית אחת נמצאו כאמור 600 ק"ג חומר נפץ. המטען רב הכמות והעוצמה מעיד על כוונת המחבלים לבצע מגה-פיגוע באחת הערים. מכונית התופת נוטרלה ללא פגע.

ניצב יעקב בורובסקי, מפקד המחוז הצפוני במשטרה אמר : "אם ה-600 ליטר חומר נפץ היו מתפוצצים במרכז הומה אדם, היה מתרחש אסון כבד. אני לא רוצה לדמיין מה היה קורה אם המכונית הזו הייתה מגיעה ליעדה".

שר החוץ, שמעון פרס, אמר כי "מדובר במזל גדול, אם המכונית הייתה מתפוצצת, זה היה משנה את פני הדברים באזור".
