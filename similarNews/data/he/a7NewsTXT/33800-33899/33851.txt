

תנועות השמאל הקיצוניות כגון תנועת "גוש שלום" החלו במסע תעמולה נגד הרמטכ"ל. אתמול פנתה תנועת "גוש שלום" ליועץ המשפטי לממשלה אליקים רובינשטיין, ודרשה ממנו לבדוק אם אפשר לנקוט אמצעים נגד הרמטכ"ל, רב-אלוף משה יעלון, בגלל "ההצהרות הפוליטיות" שהוא מבטא בראיונות לתקשורת.

גוש שלום טוענים כי "תחת איצטלה של מתן חוות דעת מקצועית" מביע יעלון דעות פוליטיות בנושאים הנתונים לטענתם למחלוקת ציבורית וחולק על החלטות הממשלה והכנסת. למשל, בעניין פסילת הסכם אוסלו וההתנגדות להקמת גדר ההפרדה. עוד הם טוענים כי יעלון תוקף אותם תקיפה גסה בהאשימו את ארגוני השמאל בחתירה תחת אושיות המדינה והצבא.
"על היועץ המשפטי לנקוט אמצעים חמורים כדי לשים קץ לתופעה זו" טוען אורי אבינרי מ"גוש שלום".

בקבלת פנים לכבוד השנה החדשה שערך נשיא המדינה משה קצב לשרי הממשלה ולאנשי כוחות הביטחון הוא קרא לעמוד מאחורי כוחות הביטחון, הנמצאים במערכה כבדה וזקוקים לתמיכתנו.
הנשיא הוסיף כי למרות המערכה הקשה רוחו של העם לא נשברה ולעומת זאת אנו עדים ל"ניצנים של סדקים בחומת ההתבצרות אצל הפלשתינים". אלה החלו להגיע להכרה כי אי אפשר להכריע את ישראל בכוח. "הם מתחילים להבין שרק ברגיעה אפשר להתקדם ולהגיע לשלום".
