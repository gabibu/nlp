

קצין צה"ל נהרג וחייל נוסף נפצע קל בהיתקלות הבוקר עם מחבל סמוך לישוב ניסנית בצפון רצועת עזה. ההרוג הוא סגן מאלק גרפיאת, בן 24, מזרזיר, סגן מפקד פלוגה בחטיבת גבעתי.

כתבנו קובי פינקלר מוסר, כי הקצין והקשר שהיה עימו נסעו בג'יפ "סופה" ליד הישוב ניסנית בצפון הרצועה. הקצין נסע לביקור אצל חייליו באיזור. מחבל שארב לג'יפ בצד הדרך פתח באש וזרק רימונים אל הג'יפ. החיילים הסתערו על המחבל ובחילופי האש נפצע הקצין אנושות ומאוחר יותר מת מפצעיו.

כוח של צה"ל שהגיע למקום סרק אחרי המחבל ולאחר מירדף קצר ירה בו והרגו. ליד גופת המחבל נמצא רובה מסוג קלשניקוב, רימונים, מחסניות ואפוד.
