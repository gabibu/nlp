

שר הביטחון אמר לשר החוץ הדני כי הריסת בתי מחבלים מתאבדים הביאה לירידה הדרמטית במספר התקפות המתאבדים, וכי כיום יש התקפת מתאבד פעם בשבוע, לעומת ארבעה או חמישה ביום , לפני תחילת הרס הבתים. עוד אמר שר הביטחון כי גירוש בני משפחות המתאבדים הוא עוד כלי בניסיון להוריד את מספר הפיגועים.

פרקליטות המדינה מבקשת מבג"ץ לקיים דיון דחוף בעתירתם של בני משפחות שני מחבלים מאבו דיס שליד ירושלים. המחבלים פוצצו עצמם בפיגוע תופת כפול במדרחוב בירושלים ב 1 בדצמבר 2001. בפיגוע פוצצה גם מכונית תופת, נרצחו 11 בני אדם ו 155 נפצעו.

ב 24 באוגוסט הודיע מפקד כוחות צה"ל באזור למשפחות כי בכוונתו להרוס את בתיהן. מדובר בהחלטת ממשלה להרוס בתי מחבלים כדי להרתיע מחבלים פוטנציאלים.
המשפחות עתרו לבג"ץ, ובית המשפט העליון הוציא צו ביניים האוסר להרוס את הבתים עד להחלטה בעתירה.

לפרקליטות נודע כי הדיון נקבע רק ל 23 באוקטובר. עו"ד ענר הלמן דורש לקיים דיון בהקדם האפשרי, משום שהרס הבתים "יסייע לכוחות הביטחון במאבקם נגד גל הפיגועים הרצחניים שהתרגש ובא על המדינה בחודשים האחרונים, וזאת, במסגרת המדיניות שעליה החליטה ועדת השרים לביטחון לאומי", כתב עו"ד הלמן והוסיף: "המשיב סבור כי מימושם הדחוף של צווי ההריסה עשוי להציל חיי אדם, וכי אין מקום להשהות את מימושם של הצווים".
