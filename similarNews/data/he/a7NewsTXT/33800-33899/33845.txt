

דובר צה"ל התיר לפרסום כי אביעד דותן נהרג ושלושה חיילים נוספים נפצעו באורח בינוני כאשר טנק מרכבה עלה על מטען סמוך לגדר המערכת ברצועת עזה. כתבנו קובי פינקלר מוסר כי המטען הכיל למעלה מ-100 ק"ג חומר נפץ. הכוח נפגע כאשר פעל באזור מעבר כיסופים.

בסריקות שנערכו הבוקר זוהו משגרים של טילי כתף נגד טנקים. הסריקות התבצעו לאחר שאתמול בלילה תצפיתנים של צה"ל זיהו שני מחבלים חמושים נעים בצד השני של גדר המערכת. דובר מוא"ז חוף עזה מסר כי טנק ביצע ירי לעברם. כתבנו מציין כי הטנק התקדם לעבר הנקודה שבה זוהו המשגרים ואז התפוצץ מתחת לגחון הטנק מטען במשקל של 100 ק"ג.

צוותי כיבוי והצלה עמלו מספר שעות כדי לחלצם. הפצועים הועברו במסוק למרכז הרפואי 'סורוקה' בבאר שבע. אביעד דותן (21) ממושב ניר גלים יובא מחר למנוחות בשעה 11:00 במקום מושבו.

סגן מאלק גרפיאת נהרג מירי המחבל סמוך ליישוב ניסנית

בארוע חבלני נוסף ברצועת עזה נהרג קצין צה"ל וחייל נוסף נפצע באורח קל. המחבל ירה מתוך בית ספר סמוך לישוב ניסנית בצפון רצועת עזה. במסיבת עיתונאים שנערכה אחר הצוהריים נמסר כי ההרוג הוא סגן מאלק גרפיאת, בן 24, מהיישוב זרזיר, סגן מפקד פלוגה בחטיבת גבעתי.

כתבנו קובי פינקלר מוסר כי הקצין והקשר שהיה עמו נסעו בג'יפ צבאי ליד הישוב ניסנית בצפון הרצועה. מחבל שארב להם בצד הדרך פתח באש וזרק רימונים אל הג'יפ. החיילים הסתערו על המחבל ובחילופי האש נפצע הקצין באורח אנוש ומאוחר יותר מת מפצעיו.

כוח של צה"ל שהגיע למקום סרק אחרי המחבל ולאחר מירדף קצר ירה בו והרגו. ליד גופת המחבל נמצא רובה מסוג קלשניקוב, רימונים, מחסניות ואפוד קרב.
