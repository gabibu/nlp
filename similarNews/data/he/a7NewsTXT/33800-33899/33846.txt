

מטען חבלה נתגלה הבוקר בחצר בית ברח' הוורד ביישוב כוכב יאיר. המטען הורכב ממטף כיבוי, שאליו היה מחובר טלפון נייד. כתבנו קובי סלע דיווח כי את המטען גילתה בעלת הדירה. היא הבחינה בו והזעיקה את המשטרה.

הבית ממוקם במרחק של שני בתים מביתו הקודם של ראש הממשלה לשעבר אהוד ברק, והמשטרה חוקרת האם הוא כוון נגד אישיות מסוימת, או שמא הונח שם באופן שרירותי.

חבלני המשטרה פוצצו את המטען במחצבה מרוחקת מן היישוב, באזור צור נתן. לאחר הפיצוץ בדקו החבלנים את תוכנו של המטען, ומן הבדיקה עלה בבירור כי מדובר במטען חבלה. הוקם צח"מ (צוות חקירה מיוחד) של המרחב.

יכולתם של המחבלים להניח את שני המטענים בכוכב יאיר, מקום שבו מתגוררים בכירים במערכת הביטחון הממה את חוקרי המשטרה והשב"כ. שני המטענים נמצאו ברחוב שבו, כאמור, התגורר בעבר ראש הממשלה לשעבר אהוד ברק, ומתגורר עדיין השופט עודד מודריק. רשימה חלקית מאוד של תושבי היישוב כוללת את דני יתום, שאול מופז, הח"כים איתן ועזרא ועוד.
כ 40 מטרים ממקום המטען הראשון גילה אזרח את המטען השני, וזאת למרות סריקה שביצעו שוטרים.

גורמים במשטרה ציינו שהמטען הראשון שנמצא דומה לזה שהניחו מחבלי תנזים בביתו של קצין חיל הים ברעננה לפני כשנה.

עוד דווח כי במערכת הביטחון התקבלו בימים האחרונים התראות קונקרטיות באשר לכוונת ארגוני הטרור לבצע פיגוע בכוכב יאיר, והאבטחה ביישוב תוגברה מאד.
מחבל בכיר בגדודי חללי אל-אקצה טוען כי אנשיו הם שהניחו את המטענים בכוכב יאיר.לדבריו הם שייכים ל "חוליית השאהיד מחמוד אבו-אל וופא", איש המודיעין הצבאי הפלשתיני שנהרג בידי כוח צה"ל.
