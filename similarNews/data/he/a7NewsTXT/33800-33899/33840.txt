

מכונית ובה 600 ק"ג חומר נפץ ועמוסה במיכלי דלק נתפסה הבוקר במחסום בין גבעת עדה לכפר גליקסון. באיזור פרדס חנה סמוך לוואדי ערה. המחבלים שהגיעו בשתי מכוניות הצליחו להימלט.

מעט אחרי חצות הבחינו שוטרים מתנדבים שהוצבו במחסום בשני כלי רכב חשודים שניסו לחמוק מהמחסום שבו נתקלו.

אנשי המשטרה עצרו את המכוניות בדקו במסוף את לוחיות הרישוי והתברר, כי אינם זהים לרכב המקורי שלהם. בשלב זה הבינו המחבלים כי הם נתפסו וניסו להימלט.התפתח מרדף שבסופו נמלטו יושבי שתי המכוניות וכלי הרכב ננטשו.

באחת המכוניות נמצא מטען חבלה ענק. חבלני המשטרה שהוזעקו למקום ניטרלו את המטען ללא פגע וקבעו כי היה בן 600 ק"ג. ברכב התופת הותקן טלפון נייד שחובר לחומרי הנפץ שהוסתרו בתא המטען.
במערכת הבטחון מעריכים כי מטען המגה אמור היה להגיע אל נקודה מרכזית באחת מערי ישראל.

בתחקור שנערך לאחר האירוע סיפרו שוטרי המחסום ,כי הבחינו בשתי מכוניות החשודות שלדעתם הגיעו מאזור כפר קרע. במשטרה מעריכים כי הרכב השני נועד לשמש כרכב מילוט למחבלים לאחר שיניחו את רכב התופת.

ניצב יעקב בורובסקי, מפקד המחוז הצפוני במשטרה: "זה מטען רב עוצמה ואין ספק שאם ה-600 ליטר חומר נפץ היו מתפוצצים במרכז הומה אדם, היה מתרחש אסון כבד. אני לא רוצה לדמיין מה היה קורה אם המכונית הזו הייתה מגיעה ליעדה. אנחנו מניחים שמדובר בכוונה לבצע פיגוע משולב. המטען שהיה במכונית הזאת הכיל כל מה שמכונית תופת מסוגלת להכיל בתוכה, כולל הכל".

בעקבות תפיסת הרכב נערכו סריקות נרחבות בכל איזור חדרה ועפולה ותוגברו המחסומים בכניסות לערים.

שר החוץ, שמעון פרס, אמר כי "מדובר במזל גדול, אם המכונית הייתה מתפוצצת, זה היה משנה את פני הדברים באזור".




