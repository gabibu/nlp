

אלוף פיקוד הדרום, דורון אלמוג, הטיל אחר הצהרים את האחריות לפיצוץ המטען נגד טנק המרכבה על יאסר אבו סמהדנה. בפיצוץ נהרג חייל ונפצעו שלושה נוספים. לדברי אלוף הפיקוד, המחבל אחראי גם על שני הפיצוצים הקודמים נגד טנקי "מרכבה", בהם נהרגו עוד 7 חיילים.

אבו סמהדאנה הוא מחבל הפועל בשורות "חללי אל אקצא" של הפתח' ומייחסים לו את הקמת התשתית לירי הרקטות והמרגמות נגד יישובים ישראלים.

בתידרוך לכתבים ברצועת עזה, שעות אחדות אחרי הפיגוע, הדגיש אלוף הפיקוד כי ישראל מטילה את האחריות לפיגוע הקשה גם על ועדות ההתנגדות הפלשתיניות ועל אירגון החזית העממית.

בצה"ל מעריכים את משקלו של המטען ב-80 עד 100 ק"ג וכי הוא הוטמן כחלק ממה שכינה אלוף פיקוד הדרום "זירה מורכבת", ליד טילי נ.ט. ומטעני חבלה נוספים.

מפיצוץ המטען נהרג נהג הטנק. מפקד הטנק, שעמד עם ראשו מחוץ לצריח, עף מהדף הפיצוץ מהטנק ונפצע קל. הטען קשר והתותחן נלכדו בצריח, בצורה שלא איפשרה את הפינוי שלהם לטיפול. מחלציהם של החיילים שנלכדו בצריח הטנק, פעלו במשך שעות תחת איום של ירי מחבלים.

צוותים רפואיים ייצבו את מצבם, במקביל לפעילות של אנשי תחזוקה, שריון, אגף הטכנולוגיה והלוגיסטיקה, מכבי אש וצוות חילוץ של פיקוד העורף. אחרי 5 שעות הצליחו הצוותים לחלץ את השניים, שפונו לטיפול בבית החולים "סורוקה" בבאר שבע.
