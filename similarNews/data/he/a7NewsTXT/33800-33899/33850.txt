

כוח מיחידת המסתערבים של משמר הגבול עצר אתמול בפעולה יוצאת דופן את פריד סייד, מבכירי ארגון החמאס בטול כרם.

מסתערבי מג"ב הגיעו בבגדים אזרחיים ל"משרדי ועדת הצדקה של החמאס", שם המסווה למשרדי ארגון הטרור בטול כרם. הם נכנסו למשרדים, ובערבית רהוטה הזדהו כשוטרי רש"פ וביקשו מסייד להתלוות אליהם. מחוץ למשרדים הכניסוהו למכונית, שהמתינה להם, ולקחו את סייד ההמום לחקירה של שרות הביטחון הכללי.

בצה"ל ובמשמר הגבול הדגישו, כי האיש תכנן בעצם ימים אלה כמה פיגועי התאבדות בתוך ישראל הקטנה וביש"ע. יש לציין כי על המבצע פיקד אלוף משנה דן, מפקד חטיבת מנשה.
עד לפני חודשים אחדים לא נחשב סייד לאחד מבכירי החמאס בטול כרם ולא היה ברשימת 21 בכירי הארגון בעיר. מעצרם של רבים מבכירי החמאס בעיר וחיסולם של רבים אחרים הביא את הפעיל הזוטר לעמדה משפיעה בעיר, וזאת עד אתמול, כשנעצר.

פעילות המעצרים של כוחות צה"ל ביהודה ושומרון נמשכת במלוא ההיקף. כוח צה"ל עצר אתמול בכפר תפוח, מצפון מערב לחברון את אקרם אבו סנינה, פעיל תנזים שהיה שותף לפיגועי ירי ביישוב היהודי בחברון. בעין עזמוט, ממזרח לשכם נעצר בבוקר חשוד בפעילות חבלנית ובידו רובה סער מסוג אם 16, שש מחסניות וכן אקדח. ממערב לג'נין עצר כוח צה"ל מבוקש נוסף. מבוקש אחר נעצר בלילה ממערב לשכם. ממערב לרמאללה נעצר מבוקש אחר.
