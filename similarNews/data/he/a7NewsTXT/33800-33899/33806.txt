

ראש הממשלה אריאל שרון קרא לתת גיבוי מוחלט ומלא לכוחות הביטחון במשימותיהם השונות.
בטקס קבלת פנים לכבוד השנה החדשה שערך נשיא המדינה משה קצב לשרי הממשלה ולאנשי כוחות הביטחון, הודה שרון כי לפעמים קורות טעויות, הדברים צריכים להיבדק ויש להסיק מסקנות, אך חובה לעמוד מאחורי כוחות הביטחון שנמצאים במערכה כבדה וזקוקים לגיבוי שלנו.

ראש הממשלה הוסיף כי למרות המערכה הקשה, רוחו של העם לא נשברה. בהתייחסו לחברת הפלשתינית אמר שרון כי אנו עדים ל"ניצנים של סדקים אצל הפלשתינים שהחלו להגיע להכרה כי אי אפשר להכריע את ישראל בכוח. הם מתחילים להבין שרק ברגיעה אפשר להתקדם ולהגיע לשלום".

בראיון לערוץ 2 הודה רה"מ שרון, כי הוא מנהל מגעים שקטים עם ערביי הרש"פ וכי בפעם הראשונה הוא רואה "אפשרות לפריצת דרך להסדר מדיני". ראש הממשלה הדגיש כי המגעים ימשיכו להתקיים.

רה"מ שרון אמר כי הוא צופה שגם השנה הבאה לא תהיה קלה, אך להערכתו היא תהיה פחות קשה מהשנה החולפת.

נשיא המדינה משה קצב אמר שיש קשר ישיר בין רצח הספורטאים באולימפיאדת מינכן לפני 30 שנה, הפיגועים בארה"ב לפני שנה והטרור בישראל. "זוהי עוד הוכחה שהקהילה הבינלאומית חייבת להירתם כדי לעקור מהשורש את הטרור". הנשיא קצב הדגיש: "כיום יש הבנה גדולה יותר לבעיית הטרור, אפילו בקרב מנהיגי ערב".

הנשיא קצב הביע דאגה מהפערים החברתיים המתרחבים וקרא לשרי הממשלה לתת תשומת לב גדולה יותר לנושא החברתי. עוד אמר הנשיא, כי האינטרס הלאומי מחייב על שמירת ממשלת האחדות.

כתב עתי"ם מוסר, כי הרב הראשי לישראל הרב ישראל מאיר לאו הזכיר בדבריו, את השבויים והנעדרים של צה"ל ואמר כי צריך לעשות חשבון נפש גם בכל הקשור לתופעת האלימות במשפחה.

כתב עתי"ם מציין, כי לקבלת הפנים הגיעו רק שליש משרי הממשלה, אולם נשיא המדינה משה קצב לא התרגש מכך והביע הבנה שלשרים יש מחוייבויות אחרות.
