

"המלחמה הזאת, קרוב לוודאי, תוכרע קודם כל בכוח, ולא יהיה תהליך מדיני, אם לא יהיה ברור לצד השני, שבטרור הוא לא ישיג דבר, אלא רק יפסיד. את הדבר הזה אפשר להוכיח לו קודם כל בשדה הקרב", דברי האלוף יעקב עמידרור, שפרש בימים אלה מתפקידו כמפקד המכללות בצה"ל. הדברים מובאים בגליונו האחרון של העיתון "במחנה". דבריו נאמרו בפני לוחמי דובדבן. בסקרו את התהליכים מאז החתימה על הסכם אוסלו אומר עמידרור כי כשלונו של "מבחן קמפ דיויד", כלשונו, הוא פועל יוצא של האי סימטריות בין נכונותה של ישראל לשנות את עמדותיה כלפי הפלשתינים לבין אי נכונותם של הפלשתינים לוותר כל ויתור שהוא. אדרבה: הם שימרו את יכולת הטרור ואף השתמשו בה, המשיכו בהסתה ללא הרף, ובנו צבא של ממש מבחינת גודלו וחימושו, וכל זאת בניגוד להסכם.

פסגת קמפ דייוויד נכשלה, לדבריו, מפני שהפלשתינים סירבו להכיר בזכותה של ישראל לריבונות על הר הבית, וזאת אף על פי שישראל הסכימה כי לזכות זו לא יהיה כל ביטוי מעשי. הפלשתינים, לדבריו, הסכימו לאפשר ליהודים רק להתפלל בכותל המערבי, שיהיה "כמובן" בריבונות פלשתינית. נקודה זו מאירה, לדברי עמידרור, את אופי המחלוקת בין ישראל לפלשתינים, העוסקת, בעצם, בשאלת הלגיטימיות של המדינה היהודית כאן. נקודה נוספת שעליה נותרה המחלוקת, אומר עמידרור, היא בעניין הפליטים. הפלשתינים דרשו כי ישראל "תכיר בזכותם המוסרית" של הפליטים "לשוב" לבתיהם. הם היו מוכנים לשאת ולתת רק על קצב "השיבה" ועל האמצעים ליישמה. עמידרור ציין כי סירובו של ערפאת לחתום עפ"י דרישת ברק על סיום הסכסוך נובע מהחזרה של ערפאת ל"תורת השלבים", שעיקרה השגת כל מה שישראל מוכנה לוותר עליו ואחר כך פתיחה במלחמה עד לניצחון ולהקמת מדינה פלשתינית מהים ועד לירדן. לדבריו, גם פייסל חוסייני אמר דברים אלו בראיון לעיתון מצרי לפני מותו, וגם מקורביו של ערפאת אומרים זאת. פייסל חוסייני, אמר עמידרור, אמר על הסכמי אוסלו כי הם נועדו להיות "סוס טרויאני".

עמידרור אמר כי אלו הטוענים שבסופו של דבר ישבו הצדדים לשולחן המו"מ צודקים. גם מלחמת העולם השנייה הסתיימה בתהליך מדיני, אך זאת רק לאחר שבנות הברית הגיעו עד לבונקר של היטלר ימ"ש, וכן לאחר שבאמצעות שתי פצצות גרעין הן הביסו את יפן. רק לאחר תבוסתן של גרמניה ושל יפן החל התהליך המדיני, ולפיו מדינות המערב כפו על מדינות המובסות הנהגת שלטון דמוקרטי. את חוקתה של יפן, התקפה עד היום, כתב הגנרל האמריקני דגלאס מקארתור לאחר התבוסה, אמר עמידרור.

לדבריו, מלחמתה של ישראל היא מלחמה על קיום הבית היהודי בארץ ישראל, על גבולותיו ועל מהותו. ניצחון בה, לדבריו, הוא תנאי הכרחי לתחילת המו"מ, שיהיה ארוך ומפרך, מפני שהוא יעסוק בשורשי הסכסוך, ובעיקר ייגע בבסיס קיומנו בארץ.


