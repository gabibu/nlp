

בג"צ דן היום בעתירת כ-40 בעלי בתים מחבל עזה שעתרו נגד הרס הבתים.

נציג המדינה עוה"ד מלכיאל בלאס אמר בדיון, כי אין כוונה להרוס בתים בקרוב. אפשר שהצבא יאלץ, בשל צרכים ביטחוניים, להרוס בתים. אם העילה להרס הבתים לא תהיה ביטחונית, אזי בעלי הבתים יוכלו לפנות למפקד הצבא באזור, ולערער על הכוונה להרוס את בתיהם. כמו כן תהיה שהות של 48 שעות כדי לאפשר לבעלי הבתים לעתור לבג"צ.

בהמלצת השופטים דליה דורנר, מרים נאור, ויצחק אנגלרד, משכו העותרים את העתירה.

עם סיום הדיון, התפתח עימות מילולי בין עו"ד אנדרה רוזנטל, שייצג את העותרים, לבין השופטת דליה דורנר. עו"ד רוזנטל ביקש שבית משפט יגדיר, מהו צורך ביטחוני. השופטת דליה דורנר השיבה: "אין זה תפקיד בית משפט, אין אף בית משפט בעולם שעושה זאת".


