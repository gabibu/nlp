

בחדשות "וואלה" פורסם היום כי דו"ח של שירותי הביטחון בהולנד קבע בחודש שעבר שכמה בתי ספר מוסלמיים במדינה מהווים איום פוטנציאלי לאורח החיים ההולנדי. בני המהגרים המוסלמים הלומדים בבתי ספר אלו, לומדים מערכת שעות רגילה, אך פעם בשבוע הם מקבלים שיעורים בקוראן וסוגיות דתיות. הילדות חובשות כיסוי ראש ושיעורי הספורט הם נפרדים.

עוד ציינו ב"וואלה" כי על פי הדו"ח, חמישית מ-32 בתי הספר הממלכתיים המוסלמים במדינה מקבלים מימון מארגונים קיצוניים, חלקם קשורים לשירות החשאי הלובי ולארגון החמאס. הדו"ח הזהיר כי מטיפים לילדים מסרים אנטי מערביים. תוכנית הטלוויזיה "נובה" שידרה כתבה מיוחדת המראה כי הילדים לומדים "להילחם עד ששאר האנשים יבינו כי אללה הוא האלוהים היחיד".

כמו כן נאמר כי הדיווחים התקבלו בזעזוע בהולנד, שנחשבת למדינה שבה אין פונדמנטליזם מוסלמי, למרות שאחד מכל 20 תושבים הוא מוסלמי. אחד העיתונים המובילים בהולנד, "דה טלגרף", קרא למחוקקים להפסיק לסבסד את בתי הספר המוסלמים.

