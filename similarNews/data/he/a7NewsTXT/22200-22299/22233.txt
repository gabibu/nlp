

בוועדת החוץ והביטחון של הכנסת אמר אתמול שר הביטחון בנימין בן אליעזר כי ישראל ניצבת על פרשת דרכים. הנתיבים, לדבריו, הם שניים: או הפסקת-אש, או הסלמה, שבמהלכה לא יהיה מנוס מכיבוש יש"ע מחדש. עוד אמר בן אליעזר כי מסתמן סיכוי להרגעת השטח, אך המפתח נמצא בזירה הפלשתינית.

"מבחינת ישראל, ייעשה כל שאפשר להצלחת שליחותו של זיני, אולם ברגע זה איננו רואים היענות מצדם של הפלשתינים. איננו רואים נקיטת צעדים של ממש להרגעת השטח", אמר, והוסיף שהדבר מעיד על כוונות פלשתיניות לבצע פיגועים גם בזמן שזיני נמצא כאן, ולכן ייתכן שישראל תידרש להגיב על הפיגועים "אף על פי שלא רצינו לעשות זאת בזמן המגעים עם השליח האמריקני".

אתר ynet דיווח כי לפי הסיכום שהושג בין ישראל לפלשתינים לאחר שהפלשתינים התחייבו למנוע ירי טילי קסאם מרצועת עזה ואת הירי לעבר גילה וכביש המנהרות הסכימה ישראל לנסיגה. ואכן צה"ל הסיג את כוחותיו מבית לחם ומבית חאנון בחבל עזה.

הסיכום על הנסיגה הושג לאחר שמנגנוני הרשות התחייבו בוועדה הביטחונית המשותפת למנוע ירי טילי קסאם מרצועת עזה ואת הירי לעבר גילה וכביש המנהרות. אתמול אף נערכו מפגשים ברמת מפקדי חטיבות בין מפקדים ישראלים ופלשתינים.

נציין כי אתמול בלילה ירו מחבלים שני רקטות קסאם מחבל עזה לעבר קיבוץ ישראלי.
בדווחו לוועדת החוץ והביטחון אמר ראש חטיבת המחקר באמ"ן תא"ל יוסי קופרווסר כי באשר לסיכויים להגיע להפסקת אש הוא אינו אופטימי. הפלשתינים, לדבריו, מתלבטים בין הציפייה ליישום דו"ח טנט לבין הדרישות שהוא מציב בפניהם להיאבק באופן יעיל בטרור, דרישות שהם אינם מעוניינים למלא, ובפרט כשהם רואים את תוצאות פיגועי הטרור האחרונים כהישגים. עם זאת, אמר קופרווסר, ערפאת מבין כי סירוב מצדו יגרום לכך שהאמריקנים יטילו עליו את האחריות לכשלון המהלך, ומכך הוא מבקש להימנע.

הערכת אמ"ן היא שהפלשתינים ייתלו בתירוצים שונים כדי להסביר את "אי יכולתם" לשלוט בשטח, דבר שימנע את הפסקת האש. הרש"פ, לדברי אמ"ן, מעוניינת בהרגעה זמנית כדי לרצות את האמריקנים אך לאמתו של דבר אין לה כל כוונה לפעול באופן ממשי.

בצאתו מהוועדה אמר שר הביטחון כי ישראל ערוכה גם למצב שבו ייכשלו המאמצים להכריז על הפסקת אש ולהתחיל ביישום הבנות טנט. "אף אחד אינו יכול למנוע את זכותנו להגנה עצמית", אמר בן אליעזר, והוסיף כי ישראל תמשיך במדיניות הגנתית, שמטרתה לשבש פיגועים, ולמונעם.
ביומן הצהרים של ערוץ 7 אמרה השרה ציפי לבני כי אף על פי שלדעתה קלושים הסיכויים לכך שהפלשתינים יכבדו הפסקת אש המאמץ והנסיונות להגיע להפסקת אש הם חיוביים. לבני הוסיפה כי יש חשיבות בניסיון ליישם את דו"ח טנט, שהוא תהליך בטחוני האמור להוביל להפסקת אש, ובעיקר כשלדבריה יישומו אינו כרוך בהפסדים לישראל. על פי דו"ח טנט כל צד בתורו עושה צעדים לקידום הפסקת האש, אמרה לבני, וישראל מחויבת לפעולות מסוימות רק בכפוף לפעולות שיעשה הצד הערבי. אם הפלשתינים לא יעשו דבר כדי להילחם בתשתית הטרור ולעצור טרוריסטים, כפי שלא עשו עד היום, אמרה לבני, הרי שישראל לא תהיה מחויבת לעשות צעדים מטעמה.


