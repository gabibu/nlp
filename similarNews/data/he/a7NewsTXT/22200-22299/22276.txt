

בסקירה ביטחונית בפני שרי המטבחון אמר שר הביטחון בנימין בן אליעזר כי הוא מקווה שביומיים הקרובים תוכרז רשמית הפסקת אש בשטחי יש"ע. לדבריו, "ישראל עשתה מצידה את כל המהלכים שהתחייבה לעשות בהתייחסו לנסיגת צה"ל משטחי A, אך כרגע לא נראה שנעשה מאמץ כל שהוא בצד הפלשתיני".

בן אליעזר הוסיף כי ההחלטה על יציאתו של ערפאת לפיסגה בביירות צפויה להתקבל מחר בישיבת המטבחון המדיני.

נציין כי הקבינט המדיני החליט היום לאפשר לערפאת לצאת לפסגה הערבית בביירות, אם יישם קודם לכן את מסמך טנט. ראש הממשלה, אריאל שרון, אמר בצהריים בירושלים כי ישראל מקווה שערפאת יישא בביירות נאום בעד השלום ונגד האלימות.

עוד אמר שרון כי ישראל שואפת להיכנס מיידית למצב של הפסקת אש ולמשא ומתן מיידי על תוכניות טנט ומיטשל בדרך למשא-ומתן על הסדר קבע. במסיבת עיתונאים בירושלים עם סגן נשיא ארצות הברית, דיק צ'ייני, שב ראש הממשלה והכריז שלמען שלום אמת תהיה ממשלתו מוכנה לפשרות כואבות.

תנועת "האיחוד הלאומי   ישראל ביתנו" הגיבה על דבריו של שרון, בדבר מתן חופש פעולה לערפאת, כולל לאפשר לו יציאה לוועידת מדינות ערב בביירות. בהודעה שהוציאה התנועה נמסר כי לאור הבטחות ערפאת על שמירת שקט, דברי שרון הם כניעה נוספת והישג לטרור.

עוד נמסר בהודעה כי הבטחותיו של ערפאת ריקות מתוכן ובמעשיו אלו מסכן שרון את אזרחי ישראל.
