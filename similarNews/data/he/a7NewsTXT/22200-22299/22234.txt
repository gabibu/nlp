

סגן טל צמח, בן 20, קצין הצנחנים שנפל בקרב עם מחבלים בבקעה, הובא אחר הצהריים למנוחות בחלקה הצבאית בבית העלמין בקיבוץ חולדה.

מאות הלכו אחר ארונו של צמח במסע ההלוויה בשבילי הקיבוץ. בין המלווים, רבים מחובשי הכומתות האדומות של הצנחנים.

מפקד האימון המתקדם של בסיס האימונים של הצנחנים בחמאם אל מליח, שהשתתף בחיסול שני המחבלים, ספד לטל ואמר: "חלפה רק יממה מאז נפגשנו. היית באמצע תרגיל של שטח פתוח שהפך לרלוונטי כעבור 12 שעות כשאת מטרות הקרטון החליפו המחבלים". הקצין הוסיף ואמר כי הלוחמים- חיילי המחלקה עליה פיקד צמח, נלחמו בקרב הסוער בצורה אותה תירגלו לראשונה רק באותו היום. עוד אמר כי הצוות נלחם במיומנות שרכש ממפקדו שנהרג בקרב.

"טל, כצמח המחובר לארצו עמוק בשורשיו- מצטיין, צנוע, ענו ושקט", אמר הקצין והוסיף בפנותו למשפחה: "אנו משפחת הצנחנים כואבים אתכם את אובדן בנכם בננו. היום אתם בשר מבשרינו". "כצנחנים אנו מחוייבים להמשיך את דרכו של טל, לא ניכנע ולא נוותר וכבר מחר נמשיך בהכשרת דור חדש של לוחמים". סגן טל צמח הותיר אחריו הורים, אח ואחות.

כתבנו קובי פינקלר מוסר כי במצבם של שניים מהחיילים שנפצעו בפיגוע הירי חל בצהריים שיפור. השניים פונו לבית חולים העמק במצב בינוני ועברו ניתוחים. מבית החולים נמסר כי שניהם נמצאים בהכרה.

מצבו של החייל השלישי שנפצע מוגדר בינוני עד קשה. הוא נותח בראשו ואושפז ביחידה לטיפול נמרץ בבית החולים רמב"ם בחיפה.

התקרית אירעה סמוך ל-02:00, כאשר שני מחבלים הגיעו לשטח אימונים מערבית לשדמות מחולה בבקעה וירו לעבר חיילי צה"ל. בחילופי האש נהרג הקצין. שלושה חיילים אחרים נפצעו ופונו במסוק לבתי החולים בצפון. החיילים הסתערו לעבר שני המחבלים וחיסלו אותם.

אתמול בשעות אחר הצהריים נעצר מחבל תושב ג'נין בעת שעסק בהטמנת מטען חבלה על כביש התענכים היוצא מכביש הסרגל סמוך לעפולה. כתבנו קובי פינקלר דיווח כי לאחר מעצרו פתחה המשטרה בסריקות כדי לגלות אם הטמין מטענים נוספים על כל קטע הכביש בין צומת הסרגל לצומת יזרעאל.

כתבנו קובי פינקלר דיווח כי בשעות הערב התגלה מטען צינור בכביש איתמר אלון מורה בשומרון. חבלנים של צה"ל עסקו בפירוקו.

בשעות הערב ירו המחבלים על רכב ישראל מדרום לצומת זיף בדרום הר חברון. איש לא נפגע, אך הרכב ניזוק.

אתמול לפנות ערב שיגרו המחבלים שני רקטות "קסאם 2" לעבר קיבוץ בנגב המערבי. כתבנו מסר כי איש לא נפגע, וכי לא נגרם נזק לרכוש.

כתבנו דיווח כי אתמול לפנות ערב ירו מחבלים מכיוון המסגד הגדול לעבר שיירה של רכבים ישראלים בציר קרני-נצרים בחבל עזה. אין נפגעים, אולם נגרם נזק קל לאוטובוס שנסע בשיירה.

מאוחר יותר ירו חיילי צה"ל במחבל שנתגלה בסמוך לכביש כיסופים.

בחברון עצרו כוחות מיוחדים של צה"ל את טאלב אבו סנינא מהחמאס. הערבים טענו כי הוא נורה ונפצע קשה מאש כוח של צה"ל.


