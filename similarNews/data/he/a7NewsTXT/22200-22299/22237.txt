

אתר walla דיווח אתמול כי מניסיון לברר את עמדת סיעת מרצ כלפי הסרבנים עולה גמגום וטשטוש. לפי הדיווח, לפני כשבוע התכנסו חברי הסיעה לישיבה שבועית. ח"כ ענת מאור ביקשה לדון בנושא הסרבנות משום שלטענתה בראיונות לתקשורת אמרו חברי הסיעה דברים מנוגדים לדעתה הרשמית של מרצ.

גלאון הקפידה לצאת להגנת הסרבנים, ואף ערכה "ביקור הזדהות" בכלא 6 אצל אחד מהסרבנים הכלואים. גלאון הסבירה כי הסיעה חייבת לגלות יותר אמפתיה לסרבנים, מאחר שרובם הגדול הם מצביעי מרצ . לעומת גלאון, הביעו ח"כים אחרים במרצ התנגדות לתמיכה בסרבנות. יו"ר תנועת מרצ יוסי שריד אמר שיש לעמעם את יחס התנועה לסרבנים, כי אם מרצ תתמוך בסרבנות כתנועה זה יהיה סופה . ח"כ נעמי חזן סבורה אחרת: "אני מבינה את הסרבנים. הרבה פקודות הן בלתי חוקיות בעליל. צריך לגלות כלפיהם אמפתיה גדולה מאוד", אמרה.

בראיון לבטאון לשכת עורכי הדין אמר עו"ד גדעון סער, מזכיר הממשלה, כי "הסרבנות המאורגנת היא פעילות בלתי חוקית, ועל מבצעיה לעמוד לדין בגין המרדה". לדבריו, המובאים באתר NFC, צריכים הצבא ומשרד המשפטים לגבש עמדה כיצד לטפל בנושא. הוא ציין כי ישנו קו גבול ברור בין סרבנות אישית לבין "סרבנות מאורגנת", אשר אם לא תטופל בהתאם יש בכוחה לפרק את החברה הישראלית.


