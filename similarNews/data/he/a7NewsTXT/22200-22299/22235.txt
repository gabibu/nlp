

זמן קצר לאחר הודעתה של ישראל על הנסיגה הצפויה בלילה נחת סגן נשיא ארצות הברית ריצ'ארד צ'ייני בישראל. צ'ייני אמר כי מטרתה של ארה"ב היא להביא לסיום הטרור והאלימות, לבנות אמון בין ישראל ובין הפלשתינים, אמון שהשלום הוא לא רק אפשרי אלא גם הכרחי, ולחדש את התהליך המדיני, שיביא קץ לעימות בן יובל השנים. התהליך המדיני, לדברי צ'ייני, יתבסס על החלטות האו"ם 242 ו-338, ועל העיקרון של מסירת אדמות מולדת של ישראל תמורת שלום. לדברי צ'ייני , בסופו של דבר התהליך יביא להקמת מדינה פלשתינית. צ'ייני קרא לפלשתינים לחדול משימוש באלימות.

סגן הנשיא התקבל בטקס ממלכתי, שנערך בחזית משרד ראש הממשלה בירושלים. רה"מ שרון המתין לבואו של צ'ייני, וסקר עמו את משמר הכבוד של חיילי צה"ל.

בנאום שנשא ראש הממשלה הוא אמר כי ישראל שותפה לארה"ב במלחמתה בטרור: "טרור הוא טרור בכל מקום בעולם. אין טרור טוב או טרור רע. תחושות עוול וקיפוח אמיתיים או מדומים אינם יכולים לשמש תירוץ לרצח אזרחים חפים מפשע. במאבק זה אין ניטרליות. מי שעומד מהצד ואיננו מונע את פעולות הטרור הופך שותף לו, ואינו יכול לרחוץ בניקיון כפיו", אמר שרון.

צ'ייני הגיע לישראל בתום ביקור באחת עשרה מדינות, רובן במזרח התיכון, ביקור שנועד לנסות להכשיר את הקרקע למתקפה האמריקנית על עיראק. כל מנהיגי מדינות ערב שעמם נפגש הביעו באוזניו התנגדות למתקפה כזאת. היום ייפגש צ'ייני עם המטבחון המדיני בטחוני ועם הנשיא קצב.


