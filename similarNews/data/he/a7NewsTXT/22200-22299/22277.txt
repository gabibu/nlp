

השר לביטחון פנים עוזי לנדאו יצא היום לביקור עבודה בן שלושה ימים למוסקווה, כאורחו של שר הפנים הרוסי בוריס קריזלוב.

כתבת עתי"ם מוסרת, כי מדובר בביקור גומלין של השר לאחר ששר הפנים הרוסי הגיע לישראל לפני מספר שבועות והיה אורחו של השר לנדאו.

השר לנדאו ינסה בביקורו לקדם את שיתוף הפעולה, שלא היה עד כה, בין רוסיה לישראל, במאבק בפשע המאורגן ובסחר הבינלאומי בנשים. אל השר נלוו בביקורו ראש אגף החקירות של המשטרה ניצב משה מזרחי, ראש המטה המבצעי במשרד לביטחון פנים דוד צור, וראש אגף תפקידים מיוחדים במשטרה ניצב משנה אירית בוטון.
