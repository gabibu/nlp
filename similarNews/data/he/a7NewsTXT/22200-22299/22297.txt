

האמריקנים צופים כי החל מהאביב הקרוב יפתחו לוחמי אל קאעידה והטאליבן במלחמת גרילה נגד הכוחות האמריקניים באפגניסטן.

בוב גראהם וריצ'ארד שלבי, ראשי ועדת המודיעין של הסנאט, הביעו ביום ראשון חשש מפריצת מלחמת גרילה עירונית באפגניסטן. "זו תהיה גרילה עירונית בעצימות נמוכה. אפשר למשל שבתוך שוק, שלושה או ארבעה אנשי טליבאן או אל-קאעידה, המסתתרים בתוך קבוצה שמונה כ-50 אנשים, יחפשו לתקוף אמריקנים", אמר גראהם.

גרהם ושלבי אמרו את הדברים במהלך שימוע פרלמנטרי בוושינגטון.

גם מנהל הסי.איי.אי. ג'ורג' טנט צופה כי כוחות של קיצונים איסלאמיים יפתחו במלחמה נגד כוחות ארה"ב "אנו נכנסים לשלב חדש, שהוא יותר קשה, כי יש כוונה שיחידות קטנות ינהלו פעולות בצורה של התקוממות קלאסית", אמר טנט והוסיף כי מדובר בקיצונים איסלאמים המרוכזים במחוזות ההרריים של מזרח אפגניסטן, על הגבול הפקיסטני.
