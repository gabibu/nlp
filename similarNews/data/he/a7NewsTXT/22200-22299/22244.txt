

הגנרל טומי פראנקס, ראש המטה המרכזי של הכוחות האמריקניים בבסיס חיל האוויר בבגראם, הודיע אתמול כי המבצע נגד אנשי הטליבאן ורשת אל קאעידה, המסתתרים במזרח אפגניסטן, "יסתיים תוך 12 שעות", כלומר לפני שעות הערב של אתמול .

"מבצע אנקונדה יסתיים בתוך 12 שעות, וזאת בזכותכם", אמר פראנקס לכ-300 חיילים שהתכנסו בבסיס בגראם, כ-50 ק"מ מצפון לקאבול לטקס הענקת אותות הצטיינות לארבעה חיילים שהשתתפו במבצע.

את מבצע אנקונדה החלו ב-2 במרץ כוחות הקואליציה הבינלאומית בהנהגת ארה"ב, במטרה לטהר "כיס התנגדות" של אנשי טליבאן ואל קאעידה בהרי ארמה שבמחוז גארדז, (מזרח אפגניסטן). אתמול אמר דובר צבאי אמריקני כי במהלך סוף השבוע בדקו כוחות הקואליציה כ-30 מערות מסתור של אנשי אל-קאעידה והטליבאן, והם הוציאו מהן "חומר יקר ערך".

בתדרוך לכתבים שנערך בבסיס חיל האוויר בבאגראם, כ-50 קילומטרים מצפון לקאבול, אמר דובר הכוחות כי כ-500 מאנשי כוחות הקואליציה, וביניהם 150 אפגאנים, עדיין נמצאים בהרי ארמה שבמזרח אפגניסטן, שם נפתח ב-2 במרץ המבצע המדובר.

הדובר הוסיף ואמר כי ב-48 השעות האחרונות לא נוצר כל קשר בין כוחות הקואליציה לאויב.

