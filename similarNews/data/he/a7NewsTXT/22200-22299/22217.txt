

משרד ההגנה האמריקני הודיע אתמול על סיום "מבצע אנקונדה" באפגניסטן, אך הוסיף כי מספר מטוסים יישארו בכוננות על המסלולים ויבוצעו סיורים, אם כי במספר קטן יותר.

דוברת הפנטגון ויקטוריה קלארק אמרה, כי המבצע הסתיים וכי הוכתר "בהצלחה מלאה", אם כי נותרו כיסי התנגדות מועטים.

אתמול אמר דובר צבאי אמריקני כי במהלך סוף השבוע בדקו כוחות הקואליציה כ-30 מערות מסתור של אנשי אל-קאעידה והטליבאן, והם הוציאו מהן "חומר יקר ערך".
בתדרוך לכתבים שנערך בבסיס חיל האוויר בבאגראם, כ-50 קילומטרים מצפון לקאבול, אמר דובר הכוחות כי כ-500 מאנשי כוחות הקואליציה, וביניהם 150 אפגאנים, עדיין נמצאים בהרי ארמה שבמזרח אפגניסטן, שם נפתח ב-2 במרץ המבצע המדובר.
