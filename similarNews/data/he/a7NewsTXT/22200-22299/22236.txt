

אנשי מילואים שהשתחררו משירות מילואים פעיל לפני כשבוע כתבו מכתב לראש הממשלה, לשר הביטחון ולרמטכ"ל, ובו הביעו את נכונותם להתנדב לשירות מילואים נוסף בשנת המילואים הנוכחית. זאת אף על פי שהשנה התייצבו לשירות מילואים כבר פעמיים. בראש השנה שירתו בשכם, ולפני כשבוע סיימו שירות בגזרת קו המים בצפון הבקעה.

יעקב פלהיימר, לוחם בפלוגה שהודיעה על נכונותה להתנדב לשירות נוסף, אמר כי לוחמי הפלוגה, "שועלים ותיקים", כלשונו, מכל רחבי הארץ, החליטו על צעדם כדי לשמש משקל נגד מול תופעת הסרבנות. הסרבנים, לדעתם, הם גורם שקם לכלות את עם ישראל מבפנים. לדבריו, הוא וחבריו רואים בתופעת הסרבנות מעשה שמכרסם את יכולתה של מדינת ישראל להתקיים כמדינה. הוא סיפר כי לפני כשבוע שודרו מחבלי החיזבאללה כשהם מנופפים וצועקים שהם יפוררו את עם ישראל מבפנים, ולדבריו הם "ציטטו את אותם סרבנים".

פלהיימר אמר כי 93% מחיילי הפלוגה חתמו על מכתב, ובו הם כתבו כי אף על פי שסיימו שירות זה עתה הם מוכנים להתנדב לשירות נוסף. "והלוואי שעם ישראל וקברניטיו ידעו כי אלו שעושים הרבה רעש הם באמת עושים רק רעש", לשון המכתב.

לדברי פלהיימר, כל אנשי הפלוגה הם אנשים עובדים ועסוקים, אך הם סבורים שעם כל הרצון להמשיך ולקיים אורח חיים תקין, הרי שאם לא תהיה מדינה גם לא תהיה עבודה, לא יהיו בתי ספר, ולא יהיו חיים תקינים בכלל, אמר פלהיימר.

הוא ציין כי עד עתה קיבלו הוא וחבריו הודעות מלשכות ראש הממשלה, שר הביטחון והרמטכ"ל ובהן אך ורק אישור על קבלת מכתבם.


