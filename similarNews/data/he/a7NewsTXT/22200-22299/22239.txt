

ביום א' הוציאה שופטת בג"צ אילה פרוקצ'יה צו ביניים נוסף האוסר על צה"ל להרוס 14 בתים של פלשתינים לאורך ציר כיסופים, וכן שני בתים ליד נצרים. את העתירה הגישו חבר כנסת מוחמד ברקה מחד"ש, ותושבי הבתים.

כתבנו אפי מאיר מדווח כי מדובר בכביש שעליו התרחשו בתקופה האחרונה אירועי ירי רבים שעלו לתדירות בלתי נסבלת של כאירוע כל יומיים שלושה בממוצע.

כדי להתמודד עם פיגועי הירי ביקש צה"ל להרוס את הבתים העומדים על הציר, והמשמשים מסתור למחבלים כאשר הם יורים מהם לעבר הנוסעים הישראלים על הכביש, אך הבג"צ מונע מצה"ל להרוס את הבתים. הצו תקף עד לבירור העניין.

קצין בכיר אמר כי כדי להתגבר על התקפות הירי אין אפשרות אחרת מלבד הריסת מקומות המסתור של המחבלים.

יצוין כי לפני כשבוע וחצי נהרג ליד מחסום כיסופים החייל אלקנה גובי הי"ד. המחבל שפתח באש לעבר רכבו של גובי עשה זאת כשהוא מסתתר באחד הבתים שצה"ל מבקש להרוס.

מיד לאחר הריגתו של גובי החליטו המפקדים על הריסתו המיידית של הבית, והוא אכן נהרס מיד. מדובר צה"ל נמסר כי צעד זה עולה בקנה אחד עם הודעת המדינה לבג"צ, שבה נאמר כי אם תתקבל החלטה להרוס בתים תינתן הודעה על כך מראש ליושבי הבתים, וזאת אם לא יהיו טעמים ביטחוניים אחרים שימנעו את ההודעה מראש, כגון ירי מאזור המבנים.

כאמור, צו הביניים שהוצא ביום ראשון, יעמוד בתוקפו במשך שבועיים, עד שתגבש המדינה תשובה לעתירה.


