

סגן שר החוץ, מיכאל מלכיאור, האשים היום את הועדה לזכויות האדם של האו"ם ב"פוליטיזציה" והפיכתה לזירת תעמולה אנטי-ישראלית.

כתב עתי"ם מוסר כי בנאומו אחה"צ בז'נבה האשים מלכיאור כי "הוועדה לזכויות האדם פוגעת בקורבנות האמיתיים של הפרות זכויות האדם", וקבל על הדו"ח המיוחד המוקצה להפרות זכויות האדם מצדה של ישראל בלבד.

מלכיאור הזהיר מפני מגיפת האנטישמיות שמקורה בעולם הערבי וקשר בין טרוריזם לאנטישמיות המנוגדים לקדושת החיים ולעיקרי האמונה ובין ההתקפה של מגדלי התאומים וועידת דרבן. "האנטישמיות", אמר, "היא השנאה העתיקה והמסוכנת ביותר, ובדור הזה היא לובשת בכינוסים בינ"ל, תחת חסות האו"ם, צורה של דה- לגיטימציה של אומה שלמה".
