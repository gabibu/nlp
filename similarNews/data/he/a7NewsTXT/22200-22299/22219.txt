

ח"כ ישראל כ"ץ אמר הבוקר בתוכנית "בוקר בשבע" כי ערפאת חוגג ומצהיר בימים האחרונים על ניצחון. כ"ץ אומר כי הגענו למצב שלא רק שמנהלים משא ומתן תחת אש, אלא עושים זאת תחת תכתיבים ותנאים של ערפאת.

"ההתקפלות הישראלית בשעה של הפגנת חולשה היא ודאי לא תורמת לקו שדיבר עליו ראש הממשלה בשנה האחרונה. דוקא בשבועות האחרונים קיבל צה"ל הנחיות יותר ברורות, צה"ל עשה דברים בכיוון הנכון, כדי לדכא באמצעים צבאיים את מלחמת הטרור הפלשתינית. דווקא ברגע הזה באופן בלתי מוסבר, לפני שבוע וחצי ניתנו פתאום, בשישי-שבת, הוראות שונות לחלוטין. תחת גל פיגועים קשים מאוד בוטלו התנאים המרכזיים שרה"מ שרון קבע בעצמו וזה מתפרש על ידי ערפאת כדבר אחד: כמי שהצליח לשבור את הרצון הישראלי, כמי שהכניע את הרצון של רה"מ והממשלה ולכן ערפאת יעשה את עבודתו בדרכו גם דיאלוג מדיני וגם אש", אומר ח"כ כ"ץ.
