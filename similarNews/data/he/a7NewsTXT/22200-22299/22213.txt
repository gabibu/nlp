

סגן נשיא ארה"ב ריצ'ארד צ'ייני וראש הממשלה אריאל שרון נועדו הלילה במשך למעלה משלוש שעות במלון המלך דוד בירושלים. לצידו של ראש הממשלה השתתפו רק ראש הלשכה אורי שני והמזכיר הצבאי משה קפלינסקי.

לשכת ראש הממשלה מסרה כי בפגישה נדונו הנושאים האיזוריים והמקוריים וכן דנו השניים בקידום היחסים בין ישראל לארה"ב.

ההערכה היא, כי חלק ניכר מן השיחה עסק גם במאמצים של ארה"ב להשיג הפסקת אש בין ישראל לפלשתינים.

בשל התמשכות השיחה הוחלט להמשיכה מחר בבוקר. לפגישה מחר יצטרפו גם חברי המטבחון: שר החוץ שמעון פרס ושר הביטחון בנימין בן-אליעזר. בסיומה של הפגישה סמוך לשעה 10:45 בבוקר יכנסו צ'ייני ושרון מסיבת עיתונאים משותפת.
