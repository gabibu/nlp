

לאחר תקופה מתוחה ומאומצת הסתיים מושב החורף של הכנסת, וחברי הבית יצאו לפגרה. נתונים שהובאו לידי כתבת ערוץ 7 רותי אברהם שופכים אור על מידת המאמץ ועל ההשקעה הפרלמנטרית של השרים וחברי הכנסת ממחנה הימין. זאת, כפי שבאו לידי ביטוי בדפוסי ההצבעה בחודש ינואר. הנתונים שנאספו עוסקים בהשתתפות חברי הכנסת והשרים בהצבעות בנושאים לאומיים כגון ביטחון, ערבים והתיישבות.

מבין שרי הממשלה מי שנחשב לבעל הדעות הקרובות ביותר למחנה השמאל, שר המשפטים מאיר שטרית, הוא בעל רקורד ההצבעה הגבוה ביותר בנושאים לאומיים. הוא השתתף ב-19 הצבעות בנושאים אלו. ח"כ נסים זאב מש"ס השתתף ב 34 הצבעות, והוא הח"כ הפעיל ביותר במחנה הלאומי. אחריו משתרכים בפער גדול חברי כנסת שהשתתפו ביותר מ-20 הצבעות על נושאים לאומיים. מוטי משעני מ"גשר"   25 הצבעות, מרינה סולודקין מ"ישראל בעלייה"   24 הצבעות, צ'יטה כהן מ"האיחוד הלאומי"   24 הצבעות, מיכאל קליינר מ"חירות"   23 הצבעות, ואורי אריאל מ"האיחוד הלאומי"   22 הצבעות. מהממצאים עולה עוד כי ההנחה שח"כ מאיר פורוש מ"יהדות התורה" הוא הפעיל ביותר בין הח"כים החרדים בהצבעות לאומיות אינה נכונה, וכי דווקא ח"כ אברהם רביץ הוא המצביע הפעיל יותר: 16 הצבעות בנושאים לאומיים, לעומת חבריו גפני, הלפרט, ליצמן ופורוש, שרקורד ההצבעה שלהם נמוך מאד וכמעט אפסי.

לעומת רקורד ההצבעה הגבוה של השר שטרית בנושאים לאומיים, דווקא מפתיע להיווכח כי שרת החינוך לימור לבנת, מי שכיהן עד לפני ימים אחדים כשר התשתיות אביגדור ליברמן, השר לביטחון הפנים עוזי לנדאו ושר הבינוי והשיכון נתן שרנסקי נעדרו בחודש ינואר מכל ההצבעות בנושאים לאומיים.

דוברת מטות ערים סוזי דים אמרה לכתבתנו רותי אברהם כי ההנחה ולפיה רק הישיבה סביב שולחן הממשלה משפיעה על המתרחש במדינה, ולכן יש להישאר בתוך הממשלה בכל מקרה, אינה נכונה. ישנו, לדבריה, המסלול החקיקתי בכנסת, שבאמצעותו יכולים חברי הכנסת להשפיע ולהגביל את הממשלה במהלכיה. למרות תוצאותיהן של הבחירות, שהעידו כי ציבור הבוחרים מעוניין במחנה הימין, השפעתו בממשלה אינה גבוהה, ולכן יש צורך לנצל יותר את המסלול החקיקתי, אמרה דים. עם זאת, הנתונים המתפרסמים בידיעה זו מעידים על כך שהמחנה הלאומי אינו מנצל כראוי גם את המסלול הזה. הנתונים המעידים על שיעורי השתתפותם של ח"כים מהימין בהצבעות בכנסת מראים, לדבריה, כי שרים וח"כים מהימין "נחים על זרי דפנה" במקום לעמול ולהשפיע על מהלכי הממשלה באמצעות מסלול החקיקה. דים הביעה את תקוותה כי כאשר ילמד ציבור הבוחרים את דפוסי ההצבעה של נציגיו ישתנה המצב.


