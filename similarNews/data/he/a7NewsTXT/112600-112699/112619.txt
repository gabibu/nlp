

קבוצת נשים בירוק מתכננת להפגין הבוקר (ב') מול בית המעצר שבמגרש הרוסים בירושלים לאות הזדהות עם עצורי חסימת הכבישים ובדרישה לשחררם לאלתר.

הקבוצה בירכה את מארגני הבית הלאומי על המבצע שאירגנו בשבוע שעבר, במהלכו חסמו כ-40 צמתים בארץ. בין העצורים הרבים היו גם נשים מקבוצת "נשים בירוק" וילדיהן.

הפעילות בתנועה ממשיכות באופן קבוע להפגין ולקיים משמרות מחאה בירושלים. הן מחלקות חומרי הסברה לחיילים במטרה לשכנעם שלא להשתתף בתוכנית הגרוש.

לפני שבוע, בערב יום העצמאות, משפחתה של נדיה מטר מראשי התנועה עברה מאפרת לגוש קטיף. היא שיפצה קראוון בחצר של אריק ודתיה יצחקי בכפר ים, ויחד עם משפחה נוספת מהישוב תקוע, החברה בתנועה, העתיקה את מגוריה מהרי יהודה לגוש קטיף.

'נשים בירוק' פתחו סניף באזור אשקלון ושדרות, ומתכוונות לחלק לפחות פעם בשבוע חומר לחיילים.

יצויין כי הפעילות מתבצעת גם במישור המעשי והן פועלות במסגרת מנהלת קל"ע (קליטה לרצועת עזה) להביא לגוש קטיף מאות משפחות חדשות.
