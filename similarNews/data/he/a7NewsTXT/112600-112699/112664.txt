

מוקד משיכת התיירות המוביל בישראל, כך מסתבר, אינו בהכרח אתרי הנופש המוכרים אלא דווקא ענף הצפרות הייחודי לארצנו.

תיירות הצפרות היא התחום המתפתח ביותר בשנים האחרונות. ברשות הטבע והגנים מוסרים כי העיתון אקונומיסט מדווח שההכנסות של מדינת טקסס מצפרות בשנת 2003 הייתה 4 מיליארד דולר. עפ"י סקר שנערך בארה"ב צפרים אמריקאים הוציאו על מוצרי צפרות שונים 43 מיליארד דולר.

מרכז הצפרות של החברה להגנת הטבע ערך לפני מספר שנים סקר בקרב מדגם של 600 צפרים באנגליה. מטרת הסקר הייתה לבדוק את הרצון שלהם להגיע לישראל לטיול צפרות. 88 אחוז מהם אמרו שישראל נמצאת על רשימת הטיולים שלהם במקום השני אחרי ספרד.

כתבנו קובי פינקלר מוסר שעפ"י הערכות בכל שנה עד שנת 2000 הגיעו כ30 אלף צפרים לישראל מחו"ל. היעד העיקרי היה אילת. יעדים נוספים בהם ביקרו הצפרים: עמק החולה,עמק בית שאן,אזור חוף הכרמל , ניצנה והנגב המערבי ומדבר יהודה.

בשנים האחרונות, במקביל לירידה בתיירות הכללית, חלה ירידה גם בתיירות הצפרים.

בשנה האחרונה מורגשת שוב התעוררות וממש בימים אלו מרכז הצפרות של החברה להגנת הטבע מטפל בקבוצות צפרים שאמורים להתחיל להגיע לישראל החל מספטמבר 2005. הצפרים יגיעו לכל האזורים שהוזכרו.

על הצפרות בישראל מספר דן אלון, מנהל מרכז הצפרות של החברה להגנת הטבע. באגמון החולה,
"בשנים האחרונות חלה התעוררות גדולה גם בקרב קהל ישראלי מקומי בתחום הצפרות". מרכז הצפרות בחולה הוא אתר הצפרות האטרקטיבי ביותר בישראל ביקרו בשנה האחרונה כ150,000 מבקרים.

בשנת 2003 ערכו ד"ר עליזה פלישר מהמכון לחקר התיירות באונבירסיטה העברית ומר יוסף אנגל סקר בין המבקרים באגמון החולה. הסקר הראה ש 70% מהם באים לאתר רק בגלל הציפורים. השאר אמרו שצפרות הייתה חלק ממטרת הביקור. עורכי הסקר חישבו שהתרומה הכוללת של מבקרים אלו לכלכלת הגליל ,לפי 70,000 מבקרים ( השנה ביקרו 150,000 ) היא 8.5 מיליון .

מחברי הסקר פרסמו בינואר 2005 את סקר התיירות הכפרית בישראל. הסקר בדק בין השאר את הפעילויות שהמרואיינים ביצעו במהלך חופשתם.

11% מהם דיווחו שיצאו לצפייה בציפורים. רק לשם השוואה 9% דיווחו שיצאו לטיול ג'יפים.
האזורים העיקריים בהם מבקרים: עמק החולה,עמק בית שאן ועמק הירדן כולל אזור הכינרת,אזור חוף הכרמל כולל אלונה,הנגב המערבי ואילת.

מלבד התעוררות הצפרות התיירותית, חלה גם עליה משמעותית במודעות התושבים לבעלי הכנף השוהים במקומות מגוריהם. תושבי תל אביב, למשל, התרגלו לבז המצוי החוזר מדי שנה לקנן באדניותיהם. ( ניתן לראות את הקינון בשידור ישיר באתר www.birds.org.il)

במועצה האזורית אלונה, איזור קינון מרכזי של הבזים האדומים, התגייסה הקהילה כולה לרווחתם. כך, התקינו תלמידי בתי הספר המקומי תיבות קינון לציפורים וחילקו לתושבי האיזור. חלק מן התושבים אף הגדילו עשות ופתחו חלק מהרעפים בבתיהם החדשים על מנת לפנות מקום לקינון הבזים. בשכונת מוסררה בירושלים נרשמת פעילות דומה בקרב התושבים.

אוכלוסיית הבזים האדומים באלונה עומדת בפני סכנה חמורה, וזאת מפני שקטע 18 של כביש 6 עומד להיסלל ברוב שטחי המחיה והציד שלהם.

מרכז הצפרות הישראלי של החברה להגנת הטבע מקיים סיורים ללא תשלום בעקבות הבזים האדומים.
