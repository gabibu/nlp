

היום בתורכיה מתכנסים ראשי הכנסיות האורתודוקסיות מרחבי העולם בכדי להכריע בשאלת עתידו של הפטריארך היווני אורתודוקסי של ירושלים אירינאוס הראשון.

הכינוס נערך לבקשתו של פטריארך העל ברתולומיאוס המכהן בתורכיה. כתבנו שמעון כהן מציין כי בתחילה תכנן ברטולומיאוס לקיים סינוד על בהשתתפות פטריארכים בודדים, אולם לאחר ששקל את העניין בשנית החליט לקרוא אליו לתורכיה את כל ראשי הכנסיות האורתודוקסיות, היינו כחמישים בישופים ופטראירכים.

בפני המתכנסים יוצגו נתונים שהגיעו לידי ברטולומיאוס על ידי וועדת החקירה המיוחדת שהקים באשר להתנהלותו הכספית והארגונית של אירינאוס. כתבנו מזכיר כי ברטולומיאוס הבהיר בגילוי דעת שפרסם בסוף השבוע שעבר כי הוא מתכוון לתבוע מהמתכנסים להדיח באופן רשמי-חוקתי-דתי את אירינאוס, לא בשל החששות למעורבותו במכירת מתחם המלון שמזרח ירושלים ליהודים, אלא בשל התנהלותו המושחתת של האיש.

החלטה שתתקבל בכינוס זה, המכונה 'פאן-אורתודוקס', עשויה לבטל כליל את מעמד הכמורה של אירינאוס בקרב הקהילייה האורתודוקסית בעולם כולו.

הבישופים שהגיעו למעמד הנדיר ביותר ישמעו לבד מדעתו של ברטולומיאוס גם את עמדתו של אירינאוס עצמו, שהגיע לתורכיה בראש פמליה של מקורביו. לעומתו תישמע דעת האופוזיציה ששיגרה גם היא משלחת מכובדת מטעמה לכינוס.

כתבנו מזכיר כי כמו ברטולומיאוס, גם בישופי האופוזיציה בכנסייה, ממקדים את התנגדותם לכהונת אירינאוס ודרישתם את הדחתו בהתנהלותו האישית, הכלכלית והניהולית של הפטריארך. הבישופים טוענים כי אירינאוס מתנהל בצורה מושחתת, חובר לגורמים מפוקפקים, משליט שלטון אימים בקרב בכירי הכנסייה, מדיח את מתנגדיו באופן ברוטאלי וכיוצא באלה.



ועוד במסדרונות הכנסייה, ובשולי פרשת הדחת אירינאוס:

כתבנו מציין כי בעקבות תלונתו במשטרה של אירינאוס, על ידי ראש מחלקת הכספים הנוכחי, נגד ראש מחלקת הכספים לשעבר ניקולס פפאדמס, החליט פפאדמס ליצור קשר רציף ראשוני עם בכירי הכנסייה על מנת להזים את טענות אירינאוס נגדו.

כזכור, דיווחנו כאן בשבוע שעבר כי הפטריארך אירינאוס התלונן במשטרה כי פפאדמס, האיש שעליו מנסה להטיל אירינאוס את האחריות לביצוע עסקת מכירת המלון, ביצע עבירות רכוש וכספים פליליות נגד הכנסייה. אירינאוס טען כי פפאדמס הוציא מחשבונות הכנסייה סכומי עתק ללא סמכות וכך גם ביצע רכישות של תכשיטי יוקרה ושעונים מבלי לקבל לכך אישור.

בעקבות האשמות אלו יצר בימים האחרונים פפאדמס קרש ראשוני עם סגן הפטריארך הבישוף איסיכיוס, ומאז הוא מקיים עמו קשר טלפוני יומיומי ממקום משכנו העלום בחו"ל. קשר זה נוצר לאחר חודשים ארוכים בהם לא איתרו אנשי הכנסייה את האיש, ומקום מסתורו הפך לתעלומה החשובה ביותר במסדרונות הכנסייה.

בשיחותיו אלה עם איסיכיוס שב וטוען פפאדמס כי כל מהלכיו הכלכליים נעשו אך ורק באישורו של אירינאוס וכל האשמותיו נגדו הינן חסרות כל שחר.

כאן המקום לציין כי למרות דבריו של אירינאוס המבקש להפליל את פפאדמס הרי שהיום מתפרסם בעיתון 'מעריב' מסמך המגלה את הקשר הרציף וההדוק בין פפאדמס לאירינאוס. על פי המסמך מתברר כי על מנת לסייע לפפאדמס לגרוף רווחים נאים מעיסקאות עם הכנסייה הקים פפאדמס חברה שחתמה עם אירינאוס על סיכום לפיו בשטח של 43 דונמים שבבעלות הכנסייה יהיו לפפאדמס זכויות טיפול בשינוי ייעודן תמורת 18 אחוזים מהרווחים שתניב הקרקע שישולשלו לכיסו של פפאדמס, ראש מחלקת הכספים של אירינאוס באותם ימים.

על המסמך המעיד על הקשר הכלכלי בין פפאדמס לאירינאוס חתומים השניים.

חשיפה זו ביום זה של כינוס הבישופים בתורכיה, מהווה חיזוק משמעותי ורוח גבית לטענות נגד הפטריארך. בכירי הכנסייה העושים בתורכיה מדווחים לכתבנו כי הפרסום ב'מעריב' התקבל בשמחה שכן הוא מוכיח בעליל כי לשחיתויות אותן מייחס אירינאוס לפפאדמס אחראי הוא עצמו לא פחות מפפאדמס.
(ש)
