

בסקירה שנתן הנשיא קצב בפני נציגי מפלגות מרחבי העולם, הביע דאגה מהתחזקות כוחו הפוליטי של החמאס. "איפה שמעתם בעולם על מפלגה פוליטית במדינה דמוקרטית שמחזיקה צבא פרטי וצוברת כלי נשק?" שאל.

בסקירה על הנעשה במזה"ת שנתן הנשיא משה קצב הוא הביע דאגה מפני התחזקות כוחו הפוליטי של החמאס בעוד הוא אינו חדל מהאלימות ואינו מסכים להתפרק מנשקו.

הנשיא נאם בפני נציגי מפלגות סוציאל- דמוקרטיות וסוציאליסטיות מרחבי העולם. בין כ- 300 נציגים מכ- 50 מדינות היו ראשי ממשלה לשעבר ושרים רבים.

הנשיא הביע בסקירה שנתן על המצב במזה"ת, את דאגתו מן העובדה שהרש"פ אינה מצליחה לעצור את הטרור ואינה "ממלאת את מחויבותה על פי מפת הדרכים". הוא הוסיף כי "אם הפלשתינים לא יעצרו את הטרור, קיימת סכנה חמורה של הסלמה שלא תאפשר כל מו"מ מדיני רציני".

לעומת זאת, אמר קצב, אם הפלשתינים יפסיקו את שפיכות הדמים, ישראל תעשה מחוות נוספות ואפשר יהיה להתקדם למו"מ על הסדר שלום של קבע באזור.

הנשיא הביע דאגה מהתחזקות "קיצוניים" ברש"פ ומהאפשרות כי החמאס יצבור כוח פוליטי ללא הפסקת האלימות וללא התפרקות מנשקו. "איפה שמעתם בעולם על מפלגה פוליטית במדינה דמוקרטית שמחזיקה צבא פרטי וצוברת כלי נשק?" שאל.

הנשיא קצב הביע גם את דאגתו מפני התחמשות איראנית ונשק השמדה המוני.
