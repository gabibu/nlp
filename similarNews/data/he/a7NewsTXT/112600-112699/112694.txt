

כל עשרים ושבעה הנערים והנערות, שנעצרו בשבוע שעבר בחסימות הכבישים בתל אביב, וסירבו לתנאי בית המשפט לשחרורם, שוחררו היום, בתנאים מקילים בהרבה, כך מסרה עמותת "חננו", המעניקה סעד משפטי לעצורים.

בהודעת העמותה נמסר כי בתחילה דרשה המשטרה ששחרורם יותנה ב"מעצר ישוב" למשך 4 חודשים נוסף להפקדת ערבויות כספיות. העצורים סירבו ונותרו בשל כך במעצר במשך שבוע. עניינם נדון בפני ביהמ"ש המחוזי בת"א ואף הגיע לביהמ"ש העליון.

הבוקר, לאחר שבית המשפט המחוזי בת"א השתכנע כי נגד העצורים אין כלל ראיות, ובהסכמת המשטרה, הוחלט לשחררם עם מגבלה קלה יותר, לפיה הם מתחייבים להתרחק מ"אזור מחוז תל אביב של משטרת ישראל".

ב"חוננו" אומרים כי מדובר במקרה נוסף שבו הוכח ש"כאשר העצורים מתעקשים על זכויות המחאה, ואינם מסכימים לתנאים הדרקוניים שהמשטרה מציעה, הם זוכים בהסכמת בתי המשפט".

יצויין כי בהחלטה לשחרר את העצורים, נמסרו גבולות האזור שאליו אין הם יכולים להכנס עד ל 15 ביוני: "חולון, בת-ים, ת"א יפו, בני ברק, גבעת שמואל, רמת גן, גבעתיים, אור יהודה, יהוד, הרצליה, קרית אונו וכל הישובים הקטנים נמצאים בתוך קטר זה, כולל כביש 'גהה' מצומת מורשה בצפון ועד לצומת מסובים בדרום".
