

בישיבה שהתקיימה בסוף השבוע שעבר החלה להישקל אפשרות להתיר למחבלים מגורשי כנסיית המולד לשוב לגבולות ישראל ממקום מושבם באירופה. זאת במסגרת המחוות לרש"פ. כן צפויה להשתחרר קבוצה נוספת של מחבלים כלואים.


(צילום ארכיון)

בדיון נטלו חלק ראש הממשלה שרון, שרת המשפטים ציפי לבני, שר הבטחון שאול מופז ונציגי השב"כ וצה"ל.

במהלך הדיון הוחלט לחזק את מעמדו של יו"ר הרש"פ אבו מאזן על ידי הוספת סידרה של מחוות מצידה של ישראל. בין ההטבות נשקלת הורדת מחסומים נוספים ברחבי יהודה ושומרון, שיחרור עוד כמה מאות מחבלים כלואים, ובנוסף אף נשקלת השבתם לישראל של המחבלים מגורשי כנסיית המולד בבית לחם במהלך אירועי מבצע 'חומת מגן'.

במהלך הדיון הביע השב"כ התנגדות נמרצת להצעות השחרור ואישור שיבת מגורשי כנסיית המולד, אולם משתתפי הישיבה ימשיכו לשקול את ההצעות, כאמור, על מנת לחזק את מעמדו של אבו מאזן בקרב הנהגת הרש"פ לעומת התחזקות החמאס ביש"ע.

נזכיר כי 13 המחבלים גורשו לאירופה לאחר שהתבצרו בכנסיית המולד שבבית לחם במהלך הלחימה בבית לחם, תוך שהם אוחזים בכמרים ונזירים כבני ערובה. המחבלים שגורשו מעורבים בפיגועים קשים שגבו קורבנות רבים מקרב אזרחי ישראל. הסדר הגירוש תואם עם נציגים אירופיים והתיאום והסכמת מערכת הבטחון והמערכת המדינית בישראל.

כאן המקום להזכיר כי גם ממקום מושבו באירלנד המשיך לפחות אחד מהמגורשים לתכנן פיגועים בישראל.

באשר להרכב קבוצת המחבלים הכלואים שישוחררו, קיים חשש כבד כי ישוחררו מחבלים עם דם על הידיים למרות התנגדות השב"כ למהלך כפי שהובעה גם היא בישיבה שהתקיימה כאמור בסוף השבוע.
(ש)
