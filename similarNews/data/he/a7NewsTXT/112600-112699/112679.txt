

היועהמ"ש מזוז פסל אפשרות לפיצוי כספי לחקלאי גוש קטיף, ואישר רק פתרון של נחלה חלופית בנגב או בגליל, פתרון שאינו ישים לפי שעה. ראש מועצת גוש קטיף: ההתנתקות תבוטל, ואנו נערכים לשנה הבאה כרגיל.

היועץ המשפטי מני מזוז פסל שתי חלופות עליהן החליטה הממשלה כפתרון עבור חקלאי גוש קטיף. מדובר בחלופות עליהן החליטה הממשלה בישיבתה מה   8 במאי, לפיהן חקלאי גוש קטיף יוכלו לקבל בתמורה לגירושם מאדמתם אדמה חלופית בתוך ישראל הקטנה, או לרכוש זכויות קרקע באדמות אלה, כשהממשלה תממן בין 1,500 עד 3,000 דולר לכל דונם שירכשו. כך נודע לאתר Ynet.

מזוז אישר רק את החלופה הראשונה זו שעוגנה בחוק פינוי פיצוי: נחלה בנגב ובגליל בתמורה לזו שממנה הם מגורשים בגוש קטיף. מתברר כי נחלה חלופית בנגב ובגליל עדיין לא בת יישום. כבר לפני 9 ימים אמור היה מנהל מקרקעי ישראל להעביר אל מנהלת ההתנתקות רשימת נחלות פנויות אך הרשימה לא הוצגה עדיין בפני החקלאים המועמדים לגירוש. יתירה מכך מנהלת סל"ע היתה אמורה לגבש בתוך שבועיים רשימת חקלאים הבוחרים במסלול זה וזו כלל לא גובשה.

אצבע מאשימה לכשלים ולעיכובים בהיערכות לקראת ההתנתקות, מופנית דווקא אל הנהגת גוש קטיף. בדו"ח שהוגש לממשלה על תפקודם של תושבי גוש קטיף, נטען בין השאר כי "הנהגת הגוש מונעת משיקולים פוליטיים, והתושבים מרגישים מבוכה ובלבול". ראש מועצת חוף עזה, אבנר שמעוני, דוחה, בראיון לעוזי ברוך בערוץ 7 , את הטענות, ואומר כי "הנהגת גוש קטיף מאוחדת וכך גם כל התושבים, בהחלטה להמשיך את חיינו בגוש. אין שום בלבול. יש ראש ממשלה שהתבלבל והחליט לגרש יהודים מביתם. אנו נחושים בהמשך המאבק למען גוש קטיף, ודרכנו ברורה".

שמעוני מתייחס למשתמע כביכול מהדו"ח שהוגש על לממשלה, כי התושבים בגוש קטיף מנועים מלהחליט באופן חופשי, ואומר: "מנכ"ל משרד רה"מ אילן כהן, מנסה לגלגל אלינו את הבלבול והפאניקה שהם חשים אצלם". שמעוני מזמין את כהן לשבת בביתו ו"שיתן לנו לנהל את חיינו הברורים והסלולים".

לדעת שמעוני התכנית תתבטל ולא רק תידחה, "קציני צה"ל דיברו כבר על דחיה בחצי שנה. רה"מ אומר שהכל יהיה כמתוכנן, אבל 'הוא אומר הרבה דברים'. שלא יטיל עלינו את הבלבול שלו. לנו ברור שהתכנית לא רק תידחה, אלא תתבטל, כי רה"מ לא יכול לעמוד בה והוא מנסה לראות כיצד לרדת מהעץ. לנו ברור כי במושב הקיץ הקרוב של הכנסת, הממשלה תיפול".

הוא מוסיף עוד כי בגוש נערכים לקראת שנת הלימודים הבאה, וכי בגוש קטיף מתקיימת קליטה נרחבת "משפחות רבות מגיעות ומבקשות להיקלט בגוש, החיים זורמים בשגרה, והחקלאים משקיעים כסף רב בהכנות לעונה החקלאית הקרובה. אנחנו יודעים שלא יהיה פינוי, ולכן משקיעים בחממות את הכסף שממילא היה מושקע כל שנה".

בין הקשיים שמונה שמעוני הוא חוסר נכונותם של הבנקים לתת אשראי לחקלאים והוא מפנה קריאה לציבור לתרום לקרן 'מאמין וזורע' ש"מטרתה לתת לחקלאים את האשראי שהבנק לא נותן, וההלוואות יוחזרו לתורמים. חשוב שנוכל לפתוח את העונה החקלאית כמו שצריך".
