

היום ישתחרר תא"ל שמואל זכאי משירותו הצבאי בתום 24 שנות שירות שהחלו בחטיבת גבעתי והסתיימו בפיקוד על אוגדת עזה. נודע כי ישמש כפרשן ההתנתקות בתכנית 'משעל חם'.



את שירותו סיים זכאי בעקבות החלטת הרמטכ"ל יעלון שחשד בו כמי שהדליף מידע לתקשורת. זכאי נשלח לבדיקת פוליגרף שם לא נקבע כי גרסתו היא אמת. זכאי המשיך לטעון כי לא הדליף כל מידע לאמצעי התקשורת. במקביל הודיע כי בעקבות הבעת אי האמון בו, שהתבטא בצעד נדיר של שליחה לפוליגרף קצין בדרגתו, הוא פורש מצה"ל. כזכור, במקומו של זכאי מונה תא"ל אביב כוכבי למפקד אוגדת עזה.

כאמור, זכאי החל אמנם את שירותו הצבאי בחטיבת גבעתי אך כיהן כמג"ד 51 בגולני וכמפקד קורס קציני חי"ר, שירת בלבנון כסמח"ט ומח"ט בגזרה המזרחית, וכמפקד חטיבת גולני.

היום, כחצי שנה לאחר הליך סיום כהונתו, יגיע זכאי לבסיס קליטה ומיון לחתימת הפרק הצבאי בחייו. על פי פרסומים אחרונים נחתם סיכום בינו לבין הפקת התכנית 'משעל חם' בערוץ 2, שבה יכהן כפרשן שילווה את יישום תכניתו המדינית של ראש הממשלה, תכנית ההתנתקות.
(ש)
