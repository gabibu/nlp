

בימים אלה מסייעת מנהלת קל"ע (קליטה לחבל עזה) בשיפוץ המלון של נווה דקלים. הם כבר נערכים לשכן בו למעלה ממאה משפחות, שחלקן כבר מוכנות עם מטלטליהן ומחכות לגמר השיפוצים.

לאחר שלוש שנות "בצורת" בתפוסת המלון, מאז החלה הלחימה האחרונה, מתעורר כעת מלון 'נווה דקלים' לתחייה עם ההיערכות לקליטת משפחות המבקשות להיקלט למקום למגורים.

את עבודת הניקיון, הצביעה והסיוד במלון מבצעות מתנדבות בנות אולפנה מעלה לבונה. הבנות לומדות חצי יום במדרשה הסמוכה ואחר כך מתפנות לעבודה בצהריים. יצויין כי הבנות המשיכו בעמל שיקום ושיפור חזות המלון גם כשמסמוך אליהן נחתו פצצות מרגמה ורקטות קסאם.

דתיה יצחקי, שמנהלת את מנהלת הקליטה קל"ע, רואה את המאבק במישור הציבורי ולא "מדובר בבעייה של הבית הפרטי שלי". "כחילונים אנחנו צריכים לחשוב לאן הולכת המדינה הזו. לצערי, הרוב המוחלט של המשפחות שיגיעו הנה הן משפחות דתיות. כשאנו פונים לצעירים, ההיענות באה רק מצד הדתיים. איפה כל נאמני ארץ ישראל החילוניים, בגואה?"
