

חברי הכנסת אפי איתם והרב יצחק לוי ערכו אתמול ביקור בכלא מעשיו אצל עצורי חסימות הכבישים "מדובר בצעירים חזקים מאד, רציניים ומשוכנעים בצדקת דרכם", אמר הרב לוי לערוץ 7.

אתמול זכו עצורי חסימות הכבישים בכלא מעשיהו לביקור של חברי הכנסת אפי איתם והרב יצחק לוי.

הרב יצחק לוי שוחח עם כתבנו עודד שטרן על הביקור וציין כי הם שהו עימם כשלוש שעות ואף נפגשו עם ניצב בתי הסוהר ועם מפקד כלא מעשיהו. "מדובר בצעירים רציניים המשוכנעים בצדקת דרכם, שעשו זאת לשם שמים", מציין הרב לוי. כוונתם היא להסב את תשומת לבו של עם ישראל להתערערותן
של הממשלה והמשטרה "להראות לנו ולעצמם שהמשטרה לא תעמוד במשימת הגירוש, זו, לדעתם, דרך מרכזית במאבק נגד ההתנתקות".

הרב לוי הגדיר את מצב רוחם של הנערים "מצויין" והוסיף כי לא נשמעו מפיהם תלונות "הם שלמים עם מה שעשו", הדגיש.

זמן שהייתם של ח"כ איתם והרב לוי נוצל גם לפעילויות בלתי שגרתיות עם הנערים. בין היתר שרו עימם, רקדו והתפללו תפילת מנחה. לאחר מכן נפגשו השניים עם מפקד הכלא והעבירו לו את הבקשות השונות של העצורים.

בין הבקשות, אומר הרב לוי, תוספת שעות פתיחה לבית כנסת וגם בקשה לאפשר משחק פינג פונג, הבקשות הוא מוסיף "לא היו קטנוניות. הנערים לא התלוננו על תנאי הכליאה וגם לא קבלו על חוסר צדק".

הבוקר פורסם כי שירות בתי הסוהר עמד להפריד בין העצורים, כדי למנוע את האחדות המאפשרת להם, לדעת חוקרי המשטרה, לעמוד בהחלטתם לשמור על זכות השתיקה. החוקרים העריכו כי מצב רוחם המרומם של הנערים נבע מהיותם ביחד. "אני לא שמעתי על תוכנית כזו", אמר הרב לוי, "אבל במידה והיא קיימת, היא לא תעזור... לדעתי, התרשמתי מחוזקם של הצעירים, הם לא יישברו".
