

כתב וצילם: קובי פינקלר

אילת מרוחקת ממרכז הארץ כ-400 ק"מ, אבל קרובה ללב. קל להגיע אליה במכונית פרטית, באוטובוס ובמטוס וכשמגיעים קשה לעזוב אותה. היא חיה ותוססת, ערה ונושמת 24 שעות ביממה. תמיד מה לעשות באילת והכי חשוב , עכשיו גם חיי הדת מלאים בה. מניינים, שיעורי תורה, והכל ברוח הטובה והיפה.

"להמלט משאון העיר הגדולה אל השקט של אילת, זה מיתוס ששייך לעברה הרחוק של העיר, שכן בשנים האחרונות לא באים אליה רק בשביל השקט", אומר מיכאל חן , איש משרד התיירות", אילת מציעה שפע של פעילויות ומוקדי בילוי לכל הגילאים ולכל הסוגים".

כשמתארחים בעיר הדרומית נהנים מכל רגע. בתי המלון המהודרים מציעים מגוון שוה לכל נפש, החופים נקים ומסודרים, שרותי הדת טובים, בכל פינה ניתן למצוא מסעדה כשרה ובית כנסת.

אנשי התיירות של העיר עושים כמיטב יכולתם כדי להשביע את הארי. והארי רעב... די לרדת לארוחת בוקר במלון ומיד תבחינו בין אילת לשאר הארץ.

למשפחות ולילדים מגוון גדול של אירועים ופעילויות:

מועדוני הילדים הפועלים במלונות נועדו להעניק לנופשים הצעירים פעילויות מהנות ובה בעת לאפשר להורים להיות קצת לבד (ובשקט) ביודעם שהילדים מוגנים עסוקים ונהנים ב"גובה" שלהם. בכל מועדוני הילדים "נמשים" פינות רכות וחמימות

לגיל הרך, פינות יצירה ופינות מחשבים, בריכות כדורים ובתי צעצוע, משחקי קופסא ותיאטרון בובות.

אז, אחרי שהתמקמנו, אכלנו היטב, דאגנו לילדים, הנה מקצת מן האפשרויות הגלומות בעיר הדרומית וסביבתה.

מחלבה, גמלים טווס לבן, האכלת דולפינים בהרי אילת ואפילו מסעדת דגים כשרה למהדרין בממלכת הדניס.

את נופי ארץ הבראשית של הרי אילת, סיקרנו בעבר. פסגות ההרים העומדות צרובות בלהט השמש, גאיות שרגל אדם כמעט ולא דרכה בהם, המרחבים והשלוה מביאים מטיילים רבים לאזור. אז כמה שבועות לפני החום הגדול עוד קצת על אזור אילת שלא ידעתם. פינה חבויה ספונה בין הרים, מצוקים אדירים וואדיות, כעשר דקות נסיעה ממרכז אילת בלב נחל שלמה היא חוות הגמלים. ב 1987 רכש גיורא טל ארבע נאקות "כניסיון בלבד" הוא אומר. האהבה לנאקות (נקבת הגמל) אחזה בו מיד.

הנאקה נחשפה כבעל חיים עדין, ידידותי, חכם להפליא והכי חשוב נוח מאוד לעבודה עם בני אדם. לארבעת הנאקות "החלוצות" נרכשו במשך הזמן חברות רבות אחרות והלהקה העליזה התגבשה והתעבתה.עשרות גמלים ונאקות ממלאים כל חלקה טובה באתר. הכניסה ללא תשלום. מטיילים בינות לחוות בעלי החיים האחרים ומרגישים את הטבע מקרוב. אבל את החידוש הגדול הכניסו למקום לפני 4 שנים. מחלבת צאן בלב האזור שלא ידע כבר 7 שנים אפילו 10 מ"מ גשם. בסוף שנת 2001 החליטו בעלי המקום על הקמת מחלבת עזים לייצור גבינות ביתיות משובחות. היסודות הונחו, הידע נרכש ועזים אנגלו - נוביות אדומות ושמנמנות הסבו פעמיהם דרומה. 80 ליטר חלב מייצרות העיזים ביום והכל נחטף. כיום, לאחר תהליך ארוך ולמידה ממושכת ניתן ליהנות ממגוון רחב ועשיר של גבינות עזים מעולות המיוצרות ונמכרות בחווה לאורך כל היום. לא הרחק משם מעברו השני של הכביש העולה צפונה לאילת מצוי ריף הדולפינים. גם הוא כקודמו פרוייקט של אדם אחד ואם תרצו אישה משוגעת לדבר.מזח עץ מאפשר צפיה מקרוב באחד מבעלי החיים היותר ידידותיים לאדם, הדולפין. המזח הצף בריף הדולפינים מאפשר גישה קרובה מאוד לעולמם. אפשר להתיישב עליו, ולשלוח רגליים יחפות למים, או להשתרע על הפופים הצבעוניים, ולהנות מתנודות הגלים, וממראה משפחת הדולפינים המשחקת במים.

מתחת רגלינו הטבולות במים שוחה להנאתה משפחתו של סינדי מלך ההרמון. סינדי, הזכר היחיד בחבורה של 7 דולפינים הגיע מהים השחור לפני 14 שנה והתאקלם מהר בים אילת. ועם יד על הלב. מתי ראיתם פעם טווס שכולו לבן? טוסו לריף. הם מחכים. הכניסה לחוף אגב, אחרי 4 היא ללא תשלום וחשוב לדעת זאת לאור המחירים הגבוהים בשעות היום. ומה עושים אחר הצהרים והערב? או שנוסעים לחי בר ביטבתה מהלך של כעשרים דקות ממרכז העיר או שהולכים לצפות בהיי מקס החדיש . סרטים תלת ממדיים באולם הגדול ביותר בישראל. לשבת בכסא ולהרגיש בחלל. אל תחמיצו.

איך מגיעים?

לחוות הגמלים נוסעים בכביש היציאה הדרומי לכיוון טאבה. פונים ימינה לפי השילוט לנחל שלמה . ריף הדולפינים מצוי על שפת הים לא הרחק משם. ממלכת הדניס מצויה באזור בתי המלון. הקולנוע במרכז העיר

ולאלו מביננו המחפשים את הטבע אנו מציעים סיור נפלא וקסום בפארק תמנע.

לא זו בלבד שאפשר לסייר בתחום הפארק הנפלא הזה באור יום עכשיו הגדילו שם לעשות. בתיאום ובארגון מראש מארגנים שם סיורי לילה נפלאים כשעמודי עמרם מוארים, זאת נעשה בדרך לעיר או בדרך ממנה. צריך לזכור שאת החדרים באילת מקבלים בסביבות 4 אחר הצהרים ומפנים אותם ב-11, כך שלפני או אחרי הנופש יש וכדאי לשלב משהו מהסביבה.

