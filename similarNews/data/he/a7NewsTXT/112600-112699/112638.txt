

התאחדות התעשיינים קוראת לממשלה לאשר את הקמת צינור הולכת הגז הטבעי לדרום הארץ. ההעירכה היא כי כ-50 מפעלים בדרום יעברו תוך 3 שנים לגז טבעי. "מדובר בחסכון של כ-50 - 80 מליוני שקל בשנה, בשנים הקרובות".

התאחדות התעשיינים קוראת לממשלה לאשר את הקמת צינור הולכת הגז הטבעי לדרום הארץ ולהתחיל בעבודות בהקדם. כך אומר משה כהן, יו"ר ועדת אנרגיה בהתאחות התעשיינים ומנכ"ל יהודה רשתות, לקראת הדיון שיתקיים מחר, יום ג', 24 במאי בקבינט החברתי-כלכלי, בנושא הקמת הקטע הדרומי של מערכת ההולכה של הגז הטבעי.

כהן ציין, כי מדובר בהזרמת הגז הטבעי לאזורי התעשייה בדרום. ביניהם: אזור ים המלח, מישור רותם, ערד, רמת חובב, דימונה, ירוחם ובאר-שבע.

להערכתו, כ-50 מפעלים יעברו תוך 3 שנים לצריכת הגז הטבעי, דבר שיביא לחסכון בעלויות האנרגיה של כ- 50 עד 80 מליוני שקלים בשנה, בשנים הקרובות. כן יסייע הדבר בשיפור כושר התחרות של מפעלים אלו מול יצרנים במדינות אחרות.

יו"ר ועדת אנרגיה בהתאחדות התעשיינים טוען עוד כי בנוסף להרחבת אזורי ההגעה של הגז הטבעי, תעודד ותאפשר זמינות הגז את קידומם של פרוייקטים להקמת תחנות כח פרטיות ומתקני ייצור חשמל בקוגנרציה המופעלים בגז.

ע"פ ההערכות, צריכת הגז הטבעי בטווח הזמן המיידי להגעתו לאזורי התעשייה הגדולים בדרום הארץ יהיה כ- 0.6 מיליארדי מטר מעוקב בשנה ולגדול לכ-2 מיליארד מטר מעוקב בשנה, במהלך 10 השנים הבאות.

הוא הדגיש, כי הצורך בהגעת הגז הטבעי לצרכנים רבים , ככל האפשר גובר, על רקע העלייה התלולה במחירי הדלקים בעולם במהלך השנה האחרונה.

יו"ר ועדת האנרגיה של התאחדות התעשיינים ציין, כי קיימת חשיבות רבה להגעת הגז הטבעי גם לאזורי התעשייה בפריפריה הרחוקה דבר שיסייע לפיתוחם ולחיזוק הצמיחה והתעסוקה באזורים אלו. לפיכך, במקביל להחלטה הצפויה להתקבל בדיון על הקמת מערכת ההולכה לדרום הארץ, קורא משה כהן לממשלה לפעול להמשך הקמת מערכת ההולכה גם בצפון הארץ ובמרכזה.

הוא התריע, כי אחד המחסומים והגורמים המעכבים את התפתחותו של משק הגז הטבעי בארץ הינו חוסר הודאות למשקיעים ולמפעלים, באשר למועד זמינותו של הגז באזורי התעשייה השונים וכן מחירו של הגז.

יו"ר ועדת האנרגיה בהתאחדות התעשיינים טוען, כי יש לפעול לשקיפות ולהגדלת הודאות , זאת באמצעות פרסום הפרמטרים השונים במשק הגז הטבעי, וביניהם תעריף ההולכה.

התאחדות התעשיינים טוענת, כי יש לקבוע תעריף הולכה זהה לכל הצרכנים ברחבי הארץ ללא קשר למיקומם הגיאוגרפי, זאת על מנת לעודד את המפעלים באזורי התעשייה המרוחקים לעבור לשימוש בגז הטבעי.
(ש)
