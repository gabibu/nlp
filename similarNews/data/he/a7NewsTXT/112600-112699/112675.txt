

בישיבת וועדת החוץ והבטחון של הכנסת הופיע שר החוץ סלבן שלום שמסר את גרסתו בסוגיית השגריר בארצות הברית. השר קיבל את תמיכת חברי הוועדה למעט הח"כים שריד ושלגי.

שלום שב והבהיר גם בפני חברי הוועדה כי כל הפרשה נולדה בשל מידע רכילותי שמקורו בפיטוריו של עובד מקומי אחד שביקש להתנקם בשל כך.

חברי הכנסת הביעו תמיכה בעמדת השר שהתנער מהאשמות שיוחסו לו לפיהן בשל שיקולים אישיים, בהם מעורבת רעייתו, בחר לפטר את העובד. לדברי שלום כשר החוץ יש לו את הזכות לפטר עובד המשוייך למשרדו בשל טעמים מקצועיים.

שני חברי כנסת אילן שלגי ויוסי שריד סירבו לקבל את גרסת שלום. שלגי תבע מהשר להתפטר, "השערוריות במשרדך פוגעות בשירות החוץ המפואר שהוקם על ידי דמויות כמשה שרת ואבא אבן", אמר. חבר הכנסת יוסי שריד כינה את משרד החוץ לישכה ביזנטית בראשות שלום.

יושב ראש הוועדה, חבר הכנסת יובל שטייניץ תמך גם הוא, כמו מרבית חברי הכנסת בשר שלום ואמר כי לא מקובלת בעיניו המציאות בה נדמה שהשגריר בארצות הברית כפוף לראש הממשלה ולא לשר החוץ. שטייניץ הודיע כי עם שוך מהומת פרשת איילון-שלום יעלה את הנושא לדיון מבוקר ושקול.

כשיצא את אולם הוועדה אמר השר שלום כי הוועדה שהוקמה על ידי נציב שירות המדינה כדי לחקור את אירועי הפרשה תברר את הנתונים ו"כשיהיו ממצאים נתייחס אליהם".
(ש)
