

מוזיאון הטבע בירושלים, מוזיאון מיוחד במינו, הפועל כבר יותר מארבעים שנה נמצא כעת בסכנת סגירה ממשית לאחר שקוצצו כחמישים אחוזים מתקציב העירייה המיועד לשיקומו ושיפוצו של המוזיאון.


זה כמה שנים מתכוונת עיריית ירושלים לבצע "טרנספר" למוזיאון ולהעביר אותו למקום אחר שכן הוא יושב על אחת הקרקעות היקרות בעיר בתוך מבנה ארמני עתיק ששימש בין השאר כמועדון קצינים בריטי.

לאחרונה קיבלה כוונת העירייה דחיפה קדימה לאחר שאשת עסקים אמריקנית הביעה את רצונה להתגורר באתר ולהפעיל שם מוזיאון לאמנות מודרנית אמריקנית.

כתבנו עודד שטרן שוחח על כך עם גליה הנדל. אחת המדריכות הבכירות של מוזיאון הטבע המובילה את המאבק נגד העירייה.

"זה לא צריך להיות מאבק שלנו", טוענת הנדל, "אלא של כל הקהילה כאן"... "למקום יש חשיבות גדולה מאד ולו רק בגלל ההיסטוריה שלו ובשל העובדה שהוא שופץ על ידי גרמנים שרצו לכפר על השואה, זו סיבה מספקת להשאיר אותו כמו שהוא".

כנגד עמדת העירייה, הנדל טוענת שהמוזיאון הוא רווחי מאד, יוצאים משם להדרכות בכל הארץ ואלפי תלמידים מגיעים לכאן לראות וללמוד.

"רק הכסף מדבר כאן בעיר הזו", זו תמצית הטענה שלה נגד העירייה, "העירייה מחפשת משהו שיאושש אותה מבחינה כספית, והמוזיאון הוא נכס יקר בעסקי הנדל"ן. הרי כבר שנים העירייה מנסה להעביר אותו למקום אחר, והנה שיש סיכוי שאיזו אשת עסקים אמריקאית תקנה אותו, מודיעים לנו להתחיל לארוז כאן."

"למוזיאון יש חשיבות לאומית, אני עצמי עושה מדי פעם הדרכות בהתנדבות לילדים עם בעיות לימוד קשות, ביד שרה, בהוסטלים שונים, בבתי אבות. יש לנו גם חיות, שרק ללטף אותם עושה לאנשים הרגשה טובה, את כל היופי הזה רוצים לסגור".

"העירייה רוצה לאחסן את כל האוספים של המוזיאון עד שימצא מקום אחר, אי אפשר לעשות דבר כזה, הכול ייהרס, יש במוזיאון אוסף של עשרות פוחלצים, ספרייה של כ-5000 ספרים, אי אפשר לאחסן הכול בלי תנאים מתאימים, המעט שאני רוצה, שימצאו מקום אחר קודם כל, ואח"כ יחליטו להעביר אותו".

"אנחנו נלחמים בזה" אומרת הנדל, "כבר דיברנו עם מאיר שלו שיעמוד בראש המאבק, הוא הרי חובב טבע, והוא הסכים מיד, ניסחנו מכתב שעליו יחתמו אנשי רוח, נגיש אותו לראש העיר בפגישה איתו ונפרסם אותו בכל מקום אפשרי".

עיריית ירושלים טוענת כנגד כי הפעילות במוזיאון מצומצמת ואין הצדקה להמשך קיומו, בד בבד נבחנת אפשרות לשלב את מוזיאון הטבע תחת חסותו של גן החיות התנ"כי או של קריית המוזיאונים.
