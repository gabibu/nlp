

אחד המפגינים נגד ההתנתקות הוכנס לצינוק בחשד שהוא מנהיגם של העצורים הצעירים. הבוקר החל הדיון בהארכת מעצר הנערים בפרשה. 4 מהם לא הובאו לבהמ"ש. ההורים חוששים שהוכנסו לתאים עם פושעים פליליים.

הבוקר החל דיון בהארכת מעצרם של בני הנוער שנעצרו בחסימת הכבישים בבית המשפט לנוער שבתל אביב. את בני הנוער מייצג עו"ד חגי יקותיאל.

הדיון נפתח תוך מהומה שכן ההורים וקרובי המשפחה נוכחו לראות כי לא כל הנערים הנאשמים הובאו לדיון. "אנחנו חוששים מאוד לשלומם של הבנים. ייתכן שהכניסו אותם לתא אחד עם עבריינים פליליים, ואנחנו יודעים היטב מה הסכנה שבצעד שכזה", אומר אחד האבות לכתבנו.

האב מדווח כי בתגובה לטענות המשפחות אמר השופט כי הבנים יגיעו בעוד זמן קצר, אולם למרות המתנה של כשעה לא הגיעו הבנים ודאגת ההורים גברה.

עוד דווח כי אחד העצורים הבוגרים, חנוך הלברט שמו, הוכנס לצינוק בכלא מעשיהו. זאת בטענה שהוא הוא מנהיגם של העצורים הצעירים ומעודדם שלא להזדהות ולא לשתף פעולה עם חוקריו.

אחד מהורי העצורים הצעירים אומר לכתבנו כי להאשמות נגד הלברט אין כל שחר ובסיס, "הנערים הללו הם מנהיגים בפני עצמם ולא זקוקים למנהיג בוגר".
(ש)
