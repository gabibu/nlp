

מאות אנשי מחקר מ - 27 מדינות יגיעו בשבוע הבא לכנס מדעי באוניברסיטת חיפה שיעסוק בהשלכות האתיות, המשפטיות והרפואיות שעשו הנאצים בבני אדם.

בכנס, הגדול מסוגו עד היום שיתקיים באוניברסיטת חיפה, ישתתפו מרצים מסין, יפן, אמריקה הלטינית ומרצים מאירופה, צפון אמריקה, ומארה"ב. את הכנס מארגנים המרכז הבינלאומי לבריאות, משפט ואתיקה, הקתדרה לביואתיקה של אונסקו בשיתוף הפקולטה למשפטים ורשות המחקר באוניברסיטת חיפה.

לצד החוקרים ישתתפו בכנס ניצולים יהודים מרחבי העולם שעברו את הניסויים שערכו בהם הנאצים, ביניהם, ניצולי תאומי מנגלה.

רקטור אוניברסיטת חיפה, פרופ' יוסי בן ארצי, אמר כי "הכנס הוא תשובה מוחצת לחרם שהוטל על אוניברסיטת חיפה ואוניברסיטת בר אילן על ידי אחד מאיגודי המרצים הבריטים". במסיבת עיתונאים שהתקיימה אתמול באוניברסיטת חיפה אמר פרופ' בן ארצי כי עד כה חתם נשיא האוניברסיטה, פרופ' אהרון בן זאב, על 120 מינויים למרצים מרחבי העולם, בהם, אנגליה, צרפת וגרמניה, להופיע כחברים נילווים של אוניברסיטת חיפה, בכנסים בינלאומיים ועדיין זורמות לאוניברסיטה בקשות נוספות מצד מאות מרצים וחוקרים בעולם.

פרופ' אמנון כרמי, ראש המרכז הבינלאומי לבריאות, משפט ואתיקה באוניברסיטה , אמר כי בכנס יוצגו תוצאות המחקרים על הניסויים המזעזעים שביצעו הרופאים הנאצים. אחד מהם, הוא ניסוי אשר בחן את עמידות הטייסים הגרמנים שהופלו בים הצפוני במים הקרים. אסירים יהודים אולצו לשהות במי קרח עד למותם, במהלך ניסויים אלה.

מנכ"ל ארגון "עמך", ד"ר נתן דורסט אמר כי בישראל יש היום כ 230,000 ניצולי שואה, וכשליש מהקשישים מעל גיל 65 הינם ניצולים. לדבריו הכנס יתרום רבות להבנת התופעות המאפיינות ניצולים אלה.

פרופ' כרמי הדגיש כי חשיבותו הגדולה ביותר של הכנס היא לומר לרופאים שעלולים להיקלע בעתיד למצב אליו נקלעו הרופאים הנאצים לא לפעול בשום אופן כמותם.

במהלך הכנס, אשר יתקיים בשבוע הבא בין התאריכים 29/5-2/6 באוניברסיטת חיפה, יתקיים כנס משפטי עליו מסר ממלא מקום דיקן הפקולטה למשפטים, פרופ' עלי זלצברגר. שיאו של הכנס פאנל בהשתתפות שר הפנים של גרמניה, מר אוטו שליס, שהיה בעבר עורך דינם של חברי כנופיית באדר - מיינהוף וכיום הוא ממובילי המאבק נגד הטרור בגרמניה.

