

חברי "תא כתום", סטודנטים נגד תוכנית העקירה, הגישו אתמול תלונה במשטרה נגד הזמר מוקי בגין הסתה, וכך גם פעיל הימין איתמר בן גביר. בן גביר התלונן נגד התבטאותו של הזמר שהטיח בשופט חשין: "מי אתה בכלל?".

התלונה הוגשה בשל דבריו החריפים נגד המתנחלים, בהם אמר כי "צריך להיכנס בהם ולשבור להם את העצמות, להעמיס אותם על משאיות ולסתום להם את הפה". ב"תא כתום" אומרים כי בעת רגישה כזו חובה על אנשים להיזהר בלשונם ולהימנע מאמירות ה"מעודדות פעילות אלימה".

במועצת יש"ע אמרו אמרו אתמול בתגובה: "דבריו של מוקי הם דברי בלע שמעידים על בורות ושנאה עיוורת, ואין להם מקום בשיח הציבורי בעניין ההסכמה או אי ההסכמה על תכנית שרון. מי שהכין את הקרקע ויצר אווירה מתלהמת המאפשרת אמירות מסיתות כאלו, הוא ראש הממשלה אריאל שרון, שלא בוחל באמצעים על מנת להכפיש וליצור דה-לגיטימציה כלפי ציבור המתיישבים".

גם פעיל הימין איתמר בן גביר הגיש אתמול תלונה במשטרה נגד הזמר מוקי בגין התבטאויותיו. בן גביר טען כי מוקי עבר עבירות של: הסתה, עידוד למעשה אלימות וזילות בית המשפט.

הסטודנטים לא מתכוונים לוותר ל"מוקי המסית" כהגדרתם, ודורשים ממנו לבטל את הופעתו ביום ה' באירועי יום הסטודנט בתל-אביב. "אנחנו נהיה שם בהמונינו למנוע ממנו להופיע ולהשמיע את 'משנתו' המסיתה", הם מבטיחים, "ראינו כבר מה מילים יכולות לעשות!! בואו בהמוניכם עם משרוקיות ושלטים".

בראיון תקף מוקי קשות גם את שופט בית המשפט העליון שקרא לפצות את תושבי גוש קטיף: "מה שאמר כבוד השופט חשין : 'העם בחר להתנתק, העם ישלם', מה זה? מי אתה בכלל? האנשים האלו, המתנחלים, התיישבו במקום שהוא חוקית לא חלק מארץ ישראל. למה אני, אני(!) צריך לשלם להם. מה קרה?! אני לא מאמין לאנשים שמנהיגים חברה בשם אידיאלים, תמיד יש אינטרסים נסתרים מהעין. האנשים האלו התיישבו במקום שהוא חוקית לא חלק מארץ ישראל. למה אני, אני צריך לשלם להם. מה קרה?! למה זה שונה כשזה יהודים?".
