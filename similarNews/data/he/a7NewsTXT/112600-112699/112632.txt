

שר החוץ סילבן שלום העביר התנצלות רשמית לשגרירות הודו בעקבות התקרית בה נמנעה כניסת דיפלומטים הודיים לכנסת כיוון שלבשו כתום.

כזכור, לפני ימים אחדים מנעו אנשי משמר הכנסת מחברי משלחת דיפלומטים הודיים להיכנס למשכן הכנסת כיוון שעטו צעיפים כתומים כצבעה של מפלגתם, מפלגת האופוזיציה ההודית. אנשי משמר הכנסת היו משוכנעים כי מדובר במפגינים נגד ההתנתקות.

בעקבות התקרית אמרו הדיפלומטים כי המעשה חמור ביותר שכן היום מחרימים בישראל צבעים ובעתיד עלולה ישראל להחרים דעות.

כאמור, שר החוץ מיהר להעביר הבוקר התנצלות רשמית לשגרירות הודו בישראל כמו כן העביר הודעה למשרד החוץ ההודי ובה הוא מביע את הסתייגותו מהמעשה והתנצלותו על התקרית.

כאן המקום לציין כי הצבע הכתום מטריד ככל הנראה מאבטחים באירועים ממלכתיים נוספים. חבר הכנסת כחלון סיפר אתמול כי במהלך חידון התנ"ך הפנתה רעייתו את תשומת ליבו לכך שבנם נעדר. כחלון חיפש את הבן מחוץ לאולם ואז הוברר לו כי הבן יצא לרגע את האולם ולא הורשה לחזור אליו כיוון שלבש חולצה כתומה. זאת על אף שלא היה עליה כל כיתוב מחאה. התקרית הסתיימה בהבהרה שמסר כחלון למאבטחים.
(ש)
