

שרון רומס את תקנון הליכוד בהליך בחירת יו"ר הסוכנות הבא. כך טוען באזני כתב ערוץ 7 עורך הדין נדב העצני.

בעקבות החלטת ראש הממשלה, אריאל שרון, למנות את זאב ביילסקי ליושב ראש הסוכנות היהודית, אומר עורך הדין נדב העצני לכתבנו עודד שטרן: "זו שחיתות, זו רמיסה של תקנון תנועת הליכוד העולמית והתעלמות מחוקת ההסתדרות הציונית".

"ישנו גוף ששמו הליכוד העולמי", מסביר העצני, "הוא הגוף המאגד את כל מפלגות הליכוד בכל העולם כאשר הליכוד בישראל מהווה 40 אחוזים מהליכוד העולמי. כל מינוי להנהלה בליכוד העולמי הכולל את יו"ר ההסתדרות הציונית, יו"ר קק"ל ויו"ר הסוכנות היהודית, מחייב החלטה של הליכוד העולמי ולא ליכוד ישראל. כל זה מעוגן בחוקת הליכוד העולמי".

"אריאל שרון מנסה בהחלטה שלו למנות את ביילסקי ליו"ר הסוכנות, לעקוף את הליכוד העולמי ולמנות לתפקיד את מי שהוא רוצה ע"י עסקאות עם חבר הנאמנים של הסוכנות".

עוד מוסיף העצני כי כבר החל בליכוד העולמי תהליך של בחירות ומונתה ועדת בחירות לתפקיד יו"ר הסוכנות היהודית. "יכול להיות שהוועדה לא תסכים למינוי של שרון" אומר העצני, "אם כן, ייוצר מצב מעניין של פיצול בין תפקיד יו"ר ההסתדרות הציונית ליו"ר הסוכנות היהודית, תמיד מילא את שני התפקידים האלה אדם אחד".
