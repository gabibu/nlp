

מזג האוויר: התחדשו השלגים בצפון רמת הגולן ובהרים הגבוהים בגליל. תלמידי בתי הספר במקומות בהם יורד שלג נשלחו לבתיהם. הגשמים יימשכו היום מצפון הארץ ועד צפון הנגב. הגשמים ילוו בסופות רעמים יחידות. בלילה יתפשט השלג והוא צפוי לרדת בהרים שגובהם מעל 600 מטרים. הטמפרטורות יהיו נמוכות.

כביש מספר 90 המחבר בין מלונות ים המלח לעין-גדי נסגר הבוקר עקב שטפונות בנחלים חבר וצאלים. בית הספר בקיבוץ עין גדי סגור היום, בשל מזג האוויר. מחר ייחלשו הגשמים.

מתחילת החורף עלה מפלס הכינרת בעשרים ושישה סנטימטרים. שרה חקלאי, מנהלת המחלקה לאספקת המים ב"מקורות", אומרת כי ביחס לחוסר במים שקיים בכינרת התוספת שקיבלה הכינרת השבוע אין די בה. כדי להחזיר את פני הכינרת למצבם הקודם נחוצים עוד שישה מטרים, והם מיליארד מ"ק. עוד הסבירה חקלאי כי בשנים האחרונות יורדים פחות גשמים באזור הצפון, ולעומת זאת, באזור הדרום כמות הגשמים עולה על הממוצע שהיינו רגילים אליו.
