

אתמול התברר כי שר הביטחון השליך את יהבו על הסכם בין החמאס והג'יהאד לבין ערפאת. בהסכמה בין הג'יהאד והחמאס לבין ערפאת נקבע כי תמורת נכונותו של ערפאת לא לעצור את אנשיהם, הם יקפיאו את הפיגועים המתוכננים בתוך "ישראל הקטנה".

ביום שלישי, יום לפני הפיגוע ליד כרם שלום, הופיע שר הביטחון בפני המועצה לשלום ולביטחון בתל אביב, ובדבריו שם הביע חשש כי ישנה סכנה שהארגונים האסלאמיים יחדשו את פעולות הטרור. זאת, למרות "ההסכם", שהוזכר לעיל.

בן אליעזר הביע חשש כי הסכם זה לא יחזיק מעמד, וזה בדיוק מה שהוכח פחות מ-12 שעות לאחר מכן.

אמש התקיים דיון ביטחוני בראשות שר הביטחון עם אנשי מערכת הביטחון, ובו נדונה תגובת ישראל למתקפת המחבלים. גורמים בטחוניים מסרו כי התגובה שתיתכן עוד ביממה הקרובה, עשויה להיות "תגובה עניינית נגד תשתיות טרור, ולא תגובה לשם תגובה בלבד".

גורמים מדיניים בכירים אמרו כי ישראל תיישם את החלטות הקבינט מדיני בטחוני, ולפיהן מגיבה ישראל על כל פיגוע.
