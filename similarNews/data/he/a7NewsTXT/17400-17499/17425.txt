

הבוקר נהרגו ארבעה חיילי צה"ל ושניים נפצעו, אחד מהם באורח קשה ואחד באורח קל, בהתקפה של מחבלים על עמדה של צה"ל ועל סיור צה"ל ליד היישוב כרם שלום שממזרח לחבל עזה. שני המחבלים התוקפים נהרגו בחילופי אש ובמרדף שערכו כוחות צה"ל באזור.

כתבנו קובי פינקלר מדווח כי האירוע החל סמוך לשעה 4:30 כאשר שני מחבלים חתכו את גדר המערכת המקיפה את רצועת עזה באזור היישוב כרם שלום והצליחו להפתיע את חיילי צה"ל ששמרו בעמדה. סיור של צה"ל שעבר במקום הצטרף לקרב נגד המחבלים.

כוחות גדולים של צה"ל הוזנקו למקום וניהלו במשך מספר שעות מרדף אחר המחבלים. במהלך המרדף חוסלו שני המחבלים.

כתבנו משה פריאל מוסר בשם גורמים בצה"ל כי שני המחבלים היו לבושים במדי מנגנוני הביטחון הפלשתיניים. ליד גופותיהם התגלו אמצעי לחימה רבים.

הרמטכ"ל שאול מופז, עידכן בפתח ישיבת הקבינט המדיני את שרי הקבינט על פרטי התקרית שאירעה לפנות בוקר על גבול רצועת עזה.
