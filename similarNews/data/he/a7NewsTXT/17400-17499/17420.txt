

דובר צה"ל תא"ל דן כתרי הגיב אתמול על דברי פקידים אמריקניים בממשל בוש הטוענים כי ספינת הנשק קארין A הייתה מיועדת להגיע לחיזבאללה ולא לעזה. כתרי אמר כי הוא מקווה שלפקיד האמריקני יש כובע קטן משום שבסוף הוא יצטרך לאכול אותו.

הפרשן יורם אטינגר הסביר אתמול ביומן הצהריים כי "הפקידים" בממשל האמריקני אלו הם שלושה אנשי מחלקת המדינה (המקבילה של משרד החוץ הישראלי) שאינם מייצגים את עמדת הציבור האמריקני, את הקונגרס או את הנשיא, את סגנו או את שר ההגנה של ארה"ב. אטינגר הסביר כי ארה"ב שומרת באדיקות על הפרדה בין התחומים השונים של משרדיה, ולכן, אף שאנשי הממשל או משרד ההגנה חושבים אחרת הם לא יסתרו בפומבי את דבריהם של אנשי מחלקת המדינה.

לדברי אטינגר, שלושת הפקידים: ויליאם ברנס, אהרון מילר וריצ'רד הנס הם שמאליים מאוד בדעותיהם, ומבקשים להציל בכל מחיר את תהליך אוסלו הגווע, אף אם הדבר כרוך בעיוות האמת. אטינגר הוסיף כי לדעתו יש לבוא בטענות ל"ממשלת העמימות", כדבריו. "כל עוד המדיניות בירושלים תהיה מעורפלת אנחנו נסבול מהתבטאויות כאלה של מחלקת המדינה".

בתוך כך נמסר כי אתמול הקימה הרשות הפלשתינית ועדת חקירה, שתבדוק מי הם אנשי הרשות המעורבים בהברחת הספינה קארין A.

לדברי הפלשתינים תגיש הוועדה את מסקנותיה לממשל האמריקני, לרוסיה ולאיחוד האירופי. ועדת החקירה מצביעה על ארבעה בכירים בעלי עבר טרוריסטי, המעורבים בפעולות טרור גם בהווה: עבד אל-רזק מג'ידי, מפקד כוחות הביטחון הפלשתיניים ברצועת עזה; חאג' עיסמאיל, מפקד הכוחות הפלשתינים בגדה המערבית; מוסא ערפאת, מפקד המודיעין הצבאי הפלשתיני בגדה וחאלד אל-קדרה, הפרקליט הראשי.
