

שביתת הנכים נכנסת ליומה ה-24. הנכים, השוהים כעת בלובי של משרד העבודה והרווחה, סובלים מכוויות קור ומתנאי תברואה קשים. אריה סודקביץ', יו"ר ארגון הנכים נפל מעגלת הנכים שלו, ופונה אתמול לבית החולים "הדסה" עין כרם כדי לקבל טיפול רפואי. ברגלו אובחן שבר, אך הוא סירב להתאשפז, ודרש לחזור מיד לחבריו המפגינים.

אתמול ביקר את הנכים נשיא המדינה משה קצב. קצב שמע את טענות הנכים על כך שעד כה לא טרח שר האוצר סילבן שלום להיפגש עמם. גם ראש הממשלה אריאל שרון לא הגיע, מה שמצביע, לדבריהם, על יחס של אטימות וזלזול.

קצב הציע לנכים להקים ועדה בראשות שופט עליון, שתדון בתביעותיהם תוך הבטחה כי ההמלצות שיגובשו יתקבלו על ידי הממשלה ללא כל תנאי. הוועדה, הסביר קצב, תחויב להגיש את מסקנותיה בתוך חודשיים. הנכים סירבו להצעתו, וסודקביץ', יו"ר הארגון, אמר כי תחילה יש להעלות את קצבת הנכים לגובה שכר המינימום, ורק אחר כך אולי יש לשקול הקמת ועדה.

לאות הזדהות עם שביתת הנכים שבתו אתמול עובדי נמל התעופה בן גוריון במשך כשעה.

בתוך כך אמר אתמול שר האוצר סילבן שלום כי אין זה נכון שהוא לא נפגש עם נציגי הנכים, וכי הוא ניסה לדון עמם מספר פעמים. אולם, הוסיף שלום, עלות דרישותיהם מגיעה לשישה מיליארד שקלים, ולכן אי אפשר להיענות להן. נציין כי האוצר ניסה לגבש פשרה עם נציגי הנכים, אך לפי שעה הם דוחים את ההצעה.
