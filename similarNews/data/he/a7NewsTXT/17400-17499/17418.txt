

אתמול הותר לפרסום כי שני בני דודים מהכפר נזלאת עיסא, הסמוך לנחל עירון השתייכו לחוליית תנזים בטול כרם והם שרצחו בעבר שני ישראלים. השניים הם ראסם פאריד חוסיין, בן 42, וטארק עדנאן, בן 25

מקרה הרצח הראשון הוא של אהרון עבדיאן, שהיה משגיח כשרות במפעלים בבקעה אל שרקייה. עבדיאן נרצח ב-2 ביולי בעת שערך קניות בשוק של הכפר. ב-10 באוקטובר רצחו השניים את סעיד פואד בכפרם, נזלאת עיסא. השניים הודו במעשים המיוחסים להם.

לפני כחודש וחצי עצרה המשטרה את חוסיין בחשד לרצח סעיד פואד, ובמהלך חקירתו הודה גם בסיוע לרצח אהרון עבדיאן. בחקירה קשר חוסיין את שמו של בן דודו טארק עדנאן למעשי הרצח, וכוח מסתערבים של מג"ב עצר אותו לפני כחודש בעת שהיה בכפרו. עדנאן הודה כי הוא ירה בעבדיאן ובפואד, ורצח אותם. חשוד נוסף בחולייה טרם נתפס.

חוסיין הודה ברצח נוסף, של ערבי תושב יש"ע שהיה חשוד כי הוא משתף פעולה עם מדינת ישראל.
עוד הודו השניים בביצוע פיגועי ירי בשומרון. באחד מפיגועי הירי ניזוקה מכונית ישראלית סמוך להתנחלות איתמר. בתקרית לא היו נפגעים בנפש.

חוקרי היחידה המרכזית של משטרת העמקים, בפיקודו של רב-פקד שמעון בן-סבו, ממשיכים בחקירתם.
