

אתמול בהופעה בפני המועצה לשלום ובטחון, גוף שמאל שחבריו תומכים במסירת חלקי ארץ ישראל לערבים, הציג איש המועצה, האלוף במיל. דני רוטשילד, את תוכנית ההפרדה החד צדדית שגיבשו כמה מבכירי החברים במועצה. ע"פ התוכנית, 40 יישובים יהודיים ייעקרו ותושביהם יגורשו מבתיהם.

רוטשילד שאל את בנימין בן אליעזר מה דעתו. "אני בעד פינוי מוגבל של התנחלויות מסוימות, אך אי אפשר להוציא אותן משם בלי כוח פוליטי", אמר בן אליעזר.

למרות שבימים אלה לכד צה"ל את אוניית הנשק קארין איי, שהובילה נשק לרשות הפלשתינית, בן
אליעזר אמר כי הוא מאמין שמדינת ישראל נמצאת בדרך לשבעה ימי שקט ו"אנו קרובים מתמיד ליישום תכנית טנט, ולאחריה - תכנית מיטשל".

על דברים אלה הגיב אתמול באזני כתבתנו דובר מועצת יש"ע, יהושע מור יוסף: "חבל שבן אליעזר מנסה לרצות את השמאל הקיצוני במקום להתמקד בשיקום מפלגת העבודה לימים שבהם ידעו שם ערכים מה הם: ציונות והתיישבות".

נועם ארנון, דובר היישוב היהודי בחברון, אמר לכתבתנו כי תחילה הוא היה רוצה להזכיר לפואד שבהיותו מתאם הפעולות ביש"ע הוא היה בין אלה שתמכו בהתנחלות בבית הדסה בחברון.

"לפואד יש זכויות רבות בבית הדסה, ומוטב שלא יתכחש להן". נוסף על כך אמר ארנון כי הוא מבקש להזכיר לשר הביטחון מה קרה לשר הביטחון האחרון שהתבטא על "חירבה' בחברון".

ארנון התכוון ליצחק מרדכי, והוסיף: "מי שמרים יד על חברון אינו יוצא נקי, והוא עתיד להידרדר מבחינה פוליטית". בסיום דבריו קרא ארנון לראש הממשלה שרון להבהיר לשריו "מי נותן את הטון", ואם הוא חושב אחרת, שיודיע על כך בפומבי. ארנון גם הציע לשרון לפטר כל שר המתבטא נגד מדיניות הממשלה.
