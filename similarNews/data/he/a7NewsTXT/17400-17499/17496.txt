

רה"מ שרון אמר כי בקרוב תחליט ישראל על מדיניותה ביחס לרש"פ. זאת, לאור ההתקפה על עמדת צה"ל בכרם שלום אתמול בבוקר, ובעקבות תפיסתה של ספינת הנשק.

במפגש שקיים רה"מ עם תת הוועדה לביטחון לאומי בקונגרס האמריקני הוא אמר, כי הפיגוע שהתרחש אתמול הוא המשך ישיר לסדרת הפיגועים המתבצעים בהתאם לאסטרטגיית הטרור שיזם ערפאת.

התקפת המחבלים אתמול קטעה את השקט ששרר ימים אחדים. נציין כי ביום שלישי אמר ימין אוחיון מגוש קטיף כי הוא אינו נותן אף שמץ של אמון בשקט הזה. אדרבה: לדעתו, בשקט שהיה ניסו הפלשתינים רק להרדים אותנו.

ב 4.30 שני מחבלים התקיפו את עמדת צה"ל בכרם שלום, התקפה בה נהרגו ארבעת החיילים ששירתו בגדוד הסיור המדברי. המ"פ רב סרן אשרף הואש מזריב, בן 28 מבית זרזיר; רב סמל איברהים חמדיה, בן 23 מריחניה; סמ"ר מופיד סוואעד, בן 25 מאבו סנאן. מופיד סוואעד הוא קרוב משפחתו של החייל החטוף עומר סוואעד. ורב סמל אלי אבו ע'אנם, בן 25 מחיפה, בן הדת הנוצרית.

שני חיילים נוספים נפצעו ופונו לבית החולים סורוקה בבאר שבע. דווח כי מצבו של אחד מהם קשה.
לאחר תחקיר ראשוני אמר אלוף פיקוד הדרום דורון אלמוג כי שני המחבלים שהתקיפו את עמדת צה"ל השתייכו לארגון החמאס ברפיח, בפיקודו של השייח סאלח שחאדה, מס' 2 של ארגון החמאס בעזה.

להערכת אלמוג מתקפת מחבלי החמאס לא הייתה מקרית. "החמאס ברצועה מתואם עם הרש"פ, והוא
נענה לקריאת ערפאת לנצור את האש רק במהלך ביקורו של זיני באזור. עכשיו, לאחר שזיני עזב, התחדשה הפעילות הצבאית של הארגון", אמר.

הרמטכ"ל שאלו מופז אמר כי ההתקפה מעידה על חוסר העניין שהרש"פ מגלה בעצירת הטרור, וכי להערכתו גורמים במשטרת הרש"פ היו אף שותפים לתכנון המתקפה ולביצועה.

הרמטכ"ל ציין כי המחבלים היו לבושים במדים של מנגנוני הביטחון הפלשתיניים, וליד גופותיהם נתגלו אמצעי לחימה רבים.

מבדיקה ראשונית שערך צה"ל עולה כי את ההתקפה ביצעו שמונה מחבלים. שישה ערכו הטעייה, ושניים הסתערו על המוצב. ששת המחבלים התקרבו לגדר המערכת, ובטלטולה יצרו התראה במערכת הבקרה של הגדר. השניים הנותרים התקרבו תוך כדי תנועה בציר נסתר אל מוצב "אפריקה". בשעה שמפקד הפלוגה יצא עם חייליו לבדוק את מקור ההתראות על גדר המערכת, הסתערו שני המחבלים על המוצב.

הזרוע הצבאית של החמאס, עז א-דין אל קאסם קיבלה עליה אחריות על הפיגוע.
ערוץ הטלוויזיה "אל מנאר" של החיזבאללה פרסם את שמות המחבלים. מוחמד אבו רג'ילה, בן 23, שוטר בכוח הימי הפלשתיני, ועימאד אבו ריזק בן 25, מזוהה כמחבל חמאס.

גורמים במשרד רה"מ אמרו שכעת ברור מעבר לכל ספק כי שבעת ימי השקט אינם קיימים. גורמים מדיניים אמרו שההתקפה הרצחנית על מוצב צה"ל המחישה את המשמעות המכריעה של לכידת משלוח הנשק על גבי אוניית הנשק של הרש"פ.

בתגובה למתקפת המחבלים אתמול אמר השר לבטחון הפנים עוזי לנדאו: "לפנינו עומדת רשות תומכת טרור, ועד שלא נהרוס את תשתיתה דבר לא ישתנה".

לדברי לנדאו, "צריך לשכוח משבעה ימי שקט". הוא ציין כי מדובר באירוע חמור ביותר, ואמר כי אסור לעשות כל הפוגה במאבק בטרור: "לפני שנהרוס את תשתית הטרור אין סיכוי שנגיע להסכם", אמר לנדאו.

לאחר המתקפה בכרם שלום פעל צה"ל פעולה מוגבלת באזור שדה התעופה דהנייה המצוי באזור התקרית.

ברש"פ טענו כי אין קשר בין המחבלים, שכאמור אחד מהם משרת בשורות הכוח הימי של הרש"פ, לביניהם. יצוין עוד כי הרש"פ ממשיכה לטעון כי אין לה קשר לאוניית הנשק, וזאת אף על פי שרב החובל של האונייה אמר בראיון באמצעי התקשורת כי נשלח להבריח את אוניית הנשק אל הרש"פ בפקודתה שלה.
