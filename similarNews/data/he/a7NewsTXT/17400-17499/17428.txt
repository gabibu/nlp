

ח"כ צבי הנדל מסיעת האיחוד הלאומי-ישראל ביתנו כינה אתמול את שגריר ארה"ב בישראל דן קרצר- "יהודון קטן".

הנדל תקף את קרצר בעקבות התבטאותו בשבוע שעבר כי עדיף שישראל תתקצב תוספת כספים לנכים במקום ליישובי יש"ע.

הנדל אמר הבוקר ב"קול ישראל" כי הוא מצטער על הביטוי הטעון שבו השתמש: "אני בצורה פומבית מתנצל בפני דליה יאירי ומר גולדשטיין וכל אחי בישראל שוודאי זה מעורר אצלם אמוציות קשות. אני לא מרגיש צורך להתנצל בפני קרצר עצמו כי הוא לא יתנצל על כל המעשים שהוא עושה והביטויים שהוא התבטא". "אני מקווה שזה יעזור שמר קרצר עצמו לא ימשיך להתערב בענייננו", הוסיף.
הנדל תקף את התקשורת הישראלית על כך שהיא עוסקת בהתבטאות שלו, אך מתעלמת לחלוטין מהתבטאויות חריפות של אנשי שמאל נגדו לאחר נאומו בכנסת. יו"ר מרצ ח"כ יוסי שריד אמר, "אני מזדהה לחלוטין עם דבריו של קרצר, ואם עכשיו יכנה אותי האנטישמי צבי הנדל יהודון, אני אשא את הכינוי הזה בגאווה". יו"ר סיעת מרצ ח"כ זהבה גלאון אמרה על ח"כ הנדל: "דבריו של יורג היידר מגוש קטיף ראויים לכל גינוי והוקעה". ח"כ רן כהן ממרצ כינה את ח"כ הנדל "פשיסט". כתבנו מאשר כי בניגוד לזמן הרב שהקדישה התקשורת הישראלית הבוקר להתבטאותו של ח"כ הנדל, לא נשמעה כל ביקורת על דבריהם הקשים של אנשי מרצ.

כתבנו בכנסת חגי סרי מוסר כי וועדת האתיקה של הכנסת תקיים אחר הצהרים דיון דחוף בהתבטאותו של הנדל, שנאמרה אתמול מעל דוכן הכנסת. בתגובה הגיש ח"כ הנדל תלונה לוועדת האתיקה נגד הח"כים גלאון, שריד וכהן, והוא דורש שהוועדה תדון גם בהתבטאויות הקשות שהשמיעו נגדו.

יו"ר חרות ח"כ מיכאל קליינר ציין אמש כי כשדן קרצר שימש כשגריר ארה"ב במצרים הוא לא ייעץ למובראק להפנות את כספי הסיוע האמריקאי לעניי מצרים על חשבון רכישת נשק נגד ישראל.
"קרצר מבלבל בין תפקידו כשגריר לבין היותו ערביסט יהודי", אומר קליינר "וצריך להעמיד אותו במקומו".

דובר מפלגת "תקומה" יגאל אמיתי אמר היום: "דן קרצר הוא חלק מחבורת 'הערביסטים היהודיים' של מחלקת המדינה המנהלת מזה 10 שנים מדיניות חוץ אמריקנית אנטי-ישראלית בניגוד לאינטרסים הביטחוניים והכלכליים של מדינת ישראל. אחד מהחבורה הוא דב זקהיים ש'בזכותו' בוטל פרוייקט מטוס הלביא".
