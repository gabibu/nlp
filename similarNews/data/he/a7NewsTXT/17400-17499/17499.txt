

שר החוץ האמריקני קולין פאוול אמר לעיתון וושינגטון טיימס כי פרשת אניית הנשק היא מדאיגה ביותר. עוד אמר השר כי קשה להעלות בדעת שהנשק יועד למישהו אחר מאשר לפלשתינים.

בוושינגטון התפרסם אתמול, כך מדווח אתר החדשות Walla , כי גורם במודיעין האמריקני טען שלפני ה"קארין A" היו לפחות שתי ספינות נוספות שהבריחו נשק לפלשתינים ולא נתפסו. "אנחנו חושבים כי היו לפחות עוד שתי משימות הברחה דומות אולי יותר", אמר.

גורמים נוספים טענו כי ההערכה בארה"ב היא שהמצרים ידעו מה מתרחש, אולם הם התעלמו מכך אף על פי שהיו אמורים ללכוד ספינות כאלו, העוברות דרך תעלת סואץ.

אתמול דיווחו הפלשתינים בכלי התקשורת שלהם כי צה"ל תפס נקודה של המשטרה הימית הפלשתינית באזור אל מאוואסי, בדרום רצועת עזה.

חאלד אבו אל עולא, מפקד הכוחות הפלשתינים באזור האירוע, אמר כי חיילי צה"ל אילצו את אנשי
המשטרה הימית הפלשתינית לעזוב את המקום, והתמקמו בו.

לדבריו, בכך מנעה ישראל הכוונה של הספינות והיאכטות הפלשתיניות, ע"י התצפית של המשטרה הימית הפלשתינית במקום.
