

המבצע הצבאי של הקואליציה הבינלאומית באפגניסטן הייתה הצלחה אדירה, גם אם הוא לא הביא למעצרם של אוסאמה בין לאדן ושל המולה עומאר, כך אמר אתמול ראש ממשלת בריטניה טוני בלייר. "בתחילת הפעילות היו האנשים ספקנים, וניבאו כל מיני סוגים של אסונות: צבאיים, מדיניים והומניטריים", ציין בלייר במסיבת עיתונאים זמן קצר לאחר בואו לפקיסטן.

"במשך שנים רבות הייתה אפגניסטן מדינה כושלת, וחשוב שנמשיך לסייע לה לעמוד שוב על רגליה", אמר בלייר. "חשוב שנעמוד בהבטחות שהבטחנו לאפגניסטן, כדי שמדינה זו תהפוך לשותפה אמינה באזור", הוסיף.

לדעתו של בלייר הצלחת הקואליציה הבינלאומית הייתה בשתי נקודות עיקריות: השחרור ממשטר הטליבאן, וחידוש היציבות.

עם זאת, בבריטניה עולה חשש כי נשקפת סכנה מבריטים שגויסו לשורות הטליבאן, והם עתידים לשוב הביתה כדי לבצע פיגועים. החשש התעורר לאחר שאיש דת מוסלמי טען כי גייס בבריטניה יותר מ-200 מתנדבים לשורות הטליבאן.

חסן באט, מוסלמי שנשר מלימודיו באוניברסיטת מנצ'סטר, אמר כי רבים מהלוחמים נהרגו באפגניסטן, אולם ציין כי בכוונתו לעודד את השורדים לפעול נגד ארץ הולדתו (בריטניה).

"לדעתי, הם נחשבים קדושים מעונים. רבים עזבו את אפגניסטן, וכעת הם בפקיסטן, מתכננים מבצעים שונים", אמר באט לכתב ערוץ הרדיו של הבי.בי.סי בראיון טלפוני מלאהור שבפקיסטן.
"אם הם יחזרו, אני מאמין שהם יבצעו פעולות צבאיות בתחומי בריטניה, אמר באט, והוסיף כי נראה שהמטרות שייבחרו יהיו מוסדות ממשלתיים וצבאיים, וכן דמויות ציבוריות.

משרד החוץ הבריטי ניסה לאמת דיווחים מטעם הצלב האדום, ולפיהם שלושה משבויי המלחמה בצפון אפגניסטן מחזיקים בדרכונים בריטיים. מפקיסטן נמסר כי אזרח סקוטי, ג'יימס מק'לינטוק, נעצר כאשר ניסה לחצות את הגבול מאפגניסטן לפקיסטן. באט אמר כי כיום מקום מושבו הוא פקיסטן, וכי אין בכוונתו לשוב לאנגליה, אולם הוא ציין כי באחרונה הספיק לבקר בחשאי בבריטניה.

"כוחות הביטחון והביון בבריטניה אינם מסוגלים לטפל באנשי המוג'הדין המתוחכמים. הייתי בבריטניה במשך שלושה שבועות, ולממשלת בריטניה אין כל מידע בנידון", אמר באט.
