

כפי שדיווח ערוץ 7, קיים ועד רבני יש"ע בתחילת השבוע פגישה עם השר לביטחון הפנים עוזי לנדאו. הרב מרדכי רבינוביץ', ממארגני הפגישה, אמר לכתבתנו כי הרבנים נחלו אכזבה מן הפגישה, וכי הם נוכחו לדעת שקיימת חולשה גדולה בנושא הר הבית. הרב רבינוביץ' סיפר כי לשאלת הרבנים מדוע אין השר עולה למתחם ההר לבדוק את הנעשה שם השיב: "שר בממשלת ישראל יכול לעלות להר הבית רק בתחפושת".

הרב רבינוביץ' הוסיף כי "לשאר הצעותינו התייחס השר בחוסר רצינות, וגלגל את האחריות לנעשה בהר הבית על הממשלה ועל העומד בראשה". בתום השיחה אמרו העוזרים של לנדאו לרבנים כי ייתכן שראש הממשלה אריאל שרון מפחד מפרובוקציות הקשורות בהר הבית בגלל האירועים שקרו אחרי עלייתו להר בשנה שעברה, ולכן אינו עוסק בנושא.

עוד אמר הרב רבינוביץ' כי ועד הרבנים פנה לשלושה גורמים בבקשה להיפגש ולדון בנושא הר הבית: אל שרת החינוך, לראש הממשלה, וכפי שכבר הזכרנו, לשר לבטחון הפנים. שרת החינוך לימור לבנת אמרה: "אני יודעת כל מה שיש לדעת על הנושא, ואין צורך לקיים פגישה".

ממשרדו של ראש הממשלה נמסר כי מזכיר הממשלה, גדעון סער ייאות להיפגש עם הרבנים ולא ראש הממשלה בעצמו, והפגישה עם השר לנדאו הסתיימה, כאמור, בלא תוצאות.

ועד רבני יש"ע מתכוון לנקוט שתי דרכים כדי להרים את קרנו של הר הבית ולפתוח אותו לכניסת יהודים: הראשון, התחום הממשלתי-פרלמנטרי והשני, לצאת במסע של מחאה ציבורית כדי לעורר את תודעת הציבור לנושא.
