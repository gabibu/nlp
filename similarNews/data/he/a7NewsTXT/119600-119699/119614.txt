

שרת החינוך מתכוונת לדרוש היום בישיבת המממשלה לאפשר למועצת יש"ע לקיים את ההפגנה. השר לבטחון פנים, גדעון עזרא, מתנגד לתביעתה.

שרת החינוך, לימור לבנת, מתכוונת לדרוש היום (א') בישיבת הממשלה לאשר למועצת יש"ע לקיים את ההפגנה שמתוכננת ליום שלישי בשדרות. "יש לאשר לציבור כה גדול להביע את כאבו ומחאתו, והכל במסגרת החוק. מדובר בציבור גדול ואחראי, שאירועי כפר מימון כבר הוכיחו כי הוא נוהג באחריות רבה", אמרה השרה לבנת.

בתגובה לכך, אמר השר עזרא: "אני אתנגד לכך ואני מקווה שעמדתי תתקבל. אני לא חושב שמישהו יכול לחייב את המשטרה לאפשר לבצע מעשים לא חוקיים שהיא לא תוכל להשתלט עליהם ולסכן את תכניות הממשלה".

המשטרה שקלה בסוף שבוע שעבר שוב ברצינות למנוע מאוטובוסים ויתכן שאף ממכוניות פרטיות מרחבי הארץ מלהגיע למצעד המחאה נגד הגירוש שיערך השבוע בשדרות.

"החלטת היועץ המשפחתי של משפחת שרון שלא לאפשר הגעת המפגינים בשבוע הבא לשדרות, הינה סדק נוסף בחומת הדמוקרטיה הישראלית המתפוררת", מסרו בתגובה ראשי מועצת יש"ע. "סתימת הפיות והדה-לגיטימציה המתמשכת של שרון כלפי מתנגדי הגירוש, עדיין לא הצליחה למנוע מרבבות המפגינים לבוא ולהביע את מחאתם בדרך דמוקרטית בלתי אלימה", הוסיפו.

"מקומם שדווקא אלו הממונים לשמור על הציבור מפני השלטון, קרי היועץ המשפטי ומפכ"ל המשטרה, הפכו להיות משרתי השלטון הרודני מול מחאת העם ההולכת ומתגברת. למועצת יש"ע אין ספק כי שרון ושליחיו יגיעו בקרוב מאוד לשלב של מעצר אנשים על מחשבות שאינן תואמות את דעת השליט".
