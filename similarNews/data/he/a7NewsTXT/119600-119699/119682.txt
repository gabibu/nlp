

הרב ד"ר ישראל כץ, ד"ר לפילוסופיה בן 58, נקלע לאזור חסימת הכבישים ברח' ז'בוטינסקי בבני ברק ביום רביעי 29/6/05. בתגובה להערותיו לשוטרים שלא יפעלו באלימות נגד נערות הותקף על ידי השוטר ערן נעים.

הרב ד"ר כץ, תושב אזור המרכז, נתקע באותו יום רביעי של סוף חודש יוני בפקק תנועה שנגרם מחסימת ציר ז'בוטינסקי בבני ברק על ידי מתנגדי טרנספר היהודים מגוש קטיף ומצפון השומרון ויצא להסתכל על ההתרחשויות.

כשראה שהשוטרים פועלים באלימות רבה כלפי בנות צעירות, ניסה להעיר להם ובתגובה, תקף אותו השוטר ערן נעים. כאשר ד"ר כץ אמר לו שהוא חולה לב, והתחנן שיניח לו, הפיל אותו השוטר ערן נעים על הכביש, ובהמשך הצטרפו שוטרים נוספים לתקיפה.
יש לציין כי השוטר ערן נעים היה מעורב בתקיפת המפגין אשר תועדה בסרט וידאו על ידי איש ערוץ 7, טוביה לרנר, ואשר זעזעה את חברי ועדת החוקה של הכנסת שצפו בסרט.

לדברי עדי ראיה, האירוע היה כל כך מזעזע, ששלושה צלמים שונים טרחו לתעד אותו. בשטח נכח גם אדם נוסף, שלקח פרטים מהעדים ומהשוטרים והבטיח לרב ד"ר ישראל כץ שיעביר לו את הפרטים. בינתיים רק אחד הצלמים העביר את התמונות שברשותו, ותמונות אלו מתעדות רק את ישראל כץ לאחר התקיפה, ולא את התקיפה עצמה.

הרב ד"ר כץ לאחר שהותקף והתמוטט

הצוות שטיפל ברב ד"ר כץ וצלמת וידאו שתיעדה את המתרחש

ארגון זכויות האדם ביש"ע מבקש ממי שמזהה עצמו בתמונות ליצור קשר על מנת לתת עדות

"אנו רואים באירוע של הכאת הרב ד"ר ישראל כץ אירוע חמור במיוחד, ומבקשים את עזרת הציבור באיסוף הראיות על מנת שנוכל להגיש תלונה במח"ש ואף לתבוע את השוטרים האלימים בהם גם השוטר ערן נעים על הנזקים הרפואיים שנגרמו לישראל כץ ושמהם הוא סובל עד היום", אמרו אנשי ארגון זכויות האדם ביש"ע לכתב INN איציק וולף.

ארגון זכויות האדם ביש"ע עמל בשבועות האחרונים על איסוף עדויות, תמונות ומסמכים הנוגעים לאלימות שוטרים כלפי מפגיני הימין. לדבריהם, מאמץ רב מושקע באיסוף הפרטים וגיבושם לכדי תמונה שלמה שמאפשרת הגשת תלונה. על פי בקשתם, כל מי שמזהה את עצמו בתמונות, או מכיר את האנשים שמופיעים בתמונות שלהלן, או נזכר שהיה עד לאירוע החמור מתבקש ליצור קשר עם ארגון זכויות האדם ביש"ע:

אורית, רכזת תלונות: 052-4295558
פקס: 02-9964152
דוא"ל: orit1@eretz.org

