

אליעזר פארן מקיבוץ רמת יוחנן ממדליקי המשואות ביום העצמאות, ייקיים היום שביתת שבת מול בית הנשיא. "הפעל את סמכותך המוסרית לעצירת הרכבת הדוהרת לקראת אסון", קורא פארן לנשיא.


"סבא אליעזר" המכונה כך אצל נפגעי הטרור היה ראש מערכת הבקרה במפעלי התנועה הקיבוצית וכאדם יסודי ניתח את המצב וההסכמים שמובילים להתנתקות.

"אני יהודי שעליתי לארץ ישראל בשנת 1935 בגיל 9. מאז ועד היום חויתי הקמת שלשה יישובים קיבוציים בראשית הקמתם בעמק חפר, על שפת הכינרת ועל גבול סוריה בעמק החולה ולקחתי חלק והייתי עד לכל נפתולי הקמת מה שאמור להיות "מדינה יהודית בארץ ישראל". עתה אני חבר קיבוץ רמת יוחנן מעל חמישים שנה.

בערב יום העצמאות של שנת התשס"ג עלה בזכותי הכבוד הגדול להיות אחד ממשיאי י"ב המשואות. זאת בזכות פעילותי משך שנים בעזרה לנפגעי הטרור הפלשתיני.לפי מיטב מצפוני השתדלתי למלא, משך כל חיי עד כה, את חובותי כמיטב יכולתי. בין הייתר מילאתי בהקפדה את חובתי לבחור את ראש ממשלת ישראל באמצעות בחירת המפלגה לפי מצעה המוצהר המתפרסם רשמית.

לאחר הבחירות האחרונות לכנסת ה   16, אני חש מרומה ומושפל, בשל העובדה שקולי, שניתן למועמד מפלגה שבמצעה בחרתי, נוצל לרעה על ידי ראש הממשלה הנוכחי ועל ידי כל המערכת הפוליטית, המשפטית והמוסרית.

אני מצפה ממך, כבוד הנשיא, לצאת בקריאה לכנס את כל חברי הכנסת מייד!! ישבו נא יום ולילה ללא הפסק, במטרה להכריז על השהיית ביצוע מה שמכונה "התנתקות", עד למציאת נוסחא מוסכמת על רוב מוצק של חבריה, לכל אחד משלשת המהלכים הגורליים העומדים להתבצע ביום 15/8/2005 . לא עת פגרא היא!

מאחר שאני סבור, שכל תושבי המדינה ורוב יהדות העולם מתייחסים למוסד הנשיאות ולך אישית כנשיא נוכחי, ביראת כבוד, יש סיכוי סביר שחברי הכנסת, שאליהם אני פונה במקביל, ייענו לפנייתך ובכך נוכל לדחות את התהליך ובעה"ש גם למנוע את השבר הגדול העומד לפתחנו, חלילה.", כותב פארן לנשיא המדינה, משה קצב.

המאבק נגד הגירוש - סרטונים, שירי מחאה, מאמרים ועוד
