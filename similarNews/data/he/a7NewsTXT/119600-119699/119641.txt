

חבר הכנסת אריה אלדד מן האיחוד הלאומי חילק במוצאי שבת מדליות ותעודות הוקרה לפעילי ימין עצורים, במהלך עצרת שנערכה מול כלא מעשיהו.

קרוב לאלף איש השתתפו במוצאי שבת בעצרות ההזדהות השונות עם עצורי ההתנתקות שנעצרו בשל פעילותם למען ההתיישבות ונגד תכנית ההתנתקות והגירוש.

האירוע הגדול התקיים מול שערי כלא מעשיהו, בו השתתפו הרבנים, הרב יעקב מדן מאלון שבות, ראש ישיבת ההסדר 'הר עציון', והרב דניאל שילה מקדומים. הח"כים ניסן סלומיאנסקי ואריה אלדד. ח"כ אלדד חילק מדליות לעצורי ההתנתקות, עליהם נכתב 'אסיר ציון בציון'.

במהלך העצרת נשאו דברים גם חבר הכנסת ניסן סלומיאנסקי (מפד"ל) ודובר ועד רבני יש"ע, הרב דניאל שילה, שדיבר בשבח סירוב פקודה. הרב מדן דיבר על מסירות הנפש על הצעירים המוכנים להקריב את חירותם, ואמר שמסירות זו שומטת את הקרקע המוסרית מתחת רגלי השלטון.
למקום הגיע גם הזמר חיים דוד סרצ'יק שהנעים בניגונים המתאימים לימי בין המצרים.

עצרות הזדהות התקיימו גם מול כלא קידר בבאר שבע, וכלא השקמה באשקלון, שם עצורים חמשת עצורי השב"כ, אשר היו שותפים בארגון מחאת חסימות הכבישים נגד תכנית הגירוש והעקירה.

יצויין כי העצרות מתקיימות מידי שבוע במוצאי שבת לאות הזדהות עם העצורים מתנגדי ההתנתקות.
