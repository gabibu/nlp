

נגיף הקדחת נתגלה בדמה של תושבת היישוב אזור בת 37. משרד הבריאות: "יש לטפל בכל מקור מים עומדים בבית או בסביבתו ויש לנקוט באמצעי הגנה ולהימנע מעקיצות יתושים".

לפני כשבועיים התאשפזה במרכז הרפואי בילינסון בפתח תקווה אשה בת 37, תושבת אזור, לאחר שסבלה מחום גבוה, פריחה, כאבי ראש וקשיון עורף. תוצאות בדיקות המעבדה שהתקבלו בסוף השבוע מעידות על הימצאות הנגיף בגופה. האשה שוחררה לביתה ב-24.7 ומצבה טוב.

עם תחילת עונת היתושים מבקש משרד הבריאות מהציבור לרענן את אמצעי ההתגוננות מפני עקיצות יתושים. "יש לאתר ולטפל בכל מקור מים עומדיםבבית או בסביבתו. בכדי להימנע מעקיצות יתושים יש לנקוט באמצעי הגנה: התקנת רשתות, הפעלחת מאווררים, לבוש ארוך ושימוש בתכשירים לקטילה ודחייה של יתושים בוגרים. יש להשתמש אך ורק בתכשירים בעלי רשיון בתוקף".

יצויין כי בדרך כלל לא מדובר במחלה מסוכנת או בעלת השלכות קשות לחולה ולרוב אף אינה מורגשת כלל. מחלה זו מועברת על ידי יתוש וגורמת לתחושות של טשטוש ובחילה. החשש הוא מתסמיניה הנדירים והקשים של המחלה היכולה להביא, במידה ולא תטופל לדלקת קרום המוח.

עד שנות ה-90' התפרצה המחלה בעיקר באפריקה, מזרח-אסיה, המזרח התיכון ואירופה. בסוף שנות ה-90' הופיע הנגיף שוב וגרם להתפרצויות של קדחת הנילוס המערבי באירופה ומערב אסיה.

בשנת 2000 היתה התפרצות של המחלה גם בישראל וגרמה למאות אישפוזים ועשרות מקרי מוות. משנת 1999 הופיעה המחלה גם בארה"ב והיא מתפשטת שם במהירות עד היום.
