

מקורבים של מוחמד דחלאן משלמים לפלשתינים, הטוענים כי בידיהם "קושאנים" המוכיחים בעלות על אדמות בגוש-קטיף. זאת כדי שאדמות אלו יוכרו כאדמות פרטיות של דחלאן מיד אחרי הנסיגה, ולא כאדמות מדינה של הרש"פ.

כתבנו חגי הוברמן מוסר כי מיידע שהגיע למערכת הביטחון מלמד כי ישנם פלשתינים שלהם הוכחות בעלות על אדמות בגוש-קטיף, שעליהן הוקמו חממות ביישובים החקלאיים. פלשתינים אלו פנו לאחרונה לרשות-הפלשתינית עם המסמכים שבידיהם, כדי לקבל אישור שמדובר באדמות פרטיות שלהם. אולם גורמים ברשות, המזוהים כמקורבים של דחלאן, הודיעו לאותם פלשתינים כי יקבלו כסף
תמורת האדמות, שייהפכו לאדמות פרטיות של דחלאן.

כתבנו חגי הוברמן מזכיר שבשבוע שעבר פורסם בערוץ 7 כי בישיבת הממשלה הפלשתינית הוחלט להקים בית דין מיוחד לטיפול בסוגיות הבעלות על הקרקעות. ראש הממשלה הפלשתיני אבו עלא הבהיר כי כל השטחים שיפונו יועברו לניהול הרשות וייחשבו כאדמות מדינה, בהתאם לחוק, עד שיוכרע עניינם בבית הדין המיוחד.

בית הדין יבחן בלוח זמנים קצר את סוגיית האדמות שבבעלות פרטית על מנת שלא להחרים אדמות השייכות לאזרחים. בעניין זה הוכנה הצעת חוק, המסדירה את אופן ההתייחסות לקרקעות ולנכסים, והיא
הועברה ב-21 ביולי למועצה המחוקקת, שאישרה בקריאה טרומית את הצעת החוק.

בתוך כך נבדקת אפשרות להפעלת החממות בידי הפלשתינים. ראש הממשלה הפלשתיני אבו עלא הבהיר לאחרונה כי הפלשתינים יהיו מסוגלים לנהל את החממות, ייתכן בסיוע גורם בינלאומי, זאת כדי להבטיח את המשך הייצור החקלאי והמשך העסקת 8,000 פועלים מעזה העובדים בחממות. בעתיד תעבור השליטה על החממות לקרן ההשקעות הפלשתינית, שתקים רשות או חברה שתנהל את הפרויקט. הרשות הפלשתינית תחשיב את האזורים שיפונו כאזורים חקלאיים מועדפים ותפעל לפיתוחם.
אתמול נמסר כי סוחרים פלשתינים מנהלים בימים אלה בחשאי מו"מ עם בעלי החממות בגוש קטיף, באמצעות פועלים פלשתינים העובדים בחממות אלה, במטרה לרכוש את החממות מהמתנחלים המתפנים. אולם הממשלה הפלשתינית מתנגדת לצעדים הללו, אומרת שאינם חוקיים והיא היתרתה בסוחרים הנושאים ונותנים עם המתנחלים שיחדלו מנסיונם לקנות מהם את החממות.

רוב עובדי החממות הם פלשתינים, שכבר רכשו את הנסיון הדרוש להפעיל את החממות. על כן יהיה ביכולת הפלשתינים שיקנו אותן להפעילן בדיוק כפי שעשו המתיישבים.
