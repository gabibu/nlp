

האפיפיור, בנדיקט ה -16, גינה את פיגועי הטרור במצרים, בריטניה, ספרד וטורקיה   אך "שכח" להזכיר את מבצעי הטרור בישראל, וגם "הצדיק" זאת בטיעון אנטישמי מובהק, אומר ח"כ פרוש.

האפיפיור, בנדיקט ה -16, גינה את פיגועי הטרור במצרים, בריטניה, ספרד וטורקיה   אך "שכח" להזכיר את מבצעי הטרור בישראל, וגם "הצדיק" זאת בטיעון אנטישמי מובהק. בנדיקט ה - 16 הולך כנראה בעקבות פיוס ה- 12, שבכל שנות מלחמת העולם השניה לא גינה את רצח יהודי אירופה, ולא הוכיח את הנאצים על מעשי השואה. כך אמר ח"כ מאיר פרוש.

ח"כ פרוש הוסיף, כי ככל הנראה גישתו החיובית לישראל של יוחנן פאולוס ה - 2 היתה אפיזודה קצרה בתולדות יחסי הותיקן ליהדות ולישראל. "עלינו להתרגל, עם כל הצער, שמנהיג הקתולים הנוכחי חוזר לדרך העויינות והשנאה שאפיינה את האפיפיורים לאורך ההיסטוריה, ששיאה היתה בשנות מלחמת העולם השניה".

"העם היהודי יזכור תמיד", מדגיש ח"כ פרוש, "כי פיוס ה - 12 קיים יחסים תקינים עם הרייך השלישי, והעלים עין מנחלי הדם. הותיקן, בתקופת מלחמת העולם השניה, לא רק נמנע מלגנות את השואה, אלא אף נזהר שלא להזכיר את המילה "יהודי" בכל ההצהרות הרשמיות, ודיבר על מוראות המלחמה בסגנון סתום, בלי לקרוא לרצח ההמוני   "רצח".

עוד אמר, כאשר האפיפיור הנוכחי, בנדיקט ה-16, אומר כי הוא נמנע מגינוי הפיגועים בישראל, משום שתגובותיה של מדינת היהודים "אינן עולות בקנה אחד עם זכויות האדם"   הוא למעשה טוען כי יהודי צריך להירצח, אך אל לו להתגונן כנהוג ומקובל בקרב בני לאומים אחרים.

פרוש קורא לארגונים יהודיים בעולם, להביע את מחאתם על כך שהאפיפיור בנדיקט ה- 16 ממשיך בדרכו של פיוס ה- 12, ורבים ממנהיגי הדת הקתולית לאורך שנות ההיסטוריה.
