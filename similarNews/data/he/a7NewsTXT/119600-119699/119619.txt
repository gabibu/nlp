

מה קורה לאיש עסקים מצרי, עשיר ורודף שמלות, השב לביתו ממדינות המפרץ ומגלה 'לחרדתו' כי בבנין שלו שוכנת לא אחרת מאשר שגרירות ישראל.

זוהי עלילתו של סרט קומדיה מצרי חדש "השגרירות שבתוך הבנין" שיצא השבוע לאקרנים. הדיילי סטאר הלבנוני מדווח על הסרט ומציין כי יש בו ביטוי לדחיה שחש האזרח המצרי ברחוב כלפי המדינה היהודית.

כתבתנו רותי אברהם מוסרת כי בסרט, עדאל אימאם, המכונה גם צ'רלי צ'פלין הערבי, מגיע אל הבנין שבו שוכנת דירתו שממנה נשקף הנילוס, ולפתע דמו קופא בעורקיו. מהמרפסת שליד דירתו מתנופף לו דגל כחול לבן. המצב 'מחמיר' כשאימאם נתקל במעלית הבנין ב"שגריר ישראל", השחקן המצרי לופטי לאביב, שבראיון לדיילי סטאר הלבנוני הוא מתנצל ואומר כי "שחקן צריך לגלם כל דמות, גם נתעבת".

חייו של אימאם, שכנה של השגרירות הישראלית, הפכו לגיהנום, כשכל כניסה ויציאה שלו מביתו כרוכים בבדיקות
ובחקירות. עד מהרה הוא נשבר ומבקש מהשלטונות להוציא את השגרירות מהבנין אך 'סאת צרותיו' נמשכת. לילה אחד הוא מארח אשה יפה בדירתו ועד מהרה מתברר כי היא למעשה סוכנת מוסד. מאוחר יותר פורצים לדירה סוכני מוסד ומצלמים את השנים וכך הוא נופל גם קורבן "לסחטנות ישראלית". אימאם נאלץ לערוך בדירתו קבלת פנים לשגריר הישראלי, אך עם תחילת המסיבה הוא חומק מהדירה. כשהוא רואה בחדשות שילד פלשתיני אותו הוא הכיר נהרג, הוא שב אל הדירה ומשליך ממנה את כל האורחים. את "הקומדיה" חותמת הפגנת מחאה גדולה שאותה מארגן 'גיבור' הסרט, נגד 'משטר הדיכוי הישראלי' ברש"פ.

העתון הלבנוני אומר כי מהסרט עולה מסר מצרי ברור לישראלים: תשארו בבית ואם כבר יש 'שלום', שיהיה קר.
לופטי לאביב השחקן המצרי המגלם בסרט את "השגריר הישראלי" אמר כי הוא יהיה מוכן לפגוש את השגריר הישראלי במצרים שאת דמותו הוא מגלם, כ"שתקום מדינה פלשתינית ובירתה ירושלים".

שגריר ישראל במצרים אמר בתגובה כי הסרט הוא בסה"כ "צורת ביטוי אמנותית", ולכן לא יפעל למניעת הקרנתו.

