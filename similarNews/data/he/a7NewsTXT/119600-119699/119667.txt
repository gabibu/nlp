

המועצה להשכלה גבוהה אישרה לטכניון לפתוח תכנית לימודים ייחודית בננו-מדעים וננו-טכנולוגיה. התכנית, לתואר שני, היא רב תחומית ופתוחה לבעלי תואר ראשון בתחומים רבים, בהנדסה, במדעי הטבע וברפואה.

המועצה להשכלה גבוהה אישרה לטכניון לפתוח תכנית לימודים ייחודית בננו-מדעים וננו-טכנולוגיה. התכנית, לתואר שני, היא רב תחומית ופתוחה לבעלי תואר ראשון בתחומים רבים, בהנדסה, במדעי הטבע וברפואה. תכנית זו היא מהראשונות מסוגה בעולם והיא מיועדת לסטודנטים ברמה הגבוהה ביותר.

הנהלת הטכניון רואה בפיתוח המחקר וההוראה בננו-טכנולוגיה וננו-מדעים חשיבות רבה, והעמידה אותם בעדיפות גבוהה. באחרונה הוקם בטכניון מכון המחקר בננו-טכנולוגיה על שם ראסל ברי, בהשקעה של 88 מיליון דולר, וזהו המכון הגדול בארץ ומהגדולים בעולם בתחום זה. במסגרתו קיימים שיתופי פעולה בין חוקרים מדיסציפלינות שונות, ומחקרם של למעלה ממאה חוקרים בטכניון משיק כיום לתחומי הננו.

הננו-טכנולוגיה היא רב תחומית בעיקרה ומטרת התכנית החדשה היא הקניית ידע וכלים מחקריים רב תחומיים החורגים מאלו המוקנים במסלולי המגיסטר הרגילים.

הנהלת הטכניון מדגישה כי בשנים האחרונות חלה תנופה מדעית ובעקבותיה פיתוח טכנולוגי המתבטא ביישום ננו-טכנולוגיה בתחומים רבים ומגוונים. קיים שימוש בננו-חלקיקים ברפואה, בדיאגנוסטיקה ובטיפול, ויש ציפיות רבות לעתיד, עם התקדמות הידע על קשרי הגומלין בין מערכות ביולוגיות וסינתטיות ברמה ננו-מטרית בגוף האדם. טכנולוגיות מתקדמות מיישמות ננו-טכנולוגיה בתחומים רבים נוספים, מהתקנים אופטו-אלקטרוניים, דרך תוספי מזון, ועד לטיפול במים.
