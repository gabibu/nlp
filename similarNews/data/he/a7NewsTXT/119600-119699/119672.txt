

ארגון זכויות האדם ביש"ע פנה לשר עזרא בדרישה לעמוד בהתחייבותו, כי ילדים לא יופרדו מהוריהם, ובמקרה ששני ההורים יעצרו, ישוחרר אחד ההורים למעצר בית על מנת לאפשר לילדים להשאר לפחות במחיצת אחד ההורים.


יו"ר ארגון זכויות האדם ביש"ע, אורית סטרוק, פנתה הבוקר לשר לבטחון פנים, גדעון עזרא בדרישה לעמוד בהתחייבותו בפני הועדה לזכויות הילד, כי ילדים לא יופרדו מהוריהם במהלך ביצוע עקירת הישובים, ובמקרה ששני ההורים יעצרו, ישוחרר אחד ההורים למעצר בית על מנת לאפשר לילדים להשאר לפחות במחיצת אחד ההורים.

בדיון שנערך בכנסת בשבוע שעבר בנושא 'כוונת המשרד לביטחון פנים להקים גני ילדים בבתי הכלא בתקופת ההתנתקות', אמר ח"כ אריה אלדד מהאיחוד הלאומי כי "הדיון הזה בא לנסות לצמצם את הפגיעה בילדים שיהיו קשורים להתנתקות. אנחנו שומעים דברים על כך, שחובתם של ההורים כהורים לחסוך מילדיהם את הטראומה הזאת. אני בא להזכיר, שמדינת ישראל נבנתה רק בזכות אותם הורים שלא חסכו מהילדים שלהם את הטראומה, בתי הקברות של ראש פינה, של פתח-תקווה, של כינרת, מלאים במצבות קטנות של ילדים, בלי שמות, כי ההורים שלהם חשבו, שאסור לחסוך מהם את הטראומה של בניית ארץ-ישראל. גם המדבר בדרך מאתיופיה זרוע קברים של ילדים כי חשוב שחשוב לעלות לארץ ישראל ולא לחסוך מהילדים את הטראומה. אז את האמירה הצבועה הזאת צריך להוריד מסדר היום. אנחנו "תקועים" במצב שהוא כמעט ללא מוצא. ילד מעל גיל שנתיים שהוריו נכלאו, המדינה אומרת, שעל פי החוק, צריך להפריד אותו מהוריו. זאת טראומה בלתי אפשרית.

על כך ענה לו השר לביטחון פנים גדעון עזרא:לא יהיה מצב כזה. המצב יהיה, שההורה יהיה בחוץ עם הילד שלו. אני ערב לכך.

אריה אלדד ענה לעזרא : זאת אמירה חשובה מאוד וראוי שהיא תישמע כאן משום שאני רוצה להבדיל בין אנשים, שבמהלך ההתנתקות הזאת יגלו חס וחלילה אלימות קשה ולא תהיה ברירה אלא לכלוא אותם, ובין אנשים שכל פשעם הוא, שהם נשארו בבית אחרי התאריך הקובע. נדמה לי שראוי, שהממשלה תתקן את החוק ותודיע, שאנשים שנשארים בביתם, כאות מחאה, כנגד החוק, כנגד ההתנתקות, שזה כל החטא שלהם, להודיע כבל עם ועדה שהם לא הולכים לכלא. נדמה לי שזה יחסוך את הצורך לבוא ולהחליט מה אנחנו עושים עם ילדים בני 3, קורעים אותם מזרועות הוריהם, כולאים אותם בכלא, שזה אסור על-פי החוק, או שאנחנו מגיעים למצב שהוא בלתי אנושי, לטראומה לכל החיים. נדמה לי שראוי שהממשלה תצהיר בנקודה הזאת, האנשים האלה, שרק יישארו בבתים, לא ילכו לכלא.

כאמור הבוקר כתבה סטרוק לשר לבטחון פנים כי "התקשורת מדווחת הבוקר על היערכות המשטרה ומשרד הרווחה למקרים בהם ילדים יופרדו מהוריהם במהלך או בעקבות ביצוע תכנית ההתנתקות, נבקשך לכבד את התחייבותך, ולהודיע גם עכשיו שכלל זה ישמר".
