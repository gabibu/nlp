

יממה לפני פגישתו עם נשיא ארה"ב, ג'ורג' בוש, אמר ראש הממשלה אריאל שרון, כי לדעתו ניתן יהיה להגיע לקץ הסכסוך ולשלום עם הפלשתינים, רק אם יתמלאו שני תנאים: הפסקת הטרור וההסתה ושינוי במבנה הרשות הפלשתינית.

שרון אמר בשיחות סגורות, בדרכו לארה"ב, כי צריך לשנות את המבנה הנוכחי של הרשות הפלשתינית, שבו הכל מרוכז בידי אדם אחד והוא ערפאת. לדבריו, צריך שיד אחת תטפל בבטחון, יד שניה במגעים החיצוניים והשלישית בכספים, תוך הקפדה על מירב שקיפות. לדעת שרון, מדינות המערב יכולות ללחוץ על ערפאת, אם יתנו את הסיוע שהן נותנות לרשות הפלשתינית בביצוע רפורמות מבניות.

להערכת שרון, בעולם מבינים כבר שעם ערפאת לא ניתן להגיע לשלום והחלפת ההנהגה הפלשתינית תלויה, לדעתו, במידת הלחץ שיפעילו מדינות ערב המתונות, כמו מצרים וירדן, לצד הלחץ שיפעילו ארה"ב והמדינות התורמות.
