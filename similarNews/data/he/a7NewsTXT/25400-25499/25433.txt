

ראש הממשלה, אריאל שרון, נחת אמש בוושיגנטון והחל בביקורו, החמישי במספר מאז נבחר לראשות הממשלה, בארה"ב.

בשדה התעופה הצבאי אנדריוס המתינו לראש הממשלה אנשי צוות השגרירות הישראלית, בראשות הציר המדיני, רפי ברק. מיד אחר כך נסע שרון למלון, בו הוא ישהה בשלושת ימי הביקור בוושינגטון.

את שעות הערב של יום א' הקדיש שרון לקבלת עדכונים על המתרחש בישראל ולמנוחה.

היום בבוקר ייפגש שרון עם ראשי השדולה היהודית איפא"ק וימשיך בהכנות לקראת הפגישה עם הנשיא בוש למחרת.

בשעות אחר הצהרים ייפגש שרון עם שר ההגנה דונאלד ראמספלד בפנטגון ובערב ינאם בפני באי הוועידה של הליגה נגד השמצה.

לשרים לימור לבנת ואלי ישי, הנלווים לשרון בביקורו בארה"ב, נקבעו פגישות נפרדות עם גורמים אמריקנים ויהודיים. שני השרים נרתמו למסע ההסברה הישראלי, שתכליתו להוכיח כי ערפאת קשור במישרין לטרור ולכן לא יכול להיות יותר פרטנר לתהליך השלום.


