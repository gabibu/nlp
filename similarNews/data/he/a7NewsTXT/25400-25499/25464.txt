

ח"כ מיכאל קליינר, יו"ר הלובי לשחרור פולארד, נפגש בשעה זו עם יונתן פולארד. זהו ביקורו השני של ח"כ קליינר בשנה האחרונה.

יש לציין כי קליינר קיבל אישור מיו"ר הכנסת להוציא בקרוב משלחת של ח"כים לקונגרס האמריקאי כדי לפעול לשחרורו של פולארד, ולהעביר לנשיא ארה"ב עצומה שחתומים עליה 110 חברי כנסת.

תהיה זאת הפעם הראשונה שמשלחת רשמית תצא מן הכנסת ובמימונה של הכנסת.

יש לציין כי יונתן פולארד עבד כאנליסט בשירות המודיעין של חיל הים האמריקני. בשנת 84 נודע לו שמונעים במכוון מידע חיוני לבטחונה של מדינת ישראל, והוא פיתוח אמצעי לחימה גרעינית ביולוגית וכימית, בסוריה, עירק, לוב ואירן, במטרה להלחם נגד ישראל, וכן פיתוח טילים בליסטיים והתקפות טרור נגד אזרחי ישראל.

על פי מזכר ההבנה שנחתם בשנת 83 בין שתי המדינות, אמריקה היתה חייבת להעביר מידע זה למדינת ישראל. פולארד נוכח לדעת שחיי ישראלים רבים נתונים בסכנה, עקב הסתרת המידע, לכן עשה כל שביכולתו כדי לחדש את זרימתו החוקית. כיוון שמאמציו לא נשאו פרי, הוא החל להעביר אותו מידע חיוני ישירות לישראל.

פולארד נכלא בארה"ב מאז שנת 85 בתנאים קשים ביותר. עוד יש לציין כי רק בתשנ"ו, לפני כ-7 שנים החליטה ממשלת ישראל לקחת אחריות, ולהעניק ליהונתן אזרחות ישראלית, ושנתיים לאחר מכן הוא הוכר כסוכן ישראל.

במסגרת הסכמי פסגת וואי הבטיח נשיא ארה"ב לשחרר את פולארד- אך לא מלא את הבטחתו, ומאז נכשלו כל המאמצים לשחרורו .



