

שר הביטחון, בנימין בן אליעזר, אמר בצהריים כי בשעות הקרובות צפוי הסכם שיסיים את משבר כנסיית המולד בבית לחם.

השר הודיע בישיבת הסיעה בכנסת כי "לקראת השעות הקרובות הכל ייסגר בבית לחם". בן אליעזר הוסיף כי צה"ל זיהה את כל המתבצרים בכנסיית המולד בבית לחם וכי רובם ישוחררו. עפ"י הסיכום חלק מהמבוקשים יוגלה לעזה וחלקם יגורש כפי הנראה לאיטליה.

מועצת חוף עזה והרשויות השכנות: שדרות וחוף אשקלון קראו בתגובה להסכם המתגבש, לרה"מ, למנוע את העברת המחבלים המתבצרים לחבל עזה, "כאשר ממילא סובל אזור זה מעודף מחבלים מקומיים". "הנגב לא יהיה אתר פסולת לטרוריסטים", הוסיפו.

מקורות פלשתינים מדווחים כי הושגה הסכמה עקרונית שתאפשר את סיום פרשת ההתבצרות בכנסיית המולד בבית-לחם.

לדברי אותם מקורות שתי נקודות מרכזיות גרמו למשבר:
- מחלוקת בין שני הצדדים על זהותם של ששת המבוקשים ע"י כוחות הבטחון של ישראל ושאמורים להיות מגורשים לאיטליה. ישראל דורשת לכלול את מפקד המודיעין הכללי הפלשתיני בבית לחם עבדאללה דאוד בין השישה.
- מחלוקת על זהותם של 25 הפלשתינים, שיורחקו לחבל עזה.

עוד מסרו המקורות כי מלבד המחלוקת על שני סעיפים אלו על כל היתר כבר הוסכם.

עם זאת, מקור אמריקאי רשמי העריך שגם היום לא יושג כל הסכם. המקור אמר כי נציג הסי-איי-אי ישתתף בשיחות שיתקיימו הערב, והעריך שלא יושג פתרון לבעיית המתבצרים לפני מחר.

