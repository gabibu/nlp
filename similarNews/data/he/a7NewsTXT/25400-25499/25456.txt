

שתי קבוצות המשתייכות ל"בטן הרכה" של החברה הישראלית הפגינו אתמול נגד הגזירות הכלכליות שמציע האוצר, ואשר קיבלו את אישור הממשלה.

אוהל מחאה של אגודת החרשים החל לפעול בירושלים אמש בתום ההפגנה שאורגנה מול משרד האוצר. נציגי החירשים אומרים שיאיישו אותו עד שייענו דרישותיהם לסיוע ברכישת עזרי שמיעה ולמימוש הטבות שהובטחו להם. אגודת החירשים הקימה את האוהל כמעט באותו מקום שבו שכן אוהל המחאה של הנכים, במשך 77 יום. יו"ר האגודה, אהרון עיני, מתכוון ללון במקום יחד עם כ-20 נציגים של סניפי האגודה, שיצטרפו אליו בתורנות. מסעדות, בתי מלון ובתי עסק באזור ירושלים כבר תרמו מזון ושתייה למחאה.

האגודה מייצגת חירשים מעל גיל 18, שמספרם בישראל נאמד בכ-10 אלפים איש.

עיקרי הדרישות של אגודת החירשים מסתכמות במימון מכשירי שמיעה, בתוספת נקודות זיכוי במס הכנסה לחרש העובד, בביטול אגרת רדיו ברכב, ובמתן הלוואות ומשכנתאות כמו ליוצאי צבא. הביטוח הלאומי אינו מכיר בחירש כנכה ועל כן זוכה החירש לקבל מענק שיקום פעם אחת בלבד בחייו. אגודת החירשים דורשת כי יינתן להם מענק שיקום רב פעמי וכן היא דורשת קבלת הטבות בגין נכות.

בנושא החינוך דורשת האגודה ביטול הבחינה הפסיכומטרית לחירשים ויצירת אפליה מתקנת בעבורם, הענקת שירותי תרגום ושכתוב בהשתלמויות ובקורסים, וזאת כדי לאפשר לחרשים להשתלב בהם. כמו כן דורשים החירשים זירוז החקיקה בעניין תוספת שפת סימנים או כתוביות לתוכניות החדשות ולתוכניות אחרות בטלוויזיה. "כשיש פיגוע אנחנו יודעים עליו רק למחרת בבוקר, כשאנחנו קוראים את העיתונים", אמר דובר האגודה. "זה מצב לא נורמלי. גם אנחנו רוצים להתעדכן מיד. גם לנו יש ילדים הנמצאים במקומות בילוי, וגם לנו יש ילדים בצבא". החירשים טוענים עוד כי הגזירות הכלכליות יפגעו בהם, שכן רובם לא גויסו לצבא, ועל כן יקוצצו קצבאות הילדים שלהם. חלקם הגדול אינו מחזיק מעמד במקומות עבודה, ולכן הארכת תקופת ה"אכשרה" לזכאות דמי אבטלה תהיה גם היא בעוכריהם. "אכשרה" היא מונח שמשתמשים בו במוסד לביטוח לאומי, וכוונתו היא שכדי לזכות בדמי אבטלה נחוצה לאזרח מכסת ימי עבודה הקודמת לתקופת האבטלה, ובמצבם המיוחד של החירשים, כאמור, הגדלת המכסה של ימי ה"אכשרה" יש בה משום פגיעה ברבים מן החירשים.

מול לשכתו של שר האוצר ברמת גן הפגינו אתמול גם הגמלאים, במחאה על התכנית הכלכלית החדשה. לטענתם תפגע התוכנית בקצבאותיהם. הם נשאו שלטים שעליהם נכתב: "למה לגמלאי פרנקל מגיע?" וכן: "שרון, הבטחת ולא קיימת".

יו"ר הסתדרות הגמלאים גדעון בן ישראל העביר מכתב לשר שלום, ובו ביקש שלא לממש את התוכנית, שבמסגרתה יקוצצו 4% מקצבאות הקשישים, יוקפא גובהן של הקצבאות ויוטל מס על החסכונות.

"לא ייתכן שעל גבו של מגזר חלש תנסה הממשלה לפתור את בעיותיה הכלכליות", אמר דובר הסתדרות הגמלאים עמיקם שפירא, והוסיף כי זוהי רק תחילתו של מאבק, וכי מתוכננים צעדים נוספים.
יצוין כי במהלך ההפגנה חשפו הגמלאים מכתב אשר העביר אליהם שרון לפני שנבחר, ובו הבטיח כי ישפר את מעמדם. לטענתם, הוא אינו עומד בהבטחותיו. "אנו עומדים בראש ההתנדבות לסייע למדינה בשעה קשה זו ותומכים בממשלה. אל תאכזב אותנו". קראו.






