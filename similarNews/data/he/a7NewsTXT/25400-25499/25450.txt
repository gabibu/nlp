

אי אפשר להשאיר את המצב בעירק כמו שהוא כעת אולם טרם התקבלה החלטה כיצד לשנות את המצב, כך אמרה אתמול היועצת לבטחון לאומי של הבית הלבן קונדוליסה רייס בראיון לרשת הטלויזיה "פוקס ניוז". "אין ספק שנשיא עיראק סדאם חוסיין, מאז עלייתו לשלטון בשנות השמונים, ניסה להשיג את מערכות הנשק היעילות וההרסניות ביותר להשמדה המונית", אמרה רייס והוסיפה כי "הוא מנסה לעשות אף יותר מזה, ומסרב להחזרת פקחי פירוק הנשק של האו"ם לארצו. משום כך הסטטוס-קוו אינו בא בחשבון".

רייס אמרה כי נשיא ארה"ב ג'ורג' וו. בוש "טרם קיבל החלטה לגבי הצורה בה יטפל בסדאם חוסיין", והגדירה את הנשיא העיראקי "אדם מסוכן". רייס ציינה כי וושינגטון מנהלת התייעצויות עם בעלות בריתה בנושא עיראק.

אתמול הודיעה בגדד על "חששותיה מפני פרשיות ריגול לטובת ארה"ב ובריטניה, אם יוחזרו פקחי האו"ם לפירוק הנשק לעיראק".

הבוקר דיווח העיתון האמריקאי "Time" כי סדאם חוסיין הגביר לאחרונה את ההכנות לקראת עימות צבאי עם ארה"ב.

לדברי גורמים שהשבועון מזהה כ"ארגוני מעקב ופיקוח בלתי תלויים", חוסיין מחזיק במאגרים סודיים של כלי נשק כימיים וביולוגיים, והוא "פועל בקדחתנות" להשיג פצצה גרעינית.

עוד מדווח "Time" כי לאחרונה הורה חוסיין על שורה של אמצעי חירום המוכיחים כי הוא החל בהיערכות למלחמה עם ארה"ב. במסגרת ההכנות, תוגברה היחידה המופקדת על ביטחונו האישי של חוסיין וננקטו צעדים לחזק את התמיכה מפלגת הבעת'.


