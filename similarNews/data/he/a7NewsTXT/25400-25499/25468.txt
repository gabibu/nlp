

מתחקיר שערך אתמול מפקד חטיבת מנשה, עולה כי במהלך סיור שביצעו אתמול בצהריים טנק ונגמ"ש באזור מחנה בזק, נשמע קול נפץ בטנק עקב ניתוק הזחל אשר גרם ליושבי הטנק להבין כי הופעל מטען לעברם.

בהתאם לתרגולת מטען, פתחו החיילים באש לעבר נקודות חשודות. מהירי נהרגו אישה פלשתינית ושני ילדיה אשר היו מוסתרים מאחורי שדה שיבולים ונצפו על-ידי הכוח באופן חלקי. חיילי הכח הסיקו כי מדובר בדמויות הבורחות מאזור האירוע.

בסריקות שנערכו בשטח לא נמצאו שרידי מטען ומבדיקת הטנק עולה, כי הזחל אשר ניתק תוך כדי תנועה, יצר אפקט של פיצוץ אשר גרם להבנה מוטעית של צוות הטנק.

צה"ל מביע צער עמוק על אירוע טראגי בו מצאו את מותם חפים מפשע.
