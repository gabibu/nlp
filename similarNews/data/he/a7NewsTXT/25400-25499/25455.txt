

"הטבח בג'נין" הפך להיות מושג שגור בקרב אמצעי התקשורת בעולם, והכחשותיה הנמרצות של מדינת ישראל לא הצליחו להוות משקל נגד משמעותי לעומת השקרים שהפיצו ערביי הרש"פ. נדמה כי גם הודאת תושבי ג'נין בשבוע שעבר כי לא נעשה כל טבח, לא הצליחה למחוק את הרושם העז שהצליחה להשאיר התעמולה הערבית.

דר' שאול צדקא, מרצה לתקשורת באוניברסיטת בר- אילן, טוען כי אחת הדרכים להילחם למען צדקתה של ישראל הוא לתבוע תביעת דיבה את אמצעי התקשורת העולמיים, שפרסמו שקרים על ישראל.
צדקא יוצא בטענות קשות גם נגד מערכת ההסברה הישראלית ואמר כי ישראל אינה עושה די בתחום ההסברתי, וכי באופן כללי משרד החוץ "צריך להחליף את אנשיו ואת המנטליות המפא"יניקית שלו, לנהל מערכת תעמולה אגרסיבית הרבה יותר וליזום יוזמות דיפלומטיות שיחשפו את טיבו האמיתי של העולם הערבי".

צדקא מסביר כי במשרד החוץ יושבים אנשים ש"הכשירו אותם להנפיק אשרות כניסה לארצות חוץ, או להכין קוקטיליים, אך הם לא קיבלו כל הכשרה נאותה לעסוק בהסברה". לדעתו, יש להוציא את אגף ההסברה ממשרד החוץ ולהעבירו לחסותו של משרד ראש הממשלה.

ההסברה הישראלית היום, כך הוא טוען, צריכה להשתמש ברעיונות יצירתיים של אנשים שהוכשרו לכך.
בתשובה לשאלת כתבתנו עפרה לקס אמר צדקא כי הטענות על כך שקיים קושי בהסברת תמונות של "חייל מול ילד" או "טנק מול אישה" הן "טענות עלובות, שנועדו לכסות בעלה תאנה את מחדלי ההסברה. גם לנו אין כל מחסור בטרגדיות לנפנף בהן".

