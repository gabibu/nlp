

רה"מ שרון נחת אמש בארצות הברית, והיום הוא ייוועד עם שר ההגנה האמריקני דונלד רמספלד. למרות נסיונות התקשורת הישראלית ופרסומים שמקורם במחלקת המדינה של הממשל, על כך שבמהלך הביקור מתכוון נשיא ארצות הברית ג'ורג' בוש להפעיל על שרון לחצים לשוב ולנהל מו"מ עם ערפאת, האווירה הציבורית הכללית הממתינה לשרון גם מגורמי ממשל וגם גורמים אחרים אחרים היא נוחה.

אתמול התראיינה היועצת לביטחון לאומי קונדוליסה רייס ברשת "פוקס ניוז" ואמרה כי "ההנהגה הפלשתינית המכהנת כיום, כלומר הרש"פ, אינה מהסוג שיכול לעמוד בראש המדינה הפלשתינית שבה אנו רוצים". קו זה שמציגה רייס מנוגד לתחזיות שנשמעו לפיהן בוש מתעתד לכפות על שרון הידברות עם ערפאת כנציג רלוונטי למשא ומתן.

עוד אמרה רייס: " מזה זמן רב ארה"ב מוטרדת מהקשרים האפשריים בין הטרוריסטים לרשות הפלשתינית". היא אמרה עוד כי אף על פי שהבית הלבן אינו יכול לבחור את נציגי הפלשתינים הרי ש"קודם כל יש לשים דגש חזק על הצורך בכינונה של הנהגה פלשתינית שלה זקוק העם הפלשתיני. לא נפעיל לחץ על ערפאת. נקרא לאירופים, לבעלי הברית הערבים ולבעלי ברית אחרים, כדי שהם יפעילו עליו לחץ".

יצויין עוד כי שרון מגיע לארצות הברית על רקע תמיכה סוחפת בישראל, שעוגנה גם בהחלטות שהתקבלו ביום חמישי בקונגרס ובסנט האמריקני.

אתמול, ביומן הצהריים של ערוץ 7, הגיב מיכאל פרוינד, כתב ה"וושינגטון פוסט", להחלטות אלה ואמר כי "ההחלטות, גם אם הן הצהרתיות בלבד, מצביעות על הרוח המנשבת בעם האמריקני, העומד מאחורי ישראל ונותן לנו גיבוי מוחלט". פרוינד הדגיש כי ההחלטות מקבלות משנה חשיבות לאחר הנסיונות להעליל על ישראל כאילו ביצעה טבח בג'נין "ומצביע על כך שהעם האמריקני ונבחריו אינם מאמינים לדברי התעמולה הפלשתינית".

עוד אמר פרוינד כי ההחלטות האלה, בקונגרס ובסנט, יחזקו את כושר עמידתו של שרון ויתנו לו את הכוח להתמודד עם הלחץ שיפעילו עליו בוש ופאוול.


