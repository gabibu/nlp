

"האנטישמיות היא מחלת נפש בינלאומית, שיש לה שורשים עמוקים באירופה. זאת מחלה שהתפרצותה, עיתוייה והיקפה - בלתי צפויים ועל כן היא גם מסוכנת יותר", כך הצהיר היום הרב הראשי לישראל, ישראל מאיר לאו, בהרצאת הפתיחה של כנס רבני אירופה.

למעלה מ-250 רבנים מכל רחבי אירופה, לרבות חבר המדינות, משתתפים בוועידה ה-23, הנערכת בבריסל. הסוגייה המרכזית, שעשוייה לעמוד במרכז דיוני הוועידה היא סוגיית התפשטותה של האנטישמיות ושל שנאת ישראל והיהודים.

בפולין, אמר הרב לאו, היינו - כיהודים - שונים מבני העם הפולני בלבוש, בהופעה ובמנטליות ועל כן שנאו אותה. בגרמניה, לעומת זאת, כבר היו היהודים יותר מדי דומים לתושבים וגם זאת היתה סיבה לשנאה. באירופה - היינו חסרי בית, דיירי משנה, וגם זאת היתה סיבה לשנאה, ואילו במזרח התיכון יש לנו בית משלנו וזאת בדיוק העילה למאבק נגדנו. זאת מחלת נפש משום שהיא כוללת בתוכה דבר והיפוכו, אין בה שום הגיון ואין לה הסבר מניחו את הדעת, אמר.

"היום הזה, בתפקידיכם כרבנים בקהילות וכמנהיגים רוחניים, מוטלת עליכם המשימה לעודד את העלייה ארצה, בדיוק כפי שפעל בזמנו הרב הראשי של רומניה, הרב רוזן, שהצהיר כי משימתו היא דווקא לצמצם ולהקטין את הקהילה שהוא מנהיג בתפוצות. זאת התשובה המיידית והישירה לאנטישמים: גם משום שזהו חזון נביאי ישראל, גם משום הפחד והסכנה המתפשטת בעולם וגם משום שאנו זקוקים לכולם במדינת היהודים שלנו", סיכם הרב לאו את דבריו.


