

השיחות בין הפלשתינים לבין הישראלים בעניין המתבצרים בכנסיית המולד בבית לחם הגיעו שנית היום בצהריים למבוי סתום. כך מסר מקור בטחוני פלשתיני .

המקור הוסיף, כי שתי נקודות מרכזיות גרמו למשבר והם:

מחלוקת בין שני הצדדים על זהותם של ששת המבוקשים ע"י כוחות הבטחון של ישראל שאמורים להיות מגורשים לאיטליה, ביניהם מפקד המודיעין הכללי הפלשתיני בבית לחם עבדאללה דאוד. ישראל דורשת לכלול אותו בין ששת המגורשים לאיטליה, בעוד שהפלשתינים מתנגדים לגירוש בטענה, שדאוד הוא אחד ממפקדי הבטחון הפלשתיני ואין לו קשר או מעורבות בפיגועים נגד ישראל.

נקודת המחלוקת השניה היא בענין זהותם של 25 הפלשתינים, שאמורים להיות מורחקים לחבל עזה.


