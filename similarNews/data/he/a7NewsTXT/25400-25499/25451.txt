

נשיא צרפת המכהן ז'ק שיראק זכה בבחירות לנשיאות המדינה ברוב סוחף. לאחר ספירת רוב הקלפיות מגיע שיעור התמיכה בשיראק לכ-%82, לעומת כ-%18 למועמד הימין הקיצוני ז'ן מארי
לה-פן.

שיראק זכה בסיבוב השני בבחירות לנשיאות צרפת ברוב גדול מעט יותר משחזו הסקרים. בחודש הבא ייערכו הבחירות לפרלמנט.

עם היוודע תוצאות המדגם של הסיבוב השני בבחירות לנשיאות צרפת נשא שיראק בן ה-69 נאום ובו אמר בין השאר כי בנצחונו הוא רואה את מחויבותה המחודשת של צרפת לערכי הרפובליקה. שיראק אמר כי הוא מבין שההצבעה היתה גם קריאת כיוון לשינוי והבטיח כי ממשלתו תציב בראש סדר העדיפויות את המלחמה בפשע וקידום הכלכלה, ותחזק את סמכות המדינה. לה פן אמר כתגובה לנצחונו של שיראק כי מדובר ב"ניצחון מפוקפק שהושג בשיטות סובייטיות, בסיוע כל מוקדי הכוח החברתיים, הפוליטיים, הכלכליים והתקשורתיים". לה-פן הוסיף, כי מפלגתו "מתבוננת קדימה בביטחון".

ראש הממשלה המכהן, הסוציאליסט ליונל ז'וספן, צפוי להתפטר מחר, בעקבות כישלונו לעלות לסיבוב השני שצרפת רוצה להישאר בבחירות לנשיאות.

מנצחה של מערכת הבחירות בצרפת, שיראק, הוא "חיה פוליטית" ותיקה. ב-1976 ייסד ז'אק שיראק את מפלגת RPR וכיהן כראש עירית פריס במשך 18 שנה. לחיים הפוליטיים נכנס בהשראת גנרל דה גול, ובשנות ה-60 המאוחרות כבר כיהן כשר האוצר וכן ישב בבתי הפרלמנט האירופי והצרפתי.
יותר משרצה הציבור הצרפתי בנשיאותו של שיראק הידוע כמעורב בפרשיות שונות בתחום טוהר המידות, הוא לא רצה את המועמד של הימין הקיצוני.

שיראק הואשם בביזבוז כספי משלמי המיסים על חופשות בני משפחה וחברים, וגם כי ניהל באופן מושחת את כספי מפלגתו בזמן כהונתו כראש עירית פאריס. הוא אף הוצג בתכנית סאטירית בדמות "ארכי-שקרן", כשניסה להמנע מלתת דין וחשבון על התנהלותו הכספית.

גם בבריטניה מתחיל הימין הקיצוני הגזעני להראות סימני פופולריות מדאיגים. בסוף השבוע נבחרו למועצת העיר ברמלי, בצפון בריטניה, שלושה נציגים של המפלגה הימנית קיצונית BNP. בכמה ערים נוספות במדינה היו מועמדי הימין הקיצוני על סף כניסה למועצות העיר, אך לבסוף לא נבחרו.

יצויין כי גם מפלגתו של ז'אן- מארי לה- פן, מנהיג החזית הלאומית, שהעולם כל כך מזועזע ממידת הכוח שצבר, התחילה את דרכה בהצלחות קטנות בבחירות המוניציפליות.

בתוך כך דיווח השבועון הבריטי "סנדיי טלגרף" כי מאות אנשי אס. אס. לשעבר, החיים בבריטניה, מקיימים ביניהם רשת של קשרים, ובפגישותיהם הם מזכירים בערגה את ימי השירות שלהם ברייך השלישי.

השבועון מדווח כי במפגשים אלה, שבהם משתתפים גם נציגי המפלגה הימנית קיצונית הבריטית, שרים בין השאר שירים נאציים. הארגון מכנה את עצמו "האיגוד לסיוע הדדי של חיילים לשעבר בוואפן אס. אס."

אחד מאנשי הארגון, סיפר לכתב השבועון כי ההודעה על המפגשים מועברת בסודיות בין חבריו, וכי החברים, שגילם הממוצע הוא 83, מתכנסים במקומות שונים בבריטניה.



