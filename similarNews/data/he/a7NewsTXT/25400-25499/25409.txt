

ז'אק שיראק, שזכה בנשיאות צרפת בנצחון סוחף, נשא נאום בו הודגשו שני מסרים: אחדות ופעולה.
כתבת עתי"ם מוסרת, כי נשיא צרפת שנבחר לתקופת כהונה נוספת של 5 שנים, נשא נאום קצר במטה הבחירות שלו, בו הדגיש כי תוצאות הבחירות מוכיחות כי העם הצרפתי בחר בערכי הרפובליקה הצרפתית - אחווה, שיוויון וחירות.

נשיא צרפת אמר כי שמע היטב את הקולות והפנים את המסר. "אפעל כדי שהרפובליקה תשתנה", אמר ז'אק שיראק והוסיף, כי הוא "חש אחריות לנוכח בחירתו של העם ודבקותו בערכי הרפובליקה".

עוד אמר כי בכוונתו להקים ממשלה שתעמיד בראש סדרי העדיפויות שלה את השבת הביטחון האישי לכל אזרח, ושיקום סמכותה של המדינה. "הממשלה שאבחר תאבק בחוסר הסובלנות ובקיצוניות, תוך פתיחות וקשב לצורך באחדות העם", אמר.
