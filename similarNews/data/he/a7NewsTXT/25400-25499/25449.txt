

ראש הממשלה ופמלייתו הגיעו לארצות הברית 'חמושים' בתיעוד ובחומרים שנועדו להסביר את עמדתה של ישראל ואל מול מה היא ניצבת. רה"מ מביא אל הנשיא האמריקני את "תיק ערפאת" ובו מסמכים שנאספו על ידי אמ"ן, השב"כ, המודיעין וגורמי ביטחון אחרים. מסמכים אלו מוכיחים את מעורבותו הישירה של ערפאת בטרור ואת אחריותו למתרחש ברש"פ.

השר דני נווה, העומד בראשותה של ועדה שהכינה את התיק, הציג אתמול את המימצאים המרכזיים המתבררים מעיון במסמכים, בפני עיתונאים במשרד רה"מ בירושלים. לדבריו אין זה נכון לומר שערפאת נתן אור ירוק לטרור, אדרבה הוא היה הטרור בעצמו גדודי אל- אקצא והפתח', אמר נוה הם ארגון אחד ובראשם עומד ערפאת, התומך בהם מבחינה אידיאולוגית וכספית. על הזרוע הצבאית הופקד מרואן ברגותי, ואנשי קשר נוספים היו ראש המודיעין הכללי של הרש"פ תאופיק טיראווי, ופואד שובאכי, איש הכספים, שהפעיל באופן שוטף מערך לוגיסיטי של סיוע ותמיכה כספית בטרור.

עוד חושף הדו"ח כי מאחורי הכינוי "שוטרים פלשתיניים" ניצבים מחבלים, השייכים למצבת כוח האדם של הרש"פ והיא שמשלמת את משכורותיהם.

נווה דיווח עוד על נסיונותיו של ערפאת לגרור את ערביי "ישראל הקטנה" לתוך הפעילות החבלנית, והציג בין היתר את המנשר שהפיץ ערפאת בקרב ערביי ישראל ושהוכן בלשכתו.

ערפאת ניצל את כספי התמיכה ששלחו גורמי חוץ לאוכלוסיה הפלשתינית בסך כולל של 51 מיליון דולרים מידי חודש, לתמיכה במנגנון הטרור המשומן. 9 מיליון דולרים מן הסכום הזה מגיעים מן האיחוד האירופי.

נווה דיווח גם על תמיכתן הכספית של מדינות ערב לטרור של הרש"פ. עירק לדבריו מעניקה כספים למשפחות מתאבדים. את "קומפלקס הטרור בג'נין" כהגדרתו, מממנת סוריה, ואליה מצטרפת סעודיה המממנת פיגועים וגם מעבירה כספים למחבלים המתאבדים ולארגוני הטרור. נווה התייחס ליוזמה הסעודית, שנעשתה פופולרית בעת האחרונה, ואמר: "ערב הסעודית מתיימרת להיות מעורבת בשלום, אולם היא בעצמה צריכה להתנקות מהטרור גם בצורה ישירה וגם בצורה עקיפה".

"תיק ערפאת" אינו פוסח גם על הדרך המושחתת שבה מתנהלת הרשות, ומציין כי לא רק כספי הרשות הגיעו ישירות לכיסם של בכיריה, אלא גם מזון ותוצרת חקלאית ששלחו מדינות המערב כמחווה הומנית לאוכלוסייה האזרחית נסחרו במדינת ישראל, ואת התמורה הכספית קיבלו ראשי הרשות.

המסמך השני שמביאה עמה פמליית ראש הממשלה הוא חוברת שחיבר משרד החינוך, המגוללת את סיפורם של 70 ילדים ובני נוער שנרצחו בשנה וחצי האחרונות בפיגועי טרור. בחוברת מובאים בין היתר סיפורם של הנערים שנרצחו בפיגוע בדולפינריום, במדרחוב בירושלים ובישיבה בעצמונה.

שרת החינוך לימור ליבנת, המתלווה לראש הממשלה במסעו, אמרה אתמול: "אינני מכירה הרבה שרי חינוך בעולם שהיו צריכים ללכת להלוויות ולבקר בבתי ספר בכיתות של ילדים שנרצחו. לא זה אמור להיות תפקידו של שר החינוך בעולם נורמלי".




