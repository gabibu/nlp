

הכנסת תדון ביום רביעי הקרוב בהצעה דחופה לסדר היום שיזם ח"כ מיכאל קליינר על רקע החלטת השב"כ למנוע משלושת העצורים היהודים החשודים בהקמת מחתרת יהודית חדשה להפגש עם עו"ד. הצעה דומה הגיש גם ח"כ ניסים זאב מש"ס.

ח"כ קליינר הזמין את משפחות העצורים להיות נוכחות בשעת הדיון בכנסת. לדבריו, פגישה עם עו"ד היא זכות בסיסית של אדם החשוד בעבירה. "לא יכול להיות שהשב"כ עוצר שלושה אנשים ובמשך למעלה משבוע מונע מהם להפגש עם עו"ד", אומר קליינר, "אין לי מושג ירוק אם יש או אין רגליים לחשד, כבר היו מקרים בעבר שהשב"כ המציא מחתרות יהודיות שלא היו וכל עוד לא הוגש כתב אישום ולא הוכחה אשמתם של העצורים הריהם בגדר חפים מפש"ע".

מחר יתקיים בבית המשפט המחוזי בירושלים דיון בערעור שהגיש עורך דינם של העצורים על הארכת מעצרם.
