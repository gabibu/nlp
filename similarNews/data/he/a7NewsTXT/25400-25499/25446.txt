

מבצע חומת מגן הסתיים, צה"ל נסוג מתחומי הרש"פ וערפאת מתהלך חופשי. התקריות שאירעו אתמול ברחבי יש"ע מצביעות על ירידה במתח בקרב חיילי צה"ל ועל רצון לחזור ל"שגרת טרור" של המחבלים.

הלילה ניסו שני מחבלים לחדור לישראל צפונית למחסום כיסופים. המחבלים פתחו באש והשליכו רימונים לעבר כוח של צהל שהיה במקום. לאחר מרדף ממושך הצליחו חיילינו לפגוע בשני המחבלים. כתבנו קובי פינקלר מוסר כי בחילופי האש נפצע חייל אחד באורח קשה וחייל נוסף נפצע באורח קל. החיילים אושפזו בבית החולים סורוקה בבאר שבע. דובר צה"ל מוסיף כי במהלך החודש האחרון סיכלו חיילי צה"ל ברצועת עזה עשרות ניסיונות לבצע פיגועים נגד אזרחי ישראל וחיילי צה"ל.

צה"ל פעל הלילה בכפר בורקא שבצפון השומרון. הכוחות עצרו שני מחבלי חמאס, החשודים בביצוע פעילות טרור נגד אזרחי ישראל וחיילי צה"ל. העצורים הועברו לחקירת כוחות הביטחון. בתום הפעילות יצאו הכוחות מן הכפר.

כוחות צה"ל נכנסו לפנות בוקר לדהיישה, שם עצרו שני מחבלים ועוד שבעה אנשים החשודים בפעילות חבלנית עוינת. בקלנדיה נעצר מחבל לאחר שכוחות צהל קיבלו מידע על הימצאותו במחנה.
צהל הידק את הכתר סביב טול כרם לאחר שמידע הצביע על כוונת מפגע לצאת מתחומי העיר.
נמשכים גם בשעה זו החיפושים אחר העציר הביטחוני אבו ג'מוס שנמלט אתמול בבוקר מרכב מאובטח של שירות בתי הסוהר. כתבנו קובי פינקלר מוסר כי כעת מתרכזים החיפושים באזור היישוב בת שלמה וזכרון יעקב בעקבות דיווחים של אזרחים שסיפרו כי ראו את העציר הנמלט אבו ג'מוס במקום.

טנק של צה"ל עלה אתמול על מטען שהניחו מחבלים. האירוע התרחש בג'נין. מהמטען נפצע חייל באורח קל. זמן קצר לאחר האירוע הבחינו החיילים בדמויות שהתנהגו באורח חשוד. הם פתחו באש לעבר החשודים והם נהרגו. לאחר מכן התברר כי מדובר היה באשה ושני ילדיה ששהו באזור והם אלו שעוררו את חשדם של החיילים. צה"ל הביע אתמול את צערו על האירוע. עם זאת צה"ל הדגיש כי החיילים פעלו בהתאם להוראות.

מקורות ערביים מדווחים הבוקר כי הושגה הסכמה עקרונית שתאפשר את סיום פרשת ההתבצרות בכנסיית המולד בבית-לחם. הערבים הסכימו לכך שמספר מבוקשים "כבדים" השוהים בכנסייה יגורשו לאיטליה, 20-40 מבוקשים נוספים יגורשו לרצועת עזה, ויתר המתבצרים בכנסייה ישוחררו. נציגי הרש"פ העבירו אתמול לישראל רשימה הכוללת את שמות כל המתבצרים החמושים בכנסייה. מקורות בטחוניים ישראלים מסרו כי ברשימה ישנם כעשרים וחמישה מבוקשים.

יצוין כי בביתו של סלאח תעמרי, ראש צוות המשא ומתן של הרש"פ בעניין כנסיית המולד, נמצאו אתמול מספר רובים כולל רובה קלצ'ניקוב, וכן מדים צה"ליים. תעמרי מיהר "להבהיר" כי מדובר ברובה שהטמינו חיילי צה"ל בביתו כדי להציגו כמחזיק נשק וכך להפעיל עליו לחץ בעניין המתבצרים בכניסה.


