

שר האוצר סילבן שלום הזכיר בשבוע שעבר את נושא העובדים הזרים וטען כי בישראל חיים כיום 250,00 מובטלים ו- 300,000 עובדים זרים. הוא הסביר כי אף על פי שעלות העסקת עובד ישראלי גבוהה מהעסקת עובד זר, אם ירצו המעבידים, הם יוכלו לשלם גם לעובדים הישראלים. דברים כגון אלה מתרחשים בענף הבנייה, ואתר walla מפרסם כי בעקבות המחסור בידיים זרות עובדות נקלטו מאות ישראלים בענף.

חלק מהמועסקים הם בוגרי בתי ספר למקצועות הבנייה, ואחרים הם עובדים בעלי ותק שנפלטו מהענף בעקבות קשיים שנקלעו אליהם מעסיקיהם.

המחסור בעובדים הביא גם לעלייה בשכר העובדים הישראלים לעומת שכרם בחודשים הקודמים. נציין כי באופן כללי, שכר של עובד ישראלי גבוה במידה ניכרת משכרו של עובד זר, ולאחרונה הועלה עוד יותר שכרו של העובד הישראלי כדי למשוך אותו לעבודה.

לדברי נתן פרנקל, מנכ"ל חברת "מליבו", שקלטה לאחרונה עובדים ישראלים, העלות הכוללת של שכרו של פועל ישראלי גבוהה ב-100%-40% מזו של עובד זר.

לדברי פרנקל, עובד זר משתכר 6-5.5 דולרים לשעה, ועובד ישראלי - 10-8 דולרים לשעה. בחודש שבו 40 שעות עבודה שבועיות, עלות השכר הממוצעת של עובד ישראלי היא 9,000-6,000 שקל ברוטו, שהם כ-4,500 שקל נטו.

בחברות הבנייה טוענים כי למרות קליטת העובדים עדיין קיים מחסור חמור בכוח אדם, הנובע מהפסקת פעילותם של אלפי עובדים זרים. המחסור גורם לחברות רבות שלא להתחיל בביצוע פרויקטים חדשים.

