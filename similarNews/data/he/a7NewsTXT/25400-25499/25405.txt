

בתום טקס האזכרה לציון 28 שנים לטבח במעלות של 22 תלמידי בית הספר התיכון הדתי בצפת אמר השר לאיכות הסביבה צחי הנגבי כי הוא מתנגד נחרצות להקמת מדינה פלשתינית. לדבריו, זו היא גם עמדת הליכוד, למרות מה שראש הממשלה אריאל שרון עומד לומר או להציע במהלך ביקורו בארה"ב.

כתב עתי"ם מוסר, כי בהתייחסו לביקור של ראש הממשלה בארה"ב ולידיעות על כוונת שרון להודיע על הסכמתו להקמתה של מדינה פלשתינית, אמר השר הנגבי: "אני מתנגד לכל הצעה של הקמת מדינה פלשתינית. ראש הממשלה מייצג את הליכוד. לליכוד יש עמדה, יש מצע וחוקה. ראש הממשלה יופיע בישיבת מרכז הליכוד ביום ראשון הקרוב, ובוודאי יציג בפני החברים את עמדתו. השאלה, אם תהיה מדינה פלשתינית או לא, איננה תלויה בנשיא בוש אלא באזרחי מדינת ישראל. אנחנו בליכוד קיבלנו את המנדט מאזרחי ישראל לקדם את ענייני המדינה, ועמדתנו הנחרצת היא נגד מדינה פלשתינית".

הטבח במעלות התרחש ב-15.5.1974. שלושה מחבלים מארגון החזית העממית של נאיף חוואתמה מלבנון, חדרו לבית הספר "נתיב מאיר" בעיירה מעלות והחזיקו במשך כ-17 שעות 100 תלמידים בני ערובה. כשנכשל המו"מ עם המחבלים על שחרור התלמידים פרצו כוחות צה"ל, בפיקודו של האלוף עמירם לוין לבית הספר, בנסיון לשחרר את בני הערובה. במהלך נסיון השחרור הצליחו המחבלים להרוג 22 תלמידים ולפצוע 90 אחרים. הטבח במעלות גרם לזעזוע עמוק בצפת, והשלכותיו מורגשות גם היום, כעבור 28 שנים.
