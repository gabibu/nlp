

לפני כשבוע עצר האגף היהודי של השב"כ שני יהודים החשודים בניסיון לפגוע בערבים. על השניים נאסר להיפגש עם עורך דינם, ובסוף השבוע הוארך מעצרם בארבעה עשר ימים. ביום חמישי נעצר חשוד נוסף בפרשה, ומעצרו הוארך בעשרה ימים.

הפרשה, שעל פרטיה הוטל איפול כבד, מקוממת עד מאוד את בני המשפחה, מפני שאין הם יכולים להיפגש עם העצורים. אתמול הפגינו בני המשפחה בדרישה להעניק לקרוביהם יחס אנושי בסיסי, ובכלל זה את הזכות להיפגש עם עורך דין ועם קרוביהם.

עמיחי, קרוב משפחה של אחד העצורים שהשתתף בהפגנה אמר לערוץ 7 כי המשפחות אינן יודעות במה מדובר, ומה היא ההאשמה המדויקת התלויה ועומדת נגד קרוביהם והוסיף: "הם אינם מקבלים זכויות אנוש בסיסיות, שאפילו ברגותי זכה להן. כפי שהבנו, מזה שישה ימים הם מבודדים בתנאים מחפירים. איננו יודעים עד כמה מענים אותם, אבל כשהוארך מעצרו של אחד העצורים הוא הצליח ללחוש לאשתו שדי מענים אותם. הוא היה נראה חלש" . עמיחי הוסיף כי המשפחה סבורה שמדובר כאן בהאשמת שווא, וכי המטרה היא לשבור את העצורים מבחינה נפשית כדי להוציא מהם הודאה על מעשה שלא ביצעו ולהוכיח שמדובר ב"מחתרת יהודית". עמיחי הסביר כי כפי שהוא מכיר את קרוב משפחתו, לא ייתכן שפשע: "יש לו משפחה עם שלושה ילדים, והוא בחור שקט ונחמד. לא נראה לי שהוא יעשה דבר כזה, ואני גם אינני מאמין בכך". עמיחי הוסיף כי בכל הנוגע לטיפול ביהודים אין לו אמון בשב"כ: "אני מכיר את השב"כ, ויש לנו יסוד מאוד רציני להאמין שהשב"כ מלכתחילה קשור לכל הפרשה הזאת, ולעניין כגון זה כבר יש תקדימים".

