

כמיליון אנשים עמדו אתמול לצידי השדרה החמישית במנהטן כשהם מעודדים את צועדי מצעד ההזדהות עם ישראל. מדובר על שיעור מעודדים מן הגבוהים הזכורים בניו יורק.

מצעד ההזדהות עם ישראל התאפיין הפעם גם בשיעור השתתפות גבוה של פוליטיקאים ואישי ציבור. ביניהם צעדו שני הסנטורים של מדינת ניו יורק, צ'ארלס שומר והילרי קלינטון ועימם מושל מדינת ניו יורק, ג'ורג' פטקי, וראש העיר, מייקל בלומברג.

עם האורחים מישראל נמנה ראש עיריית תל אביב, רון חולדאי.

בין הצועדים בלטו אלפי תלמידי בתי ספר יהודיים, שנשאו כרזות גדולות שעליהן צוירו סיסמאות הקוראות לתמיכה בישראל. כמו כן, השתתפו תזמורות ולהקות מחול שונות.

מארגני המצעד אמרו כי המצעד השנה היה בין המוצלחים אי פעם. בשעת השיא, של המצעד, כך לדברי המארגנים הצטופפו משני צדי השדרה החמישית כמיליון בני אדם.


