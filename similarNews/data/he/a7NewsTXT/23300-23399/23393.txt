

מטוסי חיל האוויר תוקפים הערב מטרות של חיזבאללה בדרום לבנון באיזור הכפר שבעה.

צה"ל החל גם בירי ארטילרי לעבר המקומות מהם נורו הערב פגזי הקטיושה ופצצות המרגמה לעבר הכפר רג'ר שבגבול הצפון.

אחת מהפצצות שנפלו בכפר רג'ר בשבת בערב פגעה ישירות בבית תושב רג'ר וגרם להרס מוחלט. כתוצאה מכך נפצעו שלושת הילדים, בהם פעוט בן 3 שפונה במסוק לביה"ח רמב"ם. מצה"ל נמסר שהירי לעבר הכפר רג'ר בוצע מתוך כפר לבנוני.

הפצועים קל, ילדים בני שמונה ותשע, טופלו בתחנת מגן דוד בקריית שמונה.

בזמן פינוי הפצועים ירה חיזבאללה טילי נ"ט לעבר האמבולנס.

בשבת תגבר צה"ל את כוחותיו בגזרת הצפון, כך דיווח הרמטכ"ל. לדבריו התגבור נעשה בעקבות ההסלמה בפעילות החיזבאללה. "ההערכה שלנו היא שהחיזבאללה, בגיבוי סורי ואיראני, מדרדר את המצב בצפון ואנו חייבים להיות מוכנים גם בגזרה הזו", דברי מופז.

הערב נורו יריות לעבר מוצבים של צה"ל, הן בגזרת החרמון והן בגזרת הר דב. לא נמסר על נפגעים.

סוכנות הידיעות רויטרס דיווחה כי הכוחות הצבאיים הסורים הנמצאים בלבנון נסוגו אחר הצהריים מהעמדות הקרובות לגבול עם ישראל.
