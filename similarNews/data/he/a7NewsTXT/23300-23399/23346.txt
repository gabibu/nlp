

דובר צה"ל מסר כי בסריקות שביצעו כוחות צה"ל ביום חמישי במתחם הבטחון המסכל של ג'יבריל רג'וב בביטוניה, שבאיזור רמאללה נמצאו אמצעי לחימה רבים:

2 מרגמות 52 מ"מ, מנגנוני השהייה למטעני חבלה, נפצים וטלפונים ניידים המחוברים למתקן השהייה, 15 רובי צלפים ו-15 רובים מסוג עוזי. אמצעי לחימה אלה, אחזקתם אסורה ברש"פ, או שהכנסתם לאיזור היתה טעונה אישור ישראלי מראש, אישור שלא ניתן.

כן נמצאו כ-500 אקדחים מסוגים שונים, כ-300 רובים מסוג קלצ'ניקוב, 2 מקלעי 0.5 ותחמושת רבה.

עוד נמצאו במתחם פאות נוכריות של נשים וכיפות סרוגות שהיו מיועדים לשמש כתחפושת למחבלים מתאבדים לצורך ביצוע פיגועים.

תפישת אמצעי לחימה בכמות כה גדולה מוכיחה שוב את נחיצותה של פעולת כוחות צה"ל כנגד מוקדי הטרור שברש"פ, ואת הקשר הבלתי-אמצעי שבין גורמי הרש"פ לבין תכנון פעילות טרור והוצאתה אל הפועל.
