

שני בקבוקי תבערה הושלכו אתמול לעבר אחד מבתי הכנסת באנטוורפן שבצפון בלגיה. איש לא נפגע, אולם נגרם נזק לאחד מחלונות בית הכנסת.

זו ההתנכלות השנייה לבית כנסת בבלגיה תוך ימים אחדים. חמישה בקבוקי תבערה הושלכו בלילה שבין יום ראשון לשני לבית הכנסת באנדרלכט שליד בריסל. בתקרית זו לא נפגע איש, ונגרמו נזקים מזעריים.

שעות ספורות לאחר ההתקפה על בית הכנסת הפגינו כ-2,000 בני אדם במרכז אנטוורפן בעד ערביי יש"ע כשהם קוראים קריאות גנאי נגד ישראל. המפגינים נשאו שלטים בהם הושווה שרון להיטלר.
רבים מהמפגינים החזיקו בדגלים של "הליגה הערבית האירופית".

אתמול בלילה הוצתו שתי דלתות עץ בבית קברות יהודי בשילטנהיים, פרבר של שטרסבורג
שבצרפת. צוותי כיבוי אש הצליחו לכבות את האש.

ראש ממשלת צרפת, ליונל ז'וספן, הגיב אתמול על גל האירועים האנטישמיים בצרפת: "אסור לאפשר לרוחות המתלהטות במזרח התיכון להתלקח גם כאן", אמר ז'וספן.

מרכז שמעון ויזנטל בירך על הגינוי שהשמיעו שלטונות צרפת נוכח הפעולות האנטישמיות וקרא לצרפת לנקוט אמצעים כדי למנוע הישנות אירועים מסוג זה.

המרכז, שמושבו בלוס אנג'לס, הגדיר את הפיגועים בבתי הכנסת בסוף השבוע של פסח כ"מחרידים, אולם צפויים באורח טראגי" והעריך, כי שלטונות צרפת לא עשו דבר כדי למנוע אותם.

"אם ההצהרות היו מושמעות לפני חצי שנה, היה לנו קל הרבה יותר", אמר הרב אברהם קופר בהתייחסות לגינוי הפעולות האנטישמיות שהשמיעו נשיא צרפת ז'אק שיראק וראש הממשלה ליונל ז'וספן.

לדעת הרב, הפוליטיקאים הצרפתים בחרו להתייחס רק לאנטישמיות של הימין הקיצוני והתעלמו ממתקפות של קיצונים ערבים ומוסלמים על יהודים בצרפת.

"הממסד הצרפתי אינו רוצה להעמיק את הבעייה והדבר הובן היטב על ידי מי שביצעו את המתקפות, היודעים שלא יתבקשו לשלם עליהן", אמר.

"כעת נעקוב מקרוב ונראה אם ההצהרות של שיראק וז'וספן אכן ילוו במעשים", הטעים הרב קופר
נשיא המועצה האירופית רומנו פרודי גינה אף הוא ביום שלישי נחרצות את הפיגועים בבתי הכנסת והעלמין היהודים, והזכיר כי אירופה היא "מולדת כל המיעוטים".

"דבר לא יצדיק פיגועים שנועדו לפגוע במקומות תפילה והתכנסות כבתי כנסת או בתי קברות. שום השפלה שבעולם לא תשמש אליבי מוסרי למעשים נגד אזרחים חפים מפשע ולא חמושים. שום תיסכול לא יכסה על צמיחת התופעות האנטישמיות", אמר פרודי.



