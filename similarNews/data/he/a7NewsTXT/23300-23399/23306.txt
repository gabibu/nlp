

מתה מפצעיה פרידה בריטביץ' הי"ד, בת 70 מנתניה, שנפצעה בפיגוע בליל הסדר במלון "פארק" בנתניה. בכך עלה מניין נרצחי הפיגוע בנתניה ל-26. ביום שלישי מת מפצעיו בבית החולים "בילינסון" בפתח-תקווה בעלה, אלתר בריטביץ'. הלווייתם של השניים תתקיים היום בשעה אחת בצהריים בבית העלמין בשיכון ותיקים בנתניה.

משפחותיהם של שניים מהרוגי הפיגועים האחרונים בנתניה ובחיפה, אשר נפטרו מפצעיהם במהלך ימי החג, תרמו את אבריהם להשתלה.

כתבת עתי"ם מוסרת, כי שמונה ניתוחי השתלה בוצעו במהלך החג מתרומות האיברים של הנרצחים.
איבריו של קרלוס ירושלמי הי"ד, בן 52 אשר נפטר מפצעיו, בבית החולים רמב"ם, לאחר שנפצע בפיגוע במסעדת "מצה" בחיפה, נתרמו ו-4 ניתוחים בוצעו במהלך החג.

בבית החולים "בלינסון" בוצע ניתוח השתלת לב מאיבריו של קרלוס ירושלמי ז"ל, וכן הושתלו שתי ריאות ושתי כליות בבית החולים "סורוקה". כליה אחת הושתלה בגופה של אשה בת 57 שהמתינה שבע שנים להשתלה וכליה נוספת הושתלה בגופה של אשה בת 50 אשר המתינה חמש שנים להשתלה.

תרומה נוספת הינה של זאב וידר ז"ל, בן 49, אשר נפצע בפיגוע במלון "פארק" בנתניה בליל הסדר ונפטר ביום שלישי מפצעיו.

איבריו של וידר הי"ד הושתלו ב-4 אנשים שונים. השתלת כבד בבית החולים "הדסה" באשה בת 31 והשתלה נוספת של כליה באשה בת 53. כמו כן, בוצעה השתלת לב בבית החולים "שיבא" באשה בת 58, והשתלת כליה שבוצעה בבית החולים "בלינסון" באשה בת 54 .

בנו של זאב וידר ז"ל, נמרוד אמר: "זה מה שאבא היה רוצה. הוא אדם שתמיד עזר לכולם ואמר שבכל מקום צריך לחפש ולעזור, לכן לא היה מתקבל על הדעת שלא נתרום את איבריו. הוא תמיד האמין בלעזור לאחרים".

זאב וידר ז"ל השתחרר מצה"ל בדרגת סגן אלוף כ"צנחן גאה", כדברי בנו נמרוד, אשר סיפר על אביו כי "היה אדם כריזמטי וסוחף. הוא ידע לנתח מצבים במהירות ולהביע את דעתו מבלי להעביר ביקורת. כל המשפחה התייעצה איתו. אני לא מכיר אדם שהכיר אותו שלא היה מתייעץ איתו".

זאב וידר ז"ל היה מעמודי התווך של עמותת "אח בוגר" שהינה עמותה שמטפלת בילדים שאביהם נהרג במסגרת שרותו הצבאי. במסגרת פעילותו בעמותה סייע לילדים רבים ושימש להם כדמות אב.
נזכיר כי בפיגוע במלון "פארק" בנתניה נהרגה בתו של זאב וידר, סיון ז"ל וחברה, בשבע השנים האחרונות, סמ"ר אבי בקרמן ז"ל שהיו אמורים להתחתן בזמן הקרוב.

הלוויתו של זאב וידר תתקיים ביום ה' בשעה 12:00 בחלקה הצבאית בקרית שאול.


