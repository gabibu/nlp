

כוחות צה"ל תפסו במפקדתו של יאסר ערפאת ברמאללה מסמכים הקושרים ישירות את ערפאת למימון פעילותם של טרוריסטים בכירים, לרבות ראאד כרמי. המסמכים הוצגו לנציגי התקשורת העולמית במרכז התקשורת בבנייני האומה בירושלים.

אלוף-משנה מירי אייזין מאגף המודיעין של צה"ל, הציגה שני מסמכים שנתפסו בין מאות רבות של מסמכים שהוצאו מתוך משרדיהם של פואד שובאקי, מחזיק תיק האוצר של ערפאת ושל תאופיק טיראווי, ראש המודיעין הכללי ביו"ש.

כתב עתי"ם מציין, כי המסמך הראשון נשלח על-ידי חוסיין אל-שייח', מזכיר הפתח' ביו"ש אל ערפאת, שבו הוא מבקש להקציב סיוע כספי בסך 2,500 דולר עבור ראאד אל-כרמי, מפקד התנזים בטול-כרם, עבוד זיאד מחמוד דעאס, חבר התנזים בטול כרם שאחראי לתכנון הפיגוע בטקס בת-המצווה בחדרה ועבור עמר קעדאן, מחבל בכיר בכוח 17 ברמאללה, המעורב בהתארגנות מבצעית של המנגנון.

על המסמך כתב ערפאת בכתב-ידו: "משרד האוצר, רמאללה, יש להקציב 600 דולר לכל אחד מהם". ערפאת חתם בכתב ידו והתאריך שבו הוא אישר את הקצבת הכסף הוא 19 בספטמבר 2001, לאחר הפיגועים בארה"ב.

המסמך השני הוא פקס שנשלח פעמיים: בפעם הראשונה מראאד אל-כרמי אל מפקד התנזים מרואן ברגותי ובפעם השניה מברגותי אל ערפאת.

כתב עתי"ם מציין, כי בפקס ששלח כרמי אל ברגותי, הוא מבקש סיוע כספי דחוף ל-12 מחבלים של הפתח' מטול כרם שלדברי ישראל היו מעורבים בפיגועים קטלניים בעצמם או בתכנון פיגועים. לדברי אל"מ אייזן, כתוצאה מפעילותם של 12 המחבלים הללו, נרצחו 21 ישראלים.

על גבי אותו פקס הוסיף ברגותי פניה לערפאת: "לכבוד האח הנשיא אבו עמר ישמרהו האל, שלום רב, אבקשך להורות על הקצבת 1,000 דולר לכל אחד מהאחים הלוחמים".

לצד הפניה הזו הוסיף ערפאת פניה בכתב-ידו, הכוללת לפני ל"משרד האוצר, רמאללה, "נא להקציב 350 דולר לכל אחד מהם".

בצה"ל מעריכים, כי הדרישה למימון פעילותם של המחבלים מטול כרם הועברה לטיפולו של שובאקי. הפניה הועברה ב-7 בינואר 2002 בזמן שהשליח האמריקני אנתוני זיני ניהל מגעים להפסקת אש.

"המסמכים הללו מוכיחים על קשר ישיר של ערפאת, שמשלם כספים לטרוריסטים שהיו מבוקשים על-ידי ישראל, וישראל פנתה רישמית להסגרתם", סיכמה אל"מ מירי אייזין.

בתשובה לשאלת כתבים, היא אמרה שאין לה ספק שאלה מסמכים אמיתיים ולא מזוייפים.
