

ראש הממשלה אריאל שרון התיר לשליח האמריקני גנרל אנתוני זיני להיפגש עם ערפאת בלשכתו ברמאללה, וזאת לאחר שהממשל האמריקני הפעיל לחצים כבדים על ישראל.

בפגישה שהתקיימה הערב בין שרון לזיני בלשכת ראש הממשלה בירושלים הודיע שרון על הסכמתו שהשליח זיני יפגש עם ערפאת ברמאללה.

כזכור, הקבינט המדיני-בטחוני החליט לאחר פיגוע ההתאבדות במלון פארק בליל הסדר בנתניה, על בידודו המוחלט של ערפאת, והפגישה עם זיני תהיה הפגישה הראשונה עם גורם זר כלשהו.

מלשכת ראש הממשלה נמסר כי שרון הבהיר לגנרל זיני בפגישתם, כי כדי להגיע לתהליך מדיני עם הפלשתינים צריך להגיע להכרעה של הטרור הפלשתיני ומארגניו.

לכן, מבצע "חומת מגן" יימשך, כדי להפיק את היעד שקבעה הממשלה.

ראש הממשלה הדגיש, שכניעה לטרור של מתאבדים תביא להתפשטות השימוש בסוג נורא זה של טרור בעולם, ולכן יש לפעול נגדו בנחישות וכך תעשה ישראל.

ראש הממשלה דרש בפגישה עם זיני הסגרה מיידית של המבוקשים, על פי הרשימה שהוגשה בשעתו לערפאת, וכן את איסוף הנשק הבלתי חוקי וסילוקו מהאיזור.

בהודעת לשכת ראש הממשהל נאמר עוד, כי ישראל מדגישה שמו"מ על נושאים מדיניים בשעה זו, בטרם הוכרע הטרור הפלשתיני, יגרום להמשך הטרור ולהגברתו
