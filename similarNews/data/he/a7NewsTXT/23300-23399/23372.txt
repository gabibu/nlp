

אתמול נפגש ראש הממשלה שרון בלשכתו בירושלים עם ראש הממשלה לשעבר בנימין נתניהו, וזה נענה לבקשתו להצטרף למאמצי ההסברה של ישראל, בייחוד בארה"ב.
בתום הפגישה אמר נתניהו לכתבים כי בשבוע הבא הוא ייצא לארה"ב ויסייע במערכה ההסברתית של ישראל בכל הנוגע לפעילותה ביש"ע.

"הממשלה אינה זקוקה לקול אחד נוסף ביחס לקולות הרבים הנשמעים בה, אבל מדינת ישראל זקוקה לקול אחד ברור וצלול, שיישמע כלפי חוץ, הקול שיספר על אותם דברים שמאחדים את כלל הציבור, בראש ובראשונה על הרצון לחשוף את הפרצוף האמיתי של הטרור הרצחני שערפאת מפעיל נגדנו, ועל זכותנו הצודקת להיאבק בטרור הרצחני הזה.

נתניהו הדגיש כי הוא יפעל מתוך עמדה עצמאית, אך בברכת ראש הממשלה. לדבריו, ישראל צריכה להמשיך בפעולה הצבאית, ולא להיכנע ללחצים הבינלאומיים. הוא חזר על קריאתו לסלק את ערפאת מהאזור, ובסופה של הפעולה הצבאית למתוח קווי הפרדה בטחוניים סביב ריכוזי האוכלוסייה הפלשתינית, אך לא בגבולות 67.

לשכת ראש הממשלה מסרה כי הפגישה בין שרון לנתניהו הייתה טובה, וכי דובר בה בעיקר על המערכה המדינית-תקשורתית בארה"ב ובאירופה.
