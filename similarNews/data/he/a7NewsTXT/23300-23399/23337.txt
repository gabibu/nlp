

רה"מ שרון נפגש אחר הצהריים, בלשכתו בירושלים, עם רה"מ לשעבר בנימין נתניהו, שנענה לבקשתו להצטרף למאמצי ההסברה של ישראל, ביחוד בארה"ב.

נתניהו אמר בתום הפגישה לכתבים, כי בשבוע הבא הוא ייצא לארה"ב ויסייע במערכה ההסברתית של ישראל בכל הנוגע לפעילותה ביש"ע.

"הממשלה לא זקוקה לקול אחד נוסף ביחס לקולות הרבים שלה, אבל מדינת ישראל זקוקה לקול אחד ברור וצלול בחוץ, על אותם דברים שמאחדים את כלל הציבור בראש ובראשונה חשיפת הפרצוף האמיתי של הטרור הרצחני שערפאת מפעיל נגדנו וזכותנו וצדקת מאבקנו בטרור הרצחני הזה.

נתניהו הדגיש, כי הוא יפעל מתוך עמדה עצמאית אך בברכת ראש הממשלה.

נתניהו אמר, כי ישראל צריכה להמשיך בפעולה הצבאית ולא להכנע ללחצים הבינלאומיים והוא חזר על קריאתו לסלק את ערפאת מהאיזור, ובסופה של הפעולה הצבאית למתוח קווי הפרדה בטחוניים סביב ריכוזי האוכלוסיה הפלשתינית אך לא בגבולות 67.

לשכת ראש הממשלה מסרה כי הפגישה בין שרון לנתניהו היתה יטובה ודובר בה בעיקר על המערכה המדינית-תקשורתית בארה"ב ובאירופה.
