

כוחותינו עצרו 11 מחבלים מבוקשים מארגוני טרור שונים, לאחר שהסגירו עצמם ביחד עם 184 ערבים נוספים, מהמפקדה של ג'יבריל רג'וב בביתוניה.

כתבנו קובי פינקלר מוסר כי מחבלים אלה אחראים על פעולות טרור בשטחי יש"ע ובישראל, לרבות פיגועי הרצח במסעדת סבארו בירושלים, בחיפה ובדולפינריום, בהם נרצחו עשרות ישראלים ומאות נפצעו.

בכך באה לסיומה פרשת המצור על מפקדת רג'וב בעיירה שממערב לרמאללה שהחלה לפני 3 ימים. החמושים הערבים נכנעו למרות שהצהירו כי יילחמו עד האיש האחרון. במהלך היממה האחרונה הפעיל צה"ל לחץ כבד על המתבצרים, לרבות ירי מסוקי תקיפה ואש טנקים.

מתחקור ראשוני של המחבלים עולה כי 150 מהם שייכים למנגנון הבטחון המסכל בפיקוד ג'בריל רג'וב. בסריקות כוחות צה"ל במקום נתפסו 185 רובים ומקלעים ו- 58 אקדחים, שהשאירו החמושים אחריהם.

בין עצורי התנזים שריף מחמד יוסף נאג'י, תושב מחנה הפליטים אל-עמרי וחבר בחוליה שביצעה פיגועים קשים בתל אביב, בירושלים ובמחסום מכבים, ובהם הפיגוע בנווה יעקב ב- 25 בפברואר בו נרצחה שוטרת ונפצעו 2 אזרחים והפיגוע ב-"סי פוד מרקט", בו נרצחו 3 ישראלים ונפצעו 30. חבר נוסף בחוליה הוא אחמד מחמד עאצי, שנעצר אף הוא בביתוניה.

עצור נוסף הוא ויליאם סאמח פארס חטיב מהכפר בית רימא, שהיה שותף לחוליית הרצח שביצע את פיגוע הירי ליד נווה צוף, בו נרצח קצין צה"ל ונפצעה קשה אמו, שהייתה עמו ברכב.

עצור נוסף של התנזים הוא היתם מותפק חליל רמדאן, שהיה אחראי לפיגועים רבים ובהם פיגוע הירי על ציר 443 ממודיעין לירושלים, בו נרצחו 3 אזרחים מאש ממארב לרכבם. כן השתתף בפיגוע בספטמבר בצומת הגבעה הצרפתית בירושלים, בו נרצח נוסע ברכב ונהגו נפצע בינוני.

בין עצורי החמאס בלאל ברגותי, גם מהכפר בית רימא, חבר מפקדת הארגון באזור יהודה, שהיה מעורב בפיגוע בדולפינריום, בו נרצחו 21 צעירים ישראלי ונפצעו 84, ובפיגוע בסבארו, בו נרצחו 15 ישראלים ונפצעו 107. כן נעצר בביטוניא סלים חג'ה, שהיה אחראי למעבדת החבלה של החמאס בשכם.


