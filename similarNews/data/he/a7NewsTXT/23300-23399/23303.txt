

"ממשלת מצרים החליטה להשעות את כל המגעים עם ממשלת ישראל, פרט לערוצים הדיפלומטיים המשרתים את מטרות הפלשתינים", אמר אתמול שר ההסברה המצרי ספואת שריף.

שר ההסברה המצרי אמר דברים אלה בתום ישיבת הקבינט המצרי, שהתכנס במיוחד כדי לדון בהסלמה במצב באזור.

החלטה זו, שניסוחה מעורפל, היא בעלת אופי סמלי בעיקר. היא אינה ממלאת את דרישותיהם של אלפי המפגינים בכל רחבי מצרים, הקוראים לממשלתם לסגור את שגרירות ישראל בקאהיר ולגרש את השגריר.

השגריר הישראלי ישאר בקאהיר, אך מצרים תשעה את כל המגעים הדו-צדדיים עם ישראל, פרט למקרים הנוגעים לנושאים הפלשתינים.

הקשרים הכלכליים בין מצרים לבין ישראל הם מוגבלים מאוד, וכוללים בעיקר יצוא נפט וגז לישראל. לא ידוע אם החלטת ממשלת מצרים נוגעת גם לייצוא זה.

שר החוץ שמעון פרס אמר בתגובה כי ברגעים כאלה ובמצב זה, עדיף דווקא להדק את היחסים ואת ההידברויות.

לשכת ראש הממשלה לא הגיבה רישמית על ההודעה המצרית. אולם, גורמים מדיניים העריכו כי מדובר במשבר זמני ביחסים הנובע בשל פעולות צה"ל ביש"ע.

כתב עתי"ם מוסר, כי במשרד החוץ בודקים בשעה זו את השלכות ההודעה המצרית. לדברי גורמים מדיניים, מדובר בהקפאה של מגעים כמו למשל בתחומים כלכליים, תרבותיים ואחרים שממילא כמעט ולא התקיימו בתקופה האחרונה.

יו"ר חרות, ח"כ מיכאל קליינר אומר בתגובה להחלטתם כי "לא ניתן להקפיא קרח".

קליינר הבהיר כי "טוב שהמצרים מודים בפלה מלא במצב היחסים עם ישראל, שכן בחסות השלום הקר והכוזב, הצליחה מצרים להצטייד בנשק אמריקני מתוחכם והיא קרובה מתמיד להפוך לאיום ממשי על בטחון ישראל".


