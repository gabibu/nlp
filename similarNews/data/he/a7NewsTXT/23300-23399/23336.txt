

בתגובה לדברי הרמטכ"ל שאמר היום בשיחה עם כתבים צבאיים כי עדיף שערפאת יהיה בחוץ אמר שר הבטחון : "כל מה שמתבקש הרמטכ"ל בדרך כלל זה לומר רק את המשמעויות הצבאית של החלטה כזו. אם זה נכון מה שהרמטכ"ל אמר, מותר לו להחזיק בדעה, אך זה דבר חמור שהרמטכ"ל - בוודאי אחרי שהדרג המדיני החליט מה שהחליט - יאמר את דעת הצבא". את הדברים אמר שר הבטחון בישיבת "שרינו" בבית מפלגת העבודה בתל-אביב.

כאמור מוקדם יותר אמר הרמטכ"ל "כאשר משקללים את סך כל היתרונות והחסרונות אל מול המציאות הנוכחית, ויודעים שעם ערפאת הסיכוי להגיע להסכם של שלום לא קיים, וכל עוד הוא נמצא כאן הוא ימשיך להפעיל טרור נגדנו, עדיף שהוא יהיה בחוץ".

לדברי הרמטכ"ל "זאת עמדת צה"ל, אבל בסופו של דבר ההחלטה היא בידי הדרג המדיני".


