

בישיבת הקבינט הבטחוני הוחלט אתמול כי ישראל תגיב בחומרה על אירועי הירי בצפון, וזאת תוך כדי ניסיון להימנע מפתיחת חזית מלחמה נוספת. יצוין כי במהלך החג השני נורו שלושה טילי קטיושה על יישובי הצפון. "הפעילות היא בהשראה אירנית. מערך טילי הקטיושה והרקטות הוא מאמץ אירני שמטרותיו הן שתיים: לעזור לחיזבאללה, ולקיים את משמרות המהפכה האירניים בלבנון", דברי ראש הממשלה בביקורו בצפון.

אתמול תקפו לוחמי החיזבאללה את מוצבי צה"ל בגזרת החרמון, כך דיווח כתבנו קובי פינקלר. החיזבאללה ירו לעבר המוצבים בגזרה טילים נגד טנקים ופצצות מרגמה. מטוסי קרב הוזנקו, וכוחות צה"ל באזור השיבו אש לעבר מקורות הירי.

בתגובה על התקפות אלה אמר אתמול שר הביטחון בנימין בן אליעזר: " בין החיזבאללה בצפון ובין המחבלים כאן באזור יהודה ושומרון ישנה קואליציה של טרור. אנחנו נמשיך לנסות ולהבהיר את עמדתנו, שאנו רואים את סוריה ולבנון כאחראיות להסלמה. החיזבאללה ולבנון אינם עושים דבר בלי ידיעת הסורים". ובאשר לתגובה הישראלית להסלמה בצפון אמר בן אליעזר: "אף אחד אינו מעלה בדעתו שנמשיך לספוג את ההתקפות עלינו".

אתמול ביקר ראש הממשלה בפיקוד צפון. הוא אמר שם כי ישראל לא תסכים שיותקפו יישובים או מתקני צבא בצפון. שרון הטיל את האחריות על ירי הקטיושות על ארגונו של אחמד ג'יבריל, וכן הדגיש את מעורבותן של אירן ושל סוריה בהתקפות על הצפון. דבריו נאמרו בהמשך להחלטת הקבינט להגיב מעתה בעוצמה על כל התגרות של החיזבאללה .

בתגובה על האזהרות ששלחה ישראל לסוריה בעקבות התקפות החיזבאללה תפסו אתמול הכוחות הסוריים עמדות חדשות במזרח לבנון.

דיפלומטים הגדירו את הצעד כניסיון להימנע מהיפגעות בעימותים עם ישראל, וזאת לאחר שאשתקד נפגעו הכוחות הסורים פעמיים בפעולות גמול של צה"ל על התקפות של החיזבללה.

עדי ראיה סיפרו כי ביום רביעי הועברו חיילים סוריים ממוצבים במרכז לבנון, והוצבו בעמדות חדשות בבקעת הלבנון, בעוד שחיילים רבים המשיכו את דרכם בחזרה לסוריה.

