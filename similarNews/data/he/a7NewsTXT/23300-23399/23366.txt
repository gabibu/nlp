

צה"ל עבר לשלב השני של המבצע המוגדר "התפשטות למרחב הכפרי", מבצע שבמהלכו משתלטים כוחות צה"ל גם על הצירים ועל המרחבים הסמוכים לערים, וזאת במטרה ללכוד את המבוקשים שנמלטו ממרכזי הערים בתחילת המבצע.

אתמול היו קרבות קשים ביש"ע, ובמהלכם נהרג פקד פטריק פרג בן 30, קמב"ץ יחידת המסתערבים של "מג"ב יו"ש בחברון. במהלך הפעולה ניסה כוח מסתערבים של משמר הגבול לעצור מחבל מבוקש מארגון החמאס. המבוקש הבחין כי מנסים לעוצרו ופתח באש לעבר כוח מג"ב מתוך הבית שבו שהה. מהירי נהרג קצין מג"ב. המבוקש עדיין לא נלכד.

לוחם מחטיבת הצנחנים נפצע לפנות בוקר קשה מירי של מחבלים בשכם. החייל פונה לקבלת טיפול בבית חולים. כתבנו קובי פינקלר מדווח כי בטול כרם ממשיך צה"ל בפעילותו נגד תשתית החבלה. במסגרת פעילות של יחידות מילואים שם נחשפה בלילה מעבדת חבלה שכללה ארבע חגורות נפץ מוכנות להפעלה ומספר מטעני חבלה נוספים. כוחות צה"ל לכדו בלילה בטול כרם יותר מ-15 מבוקשים.

הרמטכ"ל רב אלוף שאול מופז אמר כי כדי להשלים את המשימות שהוטלו עליו הצבא זקוק לפחות לעוד ארבעה שבועות של לחימה.

בקרבות על ג'נין נפלו שלושה חיילים: רב סמל במילואים עינן שרעבי, בן 32 מרחובות, סגן נסים בן דוד בן 22 מאשדוד וסמל ראשון גד יצחק עזרא בן 22 מבת ים.


חייל נוסף נפצע באורח קשה ושישה חיילים נפצעו באורח קל במהלך קרב ההשתלטות על בתי מחנה הפליטים. הודעות נמסרו למשפחות ההרוגים והפצועים.

הפלשתינים דיווחו כי בחילופי אש במחנה הפליטים בג'נין נהרגו שני מחבלי חמאס. אחד מהם הוא בכיר החמאס ג'מאל אבו היג'א. לידיעה זו אין אישור רשמי.

על דרך הפעולה של צה"ל בג'נין אמר מפקד האוגדה הפועלת באזור תת אלוף אייל שלאין: "יכולנו להיכנס מצפון לתוך ג'נין בכל הכוח, ובמהירות, ואז כיבוש העיר היה מהיר מאוד, אולם כך היינו מאפשרים לכל המבוקשים והחמושים להימלט דרומה. המשימה שלנו הפעם היא אחרת. סגרנו את מחנה הפליטים ג'נין מכל הכיוונים, ואנו שולטים בכל העיר ובכל מחנה הפליטים הסמוך אליה. שם המשחק הפעם הוא לפעול לאט תחת הבטחה ותוך כדי תצפית מדוקדקת, מבלי להילחץ".

כוחות חי"ר של צה"ל, בשיתוף כוחות שריון והנדסה בסדיר ובמילואים ממשיכים להתקדם בשכם תוך כדי חילופי אש לעבר יעדים בעיר, ובמחנות הפליטים הסמוכים. לעבר החיילים הופעלו מטענים רבים. במהלך חילופי הירי בכניסה לעיר נפצע פצעים בינוניים חייל צה"ל. הוא נפצע מירי לעבר הטנק שבו נסע. הפצוע פונה לבית החולים תל-השומר. מצה"ל נמסר כי לעבר החיילים בעיר הופעלו מטענים אחדים.

בכפר סלפית חשפו אתמול כוחות צה"ל מעבדת נפץ, ובה 40 מטענים מוכנים להפעלה.
אתמול שיבח ראש הממשלה שרון את תוצאות המבצע, ואמר כי בידי ישראל נמצאים כיום המבוקשים האכזריים ביותר: "ממתכנני הפיגוע בדולפינריום ועד מי שהלביש את חגורת הנפץ על המחבל המתאבד בפיגוע במסעדת סבארו בירושלים. בידינו כ-1,000 איש העוברים תהליך זיהוי, בדיקה וחקירה. רק הלילה נעצרו בפעולה בשכם 21 מבוקשים".

דובר צה"ל מסר אתמול כי החיילים הציעו למתבצרים בכנסיית המולד לצאת ממנה בלא פגע, בתמורה לכך שהמבוקשים במקום יניחו את נשקם, ויסגירו את עצמם. בשעות הבוקר התחדש המשא ומתן, אולם לדברי צה"ל, מושל העיר וגורמי הרש"פ בעיר הם שמונעים את יציאתם של אנשי הכנסייה ושל האזרחים הנמצאים בתוכה.

בין אלפי חיילים שגויסו נמצא גם אריאל כהנא, כתב ערוץ 7, והוא דיווח מהאזור שבו נלחמת יחידתו בבית לחם. לדבריו, בשלב הפריצה הם נתקלו בהתנגדות, ולאחר מכן, כשרוב המבוקשים מצאו מקלט בכנסיית המולד, השתרר ברחובות שקט. הוא תיאר כיצד בהימצאם בראש כוח מסוים הם קיבלו פקודה "לנקות ציר". "המחבלים הכינו לנו מטען, שהיה בלון גז שעמד באמצע הכביש. ירינו בו ופוצצנו אותו. כך פעלנו כל הדרך", סיפר כהנא.

לדבריו, ההיענות לצווי הקריאה הייתה מקסימלית, והוא הוסיף: "זה מחמם את הלב להיווכח כיצד כולם, בלי יוצא מן הכלל, נכונים למשימה. הלחימה היא מאמץ לא קל, אבל לכולם ברור מה הם עושים, ולשם מה", סיכם.
