

כל מוסדות החינוך יושבתו מיום ראשון, כך הוחלט לאחר דיון של ועדת החינוך בכנסת, בנושא בעיות האבטחה במוסדות החינוך. בדיון השתתפו נציגי ארגון ההורים הארצי, נציגי ארגון המורים והסתדרות המורים.

אירגוני המורים וההורים נאחזים בהמלצת המשטרה, כי יש לאבטח כל מוסד חינוך בימים אלה.

מנגד, סגן השר גדעון עזרא הבהיר בישיבת ועדת החינוך כי אין תקציב למימון עלות המאבטחים הרבים הדרושים לביצוע המשימה.

לדברי סגן השר עזרא, "נכון להיום לא היה פיגוע במוסד חינוכי. אם יהיה לנו כסף הוא יוקצה קודם כל לירושלים ולקו התפר. הממשלה והמשטרה צריכים לפעול על פי סדרי עדיפות".

ועדת החינוך דורשת מהממשלה אבטחה לכל שעות פעילות בתי הספר וכן שמירה על כל מוסדות החינוך, ללא אבחנה בין גני ילדים לבתי ספר גדולים. עוד דורשת הוועדה - הכרה במקצוע המאבטח כמקצוע מועדף.



