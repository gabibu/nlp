

"זה ערב חג. כנראה שנשלחה הודעה ברדיו, ושמענו גם את קולו של הרמקול ממכונית שעברה בשכונות החרדיות והכריזה שהחיילים בבית לחם צריכים אוכל חם מבושל לחג. פתאום הגיע גל עצום של אוכל מבושל ביתי: בקופסאות חד פעמיות, בתבניות עם דבקיות 'בהכשר העדה החרדית', 'פרווה', 'עוף', וכו'. זה חימם את הלב לראות את מסירות הנפש של האנשים.

רכב אחד הגיע באחור רב, ממש לפני כניסת החג, ולכן השאיר הנהג את אריזות המזון כך, עם האוטו, כי היה עליו לחזור הביתה לחג, והחיילים עוד לא הגיעו לקחת את הדברים. הכל נעשה מהר, ובגשם שוטף", כך תיאר חייל מילואים המשרת בבית לחם כיצד תושבי השכונות החרדיות התגייסו להעביר לחיילי המילואים תבשילים חמים זמן קצר לפני כניסת החג.

את הגיוס ארגנה תחנת רדיו חרדית "קול שמחה". התחנה, המזוהה עם הציבור החרדי-אשכנזי בירושלים, יצאה ערב החג בקריאה למשפחות חרדיות להביא מוצרי מזון ותבשילי חג למוקדי איסוף שהוקמו בשכונות החרדיות בעיר. נחמיה רוטנברג, מאנשי התחנה, סיפר כי היוזמה התעוררה לאחר ששמעו שקיים מחסור במנות כשרות לפסח בעבור אלפים מחיילי המילואים שגויסו בימים האחרונים. התחנה יצרה קשר עם קצינים בפיקוד מרכז בירושלים, ואלה בירכו על היוזמה.

נהגים מתנדבים ריכזו את המזון שנאסף בבסיס "שנלר" בשכונת גאולה, ומשם הוא נלקח בעשרה רכבים ל"מחסום 300" שבכניסה לבית לחם. המזון חולק לחיילים בגזרה כשעה לפני כניסת החג.
בשבת חול המועד התנהל תהליך דומה ביישוב בית אל. התושבים גילו כי כאלפיים חיילים "נוספו" בלילה לסביבתם הקרובה. התברר כי ההיענות לצו 8 הייתה בהיקף רחב כל כך שגם צה"ל לא נערך דיו לאספקת המזון לפיותיהם של הנקראים לשירות, ובמהלך ספונטני הוציאו תושבי היישוב משעות הצהרים בשבת, ובמשך כחמש שעות, את כל האוכל שהיה בבתים. לנוחיות החיילים הוצבו בשולי הכביש שולחנות, והתושבים הזמינו את החיילים לסעוד את לבם מתוך המבחר הגדול שהונח על השולחנות.
