

מנהיגה הרוחני של איראן, אייתולה עלי חמנאי, קרא לחרם נפט "סמלי" בן חודש ימים שמטרתו ליצור לחץ על מדינות המערב. מטרת החרם לגרום למדינות המערב לחדול מתמיכתן בישראל.

"הממשלות הערביות יכולות להשתמש בנפט כנשק. הן יכולות להפסיק את אספקת הנפט לכל המדינות המקיימות קשרים טובים עם ישראל", אמר חמנאי במהלך תפילות יום השישי בטהרן.

לדבריו "אם מדינות המערב לא יקבלו את הנפט הערבי בתי החרושת יפסיקו לפעול והדבר "יזעזע את העולם".

איראן היא יצרנית הנפט הגולמי השניה בגודלה בארגון מדינות הנפט - אופ"ק. המדינות הערביות המובילות בייצוא נפט, ערב הסעודית וכווית, פסלו את הרעיון על הסף ביום שני, בעת שעיראק העלתה אותו לראשונה.
