

גם בשבת נמשכו הקרבות ביש"ע. מוקדי הלחימה היו במחנות הפליטים בג'נין ובשכם.

בקרבות שהיו השבת בג'נין נהרגו שלושה חיילים : סמל רועי טל הי"ד ממעלות תרשיחא, רב"ט עודד קורנפיין הי"ד מקיבוץ האון וסמל מרום פישר הי"ד ממושב אביגדור.

גם בגבול הצפון היו קרבות ב"ה ללא נפגעים.

במהלך נסיון סיכול חדירה לישוב רפיח ים בשבת לפנות בוקר נהרג חייל ושלושה נפצעו, ביניהם קב"ט מועצה אזורית חוף עזה שנפצע באורח קל בגבו.

לעבר הישוב מורג נורו שלושה פצצות מרגמה, פצצה נוספת נורתה בסמוך לישוב ניסנית. לא היו נפגעים.

ראש אגף התכנון במטכ"ל, אלוף גיורא איילנד, אמר כי עד עתה נעצרו במבצע 1,200 פלשתינים, כמה מהם מסוכנים מאד . בנוסף נתפסו יותר מ-2,000 כלי נשק.

חייל מחטיבת הצנחנים נפצע קשה, ושני חיילים נוספים נפצעו קל אתמול בשעות הערב סמוך לקסבה בשכם. בקסבה כך דווח מתחוללים קרבות עזים ביותר. בכוונת צה"ל לכבוש את כל הקסבה בה מתבצרים מבוקשים חמושים רבים.

מקורות פלשתינים מסרו כי מפקד גדודי אל-אקצא, נאסר עוויס, הנחשב לבכיר המבוקשים ברש"פ, נהרג מאש צה"ל בעיר. קצינים באוגדה הלוחמת באיזור שכם ציינו כי בצה"ל טרם התקבל אישור למותו של עוויס.

במהלך הפעילות בעיר נחשפה מעבדת נפץ, ובה עשרה ק"ג חומרי נפץ, מערכות הפעלה למטענים, חגורות נפץ, אמצעים להכנת מטענים, פאות נוכריות ומסיכות אב"כ. הדירה שבה פעלה המעבדה פוצצה על-ידי צה"ל. מצה"ל נמסר כי בבית הסמוך למעבדה מתגורר מפקד המשטרה הפלשתינית האזרחית בעיר, פיראס אל-אמני.

במהלך פעולת צה"ל בכפר טובאס ביום שישי נהרגו שישה מחבלים מגדודי עז א-דין אל קסאם, הזרוע הצבאית של החמאס. לוחמי היחידה המיוחדת ללוחמה בטרור של מג"ב (ימ"מ), פרצו יחד עם לוחמים מצה"ל לתוך הבית בו התבצרו המבוקשים, שהבכיר שבהם הוא הוא קייס עדואן, המחבל שתכנן את מבצעי הפיגועים בנתניה בליל הסדר ובמסעדת "מצה" בחיפה.

בעיר בית לחם ממשיך צה"ל לנהל מצור על כנסיית המולד. בעיר כמעט שאין חילופי אש. צוות המו"מ המטכ"לי בראשות אל"מ מרסל אביב, מנהל מו"מ עם 150 חמושים המתבצרים בכנסיית המולד על כניעתם.

גם ערפאת נצור ברמאללה. בשבת בערב ירו מחבלים מלשכתו של ערפאת לעבר כוחות צה"ל המחבלים אף השליכו רימון לעבר הכוחות שלנו. הכוחות השיבו אש אל מקורות הירי. הפלשתינים טענו כי שלושה משומרי ראשו של ערפאת נפצעו.

ביום שישי הסגירו שבעה קצינים פלשתיניים בכירים לידי צה"ל וכן סגן מפקד הביטחון הלאומי בעיר, הם הסגירו עצמם יחד עם 33 פלשתינים נוספים באזור כיכר מנרה.

גם בקלקיליה ובטול כרם נמשכת פעילות צה"ל. בשבת תפסו כוחותינו מעבדת חבלה בטול כרם ובה כמה חגורות נפץ ומטענים. בקלקיליה נוטרלה מכונית תופת.

