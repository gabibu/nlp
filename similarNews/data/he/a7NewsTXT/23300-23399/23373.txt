

ועדת החינוך של הכנסת החליטה כי מיום ראשון יושבתו כל מוסדות החינוך. החלטתה זו התקבלה לאחר דיון בנושא אבטחת מוסדות החינוך, דיון שהתקיים בהשתתפות נציגי ארגוני ההורים הארצי, נציגי ארגון המורים והסתדרות המורים.

קודם לכן קרא יו"ר ועדת חינוך ח"כ זבולון אורלב להורים שלא לשלוח את ילדיהם ביום ראשון לבתי ספר שאינם מאובטחים.

בדיון שעסק באבטחת מוסדות חינוך הודיעה הממשלה כי תעביר 12 מיליון שקלים נוספים למשטרה. המשטרה מצידה הבהירה כי ייתכן שהכסף יועבר למטרות אחרות שאינן קשורות לאבטחת תלמידים.
לדברי נציגי ארגון המורים, העבירו נציגי הגופים הממשלתיים בדיון את האחריות זה לידי זה. "כולם הסכימו על כך שאין מי שיאבטח את מוסדות החינוך, והציעו שההורים יתנדבו לעניין", אמרו נציגי ארגון המורים. הדרישות המרכזיות שעלו בדיון נגעו להארכת שעות האבטחה, לחקיקה בעניין אבטחה כמקצוע מועדף, ולשמירה ולאבטחה בגני ילדים.

לאחר שמדיוניה של הוועדה לא יצאה החלטה חד משמעית החליטו נציגי המורים וההורים וח"כ זבולון אורלב, יו"ר ועדת החינוך של הכנסת, להשבית את מוסדות החינוך השבתה כוללת החל מיום ראשון.
נציג המשטרה בדיון הציג בפני הוועדה עמדה חד משמעית, ועל פיה יש לאבטח את כל מוסדות החינוך. "כולי תקווה שמקבלי ההחלטות יאפשרו לנו לפתוח את מוסדות החינוך כרגיל".
