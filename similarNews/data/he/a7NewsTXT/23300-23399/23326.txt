

פקד פטריק פרג, שנהרג במהלך הנסיונות ללכוד מבוקש בחברון, זכה לתעודות הוקרה רבות ממפקדיו, לאחר שהצטיין בעשרות מבצעים בהם נטל חלק כמפקד וכלוחם. "קצין אחראי עם מוסר עבודה גבוה ביותר", כתבו מפקדיו של פרג עליו בתיקו האישי.

פקד פרג שירת כקצין המבצעים של יחידת המסתערבים של משמר הגבול, תפקיד אותו החל בינואר 1999. יחד עם זאת, את שירותו ביחידת המסתערבים של מג"ב החל פקד פרג ביום הקמתה בשנת 1990. הוא עבר במסלול של לוחם, אחר כך מפקד צוות ובסופו של דבר קיבל לידיו את הפיקוד על המבצעים ביחידה.

מקורביו של פרג סיפרו כי לפני 5 חודשים הוא התייתם מאביו. פרג נשוי כשנתיים והניח אחריו אשה ובן תינוק, בן 10 חודשים. הוא התגורר בראש העין, אך אמו ובני משפחתו האחרים מתגוררים באופקים, שם גדל. הלווייתו של פקד פטריק פרג ז"ל תיערך ככל הנראה בבית העלמין באופקים.
