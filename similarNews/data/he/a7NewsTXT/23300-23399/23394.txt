

מפקד חיל האוויר האלוף דן חלוץ אמר היום בתדריך לכתבים כי המחבלים מנצלים את העובדה שצה"ל מכבד מקומות קדושים ואינו יורה לעברם כדי לירות מתוכם. האלוף הציג צילומים שנעשו מתוך מטוס חיל האויר בהם נראים מחבלים יורים מתוך צריח מסגד לעבר כוחות צה"ל. אחר כך הם נראו יוצאים מהמסגד עם רוביהם.

לדבריו, מאז החל מבצע "חומת מגן" ישנה הפחתה משמעותית בטרור בתוך ישראל, אין זה מבטיח שלא יהיו פיגועים אבל בהשוואה לתקופה לפני עשרה ימים, יש שינוי דרמטי ביכולת של ארגוני הטרור לפעול, אם כי אין שינוי במוטיבציה שלהם.

האלוף ציין כי לצה"ל דרושים עוד כ 4 שבועות כדי להשלים את מבצע "חומת מגן", וזאת משום שברוב המקומות הלחימה היא איטית וזהירה, כדי למנוע נפגעים בקרב החיילים וכדי לא לפגוע בחפים מפשע, כמו כן כדי ללכוד את כל המבוקשים.

באשר למתרחש בכנסיית המולד בבית לחם ציין האלוף חלוץ, כי ישראל שומרת על זכותה לשחרר בבוא העת את הכמרים שנתפסו בתוך הכנסייה כבני ערובה.

האלוף חלוץ דחה שמועות על "טבח", כביכול, שנעשה בג'נין, וציין כי לישראל ידוע על 14 פלשתינים שנהרגו במהלך הקרבות. ישראל ספגה בג'נין 7 אבידות. לדבריו, צה"ל יורה רק על מי שיורה לעברו. האלוף חלוץ אמר, כי צה"ל נשאר הצבא המוסרי ביותר "אני לא מכיר צבא אחר שקורא לאויב ברמקולים להסגיר את עצמו", אמר.


