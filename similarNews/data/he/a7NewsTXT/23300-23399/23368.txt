

במשך הלילה השתלטו כוחות צה"ל על רוב חלקי שכם. גורמי ביטחון מסרו לערוץ 7 כי כוחותינו שוהים גם סמוך מאוד לקבר יוסף, אך אינם נכנסים למתחם בעצמו, וזאת מחשש כי הוא ממולכד.

לאחר כניסת צה"ל לשכם, למעט הקסבה, ולאחר קבלת המידע כי הכוחות קרובים לקבר יוסף שוחח ערוץ 7 עם מנהל "ישיבת עוד יוסף חי" ישיבת קבר יוסף יהודה ליבמן מיצהר.

ליבמן אמר כי ב24 שעות אחרונות מפעם לבו בחוזקה, יחד עם ליבות אחרים. לדבריו, יש לו תחושה שהקב"ה נותן לנו אפשרות להחזיר לעם ישראל שנית את קבר יוסף. יתרה מכך: אולי הוא אף מעמיד אותנו במבחן לדעת מה אכן ייעשה בנקודה זו. המשימה לאמץ שוב את קבר יוסף לחיקו של עם ישראל אינה מופיעה, אומר ליבמן, כיעד מבצעי בפקודות צה"ל, משום שהם עדיין לא מבינים שישנם יעדים שהם יעדים בלתי אסטרטגיים, אלא יעדים מורליים, כפי שהיה הכותל המערבי בעבור הצנחנים במלחמת ששת הימים. הרוח והמורל של העם חייבים להביא לידי ביטוי את הכמיהה לקבר יוסף, אמר ליבמן, והוסיף כי מגיעות אליו פניות מכל רחבי הארץ, וגם מחיילים הנלחמים באזור, המתעניינים מתי יחזרו בחורי הישיבה לתוך הקבר. החזרת קבר יוסף לידי ישראל תעניק למלחמה הנוכחית פן של נצח, מסביר ליבמן.

לדבריו, הוא ואנשיו מנסים לפעול בכיוונים אחדים להשגת המטרה: גם בדרך המדינית וגם באמצעות פנייה לרבנים. נוסף על כך בדעתם לפעול במה שהם מכנים "המישור העממי", כדי לאפשר הגעתם של יהודים לקבר יוסף כדי להתפלל, וגם כדי להשאיר את העיר ואת קבר יוסף הצדיק בידינו. ליבמן הזכיר כי לפני שנה וחצי התחילה המלחמה באקורד של השפלה: בנפילת קבר יוסף בידי הערבים, ובמותו של מדחת יוסף, ועתה, לדעתו, יש צורך להחזיר לעם ישראל את כבודו, וזאת באמצעות השיבה אל הקבר.

(ניתן לקרוא את האגרת שנכתבה ע"י תלמידי הישיבה לראש הממשלה במדור דעות)
