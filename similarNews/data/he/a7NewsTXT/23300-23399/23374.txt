

אייל פרדיס, מי שהיה איש שמאל מובהק, פרסם מכתב בעיתון "הארץ" תחת הכותרת "למה נשבר לי מהשמאל?".

במכתב כותב פרדיס: "במשך השנים הייתי איש שמאל מובהק, עוזרו של השר שחל. הייתי חבר מרכז מפלגת העבודה, פעיל שמאל ותומך בתהליך השלום. זכיתי לעבוד לצדו של שחל בזמן ממשלת השלום של רבין ולקבל את שמעון פרס בנשיקה כשחזר מאוסלו. בשבת האחרונה ראיתי הפגנה של אנשי שמאל במרכז הכרמל. הם נראו לי מנותקים, תלושים, הזויים, נתלים בסיסמאות שאבד עליהן הכלח. "יש"ע זה כאן", או "ערפאת רוצח" נשמעות עכשוויות הרבה יותר. אני מתבייש להיות חלק מהשמאל הזה בימים אלה, כשיוסי שריד תוקף את ההחלטה להיכנס למחנות פליטים, ועושה זאת כשאמהות חיילי גולני מחכות לטלפון; כשזהבה גלאון משיאה עצות בטחוניות בכל הזדמנות, בין לוויה מכאיבה אחת לאחרת; כששמעון פרס מנסה להידחק אל דפי ההיסטוריה בכל דרך, מתחנן לתשומת לב מערפאת ומודיע שישראל לא תגיב עוד על פיגועים, ומצהיר: 'אנחנו איננו נוקמים'.

"השמאל שעם שורותיו נמניתי הוא שמאל חושב, לא כזה שחוזר על סיסמאות בלי לבדוק אולי בכל זאת השתנתה המציאות מסביבו. לא כזה שרק שומע את השם "שרון" ויוצא לרחובות כדי להפגין נגדו, 'שמאל אוטומט'".

עוד אומר פרדיס: "ובקשר לשם 'שרון': מה אתם קופצים? אני קם בכל בוקר ומודה לאלהים ששרון ראש הממשלה ישראל: בשל, בוגר, רגוע, שולט אמיתי. אז רק מפני שקוראים לו שרון, ויש לכם איזה חשבון ישן אתו אתם יוצאים לכיכרות? אתם בלתי רלוונטיים", מכתבו של פרדיס.

בשיחה עם יומן הצהריים של ערוץ 7 אומר פרדיס כי הוא אינו "שמאל אוטומטי", וכי אותו מעניין הזרם המשרת את האינטרס של העם הזה.
"השמאל הקיצוני, יוסי שריד וזהבה גלאון , אותם גורמים "עכורי נפש", המעדיפים "להתעסק עם הריפוד המלוכלך בלשכה של ערפאת מאשר עם הרצפה המטונפת מדם של קדושים במסעדת מצא בחיפה", יורקים בכך בפרצופי", אומר פרדיס.

לדבריו, מזה זמן רב הוא וחבריו חשים תחושת אכזבה מהשמאל, שבו יש אנשים מנותקים, המשמיעים סיסמאות שאין להן קשר למציאות בישראל. במקום להתלכד סביב "ראש הממשלה שלנו שרון, האיש הגדול הזה, שאוהב את המדינה והעושה את הכל למענה, בוחרים אנשי השמאל להתבלט כדי לקבל עוד כמה נקודות אצל קהל הבוחרים הערבי בבחירות הבאות", אומר פרדיס.

לדבריו, החליט לפרסם את דעתו משום שכאמור, אין הוא רואה את עצמו 'שמאל אוטומטי', "השומע את המילה מתנחלים או את המילה שרון ויוצא מיד להפגנות". אני בעד שלום, מוסיף פרדיס, אבל כעת ישראל נתונה במצב מלחמה, ובמצב כזה אל לנו 'לירות לעצמנו ברגליים'.

פרדיס הוסיף כי בישראל שולטת ממשלת אחדות, שנבחרה בדרך דמוקרטית, והיא נלחמת בשם "חללי נתניה, מצא ומומנט". זוהי אינה מלחמת לוקסוס, אומר פרדיס, ואלו שמאשימים את שרון בכך, המניע שלהם הוא הישרדותם מבחינה פוליטית. בשמה הם גם תומכים בתופעת הסרבנות, שהיא, לדבריו, הרסנית, ויתרה מזאת: היא "השטן בהתגלמותו", כלשונו. מדובר באותם אנשים שלפני רצח רבין טענו כי גופים קיצוניים מפוררים את הדמוקרטיה, משום תמיכתם וקריאתם לעשיית דין לעצמם. ועתה, שנערכו בחירות דמוקרטיות והוקמה ממשלת אחדות שבה שותפות כל המפלגות חוץ ממר"צ, הקיצונית, ועכשיו הם עושים דין לעצמם. "הם עושים בדיוק את מה שהם הפגינו נגדו במשך שנים בכיכרות".
