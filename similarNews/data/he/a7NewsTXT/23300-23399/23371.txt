

הסכסוך הישראלי-פלשתיני הוא המסוכן ביותר בעולם, והשלכותיו עלולות להיות חשובות מאוד לקהילה הבינלאומית. זאת לדעת פיטר היין, השר הבריטי הממונה על ענייני אירופה.

"כיום זהו הסכסוך המסוכן ביותר בעולם, וייתכן שיגרור אחריו את האזור כולו, וגם אנו נגררים אליו. תוצאותיו עלולות להיות חמורות ביותר לקהילה הבינלאומית", אמר היין בשידור הטלוויזיה הבריטית בי-בי-סי ביום רביעי בערב, לאחר שהסתיימה בלוכסמבורג פגישת שרי החוץ האירופיים, שהוקדשה בעיקר להסלמה באלימות במזרח התיכון.

נציגים מ15 המדינות החברות באיחוד האירופי החליטו ביום חמישי לשגר למזרח התיכון משלחת שתדרוש את יישום החלטה 1402 של מועצת הביטחון, הקוראת להפסקת אש ולנסיגה ישראלית מ"השטחים הפלשתינים שנכבשו". "אם לא נעשה דבר, אם לא נגיב בנחישות וביעילות - כולנו נסבול", אמר היין אתמול בשידור רדיו של ה-BBC.

"לא זו בלבד שיהיו קורבנות רבים יותר בקרב הפלשתינים והישראלים, אלא גם ארצות ערב השכנות ייסחפו אל תוך הסכסוך, וייתכן שיהיו לעניין השלכות רציניות על הפילוג בין הקהילות הנוצריות והמוסלמיות בעולם כולו", הוסיף השר. אני מבין, הבהיר השר , כי הדרישה מישראל להפסיק את הלחימה קשה לה מאד, וזאת בעיקר בגלל פיגועי ההתאבדות, אולם פעולות התגמול אינן מביאות את ישראל לשום מקום. אין הן מעניקות בטחון לאזרחי ישראל. הפיגועים נמשכים. חייבים לשוב לתהליך המדיני", אמר. "אני משוכנע כי כיום יש אחדות דעים בוושינגטון, בלונדון, במדריד ובכל אירופה להעביר מסר זה לממשלת ישראל", הטעים היין.

ועוד על יחסי ישראל ומדינות אירופה: פגישה שהייתה אמורה להתקיים בין שרון לבין משלחת האיחוד האירופי בוטלה. המשלחת ביטלה את הפגישה לאחר שהקבינט החליט שלא לאפשר למשלחת של האיחוד האירופי להיפגש עם ערפאת ברמאללה. הם התכוונו לדרוש מישראל להסיג את כוחותיה מהרש"פ.
