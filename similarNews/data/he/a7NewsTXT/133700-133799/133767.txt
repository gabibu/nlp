

במנהיגות יהודית חשים ניצחון לנוכח תוצאות התמיכה במשה פייגלין. תוקפים את מועצת יש"ע על התמיכה בנתניהו "הם אנשים חסרי מעוף וחזון". פנחס וולרשטיין: חייבים להרחיב את מעגל תומכי הימין גם למתונים שבעם.

ביומן הצהרים של ערוץ 7 אומר מוטי קרפל, איש מנהיגות יהודית, כי התחושה בחטיבה היא של ניצחון גדול שכן היעד האמיתי היה להגיע להצלחה דו ספרתית בתמיכת אנשי הליכוד בפייגלין.

לדבריו היעד הושג ובדיווחים תקשורתיים שונים הוגדר הישגו של פייגלין כניצחון של אמש.

לעומת דבריה של שרת החינוך לימור לבנת המתייחסת למהלכו של פייגלין בליכוד השתלטות עוינת אומר קרפל כי מדובר בפחד אנטישמי של השרה ושל גורמים שכמותה בתוך הליכוד ש"רואים כיפה וזקן ונבהלים".

"אני לא רואה איש מדבר על שלי יחימוביץ' כפי שמדברים על פייגלין. למרות שהיא הצביעה בעבר לרק"ח. זה בגלל שאין לה כיפה וזקן..." אומר קרפל. לדבריו התפיסה אותה מייצג פייגלין היא היא תפיסתו האמיתית של הליכוד ומי שיבחן אותה באופן אובייקטיבי וללא דעות קדומות של המתקפה על האיש וחטיבתו, הרי שיוברר כי הערכים אותם הוא מייצג הם ערכיו האמיתיים של הליכוד ביסודו, היינו דבקות בארץ תוך שמירה על ערכיה היהודיים של המדינה.

"אנחנו מקווים שנוכל להשתלב בהנהגת הליכוד. אין לנו כל מגמה להיות אופוזיציה תמידית", הוא אומר ומבהיר כי רק השתלבות בהנהגה עצמה תוביל להשפעה לה מקווים אנשי החטיבה במפלגה. באשר לסיכויים להכנסת חבר כנסת מטעם החטיבה אומר קרפל כי הכוח במרכז הליכוד של אנשי פייגלין הוא אמנם מגויס ואחיד אולם הוא קטן ולנוכח המתקפה "האנטישמית", כדבריו, נגד פייגלין, נראה כי יהיה קשה להגיע לכך.

קרפל אומר עוד שלא התאכזב מהתייחסותה של מועצת יש"ע למועמדותו של פייגלין והעברת תמיכת ראשיה לבנימין נתניהו. קרפל מגדיר את אנשי מועצת יש"ע כ"אנשים חסרי מעוף וחזון" שבגלל העברת תמיכתם מנעו אפשרות לסיבוב שני בליכוד בו יכול היה פייגלין להגיע לסיבוב שני תוך מאמץ של אנשי חטיבה יהודית.
להאזנה לראיון


יו"ר מועצת מטה בנימין פנחס ולרשטיין מבאר את צעדי תמיכתו בנתניהו ואומר כי הוא לוקח עליו את האחריות לקריאה זו שלו, והיא נעשתה כדי שלא להישאר במסגרת "צרה ואידיאליסטית שאמנם כיף להיות איתה", אך אינה מגיעה להנהגה. לדבריו הליכוד יכול להביא את המתונים שבעם להצטרפות למחנה המרכז וימינה. "פייגלין לא יוכל לעשות זאת", אומר וולרשטיין. "מי יוכל להביא את אנשי עיירות הפיתוח שלא לתמוך בשרון שהתברר שאינו אלא שמאל? שאלה זו עמדה לפני ולא שום שיקול אחר. ולכן העדפתי את נתניהו. ברור היה לי שכל יום של מאבק פנימי בליכוד מביא להתפרקותו ולהתפוררותו ולכן ראוי למנוע סיבוב שני. יש לנו אחריות למנוע את הדיון על גורלה של ירושלים. לעשות את ההשתדלות להרחיב את הציבור הימני שיכלול גם את מי שמוגדר כמתון".

וולרשטין שולל את הניסיון של אנשי מנהיגות יהודית להגדיר את ההנהגה ביש"ע כחבורת עסקנים. "מי שעמד בבנייה ובהתיישבות, בשעות יפות ובהלוויות, אלה אנחנו ולא אחרים שתוקפים אותנו".

באשר להתנהלותו הצפויה של נתניהו אומר וולרשטיין כי הוא משוכנע שלו ימצא בנימין נתניהו את עצמו מול בלוק ימני חוסם ניתן יהיה לבלום הליכים מדיניים חמורים לעתידה של מדינת ישראל.

לשאלת המראיין אמציה האיתן אומר וולרשטין כי דרכו אינה כזו שבעתיד יבוא לנתניהו לקצירת פירות תמיכתו במדיניות כזו או אחרת. לדבריו על הנהגת הימין יש להיאבק ללא הרף ומבלי לסמוך על איש. "אף אחד לא נותן לנו מנוח", אומר וולרשטיין ודורש לשם כך את אחדות המחנה "אם לא נבין שאנחנו צריכים ללכת ביחד ונכה אחד את השני נמצא את עצמנו עם כוח מועט וחזק אבל מול עקירת מאחזים, פינוי ישובים וגם דברים חמורים הרבה יותר.
להאזנה לראיון
(ש)
