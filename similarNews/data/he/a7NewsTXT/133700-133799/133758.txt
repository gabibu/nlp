

ראש אמ"ן האלוף פרקש בישיבת פרידה מוועדת החוץ והבטחון: לא צפויה מלחמה ב-3-4 השנים הקרובות, בקרוב אופציה גרעינית איראנית, הבחירות ברש"פ עשויות להידחות מחשש לניצחון החמאס, סדאם העביר נשק למסתור בסוריה.

וועדת החוץ והביטחון של הכנסת קיימה היום ישיבת פרידה מראש אמ"ן, האלוף אהרון זאבי פרקש שפרס את משנתו המודיעינית בפני חברי הכנסת.

בראשית הדברים אמר האלוף פרקש כי הוא אינו צופה מלחמה בשלוש עד ארבע השנים הקרובות.

האלוף זאבי פרקש התייחס לאיום האיראני ואמר שלהערכתו ישנה לאיראן אופציה גרעינית שתבוא לידי ביטוי כבר בחודשים הקרובים. "על ישראל והעולם כולו להיערך לכך", אומר פרקש.

כתבנו לענייני ביטחון קובי פינקלר שפרקש התייחס לאיום החיזבאללה בצפון ואמר כי במקביל להתחמשות הגרעין האיראני בכוונת החיזבאללה להתסיס את הגזרה הצפונית בתקופה הקרובה.

עוד התייחס פרקש להתחזקות החמאס לקראת הבחירות ברשות הפלשתינית ואמר כי בהחלט ייתכן שבעקבות החשש מניצחון החמאס ידחו הבחירות. "ברשות הפלשתינית חוששים מניצחון של החמאס ולא מן הנמנע שהרשות תעשה ניסיונות לדחיית הבחירות".

באשר לזירה האמריקאית בעיראק מעריך פרקש כי בימים שטרם תחילת המלחמה בעיראק העביר סדאם, שליט עיראק באותם ימים במשאיות נשק בלתי קונבנציונאלי למקומות מסתור בסוריה. עם זאת אמר פרקש כי מדובר בהערכה שאינו יכול להצביע עליה בוודאות.
(ש)
