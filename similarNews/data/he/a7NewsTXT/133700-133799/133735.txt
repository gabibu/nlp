

ביום חמישי הקרוב ייצאו תלמידי בתי-ספר משכונת רמת פולג בנתניה לשטח המיועד לבניית שכונת "עיר ימים" כדי להציל פקעות של חבצלת החוף ולהעתיקן לשטח שמורת טבע נחל פולג.

הפעילות מתבצעת במסגרת אימוץ השמורה על ידי בתיה"ס, כחלק מתוכנית ידיד החולות.

בחברה להגנת הטבע מספרים כי חבצלת החוף הינו צמח בצל רב שנתי הצומח על חולות חוף הים. בשטח של פרויקט המגורים המתוכנן "עיר ימים" בנתניה מצויות פקעות רבות של חבצלת החוף. תלמידי בתיה"ס ברמת פולג, השותפים לתוכנית ידיד החולות, התגייסו להצלתן של הפקעות, במסגרת לימודיהם בנושאי הים והסביבה, ובמסגרת האימוץ של בתיה"ס את מקטע החוף הסמוך. תלמידי בתי הספר יעתיקו את החבצלות לשטחי חול סמוכים ובכך ימנעו את הפגיעה בחבצלות.

פעילות זו מתקיימת במסגרת תוכנית "ידיד החולות" ששמה לה למטרה לשפר את מצבם של חופי הארץ. שותפים לה רשות הטבע והגנים וחברת-החשמל. מטרת יוזמי התכנית ומוביליה להגיע לכלל הקהילות השוכנות לאורך החוף כדי לחבר בינן לבין עשייה ברת קיימא בשמירה על חופי הארץ.
תוכנית ידיד החולות החלה לפעול בתשס"ה, וכיום פועלת בבתי-ספר יסודיים וחטיבות ביניים באזור השרון,

כמו כן מקיימת רשות הטבע והגנים קורס למבוגרים מקרב הקהילות השוכנות בסמוך לחופים, כדי לקרב גם את האוכלוסיה הבוגרת למטרות התוכנית.

בבתי הספר השותפים לתוכנית לומדים התלמידים את נושא הים וסביבתו כחלק מתכנית הלימודים, מאמצים מקטעי חוף ופועלים למענם.

התוכנית משלבת לימוד בבית-הספר, המועבר על ידי צוות מורי בית הספר, שעברו הכשרה מתאימה, וסיורים בשטח, המודרכים על-ידי צוות מדריכים של רשות הטבע והגנים אשר הוכשר במיוחד לכך. בסיורים אלו, במקביל לפעילות הלימודית ולפעילויות חקר בשטחי האימוץ, מושם דגש על פעילות התלמידים בשטחי האימוץ, בליווי של הפקח האזורי. כך למשל בשנה שעברה תלמידי התוכנית עקרו את הצמח טרוטקת החולות שהוא מין פולש, וזאת לצורך ביסוס צמחיה מקומית, סגרו שבילים והכווינו מטיילים לשבילים מסומנים בלבד לצורך שיקום צומח, השיבו לטבע צבי יבשה שגודלו בשבי, זרעו חומעת אווירון   צמח נדיר העומד בסכנת הכחדה.

שם התוכנית נבחר מאחר וידיד החולות הוא צמח אשר בית גידולו המועדף הוא החולות, וכן התלמידים הם ידידי החולות .

כעת פועלים תלמידי שכונת רמת פולג להצלתן של פקעות חבצלת החוף.
(ש)
