

השבץ שעבר שרון חשף לאקונה בחוק. בחוק יסוד הממשלה לא נאמר מי יקבע שהגיע הרגע שיש להחליף את ראש הממשלה וכיצד זה ייקבע.

רופאי הדסה עין כרם הודיעו כי רה"מ ישוחרר מבית החולים וכי המשך "המעקב והטיפול יהיו באופן אמבולטורי". הם הוסיפו כי אבחנו אצל שרון 'שינוי בדופן בין עליות הלב', בעיה שכיחה לדבריהם בקרב האוכלוסיה המבוגרת.

למרות הדיווחים הרבים על מצבו הרפואי 'הטוב' של שרון, שאלות רבות התעוררו ובאו לידי ביטוי בתקשורת. בין היתר דווח על כך שבמשך הלילה וגם בבוקר שלמחרת סבל שרון מקשיי דיבור. בוואלה הצביעו על כך שכל הדיווחים על שרון היו בבחינת "דיבורים בגוף שלישי, על מישהו שאינו נוכח, אולי לא בדיוק קיים" וכי איש אינו יודע אם ראש הממשלה באמת מתפקד.

מתברר כי אירוע המוח שעבר שרון חשף גם לאקונה בחוק יסוד הממשלה לגבי מילוי מקומו של ראש ממשלה. לכאורה נקבע כי לראש ממשלה יש ממלא מקום, למשל שר האוצר והתמ"ת אהוד אולמרט הוא ממלא מקומו של ראש הממשלה. אם ראש הממשלה מאבד את יכולתו, הסמכויות עוברות לממלא מקומו.

הפרשן המשפטי משה נגבי ציין אמש כי בחוק יסוד הממשלה לא נאמר מי יקבע שהגיע הרגע הדרמטי שבו יש להחליף את ראש הממשלה, וכיצד מתקבלת החלטה כזו. יש לדבריו לערוך תיקון בחוק ולקבוע מנגנון, אולי ועדה מיוחדת בראשות שופט, שבה ישבו מומחים רפואיים ועל בסיס חוו"ד רפואית תתקבל ההחלטה.

