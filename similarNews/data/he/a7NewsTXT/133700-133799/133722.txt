

בפורום מטכ"ל הבהיר הרמטכ"ל רב אלוף דן חלוץ לראשי הצבא כי גם כעת נדרשת מהצבא הפעת רמות דיוק גבוהות בלחימה בטרור על מנת ש"לא לפגוע בבלתי מעורבים. הלחימה איננה אישור לחרוג מהוראות, פקודות והנחיות".

"אנו נמצאים בתקופה של תהליכים המעצבים את סביבתנו, עלינו להיות רגישים למציאות מורכבת זו ולתת את המענה הראוי", אמר הרמטכ"ל, רב-אלוף דן חלוץ, בפורום מבצעי שנערך בראשותו והתקיים בראשית השבוע. "אנו מחויבים להיות ממוקדים ודייקנים בפעילותנו ולא לפגוע בבלתי מעורבים. עלינו להמשיך להלחם בטרור ולשמור על ביטחון אזרחינו". בהמשך דבריו הדגיש ראש המטה הכללי את חשיבות המשמעת המבצעית. "הלחימה איננה אישור לחרוג מהוראות, פקודות והנחיות", אמר רא"ל חלוץ בהמשך.

הפורום, שנערך בראשות הרמטכ"ל ובהשתתפות חברי פורום המטה הכללי, קצינים מרמת מפקדי הגדודים, ומקבילים בזרועות האוויר והים הציג למפקדים את אתגרי "היום שאחרי" ההתנתקות וכיווני המענה המבצעי. כמו-כן, נידונו עיקרי הלקחים של האירועים המרכזיים בלחימה בתקופה האחרונה: הצגה וניתוח אירוע תקיפת ארגון הטרור חיזבאללה בקו הסגול והצגת פעילות כוחות צה"ל בצפון השומרון כנגד ארגוני הטרור.


