

מנהל הטלויזיה של רשת אל ערבייה אומר כי יש להציל את ארגון הפתח' על ידי הצבת מועמד מוסכם בראשו, את ברגותי. שחרורו של ברגותי, תלוי לדבריו בשחרורו של פולארד.

מנהל תחנת הטלויזיה אל ערבייה ועורכו לשעבר של אשרק אל-אווסט, עבדול רחים אל ראשיד, חושש כי הארגון שעליו נשען המאבק הפלשתיני, הפתח', לא ישרוד את הבחירות הקרובות ברש"פ. הוא מציע לכך פתרון: ברגותי ייבחר לראשות הפתח' וישוחרר מהכלא, תמורת יהונתן פולארד.

כתבתנו רותי אברהם מוסרת כי אל ראשיד כותב באשרק אל-אאוסט שלתבוסת הפתח' יגרמו זקנתו של הארגון, חוסר תפקוד מוסדותיו, ובעיקר המריבות וההתכתשויות הפנימיות שבתוכו, ולא החמאס או הג'יהאד. נצחון החמאס בבחירות המוניציפליות מלמד על הצפוי לקראת הבחירות הכלליות.

הפתרון שמציע אל ראשיד: הצבת מועמד בראש הפתח' המקובל על כל הפלשתינים, ראש התנזים מרוואן ברגותי, שהורשע ויושב בכלא הישראלי. ברגותי "יושב בכלא בשם הפלשתינים כולם, ובזכות מאבקו עומדת לקום המדינה הפלשתינית", כותב אל-ראשיד, והוא גם זה שהביא לנסיגת ישראל מעזה ולהתפרקות הליכוד.

אם ברגותי ייבחר הוא צפוי לזכות לתמיכה סוחפת, אומר אל ראשיד, אך לדבריו שחרור ברגותי תלוי בשחרור פולארד. "ישראל מבקשת כבר שנים מארה"ב לשחרר את הסוכן שלה יהונתן פולארד הכלוא בכלא אמריקני אך לכך מתנגד נחרצות הצבא האמריקני. נצחון ברגותי, יחייב את ארה"ב באופן מוסרי לפעול לשחרורו, ובידיה פולארד שהוא 'קלף המיקוח' שיכול לתת מענה לדעת הקהל. סיטואציה כזו של עיסקת חילופין תאפשר התגברות על ההתנגדויות, שכן גם הפוליטיקאים מבינים כי אין טעם להמשיך ולהחזיק אדם בכלא, יהא פשעו אשר יהא, אם שחרורו יעניק לאזור כולו את השלום המיוחל".

