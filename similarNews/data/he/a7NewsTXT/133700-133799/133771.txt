

בבילינסון מאמינים בסגולות הריפוי של האומנות: "מגדל הצלילים" הוא פרויקט ראשון מסוגו בבית החולים בשיתוף עיריית ראש העין: שילוב בין אמנות סביבתית למיצג לקהל המאושפזים.

החולים המאושפזים בבית החולים בילינסון, נהנו מהופעות שבועיות של אומנים צעירים מראש העין. זאת במסגרת שיתוף הפעולה בין בית החולים לעיריית ראש העין.

משה סיני, ראש עיריית ראש העין: "אנו כעירייה מכירים בסגולותיה של המוזיקה על כן החלטנו לפתח ולעודד פרויקטים מוזיקליים בעירנו ולמצבה כבירת המוסיקה הישראלית. במסגרת מיסוד וקידום פעולות בהתנדבות בקהילה אנו גאים ושמחים לקחת חלק פעיל ביוזמה החשובה והברוכה של בית החולים בילינסון. בדרך זו נהנים החולים המאושפזים מאתנחתה נעימה בשגרת הטיפולים, ולאמנים הצעירים ניתנת הזכות לתרום מעט מכישרונם ואולי אף לתרום לתהליך הריפוי של חולים אלו".

ההופעות השבועיות מתקיימות במתחם מגדל המים אשר נחנך לאחרונה. מגדל זה הנו יצירה ייחודית שתוכננה ועוצבה כמחווה אישית לבית החולים ע"י הפסל דני קרוון. מדובר במגדל מים עתיק שנותר שריד מתחילת המאה עשרים, בעיריית ראש העין מציינים כי מבנהו הייחודי הינו עדות לראשית ההתיישבות, ההגנה והביטחון בישוב העברי במאה הקודמת. מתוך מגמה לשמר מגדל זה וכחלק מהמגמה הכללית בביה"ח בה מאמצים את הגישה הטיפולית החדשה בעולם- אמנות כאמצעי לזירוז תהליך הריפוי, הוחלט לעצב את המגדל כפסל סביבתי ייחודי.
(ש)
