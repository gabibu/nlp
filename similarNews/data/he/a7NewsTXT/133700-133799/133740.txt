

נדחתה טענת המדינה לפיה אין לבית המשפט סמכות לדון בתלונתו של מוסטפה דיראני נגד המדינה. בעקבות ההחלטה ייפתח בקרוב דיון משפטי בתביעת הפיצויים שהגיש דיראני.

מוסטפה דיראני, איש החיזבאללה תובע פיצויים ממדינת ישראל בטענה שבמהלך חקירתו על ידי אנשי שירות הביטחון עונה. סכום הפיצויים אותו תובע דיראני עומד על שישה מיליון שקלים.

בתגובה לטענתו ביקשה המדינה לקבוע כי בית המשפט אינו יכול לדון בסוגיה שכן מדובר בסוגיה ביטחונית בלתי שפיטה, אולם על פי החלטת השופט עמירם בינימיני הנושא ידון בבית המשפט למרות השגות המדינה.

יצוין כי דיראני עצמו שנלכד על ידי כוחותינו בפעולה צבאית בלבנון שוחרר במסגרת העסקה לשחרורו של אלחנן טננבאום והשבת ארונותיהם של שלושת נעדרי צה"ל.

כמו כן, על פי דיווח בקול ישראל גם אם יוחלט בבית המשפט לחייב את המדינה לשלם פיצויים לדיראני על עינויו בכלא הישראלי, הרי שסכום זה כלל לא יגיע לידיו שכן קיימת מגבלה חוקית להעביר סכומי כסף לכל מי שמוגדר כאויב.

משמעות הדבר היא שקביעת פיצוי לדיראני אין בה ממש למעט הקביעה שהמדינה עברה על החוק בעת הטיפול בדיראני.

עוד יצוין כי עורך דינו של דיראני, צבי ריש, אמר לקול ישראל שמאז שחזר דיראני ללבנון הוא לא שמע ממנו דבר ודיראני כלל לא ידע שבית המשפט דן בעניין.
(ש)
