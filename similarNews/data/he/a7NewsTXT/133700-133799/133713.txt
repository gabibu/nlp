

רה"מ שרון צפוי להשתחרר היום מבית החולים הדסה עין כרם שבירושלים בתום כמעט שתי יממות של אשפוז. רופאיו לא קיבלו את בקשתו להגיע לחוות השקמים ודרשו ממנו להישאר בקרבת בית החולים היינו מעונו שבבירה.

רופאיו של ראש הממשלה ישחררו אותו היום מבית החולים לאחר שהבדיקות הראו כי הוא חש בטוב ולא נשקפת כל סכנה לו או לתפקודו.

עם זאת הבהירו הרופאים לשרון ולאנשיו כי עליו יהיה להישאר בירושלים במהלך הימים הקרובים על מנת שיוכל להיות קרוב לבית החולים ולהמשך בדיקות אם אכן יהיה בכך צורך. בכך לא קיבלו הרופאים את בקשתו של שרון עצמו להגיע היום, עם שחרורו מבית החולים, לחוות השקמים.

לשרון ולאנשיו היה חשוב להגיע לחוות השקמים על מנת להוכיח שבריאותו תקינה והוא מסוגל לשוב לשגרה באופן מיידי. לשם כך צפויים אנשי לשכתו להציג את שחרורו של שרון בתצלומים פומביים בתקשורת.

נזכיר כי אתמול קיים ראש הממשלה בחדרו שבבית החולים ישיבות, שיחות טלפוניות ופגישות בהן התעניין בשלום אנשי מפלגתו 'קדימה', בהתמודדות על ראשות הליכוד ועוד.

יצוין כי במערכת הפוליטית גוברים הקולות הדורשים מראש הממשלה לחשוף את תיקו הרפואי. "זו חובה דמוקרטתית להראות לציבור בעבור מי הוא מצביע", אומר חבר הכנסת ד"ר אריה אלדד.
(ש)
