

למרות החשש הביטחוני מאפשרות של ניצול כניסת צליינים לבית לחם על מנת להחדיר גורמי טרור ואמצעים שונים לעיר, הוחלט להקל על הכניסות לעיר ולאפשר כניסת צליינים ללא בדיקה ביטחונית.

ההחלטה התקבלה בעקבות תלונותיהם של בכירי כמורה הטוענים כי ישראל מבצעת בצליינים ובבכירים נוצרים בדיקות המוגדרות על ידיהם כמשפילות.

לנוכח הטענות הוחלט על סדרת הקלות ביטחוניות בכניסה לעיר. על פי ההחלטות בניגוד להתנהלות הקבועה לא ייבדקו אוטובוסים של תיירים המבקשים להיכנס לבית לחם באופן מוחלט ועקבי אלא אך ורק באופן אקראי. כמו כן הוחלט לאפשר כניסת צליינים באופן חופשי, ללא אשרות כניסה צה"ליות וללא בדיקות ביטחוניות מתבקשות.

כמו כן הוחלט לאפשר לערבים נוצרים מהרש"פ או משאר חלקי הארץ להיכנס לעיר עם רכביהם.

ההחלטות האמורות, שיחולו החל מה-24 לדצמבר ועד לחג המולד הארמני (18.1), התקבלו למרות חשש במערכת הביטחון שגורמי טרור יעשו שימוש בהן וינסו להבריח עם התיירים ובעיקר עם הצליינים אמצעי לחימה ומחבלים שיחזקו תשתית טרוריסטית עתידית בתוככי העיר. החשש מתמקד בעיקר בעתיד ולא בימי חג המולד כיוון שהערכה היא שהמחבלים לא יבצעו מהלכים שיפגעו באוכלוסיה הערבית שבעיר אלא יתמקמו בעיר וימתינו לימים שלאחרי החגים הנוצריים ליישום יכולות הטרור שלהם.

כתבנו מדווח כי בפגישה עם עיתונאים אמר אתמול ראש מנהלת התיאום והקישור בבית לחם, סגן אלוף אביב פייגל כי מערכת הבטחון לוקחת במתן ההיתרים וההקלות "סיכון מחושב משום שאנו מודעים לחשיבותה של בית לחם".
(ש)
