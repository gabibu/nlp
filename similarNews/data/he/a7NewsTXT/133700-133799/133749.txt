

תוכנית שיתוף הפעולה התעשייתי עם פינלנד תופסת תאוצה: סוכם על המשך מימון פרויקטי מו"פ משותפים בהיקף של 10 מיליון אירו בשנה הקרובה.

המדען הראשי במשרד התמ"ת והסוכנות הפינית הלאומית לטכנולוגיה - "טקס" החליטו להמשיך ולהפעיל את התוכנית לשיתוף פעולה תעשייתי בין המדינות בתקציב של 5 מיליון אירו כ"א לתמיכה בפרויקטים משותפים במהלך - 2006 כך אמר היום ד"ר אלי אופר, המדען הראשי בתמ"ת.

דר' אופר מסר כי התוכנית המשותפת הניבה עד כה חמישה פרויקטים משותפים לחברות פיניות וישראליות, היוצאים לדרך בימים אלה. פרויקטים אלו נבחרו מתוך 12 הצעות לפרויקטים בהשתתפות 33 חברות משתי המדינות. שני קולות קוראים נוספים לפרויקטים יפורסמו בימים הקרובים.

עוד מסר אופר כי במסגרת התוכנית נערכים מפגשים בין חברות וגופי מחקר תעשייתי בשתי המדינות, במטרה ליזום פרויקטים משותפים בתחומי תקשורת ומידע. התוכנית תומכת בפרויקטים יישומיים קצרים יחסית, על מנת לקצר את זמן ההגעה לשוק של מוצרים או יישומים חדשניים, תוך שימוש בידע, תשתיות ויכולות מסחור הקיימים בשתי המדינות.

דר' אופר, אמר כי היקף ההשתתפות בתוכנית מרשים, ומעיד על הערך המוסף הגלום בתוכניות השת"פ הבינלאומי, היוצרות הזדמנויות חשובות לפיתוח קשרי מדע ותעשייה התורמות גם ברמה העסקית לחברות המשתתפות בהן. דר' אופר הוסיף שהשת"פ הבינלאומי במו"פ יוסיף להיות אחד מהתחומים המועדפים לתמיכה בלשכת המדען הראשי בשנת העבודה הקרובה.

תוכנית השת"פ עם פינלנד, כמו גם תוכניות שת"פ אחרות עם מדינות וארגונים באירופה, אמריקה, אסיה ואוסטרליה, מופעלת בישראל ע"י מתימו"פ (מרכז התעשיה הישראלית למחקר ופיתוח), המופקד על יישום התוכניות הבינלאומיות של המדען הראשי.

ישראל שמאי , מנהל תוכניות השת"פ עם אירופה במתימו"פ מוסר כי מפגש נוסף בין חברות ישראליות, פיניות (ואחרות) ייערך בחודש פברואר בברצלונה, במסגרת כנס GSM.
(ש)
