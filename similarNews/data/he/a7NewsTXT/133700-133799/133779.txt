

יו"ר הליכוד החדש-ישן חבר הכנסת בנימין נתניהו התמקם בלשכת יו"ר הליכוד שבמצודת זאב והבטיח לנקות את התנועה מגורמים פליליים ולהוליך את התנועה לבעלת השפעה על עתידה של המדינה.

חבר הכנסת בנימין נתניהו הגיע בצהרים ללשכתו החדשה במצודת זאב שבמרכז תל אביב ולאוזני עיתונאים פרס את עיקרי תוכניותיו לשבועות הקרובים.

נתניהו אומר כי הוא רואה כיעד את ניקויה של התנועה מגורמים פליליים ושליליים שהתברגו לתוכה. "בכוונתי לנקות את התנועה מגורמים שליליים ופליליים ולהפכה לגורם שישפיע על העתיד העם והמדינה".

אחד הטלפונים הראשונים אותם קיבל בלשכתו שבמצודת הליכוד היה דווקא מיריבו המרכזי בחודשים האחרונים ובאלה הבאים   ראש הממשלה אריאל שרון. שרון בירך את נתניהו על בחירתו. כמו כן הודה שרון לנתניהו על איחולי ההחלמה שזה שיגר לו אתמול בנאום הניצחון שלו מיד עם היוודע דבר ניצחונו בבחירות המקדימות.

בימים הקרובים יקיים יו"ר הליכוד נתניהו פגישות עם שרי הליכוד ובכיריו על מנת לגבש דעה משותפת באשר להמשך כהונת שרי הליכוד בממשלה. לפי שעה מביעים השרים לבנת ושלום התנגדות מסוימת לפרישה מיידית מהממשלה. גם חבר הכנסת מיכאל איתן סבור כי אין כל עילה לעזיבת הממשלה. איתן אמר היום כי שרי הליכוד נבחרו לתפקידם ואם ראש הממשלה רוצה עליו לפטרם בעצמו ואין לשר הליכוד להעניק לו את המהלך מרצונם.

לעומת זאת נתניהו עצמו סבור שאת המערכה על הנהגת המדינה מול ראש הממשלה יש לעשות באופן נחרץ ותקיף אך ורק מחוץ לממשלה. כאמור, בימים הבאים יגבשו בכירי הליכוד את דעתם בסוגיה.
(ש)
