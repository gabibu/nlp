

הערב יתקיים כנס הערכות לעלית 15 מאחזים בחנוכה. בכנס ייטלו חלק פעילי התיישבות מרכזיים כנדיה מטר, הרב דב ליאור, הרב לויינגר, דניאלה וייס, אליקים העצני ואחרים. אחת המארגנות, דתיה יצחקי מספרת על היוזמה.

את האירוע מארגנת תנועת נאמני ארץ ישראל הכוללת בתוכה אזרחים מיהודה ושומרון ומשאר חלקי הארץ התובעים את החלפת הנהגת המאבק במגמות העקירה העתידיות המסתמנות.

דתיה יצחקי, מהמארגנות של האירוע הערב מספרת ליומן הצהרים של ערוץ 7 כי הגוף שהוקם מתחיל במערכה על נושא ההסברה בעיקר בסיועם של בני נוער, זאת לבד מהקמת מאחזים. לדבריה המגמה היא לא רק למנוע עקירה אלא לחזק בנייה והתיישבות "במקום החרבה תהיה הרחבה", היא אומרת. "בחנוכה יקומו 15 מאחזים חדשים הצמודים ברובם לישובים קיימים אך עם זאת מדובר בנקודות בפני עצמם". לבד מזאת יודלקו במהלך אירועי החנוכה בכמאה נקודות בשומרון וביהודה אבוקות ענק על פסגות ההרים כשבמקביל יודלקו משואות במספר אתרים באתרים נוספים ברחבי הארץ בהם תובע הזדהות בהמשך הבנייה.

יצחקי דורשת ממועצת יש"ע להכיר בכישלונה להנהיג את המאבק בעקירה ולפרוש מהנהגה זו. "המנהיגים שהנהיגו את המאבק שניכשל צריכים ללכת הביתה. אי אפשר שמי שניכשל ימשיך להנהיג. העם הבין מההתנהלות של ההנהגה שקל לעקור אותנו..."

בדבריה מקפידה יצחקי לספר שלעולים לקרקע אין מגמה להיאבק ולהתעמת פיזית מול חיילי צה"ל ולעלות שוב ושוב במידה ויגיעו למקום כוחות רבים של חיילי צה"ל שידרשו הורדת הנאחזים במקום, "אם יפעילו נגדנו אלימות משטרתית נרד ונעלה שוב כשם שבסבסטיה עלו וירדו שבע פעמים עד שנאחזנו במקום". בכך מקווה יצחקי שגורל מאחזי חנוכה יהיה שונה מאלה שהוקמו והורדו במהלך חג הסוכות.

כמו כן מספרת יצחקי על מבצע סיורים ברחבי יהודה ושומרון שייפתח ובו "נראה ברגלים שלא הצליחו לנתץ את המחנה הלאומי ולא לבטל ולדכא את נושא ההתיישבות. אנחנו הולכים ומתגברים".

במקביל לפעילות השטח, מספרת יצחקי, פועלים נערי 'נאמני ארץ ישראל' בעשרות בתי ספר בדש על סוגיית ההסברה בקרב בני נוער.

בכנס הערב, שיתקיים במרכז גוטניק שבחברון, יוצגו מנהיגי התנועה החדשה ותיפרס ההיערכות לקראת חנוכה "הרעיון הוא להוכיח עשייה בשטח ולא רק הסברה. סביב העשייה נוכל ללכד את הציבור", אומרת דתיה יצחקי.
להאזנה לראיון
(ש)
