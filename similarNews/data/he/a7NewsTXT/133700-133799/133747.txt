

בית המשפט המחוזי בב"ש האריך את צו המניעה האוסר על מקורות לנתק את מים לקיבוצי ולמושבי הדרום. מזכ"ל התאחדות החקלאים מברך: ביהמ"ש קובע נורמה חשובה. ניתוק מים הוא פעולה שיש לנקוט בה רק בחוסר ברירה.

בית המשפט המחוזי בבאר שבע החליט כי צו המניעה הזמני האוסר על מקורות לנתק את המים לעשרות קיבוצים ומושבים יישאר בתוקפו עד להכרעה בטענות העקרוניות שהועלו בתביעה, הכרעה אשר תעשה בחודשים הקרובים.

עשרות הקיבוצים והמושבים ביקשו בפנייתם כי בית המשפט יקבע שלמקורות אסור לנתק את המים לשדות הנגב בשל טענותיה לחובות שנויים במחלוקת, הנוגעים להטלת קנסות בלתי חוקיים בשנת 2003, על צרכני מי השפד"ן. הקיבוצים והמושבים מיוצגים על ידי עו"ד גלעד וקסלמן ועו"ד ניר רבר ממשרד הרצוג, פוקס, נאמן ושות'.

הקיבוצים והמושבים טוענים כי השימוש בדרך הכוחנית של ניתוק מים כאמצעי לגביית קנסות שהוטלו לפני מספר שנים, כאשר מחיר המים הרגיל משולם מדי חודש, הינו בלתי חוקי. מקורות מנסה לנצל את שליטתה במים, משאב חיוני השייך לציבור, כדי לעקוף את בתי המשפט ולכפות תשלום בכוח.

עוד טוענים הקיבוצים והמושבים שעצם הטלת קנס עצום, פי שלושה ממחיר המים הרגיל, על חריגה מהקצאות מי השפד"ן (שגם כך קוצצו), ומבלי לאפשר להם להתגונן מפני העונש, הינו מעשה הנוגד את החוק המפורש.

מזכ"ל התאחדות חקלאי ישראל, יוסטה בלייר, אמר שבית המשפט קובע בהחלטתו נורמה חשובה שלפיה ניתוק המים לצרכנים נעשה רק במקרים קיצוניים. לדבריו, תגובת מקורות למחלוקת המשפטית הלגיטימית היתה מוגזמת ולא ראויה. ניתוק מים לחקלאי הוא "נשק יום הדין" שיש להשתמש בו בתבונה רק במקרה שבו הצרכן מפסיק לחלוטין לשלם עבור המים ויש סכנה שלא ניתן יהיה לגבות ממנו את החוב. זהו אינו המקרה. מדובר כאן במחלוקת שניתן לברר אותה כבני תרבות בבית המשפט. בלייר אמר שניתוק המים לחקלאים היה גורם לנזק כבד ולאובדן יבולים, במיוחד בתקופה שבה הגשמים אינם יורדים כתקנם באזור הדרום.
(ש)
