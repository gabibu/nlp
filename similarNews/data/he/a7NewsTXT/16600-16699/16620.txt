

המדינה גדולה ביותר באוסטרליה, ניו סאות' וולס, עולה באש מזה ימים אחדים זאת שעה שרוחות עזות, יובש וטמפרטורות גבוהות הופכות את התנאים אידאלים לשריפות שיחים וקוצים, ומקשות על המנסים לכבות את האש.

העיר הגדולה ביותר באוסטרליה, סידני, מוקפת להבות שאינן ניתנות לשליטה. הדרכים אל העיר וממנה חסומות ועשרות בתים בפרברים עלו באש.

אלפים מתושבי המדינה ארזו את חפציהם וברחו מהאיזור, זאת כיוון שהאש מתפשטת במהירות בעזרת רוחות שמהירותן מגיעה ל-100 קמ"ש.

מפקד כוחות הכבאים באיזור אמר כי אנשיו דיווחו על עמודי אש בגובה של יותר מ-50 מטרים המזנקים וחוצים צוקים ונהרות. "זו אחת משריפות היער הקשות ביותר שראינו מעולם", אמר, והמליץ לנופשים לעזוב את אתרי הקמפינג שלהם ולוותר על חופשותיהם. מקור בכוחות הכיבוי אמר כי "איננו יכולים להילחם באש, אנו פשוט עומדים ומביטים בה".

המכון המטאורולוגי בסידני צופה כי לא יחול שינוי במצב, וכי 5,000 הכבאים ימשיכו לריק בניסיונותיהם לכבות יותר מ-75 שריפות ענק. "השריפות ענקיות ונעות במהירות, ולצוותי הכיבוי אין מה לעשות מלבד לנסות להציל רכוש כאשר האש מתקרבת", נאמר.

הטמפרטורות בסידני עצמה עלו על 35 מעלות צלסיוס ומהמכון המטאורולוגי נמסר כי גל החום לא ישבר ב-24 השעות הקרובות.
