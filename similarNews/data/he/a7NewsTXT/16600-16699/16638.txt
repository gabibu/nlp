

במסיבת עיתונאים שערכו הערב מפקדי האזור תת אלוף אודי שני ואל"מ רוני בלקין, במקום התקרית על גבול ירדן, במהלכה נהרג היום סמל מיכאל סיטבון ועוד ארבעה חיילים נפצעו, אמרו המפקדים כי המחבלים השתמשו ברובי ציד.

לדבריהם המחבלים ניצלו את העובדה שציידים רבים מסתובבים בסמוך לגדר המערכת, ובהשתמשם ברובי צייד הם לא נחשדו על ידי הלגיון הירדני. שני הקצינים הבכירים העריכו שאם היו למחבלים רובי קלצ'ניקוב, הם היו נלכדים מיד בידי הירדנים.

המפקדים הציגו את קליעי הכדורים של רובי הצייד מהם ירו המחבלים.

המפקדים ציינו כי היה שיתוף פעולה מלא בין מפקדי צה"ל בגזרה לבין מפקדים בכירים בצבא ירדן ובין השאר אנשי קישור ירדניים שהשתתפו בסריקות אחרי המחבלים. עוד נמסר, כי ככל הנראה נהרגו שני המחבלים כתוצאה מהפריצה של כוח צה"ל זמן קצר לאחר הירי הראשון.
