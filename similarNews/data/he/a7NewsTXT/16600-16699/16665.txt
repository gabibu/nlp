

ערפאת לא יוותר לעולם על הדרישה להציף את ישראל בפליטים ערביים. כך סבור מתאם פעולות הממשלה ביש"ע, אלוף עמוס גלעד.

בהרצאה שנשא גלעד אתמול בטכס השנתי לזכרו של תת אלוף דוד כרמון במרכז למורשת המודיעין, אמר האלוף גלעד כי ערפאת מעולם לא הסתיר את הנושא הזה ולא את אמיתות האסטרטגיה שלו. "תמיד הוא טרח להדגיש שבלי זכות השיבה לא יהיה פתרון ולא יהיה הסדר יציב", אמר האלוף גלעד.

לדברי האלוף גלעד ישנן לא פעם טענות כלפי קהיליית המודיעין. לדבריו, דווקא הנושא הפלשתיני, הוא דוגמה לכך שההתעלמות מהמודיעין נשאה תוצאות קשות. הוא קבל על כך שלא ניתן משקל מספיק להערכות המודיעין.

לדברי גלעד, ניתן להבין דברים גלויים אותם אומרים מנהיגים ובמיוחד מנהיגים במזה"ת. הוא אמר כי יש להקשיב להם ובעיקר להכרזות הגלויות שלהם. כך לגבי ערפאת, ניתן היה ללמוד שהוא מונחה על ידי אסטרטגיה ברורה, שלפיה הוא לא יוותר על הקמת מדינה פלשתינית שבירתה ירושלים ועל הדרישה לאפשר מיליוני ערבים להתיישב בתוך גבולות 48'.

גם האלוף גלעד אמר כי הוא סבור שערפאת מקווה שהמרכיב הדמוגרפי יכריע בסופו של דבר. לדברי גלעד, הוא בונה על כך שאם ייכנסו 300 אלף פלשתינים לישראל, הדמוגרפיה תשתנה ותאיים על הרוב היהודי בישראל.

באשר לטרור שמפעיל ערפאת, הרי שהוא פועל בשני מישורים, לדברי אלוף גלעד. המסלול האחד הוא המנגנונים שלו, שקיבלו הנחיה לפעול בצורה זו. לדברי אלוף גלעד מה שהפתיע אותנו הוא הרחבת הפעילות של מנגנונים אלה לתוך שטח ישראל.

המסלול השני הוא החיבור מראש עם הטרור האסלאמי, החמאס והג'יהאד, כשאת ההשראה קיבל ערפאת, ככל הנראה, מהנסיגה מלבנון. לדבריו, ערפאת שומר לעצמו את האופציה החמאסית-ג'יהאדית.

עוד בעניין זה, אמר אלוף גלעד, כי מדיניות הדלת המסתובבת שבה נקט ערפאת לגבי אנשי החמאס והג'יהאד, הפכה לדלת קורסת ובתי הכלא התרוקנו מאותם אסירים. הוא הדגיש כי הרשות בהחלט נותנת להם גיבוי.

עוד אמר האלוף גלעד כי מאז 11 בספטמבר, חל איום על מעמדו הבינלאומי של ערפאת כמנהיג, ולכן מאותו רגע הוא החליט להוריד את להבות הטרור. הוא ציין כי להבות הטרור לא שככו בגלל טיפול שורשי בטרור, אלא בעקבות אסטרטגיה של ערפאת. לדבריו, הוא רוצה להשאיר לעצמו אופציה לחזור בשלב מסויים למסלול של ההליך המדיני המשולב עם טרור.

האלוף גלעד התייחס לשקט היחסי בימים האחרונים ואמר כי גם אם ישרור שקט של שלושה חודשים, אין זה אומר שהרשות תטפל באופן יסודי בתשתית הטרור.

"אנו נמצאים עדיין בתקופה של רווחה אסטרטגית. אין עלינו איום צבאי, אף מדינה, גם אירן אינה מתכוונת לתקוף את ישראל, ואין עלינו איום גרעין. אבל זה רק זמני ואירן חותרת לכך", אמר האלוף גלעד. הוא אמר כי יש להקשיב להצהרות של אירן ולראות את החזון שלה. בסופו של דבר, אם לא יבלמו אותם, אמר, יהיה להם נשק גרעיני. לפיכך, יש לטפל בטרור כל עוד אנו נמצאים בתקופה של רווחה אסטרטגית.

לדבריו, אם לא נכריע את איום הטרור, אנו עלולים להגיע לעידן קשה.

לדברי גלעד, דווקא ערפאת הוא האיום הקשה ביותר שלנו ולכן יש צורך בפתרון הבעיה הזאת.


