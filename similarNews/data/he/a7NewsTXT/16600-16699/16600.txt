

ביום ראשון הרס צה"ל מבנה נטוש ששימש מוקד ירי וזריקת בקבוקי תבערה של מחבלים על תושבי עמנואל סמוך ליישובם. לאחר הפיגוע הקשה החליט ראש מועצת עמנואל יששכר פרנקנטל להעתיק את לשכתו למבנה הנטוש. זאת, כמחאה על אי הריסתו ועל אי נקיטת צעדים בטחוניים של כוחות הביטחון לשמירת בטחונם של תושבי עמנואל.

פרנקנטל אמר כי הוא תובע מצה"ל להגביר את הסיורים מסביב לעמנואל, לחשוף את כל כבישי הגישה ליישוב, להעתיק את השער ממקומו לאזור התעשייה של עמנואל, לסלול דרך מילוט, להרוס את המבנה הנטוש, ולהקים במקום מאחז צבאי.

כאמור, צה"ל החליט להרוס את המבנה הנטוש.

היום אמור לבקר במקום אלוף פיקוד המרכז. בפגישה שתתקיים בינו לבין ראש המועצה, יועלו דרישותיו של פרנקנטל להגברת אמצעי ההגנה על תושבי המקום.

בתוך כל אלה נודע כי בשל ניהול כספי תקין לשנת 2000 זכתה עמנואל בפרס שר הפנים. מדובר בפרס על סך 200 אלף ש"ח. ראש המועצה הודיע כי סכום הפרס יוקצה לטיפוח בתי כנסת בעמנואל, "מקדשי מעט", כלשונו, בתי כנסת לכל החוגים ולכל העדות.

