

ביום רביעי, 26 בדצמבר 2001, יתקיים מסע אוטובוסים מתל אביב לירושלים במסגרת המאבק בתאונות הדרכים. במסע ישתתפו 11 אוטובוסים שמכילים 509 מקומות ישיבה כמספר הרוגי תאונות הדרכים בשנת 2001.

המסע יחל בשעה 11:00 במגרש החניה ברידינג, בטקס במעמד ראש עיריית תל אביב יפו, רון חולדאי. לאחר הטקס האוטובוסים יחלו במסעם דרך רוקח לכביש איילון לכיוון ירושלים. המסע יסתיים בשעה 13:00 ברחבת הכנסת בטקס מעמד ראש עיריית ירושלים, אהוד אולמרט.

את המסע ילוו מסוק ועשרה מטוסים קלים עד לשער הגיא. משטרת התנועה תלווה אף היא את השיירה. עיתונאים שיגיעו לטקס מוזמנים להצטרף ולעלות לאוטובוסים בדרכים לירושלים ובחזרה.

עיריית תל אביב יפו נרתמת למאבק בתאונות הדרכים ולהגברת המודעות של ציבור הנהגים והולכי הרגל להפסקת הקטל בדרכים.
