

אתמול התכנסו כאלף איש בישיבת הכותל בירושלים לכנס שעניינו הר הבית. המשתתפים דנו בהרס שמחולל הוואקף בתוך מתחם ההר, ובסוגיות הלכתיות ואחרות בעניין הר הבית.

בסופו של המפגש הוקרא דף החלטות, ובו סעיף שקרא לממשלה להפסיק את ההרס בהר הבית, וסעיף נוסף שקרא לחזק את מודעות הציבור ואת הקשר שלו להר הבית, וזאת באמצעות מגע עם הר הבית וחיזוק תודעת הרלוונטיות שלו לימינו.

הרב אליקים לבנון אמר כי "הכנס הזה מצביע על שינוי. עד עתה עשרות מעטות של אנשים עסקו בסוגיות הללו, ואילו היום הגיעו לכנס הזה אלף איש".

המגמה היא לקיים מפגשים דומים בכל ראש חודש, וכן ליזום פעולות להגברת מודעות כגון ארגון ימי עיון, הצגת סרטונים לציבור הרחב, ועוד.

בתום הכנס ערכו המשתתפים צעדה סביב שערי ההר וקראו פרקי תהילים. במהלך הצעדה זרקו ערבים אבנים על הצועדים. אדם אחד נפצע קל בראשו, וטופל במקום.

את הידיעה העביר כתבנו ישראל ברגמן.


