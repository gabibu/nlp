

שירות הבטחון הכללי חשף לאחרונה שלוש חוליות צבאיות של החזית העממית בשומרון, אשר ביצעו פיגועי ירי נגד כלי רכב ישראלים. בפיגועים אלה לא היו נפגעים.

אנשי החוליות, תושבי הכפרים אודלה, ביתא וכפל חראס שבשומרון, הודו בחקירתם כי במהלך החודשים ספטמבר-אוקטובר ביצעו שלושה פיגועי ירי באזור הכפר עוצרין לעבר כלי רכב ישראלים. בפיגועים אלה לא היו נפגעים.

כמו כן הודו אנשי אחת החוליות בנסיונות להפעיל מטען חבלה באזור חווארה שליד שכם נגד כלי רכב ישראלים. את המטען קיבלו מאיש החזית העממית בשכם והחזירו לו אותו לאחר שנכשלו נסיונותיהם להפעילו.

אנשי החוליות העבירו ביניהם כלי נשק אשר סופקו להם על ידי בכירי החזית העממית בשכם. בנוסף, עברו אימונים בהפעלת כלי נשק אלה והתכוונו לבצע באמצעותם פיגועי ירי נוספים באזור עוצרין וחווארה. במעצר אנשי החוליות סוכלו כוונותיהם להמשך פעילות ומנע פיגועים נוספים.

