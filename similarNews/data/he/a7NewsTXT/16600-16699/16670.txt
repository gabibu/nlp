

ביום ראשון יהפוך הנח"ל החרדי לגדוד עצמאי, שישתייך לחטיבת הבקעה. עד עתה סופחו פלוגותיו לגדודים ותיקים, וכעת, כאמור, יהיה עצמאי.

חיילי הנחל החרדי הם לוחמים שזקפו לעצמם בשנה האחרונה לא מעט הצלחות בסיכול פיגועים, ובתפיסת מפגעים. הסיכול המפורסם ביותר של החיילים הוא תפיסת מחבל מתאבד במכונית ממולכדת במחסום בקעות לפני ארבעה חודשים. פעולה שהצילה, ככל הנראה, חיי יהודים רבים.

הנח"ל החרדי, שהוקם לפני שלוש שנים, סבל מיום הקמתו מחוסר פופולריות בקרב רוב רבני הציבור החרדי, וגם כיום מעט מאוד רבנים מדברים בעדו בגלוי. אולם, אף על פי כן מצליח הפרויקט לצבור תאוצה, ובשבוע הבא יגייס לשורותיו את בני המחזור השישי.

על דרך הפעולה של הנח"ל החרדי אמר מג"ד הגדוד החדש עדי דגן בכנס בירושלים: "אנו מאלה שאינם מחכים לראות איך תתפתח המציאות, אלא כופים את רצונם עליה. דחפנו את עצמנו למקומות המבצעיים ביותר. יזמנו פעולות, ולא שאלנו שאלות".

תא"ל במיל. יהודה דובדבני אמר לחיילים כי עליהם לתת את הלגיטימציה לחבריהם היושבים בישיבה ולומדים תורה, אולם את מי שעוזב את הישיבה עליהם להביא להצטרף לשורות הגדוד.

את הידיעה העביר כתבנו בני טוקר.


