

אתמול אחר הצהרים קיים הוועד המרכזי של לשכת עורכי הדין ישיבה ארוכה וסוערת, ובסופה נדרש ראש הלשכה עו"ד שלמה כהן להתפטר. תחילתה של הפרשה ביום ראשון, שבו דנה "הוועדה לשלטון החוק ולזכויות האזרח", ועדה פנימית של הלשכה, במדיניות הסיכול הממוקד של ישראל. הוועדה קבעה כי "מדיניות החיסולים היא הוצאה להורג ללא משפט", וכי מדיניות זו היא בלתי חוקית, ויש בה משום פשע מלחמה חמור.

ראש הוועדה עו"ד יוסי ארנון הגדיל לעשות וקבע כי "החיילים צריכים לטעמי ועל פי הפסיקה לסרב לבצע פעולות שהן פשעי מלחמה".

אתמול, כאמור, כינס הוועד המרכזי של לשכת עורכי הדין ישיבה, ובסופה נדרשו ראש הלשכה עו"ד שלמה כהן וראש הוועדה הפנימית עו"ד יוסי ארנון להתפטר. כמו כן קבע הוועד כי מדיניות הסיכול הממוקד שמפעילה ישראל היא חוקית, ובודאי שאינה פשע מלחמה.

עוד החליטו אנשי הוועד לגנות בתוקף את החלטת הוועדה הפנימית, ולהבהיר בימים הקרובים את עמדת לשכת עורכי הדין בנושא לציבור בישראל.


