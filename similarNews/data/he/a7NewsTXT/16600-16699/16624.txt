

כמדי שנה מעניק משרד החינוך פרסי חינוך למוסדות ולאישים עבור עשייה חינוכית בתחומיה השונים. את הפרסים לשנת תשס"א יחלקו נשיא המדינה, משה קצב ושרת החינוך, לימור לבנת, בטקס שיתקיים מחר בבית הנשיא. את פרס החינוך על מפעל חיים, יקבל מנכ"ל החברה למתנ"סים, פרופ' דב גולדברגר. לפרסי חינוך ותעודות הערכה למוסדות נבחרו 15 מוסדות, אשר נבחרו לייצג עשייה חינוכית במיטבה בכל המגזרים. ביניהם בית הספר התיכון "שבח מופת" מתל אביב, ששכל השנ השישה מתלמידיו בפיגוע בדולפינריום; חטיבת הביניים אלנג'אח מטייבה; בית ספר שיקומי "שחפים" ממבואות החרמון וגן הילדים ממלכתי "נגבה" מראשון לציון.

מוסדות החינוך שנבחרו השנה יצטרפו ל-137 מוסדות ומפעלי חינוך שזכו בפרס החינוך מאז שנת 1991, שבה הונהגה מתכונת ארצית לבחירת הזוכים בפרס החינוך. המוסדות מגוונים ומאופיינים באווירה חינוכית מרשימה השמה דגש על כבוד הדדי ודרך ארץ; פעילות אינטנסיבית ובלתי שגרתית לצמצום פערים, לקידום אוכלוסיות תלמידים בעלי צרכים מיוחדים ולטיפוח ושילוב תלמידים עולים, כל זאת מתוך אמונה ביכולתם של אלה להתקדם ולהצליח; בטיפוח מושכל של צוות המורים ושל סביבה לימודית אסתטית, חמה ותומכת; בקירוב ההורים והקהילה למעשה החינוכי ובעידוד התלמידים למעורבות, להתנדבות ולתרומה למען הסביבה והקהילה. הזוכה בפרס על מפעל חיים, של פרופ' דב גולדברגר, יצטרף לקבוצה נבחרת של 27 אנשי חינוך שזכו בפרס זה מאז 1991 במגוון רחב של תחומים ונושאים. פועלו מתאפיין בתרומתו המשמעותית וארוכת השנים לחינוך הקהילתי בישראל, במסגרות השונות של החינוך הפורמלי והבלתי פורמלי.
