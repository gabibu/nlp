

אל עבר מאות ממשתתפי כנס בנושא הר הבית שיצאו להקיף את ההר ולעמוד מול שעריו, השליכו ערבים אבנים. אחד מהצועדים נפצע בראשו וטופל על ידי מד"א.

בכנס שארגנה תנועת "אל הר המור" השתתפו כאלף איש ביניהם רבנים ותלמידי ישיבות רבים.
הם קראו לממשלה להפסיק את הרס העתיקות בהר הבית ולפתוח את שעריו ליהודים, וקראו להגברת המודעות הציבורית להר הבית.

הרב אליקים לבנון אמר לכתבנו ישראל ברגמן כי בכנס הועלו הצעות שונות לחיזוק הקשר אל הר הבית, כמו כן הושמעו בכנס דעות הלכתיות בעניין העליה להר הבית.
לדברי הרב לבנון העובדה כי בעבר השתתפו באירועים כאלה עשרות בודדות ואילו היום השתתפו כמעט אלף איש, מעידה כי המודעות להר הבית גוברת בציבור, וכי הדברים נשמעים היום יותר מבעבר.

נריה אופן מ'משמר המקדש' אמר כי העמידה מול שערי הר הבית מקשרת את עם ישראל אל ההר, ומראה כי הר הבית איננו רק עניין לעבר אלא הוא רלוונטי גם היום.

