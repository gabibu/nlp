

שלושת פצועי הפיגוע שאירע היום בבוקר בבקעת הירדן פונו לבית החולים רמב"ם. מצב שניים מהם מוגדר קשה והשלישי פצוע במצב קל. הפצועים קשה הינם: סמ"ל איימן עלי, גשש (21) מהכפר עילבון וחייל נוסף. חייל מילואים נוסף, איתי גלר מהוד השרון נפצע באורח קל.

סגן מנהל בית החולים רמב"ם, ד"ר צבי בן ישי, מסר , כי איימן עלי הגיע סמוך לשעה שמונה ושלושים במסוק. הוא נפגע באזור החזה והוכנס לחדר הניתוח ובסיום הניתוח הוא יאושפז ביחידה לטיפול נמרץ. מאוחר יותר הגיע מסוק נוסף עם שני הפצועים האחרים. חייל שמצבו קשה, נפגע ממספר רב של רסיסים באזור החזה והבטן. איתי גלר שנפצע קל נפגע גם הוא מרסיסים. איימן עלי נפגע מקליע ואילו השניים האחרים נפגעו מרסיסים.

בני משפחתו של איימן עלי, בהם אביו, עלי עלי, מהכפר עילבון הגיעו לבית החולים רמב"ם. אביו סיפר , כי בנו שירת את שרותו הצבאי בבקעת הירדן כגשש. לאחר שבנו הובא במסוק הוא שוחח עם אביו. "הוא היה בהכרה ואמר שכואב לו. הוא אמר לנו לא לדאוג ועודד אותנו. לא שאלתי על נסיבות פציעתו כי הוא היה מטושטש. אמרתי לו שיהיה בסדר. כנראה שהוא היה בפתיחת ציר בבוקר וירו עליהם ממארב. הוא נפגע מכדור בכתפו והכדור חדר לתוך בית החזה".

האב סיפר , כי בנו שירת בגזרה שקטה עד עתה ומעולם הוא לא אמר שזה מסוכן. "אבל זו גדר מערכת והכל יכול לקרות", אמר האב.
