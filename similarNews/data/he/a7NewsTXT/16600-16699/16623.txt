

יוזמה מעניינת של חברת אגד החלה אתמול באשדוד: "אוטובוס תפילה". האוטובוס בקו זה יוצא כל בוקר בשעה 6:40 ונושא את מספר הזיהוי 111. בקו זה משתמשים נוסעים העושים דרכם לבני-ברק.

כדי לאפשר קיומה של תפילה כסדרה, צומצמו מספר הספסלים באוטובוס וכך הותקן מרחב תפילה. מתחילת השבוע השתתפו בנסיעה זו כחמישה מניינים של נוסעים המקיימים במהלך הנסיעה תפילת שחרית כהלכתה.

היוזמה לקיום התפילה במהלך הנסיעה באה מצד חסידי ויז'ניץ המתגוררים באשדוד והעושים דרכם מדי יום למוסדות התורה בבני-ברק. בגלל זמני היום בחורף מצד אחד ומשך זמן הנסיעה בבוקר מאידך, נאלצים הנוסעים לאחר בתפילתם ובעקבות זאת להתחיל את הפעילות היומית באיחור ניכר.

היוזמים פנו לאגד אגד והעלו את הבקשה. לאחר קבלת חוות-דעת הלכתית ובדיקה טכנית, הוחלט באגד להיענות בחיוב ולהיערך להפעלת אוטובוס התפילה.

כעת שוקדים על התקנת ארון קודש באוטובוס, שיאפשר קריאה בתורה בימי שני וחמישי ובתעניות ציבור.
