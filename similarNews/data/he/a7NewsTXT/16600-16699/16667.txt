

החלטת הממשלה לערוך קיצוץ חד בקצבאות הילדים עוררה ביקורת בקרב הציבור הרחב. שר האוצר סילבן שלום הסביר אתמול כי הקיצוץ לא יהיה גורף, אלא יוטל על מי שהכנסתו גבוהה מן הממוצע במשק. בתגובה לדברים אלה אמר מנכ"ל המוסד לביטוח לאומי הפרופסור יוחנן שטסמן כי לביטוח הלאומי אין אפשרות לעקוב אחר הכנסותיהן של המשפחות המקבלות קצבת ילדים, וכי החלופה המעשית היחידה היא הפסקת הענקת הקצבה עבור כל ילד שהגיע לגיל 16. המשמעות של הצעד הזה היא עוד 100 אלף נפשות מתחת לקו העוני.

הפרופסור שטסמן התייחס גם לדרישות הנכים ואמר: "זהו ציבור של מוכי גורל", אולם הוא הסביר כי קצבאותיהם של הנכים קשורות באופן הדוק לקצבאות שארים, לקצבת זקנה, ועוד, ואם תיענינה דרישותיהם של הנכים הן עשויות לגרום להעלאת דרישות דומות מצבורים אחרים.

עוד נמסר כי החל מן השבוע הבא, ובלי קשר למהלכי הממשלה, יופחת אורכה של תקופת הזכאות לקבלת קצבת אבטלה לכל אזרח מתחת לגיל 40. כמו כן, יופחתו דמי האבטלה לחלק מן המובטלים שהם מתחת לגיל זה.

בתוך כך נערכו אתמול בנגב הפגנות סוערות במחאה על ביטול חוקי הנגב. צירים מרכזיים נחסמו, ובתוכם מחלף אשדוד. שוטר נפצע קל, ותשעה מפגינים נעצרו, ביניהם יו"ר ההסתדרות בנגב וסגן ראש עיריית רהט.

נראה כי התקציב שעבר בקלות רבה בממשלה עשוי לעבור מכשולים רבים בכנסת עד שיאושר, ובעצם יש ספק אם אכן הוא יאושר.


