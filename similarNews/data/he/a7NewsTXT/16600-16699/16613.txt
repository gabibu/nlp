

משלחת הודית, המורכבת ממדענים הודים ונציגי ממשרד המדע ההודי, תגיע לביקור בישראל היום - 25.12.01 - במיסגרת תוכנית משותפת ישראל-הודו בתחום גנומיקה של האדם. במהלך הביקור תתקיימנה פגישות בין המדענים הישראלים וההודים, בהן יוצגו תוצאות המחקרים המשותפים. מיפגש זה הוא השני מאז תחילת שיתוף הפעולה ביןישראל להודו בנושא. המיפגש הראשון התקיים בהודו בדצמבר 2000.

במיסגרת תוכנית מחקרים זו, מבצעים חוקרים ישראלים לצד חוקרים הודים מחקרים ופרוייקטים משותפים מזה שנתיים בתחום גנום האדם. מחקרים אלה ממומנים על ידי ממשלת ישראל וממשלת הודו בסכום של 400 אלף דולר לשנה, המתחלק באופן שווה בין הצדדים.

אחד המחקרים המעניינים המתנהל במיסגרת זו היא בדיקת הקירבה הגנטית בין עמים שונים, על ידי השוואת שכיחות מוטציות גנטיות בקרבם, הנמצאות על כרומוזום "ע". המידע המתקבל מאפשר מעקב אחר מסלול נידודיהם של העמים ומידת הקרבה בין אוכלוסיות שונות באזורים שונים בעולם.

לאור ההצלחה של שיתוף הפעולה הקיים, ינוצל הביקור לדיון בהמשכו של שיתוף הפעולה בתחום זה בין שתי המדינות. שיתוף פעולה זה עשוי להניב תוצאות מבורכות להתפתחות נושא חשוב זה לשתי המדינות, כיוון שקיום קשרים הדדיים וחילופי מידע וידע מאפשרים ניצול תועלתי ומירבי של הפוטנציאל הגלום בתחום זה הן במדינת ישראל והן במדינת הודו, ביחוד כאשר קיים דמיון רב במאפיינים הגנטיים של שתי האוכלוסיות.
