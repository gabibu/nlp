

אתמול גזר בית משפט השלום באשדוד את עונשם של חמישה נאשמים שהורשעו בגרימת מוות ברשלנות בפסטיבל ערד לפני כשש שנים.

כזכור, בפסטיבל, שהתקיים בקיץ 95', נערך מופע המוני של להקת "משינה". אלפי בני נוער רכשו כרטיסים, וביקשו להיכנס למקום שבו עמד המופע להיערך, ובעקבות הדוחק והצפיפות נמחצו למוות שלושה בני נוער: נעמה אלקריב, איטן פלד ויצחק חן.

מנהל משרד הכרטיסים יוסי בנדר הורשע במכירת יותר מ-5000 כרטיסים מעל המותר להופעה, ובשיבוש הליכי משפט, והוא נדון לשנת מאסר בפועל, לקנס של 30 אלף שקלים, וכן לשנת מאסר על תנאי.

רפ"ק שלמה אבוטבול, שהיה אחראי על ארגון סידורי הכניסה להופעה, נדון לששה חודשי מאסר בפועל, עם עבודות שירות .

מפיק הפסטיבל רועי שוורץ נדון לתשעה חודשי מאסר בפועל, לשנת מאסר על תנאי, ולקנס של 20 אלף שקלים.

מי שהיה מנכ"ל פסטיבל ערד אבינועם ורבנר נדון לשישה חודשי מאסר בפועל עם עבודות שירות.
תנ"צ יוסי אבני, שהיה מפקד מרחב הנגב, נדון לשישה חודשי מאסר עם עבודות שרות.

בכתב גזר הדין של בית המשפט נכתב: "נראה שבמקרה זה ראוי להסתפק בעונשים שלא ימצו עם הנאשמים את הדין, שכן יש לראות בעצם העמדתם לדין, ובנורמות שנבחנו ושנקבעו בהכרעת הדין בנוגע לתפקודם, תמרורים וציוני דרך לכל העוסקים בתחום זה".


