

בצהריים הובא למנוחות באשדוד חייל המילואים מיכאל סיטבון, בן 23, מרמת בית שמש, שנהרג אתמול בתקרית בגבול ירדן. סיטבון היה חובש בגבעתי, ותלמיד ישיבת הכותל. הוא נישא באחרונה למיכל וזה היה שירות המילואים הראשון שלו. במהלך המרדף התקשר סיטבון לאשתו, והרגיע אותה שהכל בסדר. מאוחר יותר נהרג.

אחיו של מיכאל אמר אתמול כי הוא היה מודל לחיקוי, ומנהיג אמיתי. הוא נהרג בעת שהכוח שאליו השתייך ביצע סריקות ליד גדר המערכת בגבול עם ירדן.

שני חיילים שנפצעו פצעים קשים במהלך ההתקלות נותחו במהלך הלילה בבי"ח רמב"ם בחיפה.
מדובר בגשש סמל אימאן עלי, בן 21 מעילבון, שנפגע מקליע בזרוע ובחזה. הוא מאושפז במחלקה לטיפול נמרץ כשהוא בהכרה ונושם בכוחות עצמו. בני משפחתו נמצאים לידו. אחיו מאלק, גשש במשמר הגבול סיפר כי הוא נמצא בימים אלה בהשתלמות באזור עמק הירדן. הוא שוחח ביום שני בערב עם אחיו והשניים נדברו להיפגש ביום שלישי במוצב בו משרת האח שנפצע. מאלק סיפר כי כששמע על התקרית בעמק הירדן היתה לו הרגשה שאחיו מעורב בה והוא הגיע למקום ומצא את אחיו פצוע. האח התלונן על כאבים בידו ואחיו מאלק הרגיעו עד שפונה לבי"ח רמב"ם בחיפה.

חייל מילואים עציון ברסלב, בן 34 מהישוב חיננית, שמצבו מוגדר אף הוא קשה, נפגע מרסיסים בבטנו ובחזהו והוא נותח. הוא מאושפז במחלקה כירורגית ב' בבית החולים כשהוא בהכרה.

חייל מילואים איתי גלר, בן 27 מהוד השרון, נפצע קל מרסיסים והוא הועבר לאשפוז במחלקה האורטופדית בבי"ח רמב"ם. ד"ר בן ישי מסר כי הוא ישתחרר לביתו כבר בימים הקרובים.

הרמטכ"ל אמר אתמול כי בשבוע שעבר הזהיר את חיילי צה"ל ששהו במקום התקרית שעליהם להיזהר "תהיו עירניים כי יכול להיות שיקרה פה משהו".

בצה"ל מתקבלות התראות על כך שארגוני המחבלים מבקשים להפוך גם את הגזרה הזו למסוכנת. עם זאת, הגזרה נחשבת שקטה, והחיילים לא חבשו קסדות או אפודי מגן.

בתוך כך נמסר כי מצבו של ויטלי בינוס, שנורה על ידי מחבלים ביום ראשון בערב ליד היישוב עינב, ממשיך להיות קשה מאוד, והוא נאבק על חייו.

הלווייתו של סמל מיכאל סיטבון הי"ד תתקיים היום בשעה 13:00 בבית העלמין באשדוד.


