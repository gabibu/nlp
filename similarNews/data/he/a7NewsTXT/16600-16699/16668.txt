

ב-51 קלפיות תיערכנה היום הבחירות החוזרות למפלגת העבודה. באשר לקלפיות אלה, הפזורות בכל רחבי הארץ, היו טענות לזיופים ואי סדרים חמורים. חלק מהתלונות הגיעו ממחנהו של בנימין בן אליעזר, וחלק ממחנהו של המתמודד השני, אברהם בורג. המגזר הדרוזי והמגזר הערבי, שתמיכתם הייתה מובטחת לבורג, מחרימים את הבחירות, ולכן רווחת ההערכה כי בן אליעזר ינצח. בורג כינה היום את הבחירות: "פארסה, מהמחפירות ביותר", והבטיח כי יתמודד בבחירות לראשות המפלגה שתתקיימנה בשנה הבאה.

בתוך כך תיקן אתמול בורג את תקציב הכנסת. כזכור, העבירו חברי הכנסת בורג וכץ את תקציב הכנסת בישיבה שערכו לבדם. התקציב, שהיה גבוה ב-20% מדרישת האוצר, עורר תגובות נזעמות בקרב הציבור.

אתמול תיקנו כץ ובורג את מסגרת התקציב, אך הוא עדיין גבוה ב- 10% מדרישת האוצר.
בורג טוען כי האוצר אינו מודע לצרכיה של הכנסת, ולכן דרש קיצוץ כה עמוק בתקציבה. הוא התגאה בתקציב החדש, ואמר: "הקיצוץ בתקציב הכנסת יכול להיות סמל ומופת לכל משרד ממשלתי".


