

בהרצאה שנשא היום האלוף גלעד מתאם פעולות הממשלה לרש"פ, בכנס שנתי לזכרו של תת אלוף דוד כרמון במרכז למורשת המודיעין, אמר גלעד כי ערפאת לא יוותר לעולם על זכות השיבה.

ערפאת מעולם לא הסתיר את הנושא הזה ולא את אמיתות האסטרטגיה שלו. "תמיד הוא טרח להדגיש שבלי זכות השיבה לא יהיה פתרון ולא יהיה הסדר יציב", אמר גלעד.

לדברי גלעד מהכרזותיו של ערפאת עולה כי הוא מונחה על ידי אסטרטגיה ברורה, שלפיה תחת הסדר מדיני עליו להגיע למדינה פלשתינית בגבולות 67, הכוללת את מזרח ירושלים, הר הבית וכאמור זכות השיבה. הוא בונה על כך שאם ייכנסו 300 אלף פלשתינים לישראל, הדמוגרפיה תשתנה ותאיים על הרוב היהודי בישראל, אמר גלעד.

ערפאת, לדבריו פועל בשני מישורים. מסלול אחד הוא פעילות הטרור של המנגנונים שלו שקיבלו הוראה לפעול בצורה זו. המסלול השני הוא החיבור מראש עם הטרור האיסלמי - החמאס והג'יהאד - כשאת ההשראה קיבל ערפאת, ככל הנראה, מהנסיגה מלבנון.

גלעד ציין כי הרש"פ שיחררה את כל המחבלים "מדיניות הדלת המסתובבת שבה נקט ערפאת לגבי אנשי החמאס והג'יהד, הפכה לדלת קורסת ובתי הכלא התרוקנו מאותם אסירים" אמר והוסיף כי הרש"פ גם מגבה את המחבלים.

האלוף גלעד ציין כי בניגוד לדעה הרווחת שערפאת הוא מדינאי פרמיטיבי הדבר אינו נכון והוא מנהל לדבריו "אסטרטגיה משוכללת".

האלוף גלעד אמר כי התנהגותו המדינית של ערפאת מושפעת גם מההתנהגות בצד הישראלי, וכי ערפאת לא צפה את כושר העמידה של ישראל, את גיבוש העם באמצעות ממשלת אחדות ואת אורכו של העימות.
