

בנאום במליאת הכנסת על הצעה לסדר בעניין המגעים שמנהל פרס עם אבו עלא אמר היום ח"כ מיכאל קליינר (חרות): "יש קלות בלתי נסבלת באופן שבו פורקים שרי הימין את זעמם על שמעון פרס נוכח כל מגע מדיני שהוא מקיים עם ערביי הרש"פ. אין לי טענות לפרס. פרס פועל על פי טבעו. הוא צריך להמשיך לעשות אבו עלי עם אבו עלא כדי להתקיים פוליטית. אבל הוא פועל בסמכות וברשות וע"פ קווי היסוד של ממשלת ישראל".

לדברי קליינר, ממשיכים חברי האיחוד הלאומי ישראל ביתנו לעשות קולות של אופוזיציה בתוך הקואליציה. לדבר במקום לעשות, ולאיים במקום לממש את האיומים. "במקום להתנחל בלבבות הם ממשיכים להתנחל בכסאות, במקום לפרוש לאלתר מהממשלה הם ממשיכים לתמרן כדי להמשיך ולשבת בה", אומר קליינר.
