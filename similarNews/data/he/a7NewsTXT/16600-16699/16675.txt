

בשבוע הבא ייכנס פרויקט המטבע האחיד של מדינות אירופה לשלב האחרון. 12 מדינות ביבשת יוציאו את המטבעות שלהן מן המחזור, ויהיה אפשר לקנות ולמכור בה רק במטבע היורו.

מדינה גדולה אחת לא תהיה שותפה לצעד הזה, והיא בריטניה.

דוד קמחי, סמנכ"ל בכיר בבנק המזרחי, הסביר אתמול לכתבנו כי בעקבות צעד זה יחסכו הסוחרים המשווקים את תוצרתם בכל רחבי האיחוד האירופי כסף רב, וזאת מכיוון שלא יצטרכו לעסוק בהמרות מטבע, דבר הכרוך בתשלומי עמלות. עוד הסביר קמחי כי בעקבות הכנסת המטבע החדש לא צפויים אינפלציה ועיגול מחירים כלפי מעלה, מפני שלמעשה הוא עובר לסוחר כבר שנים אחדות, וגם בגלל המיתון העמוק השורר גם במדינות אלה.

לישראלים המחזיקים מטבעות אירופיים בביתם הציע קמחי לגשת ולהחליפם בבנק עד אמצע פברואר מכיוון שמתאריך זה החלפת המטבעות שהוצאו מהמחזור תהיה כרוכה בתשלומי עמלה גבוהים.

