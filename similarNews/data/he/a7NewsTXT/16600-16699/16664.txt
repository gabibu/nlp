

הרמטכ"ל, רב אלוף שאול מופז מייחס את הובלת הטרור הערבי נגד ישראל ליאסר ערפאת. בהרצאה שנשא אתמול במועדון החברתי-כלכלי של לשכת המסחר והתעשיה בבאר שבע, אמר "ערפאת פועל כך, כדי לשמור על מעמדו כמנהיג ללא תחליף".

"האלימות נשלטת וגובה הלהבות שלה מבוקר על ידי הרשות הפלשתינית", אמר הרמטכ"ל והוסיף, שהוא מתכוון לפעולות הטרור של כל הארגונים הפלשתיניים.

לדבריו, שונה הטרור הפלשתיני של 15 החודשים האחרונים מהאינתיפאדה הראשונה ומאירועי מנהרת הכותל. "אז זו היתה התקוממות עממית, היום זה טרור לשמו", אמר.

על הטרור הערבי אמר הרמטכ"ל: "זו מערכה מכרעת, אפילו מערכה אחרונה, כשהרשות הפלשתינית מטיל לתוך המערכה את כל כובד הטרור והאלימות". לדבריו, החליטה הרשות הפלשתינית על דרך הטרור, לאחר שהבינה שלא תשיג את יעדיה בדרך של משא ומתן. הרמטכ"ל מעריך, שהרשות הפלשתינית החליטה על דרך הטרור, מתוך אמונה שבטווח הארוך יכריע הגידול הדמוגרפי של הפלשתינים את אוכלוסיית ישראל.

