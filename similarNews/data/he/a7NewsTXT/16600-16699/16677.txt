

דליקות היער המשיכו ביום רביעי להשתולל באוסטרליה ויצאו מכלל שליטה, למרות שיותר מ-5000 כבאים משתתפים במאמצי הכיבוי.

מקורות בשירותי ההצלה מסרו, כי הדליקות ניתקו דרכים ראשיות ומסילות רכבת וגרמו לניתוק החשמל מיותר מ-50,000 בתים בניו סאות' וויילס, בחלקה הדרום-מזרחי של אוסטרליה.

כמאה בתים נשרפו כליל ואלפי אנשים התפנו מבתיהם. בין השאר, פונו הבתים במספר שכונות דרומיות ומערביות בסידני. קו האש נמשך כמעט ללא הפרעה לאורך 25 ק"מ במרחק של כ-15 ק"מ משכונותיה הדרומיות והלהבות האירו חלקים רבים של העיר.

השלטונות הכריזו על האיזור דרומית ומערבית לסידני עד לאיזור החוף, מקומות שבהם משתוללות הדליקות העזות ביותר, כעל איזור אסון.

תנאי השרב והיובש, השוררים בתקופה זו של השנה באוסטרליה, מכבידים על פעולות הכבאים. הדליקות, שפרצו מפגיעות ברקים באיזורים נידחים, התגברו כתוצאה מהצתות מכוונות. מפקד הכבאים בסידני מתח ביקורת חריפה על המציתים ואמר כי "אינני יכול לגנות בצורה מספקת את האנשים האלה, בשל פעולותיהם שהביאו לסיכון חייהם של מאות אנשים ולהרס בתים".

לדבריו, הרוח הנושבת במהירות של 100 קמ"ש יצרה "סופות אש נוראות" שהלהבות שלהן הגיעו לגובה 60 מ'.

הדליקות, שהחלו ביום שני, הן הקשות ביותר מאז 1994, שאז גרמו השריפות למותם של 5 אנשים והשמידו 185 בתים בסביבת סידני.



