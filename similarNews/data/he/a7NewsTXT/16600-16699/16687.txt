

גשמי הזעף, שירדו על ריו דה ז'נרו בימים האחרונים, גרמו למותם של יותר מ-45 בני אדם, וכ-2,000 נאלצו להימלט מבתיהם, הודיע ביום שלישי המשרד להגנה אזרחית.

בהודעה נאמר כי מספר הקרבנות עלול להיות גבוה יותר משום ש-48 אנשים עדיין נעדרים בפטרופוליס, אתר נופש פופולרי השוכן במרחק של כשעה נסיעה מריו.

"המצב בריו דה ז'נרו נמצא תחת שליטה, אך הוא עדיין קשה בפטרופוליס ולכן עלולים בעיר זו להיות מתים נוספים", אמר קולונל ג'וקו בוסקו, מנהל אגף ההגנה האזרחית במדינת ריו דה ז'נרו.

"העיר נפגעה מסופה שעוצמתה היתה ללא תקדים והמצב חמור ביותר", אמר סגן ראש עיריית פטרופוליס מרסיו דה סוזה.

הגשמים, שירדו ביום ראשון אחרי הצהריים, גרמו לאחד מאסונות הטבע הקשים ביותר בריו דה ז'נרו בשנים האחרונות. "זה היה עלול לקרות בכל עת, אך אני מצטער שזה קרה בערב חג המולד. זו היתה טרגדיה נוראה", אמר ג'ורגה לופז, מפקד הכבאים בעיר.



