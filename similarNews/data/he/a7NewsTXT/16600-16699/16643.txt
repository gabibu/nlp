

היום הוכרע על ידי האוצר כי החל מ 1 בינואר 2002 תשולמנה קיצבאות הילדים רק עד גיל 16 ולא עד גיל 18 כפי שהיה עד עתה.

רה"מ ושר האוצר הכריעו בין שתי חלופות. האחת שקבעה כי משפחה שבה המפרנס הראשי משתכר עד 7000 שקל ברוטו תמשיך לקבל את קיצבת הילדים, ומשפחה שהמפרנס הראשי משתכר יותר תקבל קצבה מופחתת בהתאם לגובה המשכורת. חלופה זו נדחתה לאחר שהביטוח הלאומי טען כלפי האוצר כי לא ניתן לבצע חלופה מורכבת זו.

לפיכך נבחרה החלופה השניה הקובעת שהקיצבה תשולם עד גיל 16.

מחר בבוקר יניח האוצר את תכנית הקיצוצים בתקציב 2002, כפי שאושרו בממשלה ביום שני, על שולחן הכנסת.

עם זאת, הדיונים על התקציב המעודכן יתחילו בוועדת הכספים רק ביום שני הקרוב, לקראת העלאתם במליאת הבית לקריאה שניה ושלישית.

לפיכך, ישראל תיכנס ל-2002 בלי תקציב מעודכן, ומשמעות הדבר היא שהאוצר ינהל את המדינה, מבחינה תקציבית, לפי תקציב 2001, כאשר כל משרד ממשלתי יקבל מדי חודש את החלק היחסי מתקציבו ב-2001. אם התקציב לא יאושר עד סוף מרץ השנה, תפוזר הכנסת ויתקיימו בחירות חדשות.

