

הרחבת הפעולות האמריקניות אל עיראק, כחלק מהמבצע נגד הטרור, עלולה לגרום להקמת מדינה כורדית עצמאית בצפונה של מדינה זו, דבר שטורקיה מתנגדת לו נחרצות, אמר רמטכל הצבא הטורקי גנרל חוסיין קיבריקוגלו.

"אם זה יקרה, זה עלול להביא להקמת מדינה כורדית עצמאית", אמר הגנרל לעיתונאים ביום שלישי בלילה, בתשובה לשאלה על מבצעים אמריקניים אפשריים בעיראק.

הרמטכ"ל הטורקי ציין כי "לא רק כל מדינות ערב, אלא גם רוסיה מתנגדות לחלוקת עיראק ולהקמת מדינה על בסיס אתני". הוא הוסיף כי במקרה שתתבצע פעולה צבאית אמריקנית בעיראק, יהיו לכך השלכות על טורקיה שיהיו חמורות יותר מתוצאות מלחמת המפרץ.

"עבור טורקיה יתעוררו בעיות רבות, שלא יוגבלו למסחר ולהעברת נפט", הדגיש.

טורקיה מעריכה את ההפסדים לכלכלתה מאז הטלת האמברגו על עיראק ביותר מ-35 מיליארד דולר.
