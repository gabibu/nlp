

כמאה תושבי באר שבע מנעו היום פינוי אשפה ממרכז הארץ ומצפונה והטמנתה באתר האשפה דודאים שמצפון לבאר שבע. זאת, כחלק מהמחאה על הכוונה לבטל את חוקי הנגב.

ראשי רשויות המקומיות וכן ועדי עובדים מהנגב קיימו במשך היום מיפגשים עם חברי כנסת בירושלים ופעלו לשכנע אותם להצביע נגד ביטול חוקי הנגב.

על פי החלטת מטה המאבק, חזרה ביום ד' הפעילות לשיגרת חיים רגילה בנגב והוחלט להימנע להבא מהשבתת לימודים ועבודה באיזור. במקום זה יועתק המאבק בתחילת השבוע למרכז הארץ. מטה המאבק החליט לגרום לשיבושי תנועה על ידי חסימת כבישים ראשיים במרכז.

בבוקר יצאו כמאה מתושבי באר שבע לחסום בפני משאיות אשפה ממרכז הארץ והצפון את הכניסה לאתר האשפה הארצי דודאים, מצפון לבאר שבע. הם הבעירו צמיגים בכניסה לאתר וחסמו את הכניסה. המשטרה הזעיקה כבאים, שכיבו את הצמיגים הבוערים. לקראת הצהריים פונו המפגינים שהפגינו ללא רשיון מהמשטרה.

3 מראשי המפגנים עוכבו לחקירה במשטרת אופקים ושוחררו בערבות. הם גם חתמו על התחייבות שלא יתקרבו לאתר דודאים במשך 30 ימים.


