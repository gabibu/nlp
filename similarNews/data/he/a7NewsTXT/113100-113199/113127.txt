

נשיא המדינה משה קצב ורעייתו, יוצאים לביקור ממלכתי בגרמניה, בהזמנת נשיא גרמניה, ד"ר הורסט קוהלר, וישתתפו בטקסים ובאירועים שיתקיימו בברלין במלאות 40 שנה ליחסים הדיפלומטיים בין ישראל לגרמניה

הנשיא ורעייתו יעזבו את הארץ לברלין, ביום שני הקרוב בשעות הבוקר המוקדמות. במסגרת הביקור ישא הנשיא קצב את הנאום המרכזי, בעברית, בפני חברי 2 בתי הפרלמנט הגרמני, בבונדסטאג (בניין הרייכסטאג לשעבר) וראשי הממשל הגרמנים.

הנשיא ורעייתו יניחו זר באנדרטה לזכר 55,000 יהודי ברלין שנשלחו למחנות המוות בהשתתפות חברי הקהילה היהודית ותלמידי בית הספר היהודי בברלין, ויסייר בתערוכת "העבריים" במוזיאון "מרטין גרופיוס", שאורגנה על ידי מוזיאון ישראל.

קצב ייפגש עם קנצלר גרמניה, גרהרד שרדר, וגם עם ראש האופוזיציה, הגב' מרקל.
הנשיא ורעייתו ייפגשו עם נציגי הקהילה היהודית מרחבי גרמניה וחברי הועד המרכזי של היהודים בגרמניה, בבית הקהילה היהודית בברלין.

כמו"כ מתוכננת מסיבת גן לשני הנשיאים ורעיותיהם בארמון נשיא גרמניה, בה ישתתפו כ- 1,000 בני נוער מישראל ומגרמניה, טקס קריאת רחוב על שמו של דוד בן גוריון בברלין, טקס זיכרון ל   11 הספורטאים הישראלים שנרצחו בכפר האולימפי במינכן. בהשתתפות סגן ראש הממשלה ושר הפנים של מדינת בוואריה, ראשי הקהילה היהודית ותלמידי בית הספר היהודי במינכן.

