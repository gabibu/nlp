

מערכת חדשה של פקע"ר תשתק באופן מיידי את כלי התקשורת בארץ במקרה חירום. במקום התוכניות המשודרות יופיעו סרטוני הסברה שידריכו את הציבור כיצד להתמודד עם האירוע


מערכת ממוחשבת חדשה תשתק את כלי התקשורת הישראליים בשעת חירום ותציג במקומם הודעות אזהרה וסרטוני הסברה בכיכובם של אנשי פיקוד העורף, כך מגלה הבוקר השבועון הצבאי "במחנה".

הסרטים שיחליפו את תוכניות הטלוויזיה והרדיו ידריכו את התושבים כיצד לנהוג במהלך האירוע, וכל זאת באמצעות לחיצת כפתור אחת של קצין שיוסמך לכך. המערכת תאפשר פריצה אוטומטית לכל ערוצי התקשורת המוכרים ודיווח מיידי לאזרחים על אסון או סכנה, ובנוסף תפעיל לחיצת הכפתור את מערכת הצפירה באזור האסון.

עד היום, בכל פעם שהתקבלה התרעה על אסון בפיקוד העורף, יצאו אנשי יחידת ההתרעה של הפיקוד אל אולפני השידור השונים ויחד עם אנשי האולפן הפעילו את האזעקה, והכניסו קלטות המסבירות על המתרחש. במחלקת הקשר של הפיקוד הגיעו למסקנה שהוצאת הגורם האנושי מתהליך ההתרעה תייעל את העברת המידע לאזרחים. המערכת החדשה עתידה לקצר את זמן ההתרעה ב-40 שניות עד דקה שלמה. "40 שניות למשפחה זה המון זמן, המטרה שלנו בפיקוד העורף היא לתת לאזרח כמה שיותר זמן להתגונן מפני האיום", הסביר מפקד התקשוב הפיקודי היוצא, סא"ל יוסי.

המערכת החדשה תאפשר לאנשי פיקוד העורף לשלוח התרעות שונות למגה-פיגוע, לנפילת טיל או לאירוע טרור בלתי קונבנציונאלי. המערכת לא תשתק רק את ערוצי הטלוויזיה, אלא גם את תחנות הרדיו האזוריות, דרכן יועברו לאזרחים הוראות כיצד עליהם לפעול בשעת האירוע. סא"ל יוסי הוסיף, שהמערכת הממוחשבת תביא להקטנת הסיכויים לטעויות בדיווח.

מערכת ההתרעה נמצאת בימים אלה בניסוי מבצעי ותיכנס לפעולה בעוד כחודשיים.



