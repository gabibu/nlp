

לטענת המדינה, מפעילים הקיבוצניקים רפת ששפכיה מחלחלים לאקוויפר החוף; בביקורות נציגי המשרד לאיכות הסביבה נצפו ערמות זבל, מערכת ניקוז חלקית ולקויה, וכי הרפת היא מקור זיהום פוטנציאלי למי תהום ומי גשמים

אין זו הפעם הראשונה שמדינת ישראל מאשימה קיבוצים בהליך פלילי בעבירות על איכות הסביבה הנוגעות לרפת החלב. עיתון "הקיבוץ" מדווח, כי הפעם ניצבים על הדוכן קיבוץ נען, מרכז המשק יצחק חלוף ורכז הרפת לירון זהבי, הנאשמים בזיהום מים ולכלוך ברשות הרבים. לטענת המדינה, מפעילים הנאשמים רפת ששפכיה מחלחלים לאקוויפר החוף; בביקורות נציגי המשרד לאיכות הסביבה נצפו ערמות זבל על קרקע חשופה, מערכת ניקוז חלקית ולקויה - בקיצור, הרפת מהווה מקור זיהום פוטנציאלי למי תהום ומי גשמים. לטענת המדינה, גם בעקבות שימוע לבעלי הדבר לא נמנעו אלה מפעולה מזהמת או שעלולה לזהם.

בדיון בשבוע שעבר בבית משפט השלום ברמלה טענו הנאשמים, באמצעות בא כוחם עו"ד אליעזר לויט, שנפלו פגמים בכתב האישום; שבעלי התפקיד לא שימשו בתפקידם בתקופה הרלוונטית לכתב האישום; שעל חלק מהעבירות בכלל חלה התיישנות. לטענתם, הוחלט כבר לפני כשלוש שנים לחבור לרפת שובל, וההכנות למעבר לרפת המשותפת שנבנית בקיבוץ הדרומי הן בעיצומן. היות שהתהליך אורך זמן, דורש השקעות כבדות וחציית מסדרון ביורוקרטי בלתי עביר, אין מקום לכתב אישום, בוודאי לא כאשר אוטוטו כבר עוברים לרפת חדשה על בסיס כל האישורים והתקנים.

אבל השופטת קפלינסקי לא קונה "פרות בשק". השאלה המרכזית הטעונה הוכחה, היא קובעת, היא האם זיהמו הנאשמים ברשות הרבים. היא דוחה טענות כי נפלו פגמים בכתב האישום וגם אם כן, היא קובעת, אין אלה פגמים מהותיים. היא גם דוחה טענות כי הנאשמים עשו את כל הפעולות הנדרשות כדי להעביר את הרפת מהקיבוץ ולצמצם את המפגעים. אין כאן "התעמרות חמורה בנאשם", סבורה השופטת, וקובעת את המשך ההליך הפלילי לנובמבר 2005.

בנען מאמינים שבדיון הבא כבר יהיו מחצית הפרות בשובל ואזי, מן הסתם, יצטמצמו ממדי ההרשעה בהתאם.



