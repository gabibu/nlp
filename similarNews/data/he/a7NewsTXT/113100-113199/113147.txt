

"העיר ביתר-עילית נמצאת בקונצנזוס של מדינת ישראל. יש לה עתיד, ואני ער לפיתוחה המואץ והמתקדם. לא רק אני סבור כך, זוהי גם עמדת מפלגתי. הגעתי לכאן היום כדי לומר אמירה: העיר ביתר-עילית תמשיך להתפתח", כך אמר שר הבינוי והשיכון, ח"כ יצחק הרצוג, בטקס בביתר-עילית.

אתר נטוניוז מדווח כי השר הרצוג חנך, יחד עם ראש העיר, יצחק פינדרוס, את מבנה המתנ"ס הראשון בעיר, החוגגת בימים אלה 15 שנים להקמתה. בעיר ביתר עילית מתגוררים כיום כ-30,000 תושבים.

בדברי ברכתו בטקס חנוכת המתנ"ס שנבנה על-ידי משרד הבינוי והשיכון, אמר השר הרצוג, כי "הקהילה החרדית צריכה להנות מאותם משאבים ותשתיות בנושאי תרבות, כמו כל אזרחי המדינה, ויש ערך גדול לכך שתינוקות של בית רבן יהנו ממגוון הפעילויות התרבותיות במתנ"ס החדש, ואני תקווה שכשם שזכינו לחנוך מבנה זה   נלך מחיל אל חיל".

קודם לכן, בפגישת עבודה בלשכת ראש העיר, הציג ראש העיר יצחק פינדרוס בפני שר הבינוי והשיכון את צרכי העיר, ובהם גם את נושא הקמת מבני הציבור על-פי "ועדת ברודט", בציינו כי עצירת התקציבים בנושא זה גורמת לעיכוב מתמשך בהקמתם של בתי כנסת, מקוואות, מעונות יום ועוד.

השר הרצוג, בדברי תשובתו הדגיש, כי ועדת ברודט ניסחה כללים לבניית מוסדות ציבור במימון המדינה, וכי המלצות הוועדה עברו החלטת ממשלה, כאשר משרדי הממשלה, ובראשם משרד הבינוי והשיכון, מחויבים לבנות את מבני הציבור בהתאם להתפתחות הבניה במקום. "במשרד הבינוי והשיכון ערים לכללים הללו, ואנחנו עושים כל שביכולתנו על-מנת לבצע אותן, אולם, משרד האוצר משחרר את התקציבים לבניית מוסדות הציבור באופן איטי על-פני שנים רבות, וכך יוצא שהתושבים לא מקבלים את השירות המגיע להם על-פי הכללים", אמר השר.

