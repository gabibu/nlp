

שר הפנים אופיר פינס אומר כי הוראת השעה שאסרה על "התאזרחות פלשתינים", היא בלתי חוקית בעליל. מדובר בהחלטת הממשלה להאריך את האיסור לאזרח פלשתינים שנישאו לערבים אזרחי המדינה.

פינס אף סבור כי יש להרחיב את ההוראה המאפשרת לנשים בנות 25 ומעלה להתאזרח, ולהחילה על נשים מעל גיל 20. לטענתו אין נשקפת סכנה מנשים אלו "אף אישה במסגרת איחוד משפחות לא היתה מעורבת בפיגוע", אמר.

כתבתנו רותי אברהם מוסרת כי פינס התארח במסגרת מפגשי תרבות של ימי ה' בלשכת עורכי הדין וזכה לשבחיו של ראש לשכת עורכי הדין עו"ד ד"ר שלמה כהן על "עמדתו הנחרצת" נגד הוראת השעה שהוארכה. הוראת השעה "מפלה וגזענית", אמר כהן.

יצויין כי ממחקר שנערך לאחרונה על ידי מרכז יפה למחקרים אסטרטגיים באונ' תל אביב עולה כי 10% מכלל מחבלי התופת בעולם הן מחבלות. במדינות כמו טורקיה מגיע אחוז המתאבדות בפיגועי טרור למעל 50%, בסרילנקה כ-25% וברוסיה מהוות המתאבדות הצ'צ'ניות למעלה מ-30%. ארגוני המחבלים שיגרו לפיגועי התאבדות 67 מחבלות, מהן 8 התפוצצו ו-8 סוכלו בדקה ה-90.

מנהיגי ארגוני המחבלים מציעים לנשים את פיגועי התופת כדרך לסלילת שוויון חברתי וחירות לעמן, נמסר במחקר. החוקרים צופים שהמגמה של שימוש בנשים לצורך פיגועי התאבדות, תימשך. גם משום שנוצר צורך למצוא אמצעים חדשים שיעקפו את הבידוק הבטחוני הקפדני הננקט נגד מתאבדים אך גם בשל הכוונה למשוך הד תקשורתי לתופעה הבלתי שגרתית של נשים מתאבדות, ובכך להוכיח כי החברה הפלשתינית כולה נרתמת "למאבק הצודק".

אתר NFC מדווח כי מימצאי המחקר ייחשפו במסגרת יום עיון שמארגן מרכז יפה ביום שני, 30 במאי.

