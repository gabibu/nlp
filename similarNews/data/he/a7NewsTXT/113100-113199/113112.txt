

חיילי צה"ל מיחידה מובחרת נפצעו הלילה בעת שעשו דרכם ברכב "ספארי", ממוצב בהר דב לחופשת השבת בבתיהם. שלושה מהפצועים במצב קשה, ושלושה במצב בינוני. לאחר ההתהפכות נלכדו חלק מהפצועים ברכב

13 חיילי צה"ל נפצעו הלילה בשעה שעשו דרכם מגזרת הר דב לחופשת השבת בבתיהם. בין הפצועים נגד ושני חיילים שנפצעו באורח קשה, שלושה חיילים הפצועים בינוני וקצין ושישה חיילים נוספים, שנפצעו באורח קל.

התאונה אירעה סמוך ל-1:30 בלילה, כאשר רכב צבאי מסוג ספארי התהפך בעת שיצא ממוצב סיאון, סמוך מאוד לשער היציאה. למקום הוזעקו כוחות גדולים שטיפלו בפצועים.

בגלל העובדה כי מדובר ברכב ממוגן וכבד, המורכב מקורות פלדה כבדות ואזורי הישיבה בו קטנים יחסית, נלכדו חלק מהפצועים ברכב לאחר התאונה ללא יכולת תזוזה. בשלב מסוים אף החלו כוחות החילוץ להפוך את הרכב בחזרה על מנת לחלץ את אחד הפצועים.

מתחקיר ראשוני של התאונה עולה, כי ההתהפכות אירעה ככל הנראה כתוצאה מבעיה במערכת הבלמים של הרכב. לאחר נסיעה קצרה ביותר בשטח המפותל והקשה לנסיעה, התהפך הרכב הכבד על גבו.

כל הפצועים שייכים לצוות אורגני מיחידה מובחרת, שיצא מן הגזרה בתום פעילות. בשנה שעברה נפצע מפקד הפלוגה לאחר ירי פצצת מרגמה של החיזבאללה לעבר גזרת הר דב.

למקום הוזנקו מסוקים על מנת לחלץ את הפצועים, שפונו לבתי החולים רבקה זיו בצפת ורמב"ם בחיפה. במהלך הלילה נמסר למשפחות הנפגעים על התאונה.

צה"ל החל לתחקר את האירוע.


