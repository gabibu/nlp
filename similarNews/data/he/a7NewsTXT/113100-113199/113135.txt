

פרס יקיר השלטון המקומי יוענק לרב יחיאל אקשטיין, מייסד ונשיא "הקרן לידידות בין נוצרים ויהודים". הפרס יוענק לאקשטיין במהלך ועידת השלטון הראשונה, שתתקיים ביום שלישי הקרוב. את הועידה יוזם ביה"ס לממשל ולמדיניות באוניברסיטת תל-אביב.

,הקרן לידידות" עוסקת בגיוס כספים מנוצרים אוהדי ישראל במטרה לסייע ליהודים נזקקים, בעיקר לפרוייקטים בתחום העלייה, הקליטה והרווחה בישראל. מידי שנה תורמת הקרן לידידות כ-100 מיליון שקלים לטובת מדינת ישראל ויהודים ברחבי העולם. בין השאר, הקרן תרמה השנה למעלה מ-14 מיליון שקלים למען הקמת "קופות ידידות לאומית" ב-90 ערים ומועצת מקומיות ברחבי הארץ כדי לתת מענה מיידי לצורכיהם של תושבים נזקקים ומעוטי יכולת.

הרב אקשטיין הוסמך לרבנות ב"ישיבה אוניברסיטי" בניו-יורק ובעל תואר דוקטור בפילוסופיה של הדתות מאוניברסיטת קולומביה בניו יורק. שימש חבר בפקולטות של אוניברסיטת קולומביה, הסמינר התיאולוגי של שיקאגו והסמינר הצפון בפטיסטי. לפני הקמת הקרן לידידות בשיקאגו, שימש כממונה על יחסי גומלין בין-דתיים ב"ליגה נגד השמצה" (ADL). בימי הפריחה של התנועה האוונגלית הצליח לראשונה ליצור הידברות ודיאלוג בין חברי התנועה ליהודים וייסד את הקרן בשנת 1983.

ב-2000 הקים הרב אקשטיין את משרדי הקרן לידידות בירושלים, עלה ארצה וקיבל אזרחות ישראלית. הקרן לידידות בישראל עובדת באופן הדוק עם משרד ראש הממשלה, משרדי ממשלה נוספים, ראשי ערים ועשרות עמותות מרחבי הארץ ומסייעת לפרוייקטים בתחום הקליטה, העוני, הרווחה והביטחון.

הרב אקשטיין הוא חבר בחבר הנאמנים של הסוכנות היהודית, קרן היסוד והג'ויינט. כמו כן, הוא חבר בוועדת המנכ"לים להידוק היחסים בין מדינת ישראל והעולם הלא-יהודי בראשותו של מנכ"ל משרד רוה"מ. אקשטיין אף עומד בראש ועדה ציבורית לחיזוק ולהסברת מעמד ירושלים בתפוצות ובעולם הלא-יהודי.


