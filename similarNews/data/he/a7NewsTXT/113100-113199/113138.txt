

"הרב של ניסנית" שפורסם הבוקר כי הוא מתכנן לעזוב את הישוב "כדי לעזור לממשלה" - אינו רב הישוב, ומתכנן עזיבה כבר מספר שנים, כך מתגלה בבדיקת ערוץ 7. "ההתנתקות משמשת עבורו כעגלה לעזיבה ולפיצויים"

ערוץ 7 יצא בחיפושים אחרי "הרב של ניסנית" שמבקש לעזור לממשלה בעקירת התושבים:

ערן שטרנברג, דובר מועצת חוף עזה אמר כי הוא לא מכיר את האיש.

גבי בן אבותושב ניסנית אמר כי חסון מעולם לא היה הרב של הישוב אף אחד לא נתן לו את התואר הזה, "הוא בחור נחמד ודתי ולא יותר מזה", הדגיש.

בן אבו אמר לכתבנו עוזי ברוך "מאז ומתמיד מר חסון רצה לעזוב את ניסנית, וההתנתקות משמשת עבורו כעגלה ליישם את רצונו לעזוב, ולקבל פיצויים בדרך המהירה".

חנה חדד, תושבת ניסנית אמרה לערוץ 7 כי חסון מעולם לא היה הרב של ניסנית, "מאותו היום שהוא הגיע הוא ביקש להיות רב הישוב אך העניין לא צלח, חסון מנסה תקופה ארוכה למכור את ביתו אך ללא הצלחה, תוכנית ההנתקות היתה עבורו 'מפעל הפיס' וכעת הוא מנצל את ההנתקות כדי לעזוב במהירות האפשרים עם הפיצויים", אמרה חדד.

עיתון "הארץ" הכתיר הבוקר את הידיעה, כ"מכה למתנגדי תוכנית ההתנתקות". בידיעה נאמר כי "ההתנחלות השנייה בגודלה בעזה, הרב גדעון חסון, הוא ראשון העוזבים את ההתנחלות. בימים הקרובים יעקרו הרב ומשפחתו מניסנית לאשקלון. חסון החליט על המהלך, לדבריו, בגלל שהוא אינו רוצה להפריע לביצוע החלטות הממשלה. "אני חושב שצריך לעזור לממשלה, צריך לעזור לראש הממשלה", אמר אתמול.

לטענת העיתון "חסון מתגורר בהתנחלות זה 11 שנים, ומשמש כמנהיג רוחני לעשרות המשפחות הדתיות המתגוררות בה. בימים הקרובים יעזוב חסון את תפקידו, ויעבור עם שבעת ילדיו לדירה ששכר באשקלון. חסון פנה זה כבר למנהלת סל"ע להסדרת קבלת כספי הפיצויים, ועם עזיבת המשפחה יימסרו מפתחות הדירה לנציגי המדינה. "מאוד מפריע לי שמתנגדים לתהליך", אומר הרב חסון, "צריך להטות שכם ולעזור למדינה. אני מבין את ההתלבטויות של ראש הממשלה, הוא פטריוט לא פחות גדול ממני, ואם הוא החליט, אז כנראה שהמציאות הובילה אותו לכך".

כאמור, עתה מתברר כי חסון ומשפחתו תכננו את עזיבתם זה מספר שנים, והאיש מעולם לא התמנה כרב המקום.
