

יו"ר ועדת החוץ והביטחון תוקף את רה"מ: "פגישת בוש-אבו מאזן מהווה מפולת או לפחות מכה קשה ביחסי ארה"ב וישראל. שרון לא קיבל כלום, כי לפי בוש הבסיס לכל מו"מ זה קווי 67. יש פה רמייה והטעיה של הציבור"

יו"ר ועדת החוץ והבטחון, ח"כ יובל שטייניץ, אומר כי חיבוקו של אבו מאזן בארה"ב מהווה מפולת או לפחות מכה קשה ביחסי ארה"ב וישראל.

שטייניץ טוען כי שרון לא קיבל כלום מבוש, מכיוון שלדברי בוש אתמול הבסיס לכל מו"מ זה קווי 67. "זו אפילו נסיגה אמריקאית מהחלטה 242 בה דובר על 'גבולות ברי הגנה'", אמר שטייניץ.

לדבריו, יש פה רמייה והטעיה של הציבור כשטען רה"מ כאילו ארה"ב ובוש יתמכו בעמדה הישראלית בדיונים שאחרי ההתנתקות. אבו מאזן לא עושה כלום נגד הטרור כפי שטוענים השב"כ ורה"מ עצמו, אלא אדרבה מאפשר לחמאס וארגוני הטרור להתחזק ואפילו להתמודד בבחירות. ואותו אבו מאזן זוכה בוושינגטון למחמאות על התנגדותו לטרור.

ח"כ יצחק לוי מסיעת הציונות הדתית אמר אמש בעקבות דבריו של בוש לאבו מאזן, כי "התפוצץ בלון השקר שמפיץ שרון על התחייבות אמריקנית לשמירת גושי ההתיישבות". לדברי ח"כ לוי, "שרון מקבל פעם נוספת יריקה בפרצוף, ובכל זאת הוא רץ כאחוז אמוק לגירוש אלפי יהודים ללא כל תמורה".

לראשונה זה חמש שנים, התארח אתמול ראש הרשות הפלסטינית בבית-הלבן. אבו-מאזן, שהגיע לוושינגטון לראשונה מאז בחירתו, קיווה לשכנע את הנשיא ללחוץ על ישראל כדי שתיישם את חלקה בהבנות שארם, וכן לקבל מהממשל כסף לשיקום התשתיות. ברוב הנקודות, סיפק ג'ורג' בוש את הסחורה לה ציפה.

במסיבת עיתונאים משותפת פירט הנשיא את דרישותיו מהצד הישראלי: "ישראל חייבת להסיר את המאחזים הלא חוקיים ולא להרחיב את ההתנחלויות. בהתאם למפת הדרכים, עליה לסגת לגבולות ספטמבר 2000. המכשול הביטחוני חייב להיות כזה - ביטחוני - ולא מדיני. הרציפות הטריטוריאלית חייבת להישמר בגדה, וחייב להיות מעבר בין עזה לגדה. זו עמדת ארה"ב היום, וזו תהיה גם עמדתה בהסדר הקבע".

למרות התקפות הטרור המתמשכות על גוש קטיף והנגב המערבי, בוש חלק שבחים לראש הרשות כ"איש של שלום, שמפגין מדי יום ביומו נחישות נגד הטרור ובעד הרגיעה". הוא אמר ש"העולם כולו מוחא לו כף", והבטיח לעמוד לצדו בדרך להשגת דמוקרטיה ושלום אמת. ואולי החשוב מכל מבחינת אורחו, הוא הבטיח לו גם מתנה מיידית: 50 מיליון דולר, כסיוע ישיר לשיקום הרשות.
"מדינה פלסטינית היא אינטרס של הישראלים, וגם להם יש מחויבות לסיוע הומניטרי לרשות", אמר הנשיא האמריקני. "יש לנו הזדמנות נפלאה עכשיו, וכמו שאמרתי לנשיא עבאס (אבו-מאזן), אנחנו יכולים להצליח". בעניין הסדר הקבע, אמר בוש: "כל שינוי מקווי שביתת הנשק ב-49' צריך להיות מוסכם על שני הצדדים".

את רוב הדרישות, כאמור, הפנה בוש לישראל. בניגוד להזדמנויות הקודמות, הפעם הוא הסתפק בלשון רפה ביחס לטרור, כשאמר ש"רק הכנעתו תוביל למדינה פלסטינית". בשורה התחתונה, לפחות עד לבחירות הכלליות, אין לנשיא כוונה ללחוץ על הפלסטינים לפרק את ארגוני הטרור.

בלשכת שרון היו במבוכה מהתכחשות של בוש להבטחותיו לישראל ואמרו כי "בוש נתן בסגנון ההתבטאות שלו עידוד לראש הרשות, אך לא שינה דבר בעמדותיו לגבי מפת הדרכים - למעט אולי פריסת ההתחייבויות למשך תקופת זמן ארוכה יותר".
