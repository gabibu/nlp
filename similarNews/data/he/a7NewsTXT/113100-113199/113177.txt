

בקרוב תשודר דרשת יום השישי בטלוויזיה הפלשתינית ממסגד אלאקצא במקום מעזה. כך הודיע נביל שעת' בראיון לערוץ רדיו " אלשבאב " (הנוער- המשודר מעזה ומזוהה עם הפתח').

מטרת שינוי שכזה, אם אכן יתבצע, עשויה להיות הגברת הפיקוח של הרשות הפלשתינית על הדרשות המשודרות בטלוויזיה של הרשות, הגם שמסגדי הר הבית לכשעצמם מהווים מוקדי הסתה קבועים נגד ישראל . מטרה נוספת של הרשות החורגת מעניינו של השיח' מדירס, עלולה להיות הבלטת האחיזה של הרשות הפלשתינית על מסגד אלאקצא בהר הבית.

באתר מ.ל.מ (מרכז המידע למודיעין ולטרור) מצויין כי ביום שישי ה-20 במאי, שבוע לאחר דרשתו האנטישמית של השיח' אבראהים מדירס נמנעה הטלוויזיה הפלסטינית מלתת לו במה בשידורי יום השישי.

לפי הדיווח, במקומו של השיח' מדירס נשא דרשה השיח' מחמד ג'מאל אבו הנוד , גם כן ממסגד זיד אא'ל נהיאן מעזה. מדרשתו ביום ו' האחרון נעדרו סממני ההסתה של השיח' מדירס. מחמד ג'מאל אבו הנוד, מנכ"ל במשרד ההקדשים והדתות ואחראי על שידורי הקוראן, שיקף בהתבטאויותיו בעבר את הקו המרכזי של ההנהגה הפלסטינית. בהטפותיו הוא הרבה להתבטא סביב מסגד אלאקצא והצורך באחדות לאומית.

באתר מצויין כי לא ברור אם הופעתו של אבו הנוד על המרקע מבטאת החלטה של ה"רשות" למנוע מעתה ואילך מתן במה לשיח' מדירס, כפי שדרש שר ההסברה נביל שעת' בעקבות שידור ההסתה האחרון. יוזכר כי בעידן אבו מאזן הופסקו הופעותיו של השיח' מדירס לפרק זמן של שבועיים אך הטלוויזיה הפלסטינית שבה וחידשה את שידור הטפותיו.

