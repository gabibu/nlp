

פרוייקט הנדסי לאימון טייסי חיל האוויר מול סוללת טילים וירטואלית נמצא בשלבי פיתוח אחרונים באוניברסיטת בן-גוריון

פרוייקט הנדסי שנועד לאימון טייסים מול סוללת טילים וירטואלית, נמצא בשלבי פיתוח אחרונים באוניברסיטת בן גוריון עבור חיל האוויר הישראלי.הפרוייקט, המדמה בתלת-מימד את סכנת הטילים ויכולת ההתחמקות של הטיס מפני הסכנה בתוואי שטח שונים, יעלה בצורה משמעותית את רמת התפוקה לשעת טיסה.

פרוייקט האימון מול סוללות טילים וירטואלית, המפותח על ידי צוות של שמונה סטודנטים מהמחלקה להנדסת תוכנה, בהדרכת מר אליעזר קפלנסקי, מורכב משילוב של מספר מערכות המפותחות על ידי יחידת התוכנה של חיל האוויר ומלווה על ידי הרמות הבכירות של חיל האוויר, הממונות על אמצעי הלחימה וההדרכה בחיל.

"חיל האוויר" אומר סא"ל עופר ליבנה, ממובילי הפרוייקט "משקיע משאבים רבים במסגרת פעילות האימונים השוטפת, שנועדו להקנות לטייסיו אימון איכותי ככל האפשר, התואם את האיומים בהם ייתקלו הטייסים בזמן אמת. במהלך האימון, נתקל החיל באילוצים ומגבלות לא מעטים, עליהן אנו נדרשים לתת מענה. פרוייקט האימון מול סוללות טילים וירטואליות הינו אחד מאבני הבנין שעליה מתוכנן להתבסס בחיל האוויר".

"הפרוייקט" מדגיש סא"ל ליבנה "יאפשר לנו לאמן את הטייסים באווירה דינמית וגמישה, מול איומים בפריסה ארצית, כמעט ללא מגבלות...חלק מהותי בפרוייקט הוא הרכיב הקרקעי של המערכת, הכולל מערכת תכנון המשימה, עיבוד ה"זמן-אמת" המדמה את התנהגות הסוללה ומערכת התחקור. מימוש שלושת מרכיבים אלה, על סמך דרישות המערכת שהגדרנו בחיל, מבוצע על ידי תלמידי הנדסת תוכנה באוניברסיטת בן גוריון".

"פיתוח זה" אומרת ראש מנהל הפקולטה למדעי ההנדסה באוניברסיטה, מירי ויז'ניצר "הוא אחד מבין 500 פרוייקטים שיוצגו במסגרת כנס הפרוייקטים ההנדסיים של 'פרחי הנדסה', תלמידי שנה ד'. בכנס, שיתקיים ביום רביעי ה- 1 ביוני 2005, במסגרת המושב השנתי של חבר הנאמנים של האוניברסיטה, ישתתפו, בין היתר, בכירי התעשיינים בארץ ובראשם נשיא התאחדות התעשיינים, שרגא ברוש, יו"ר חברת "אורמת", יהודה ברוניצקי, מנכ"ל HP בישראל, גיל רוזנפלד, יזם ההייטק ד"ר יוסי ורדי, יו"ר חברת אל-על, איזי בורוביץ ועוד".



אמיר רוזנבליט

