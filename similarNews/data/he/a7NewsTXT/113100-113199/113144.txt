

ועדת הכלכלה אישרה לקריאה ראשונה תיקון לחוק איסור ההונאה בכשרות של ח"כ אורי אריאל, המחייב כל עוסק, יצרן או יבואן, בסימון כל מוצר מזון כשר כ"חלבי", "בשרי" או "פרווה"

יו"ר ועדת הכלכלה, ח"כ אמנון כהן, אמר כי זו בשורה טובה לעם ישראל ומעתה שומרי הכשרות לא יאלצו להתלבט או להמנע מרכישת מוצר מזון בשל החשש שהוא מכיל רכיבים חלביים או בשריים. לדבריו, למרות שניתן היה לקבוע את חיוב הסימון בצו של משרד התמ"ת, הדבר לא נעשה עד היום.

ח"כ כהן, הציע כי התיקון לחוק לא יהיה תחת האכסנייה של חוק הגנת הצרכן, כפי שנכתב בהצעת החוק המקורית, אלא יכנס כתיקון בחוק איסור ההונאה בכשרות. לדברי ח"כ כהן, אין זה ראוי כי הצעת החוק, המסמיכה את הרבנות לקבוע את הוראות הסימון, תכלל בחוק הגנת הצרכן, שבאחריות משרד התמ"ת, שאף לא יוכל לפקח על אכיפתו.

לדברי ח"כ אורי אריאל, היוזמה להצעת החוק באה בעקבות פנייה של ארגון הסוחרים, שטען ששומרי כשרות רבים מתלוננים על כך שמוצרי המזון לא מסומנים כחלביים או בשריים.

נציגת משרד הבריאות, עו"ד שרון גוטמן, אמרה כי בקרוב תושלם הכנתו של תקן המסדיר את סימון הרכיבים על מוצרי מזון, ובכך למנוע סכנה בריאותית מצרכנים הרגישים למוצרים מסויימים כגון לקטוז, חיטה או ביצים.

הועדה דחתה את הצעתו של ח"כ אילן לייבוביץ` (שינוי), כי בנוסף לסימון "פרווה", יצויין כי המוצר אינו מכיל רכיבים מן החי, לטובת צמחונים וטבעונים.

היו"ר, ח"כ כהן, הודיע כי הצעת החוק שאושרה לקריאה ראשונה, תועבר לבחינת משרד רוה"מ, האחראי על הרבנות. אם תוך שלושה שבועות לא תקבל הוועדה את התייחסות המשרד להצעה, היא תועבר למליאה להצבעה.


