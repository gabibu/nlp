

שר התעשיה והמסחר אהוד אולמרט נועד השבוע ברומניה עם ראש ממשלת רומניה מר פרצ'יאנו ועם סגן ראש הממשלה האמון על הפעילות הכלכלית מר סקוליץ'. אולמרט וסגן רוה"מ הרומני ושר התקשורת הרומני מר נאג'י פתחו יחדיו את הסמינר העסקי לחברות הישראליות .

השר אולמרט אמר כי בפגישה עם ראש הממשלה הרומני הושגה התחייבות של ממשלת רומניה לטיפול בהשקעות של חברות ישראליות ברומניה דבר אשר יסיר חסמים להשקעות ישראליות ברומניה ויאפשר ערוץ ישיר למשרד רוה"מ הרומני.

כמו כן דנו השניים בסוגיית השבת רכוש יהודי ברומניה ראש הממשלה הודיע לשר אולמרט כי הנושא נמצא בשלביו הסופיים והוא מאמין שבקרוב תפתר הסוגיה.

באירוע התקשורת נכחו 15 חברות ישראליות, בינהן אלווריון, סלטיק, ECI, אלתא, מוטורולה, ראד, סקופוס, ספייס קום עמוס ו-TTI. כמו כן השתתפו באירוע עשרות רבות של חברות ואנשי עסקים מקומיים אשר הביעו התעניינות בטכנולוגיה הישראלית, דבר אשר מסמן סמן נוסף להתעניינות הרבה ולחוסן של קשרי המסחר הבילטראליים בין רומניה וישראל.

ארנון ארבל הנציג הכלכלי של התמ"ת בבוקרשט מסר כי ההענות הרבה של אנשי הממשל הרומני לפגישות עם השר אולמרט ונוכחותם באירוע התקשורת, מהווים הוכחה לחשיבות הרבה של הממשל הרומני ואנשי העסקים במערכת יחסים כלכלית עם ישראל.

הסחר הבילטראלי בין המדינות עלה ב 25% בשנת 2004 לעומת 2003, והגיע לכ 300 מיליון דולר (ללא סחר ביטחוני) כאשר היצוא הישראלי עלה ב 37% לעומת התקופה המקבילה אשתקד.

הכלכלה הרומנית נמצאת זה מספר שנים בתנופה (קצב הצמיחה ב 2004 היה מעל 8%), ובתהליך מואץ של רפורמות כחלק מההכנות לקראת הצטרפותה לאיחוד האירופי ב 2007.

