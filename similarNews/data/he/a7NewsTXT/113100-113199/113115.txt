

הרב אלתר אליהו רובינשטיין, רבה של אנטוורפן שבבלגיה, נפטר הלילה בביתו מהתקף לב. צוות טיפול נמרץ ניסה במשך כמחצית השעה להחיותו, אך ללא הצלחה.

בצעירותו למד בישיבת קרית צאנז בנתניה, ונמנה בין האריות שבחבורה, נשא את בתו של הרב יהושע דייטש זצ"ל, רבה של שכונת קטמון, ושימש שנים כרב בית המדרש "היכל צבי" דחסידי קלוזנבורג בשכונת בתי וורשא בירושלים. אחרי כן נתמנה כרב קהילת שומרי החומות בשכונת רמת שלמה בירושלים, ומשם נבחר רק לפני כשנה, לרב הראשי בקהילת "שומרי הדת" באנטוורפען.

השאיר אחריו את בנו הרב חיים לייב, ר"מ בישיבה לצעירים של חסידי בעלזא בבני ברק, והרב דוד מהוגי הדעות בחצר האדמו"ר מצאנז-קלויזנבורג בנתניה.

תלמידיו תארו אותו כ"נעים הליכות ומאיר פנים לכל אדם, שהתחבב על כל החוגים והעדות, והתרחק ממחלוקת ופירוד לבבות כמטחוי קשת. תלמיד חכם מופלג ובקי גדול בכל מקצועות התורה". עוד מספר אחד ממקורביו כי כאשר נתמנה לרב בית המדרש קהילת "שומרי החומות" בשכונת רמת שלמה ירושלים, נכנס לאדמו"ר מבעלזא לקבל את ברכתו. בין היתר אמר לו האדמו"ר "איני יכול לברכך בברכת "יאריך ימים על ממלכתו" היות שאתה צריך להתקדם ולעלות מעלה ברבנות בקהילה יותר גדולה".

