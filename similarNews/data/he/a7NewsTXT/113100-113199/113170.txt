

כמאה חברי מח"ל: מטה חילוני לאומי נגד ההתנתקות, הפגינו בשבת נגד הגירוש והעקירה במתחם הקניות של שפיים. (תמונה: ארכיון)

ירון עולמי, מי שהקים את מח"ל ואף מכהן כחבר מועצת העיר הרצליה וחבר מרכז הליכוד, אמר לכתבתנו רותי אברהם כי הם בחרו להפגין דווקא בשבת "כדי להוכיח לציבור שיש גם ציונות חילונית, ושבהפגנות נגד ההתנתקות אפשר גם לראות יהודים שאינם חובשי כיפות, והרבה".

"במקום ללכת לים או לכדורגל, בחרנו להפגין למען א"י ולמען אחינו הגיבורים תושבי גוש-קטיף וצפון השומרון. האדם הסביר, גם החילוני, לא יכול לשבת בבית או לטייל ולקנות בשלוה כאשר בעוד חודשיים מתכננים כאן עקירה וגירוש של יהודים מבתיהם, תוך כדי פגיעה בכבודם ורכושם, וזאת ללא סיפוק אלמנטרי של חלופות דיור, תעסוקה וכד'", אמר עולמי.

הוא ציין כי במסגרת ההפגנה החזיקו המפגינים שלטים רבים לאורך כל הצירים המובילים לשפיים, וחילקו לרכבים העוברים סטיקרים וסרטים כתומים לאנטנות ודגלים וכו'.

לדבריו הפגנות השבת ברחבי המדינה יתקיימו דוקא באזורי בילוי המוניים של חילוניים כאשר הטיילת בת"א וחוף הים הם היעדים הבאים. "נמשיך בהפגנות החילוניות עד שתבוטל תכנית העקירה והגירוש", אמר.

