

מיזם להנצחת ראשוני העיר בני-ברק ותצוגה של שנותיה הראשונות של העיר יוקמו בקרוב ע"י העירייה והחברה הכלכלית של העירייה. בהקמת המוזיאון ישתתף גם "גנזך קידוש השם", ביזמתו של הרב ישכר פרנקנטהל, ראש העיר ויו"ר החברה הכלכלית.

אברהם טננבוים, מזכיר העירייה ודוברה מסר, כי החלטת רה"ע על המיזם הינו צעד ראשון לרגל מלאת 80 שנה לייסודה של העיר לקראת הקמת אתר הנצחה למייסדים, בראשותו של רבי יצחק גרשטנקורן ז"ל, המייסד וראש העירייה הראשון, ומוזיאון הראשונים.

התצוגה תוקם, בשלב ראשון, באולם הכניסה למרכז-הפיס הקהילתי שבשכונת רמת-אלחנן, והיא תכלול תצלומים, מסמכים ומכתבים מתקופת העשור הראשון של בני-ברק, ובנוסף לכך, יוכנו מערכי-לימוד והפעלה למבקרים, שילוו במערכת קולית. כמו"כ מתוכננים "שולחן חול" עם דגם הבתים הראשונים של המתיישבים, שימוש בשולחנות תצוגה למסמכים ולחפצים אישיים וספרייה של הראושנים.

פרק מיוחד באתר ייוחד לרבי יצחק גרשטנקורן ז"ל, המייסד וראש העירייה הראשון, ובו יוצגו תמונות ומסמכים מבית הוריו, קורות-חייו, ראשית דרכו, פעולותיו, בית מגוריו, יציאותיו להתרמות בחו"ל, בחירתו לראשות המועצה המקומית ולראשות העיר וערוב ימיו.

בין האירועים שיודגשו במיזם-האסיפה הכללית הראשונה בבית החסידים של סקרנביץ בוורשא בית פולין, בה הוחלט על הקמת חברת "בית ונחלה" לרכישת אדמות בארץ-ישראל להקמת הישוב בני-ברק, פגישותיו של רבי יצחק גרשטנקורן עם האדמורי"ם מגור, מאלכסנדר ומסטריקוב שעודדוהו, הנחת אבן-הפינה לישוב החדש ביום י"א בסיון, הקמת בית-הכנסת הראשון, תהלוכת הכנסת ספר-התורה, החפירה של הבאר הראשונה, הקמת השכונות בעיר, עליית מרן החזון-אי"ש לבני-ברק והנחת אבן-הפינה לישיבותיה הגדולות ולמוסדותיה.

המוצגים יוצגו גם לפי נושאים כתורה ומצוות בישוב, שמירת השבת, חגים, תשתית, תחבורה, מים, רפואה, מוסדות, קליטת עליה מחיה, פרנסה.

לצורך הפעלת התכנית הוקם צוות החברה הכלכלית, שכולל את אל"מ (מיל.) אמנון אופק, ובסיוע גב' מריים איצקוביץ, רכזת פרוייקטים בחברה. הצוות יעמוד בקשר להדרכה ולהנחייה עם אברהם טננבוים, מזכיר העירייה ודוברה ויסתייע במגוון החומר המקצועי ש"בגנזך קידוש השם", שבראשות הרב יצחק מאיר, ראש העיר לשעבר ומראשוני התושבים ובהנהלת הרב דוד סקולסקי.

