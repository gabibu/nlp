

מספר משפחות עשו את השבת האחרונה מול הכלא במעשיהו על מנת לעודד את מתנגדי ההתנתקות.

בשבת האחרונה התארגנו שוב משפחות ושבתו מול הכלא במעשיהו. המשפחות באו לעודד ולחזק את האסירים שנעצרו בגל חסימות הכבישים בארץ נגד תכנית הגירוש.

בין המשפחות ששבתו היו הרב ינון אילני מישיבת 'חן במדבר' בערד, אשר שישה מתלמידיו נעצרו במהלך חסימות הכבישים, ומשפחת יגאל אמיתי מהיישוב יצהר.

במשך כל השבת הגיעו תושבים מהעיר כדי לעודד ולחזק את השובתים. במקום התקיים עונג שבת, בליל שבת, וכן התקיימה סעודה שלישית בנוכחות של כ-100 איש. השובתים סיפרו לכתבנו כי האווירה הייתה טובה, והם שאבו עידוד רב דווקא מתושבי העיר שהביעו תמיכה בפעולתם. למקום הגיעו גם נוער בני עקיבא ועזרא מהערים הסמוכות לוד ורמלה. כמידי מוצאי שבת בשבועות האחרונים נערכה במקום סעודת 'המלוה מלכה'.

יצויין, כי בכלא שוהות מזה כשבועיים, שמונה קטינות. השמונה מסרבות להזדהות בגלל התנאים הקשים כמעצר בית עד תום ההליכים, שבית המשפט דרש בעבור שחרורן. אמש התפרסם, כי הן הוחזקו בבידוד ובתאי צינוק, כדי לגרום להן למסור את זהותן.
