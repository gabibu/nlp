

אלוף פיקוד המרכז, הורה לתושבי הישוב עמונה, שליד עפרה, לפנות את מבני הקבע שלהם, אליהם נכנסו לפני ימים אחדים - תוך 48 שעות, מועד שיפוג במהלך השבת. גורם צבאי: נעשה מאמץ לחסוך התלקחות בתקופה רגישה זו


אלוף פיקוד המרכז, יאיר נוה, הורה בצו לתושבי הישוב עמונה, הסמוך לעפרה, לפנות את מבני הקבע שלהם, אליהם נכנסו לפני ימים אחדים - תוך 48 שעות, מועד שיפוג במהלך השבת.

לטענת האלוף נוה, הוראתו באה בעקבות צו ביניים שהוציאה ביום שלישי שופטת בג"צ, איילה פרוקצ'ה, המחייב את המדינה לפעול לגירוש המשפחות שבנו לאחרונה תשעה בתים במקום. את העתירה הגישה תנועת "שלום עכשיו", שדרשה לבצע את צווי הפסקת העבודות, וליישם את צווי ההריסה שהוצאו לתשעת המבנים.

בנייתם של בתי הקבע של תשע המשפחות הושלמה בחודשים האחרונים, ובישוב עמונה מתגוררות כבר כ-25 משפחות - אך המדינה והמינהל האזרחי מסרבים בעקשנות להעניק למקום אישור, הקצאת קרקעות, ואפילו תכנון או תחום שיפוט מוגדר.

בצה"ל, במינהל האזרחי ובמשטרת ש"י (שומרון ויהודה) הודיעו, כי לאור הודעת האלוף נווה, הם "נערכים להפעיל את כל האמצעים הדרושים, כדי לאכוף את צווי הפסקת העבודות, בהתאם לצו הביניים שהוציא בג"צ".

עם זאת אישרו גורמים בצה"ל ובפיקוד המרכז כי הם יפעלו "לעשות מאמצים למנוע עימות בשטח ולחסוך התלקחות מיותרת בתקופה רגישה זו".

כבר לפני שלושה ימים הודיעה פרקליטות המדינה לבג"ץ כי צה"ל שוקל להרוס את תשעת הבתים החדשים בישוב עמונה. ביום רביעי מנעו מאות מתושבי עופרה, את כניסתם לעמונה הסמוכה, של פעילי השמאל קיצוני, שבאו להתריס כנגד הבניה במקום.
