

בתחילת השבוע קיים נמל אילת מבצע ניקיון תת ימי, בהשתתפות עובדי הנמל ובמהלכו נוקתה קרקעית הים בסמוך לבריכת הגוררות.

אתר הספנות "port2port" מדווח כי נמל אילת נערך היטב למבצע, וגייס מקרב עובדיו צוות צוללנים שסרק את קרקעית הים ובעזרת ציוד מכני, הוצאה הפסולת מן הים. צוות הצוללנים, בראשותו של מהנדס הנמל - מר פז הרשקו, צללו במשך שעות וניקו את קרקעית בריכת הגוררות.

לדברי מנהל הנמל, אינג' גדעון גולבר, מדובר בחלק ממאמץ רב שנתי במהלכו משקיע נמל אילת רבות בשמירה על איכות הסביבה לא רק ביבשה אלא גם בים, יתר על כן, מקווה מנהל הנמל כי ארגונים וגופים אחרים אשר עושים שימוש במשאבים הימיים יתארגנו תוך שיתוף עובדיהם למבצעי ניקיון כדוגמת זה.

"עובדי נמל אילת, רואים בים סוף ובמפרץ אילת, מקום עליו הם צריכים לשמור ולטפח ומכאן ההיענות הרבה למבצע הניקיון מצד עובדי הנמל", אמר גולבר.

הפרויקט כולו לווה ואושר על ידי רשות הטבע והגנים, על מנת שלא לפגוע בערכי טבע הימיים.


