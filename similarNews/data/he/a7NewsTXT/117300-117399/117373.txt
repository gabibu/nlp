

בהעדר די פרויקטים: חממות לא כדאיות יאוחדו לתוך חממות מצליחות, וכן תימשך הפרטה של חממות, שהוכחה כעדיפה

המדען הראשי במשרד המסחר והתעשיה אלי אופר, יסגור חלק מהחממות הטכנולוגיות. זאת, לא בגלל מחסור תקציבי, אלא כי בכמה מהן, אין די פרויקטים להצדקת קיומן. כך חושף הבוקר העיתון הכלכלי "גלובס".

ב-24 חממות טכנולוגיות בישראל מבוצעים 200 פרויקטים, בתחומים כמדעי החיים וביוטכנולוגיה, ננוטכנולוגיה, תקשורת ותוכנה, חלל, רפואה וביטחון פנים.

מחצית מהחממות הופרטו בשלוש השנים האחרונות, בהכנסת משקיעים וקרנות הון סיכון. החממות שייסגרו יהיו מתוך אלה שטרם הופרטו (מסיבות תקציביות), ובמקביל, תימשך ההפרטה, אחרי שהוכח, כי הפעלת חממות מופרטות עדיפה ונושאת פרי.

השנה, יופרטו שתי חממות נוספות, ובמקביל ייסגרו שתי חממות. ב-2006 ייסגרו עוד שתיים, וב-2007 שתיים נוספות. כך, תוך שנתיים-שלוש, יישארו 18 חממות, כולן מופרטות.

לדברי אופר, "החלטנו על התהליך, בלי להחליט איזה חממות יסגרו. זהו תהליך קשה אך אפשרי, והכרחי בעת הפרטה והתייעלות".

אופר סירב להתייחס ללחץ פוליטי על שר התמ"ת, של ראשי רשויות מקומיות שירצו להשאיר את החממות שנועדו להיסגר.

כדי לאפשר חיסכון בלי לפגוע בפרויקטים בעלי פוטנציאל, יאוחדו חממות שהפעלתן העצמאית לא כדאית לתוך חממות מצליחות, כשזו המשותפת תוכל לשאת את שמות שתיהן, ולהשתייך לשתי רשויות מקומיות.

