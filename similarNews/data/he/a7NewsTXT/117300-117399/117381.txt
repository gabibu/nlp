

יושב-ראש הכנסת רובי ריבלין, הגיב על חוות דעתו של של היועץ המשפטי לממשלה - מני מזוז, בנושא הסדר פריסת כוחות צבא מצריים באיזור ציר פילדלפי, במקום כוחות שיטור, והאם הסדר שכזה טעון אישור הכנסת.

מזוז קבע כי ההסדר שגובש אינו בגדר "אמנה בינלאומית בעלת חשיבות מיוחדת", המחייב את אישור הכנסת, והוא גם אינו בגדר "שינוי מהותי" להסכם שלום עם מצריים.

על כך הגיב ריבלין ואמר כי למרות שהממשלה יכולה לפעול מבלי אישור הכנסת, רשאית הכנסת ביוזמתה לדרוש מהממשלה שלא לחייב את המדינה בצעד שהכנסת מתנגדת לו.

יושב-ראש הכנסת ריבלין הוסיף כי ביום שני הקרוב תקיים מליאת הכנסת הצבעה בשאלה האם חתימת ההסכם להצבת כוחות משמר הגבול המצריים בסמוך לציר פילדלפי טעונה את אישורה של הכנסת.

היועץ מזוז, העביר את חוות דעתו לפיה אין צורך להביא את ההסדר לאישורה של הכנסת, ליו"ר ועדת החוץ והבטחון של הכנסת, יובל שטייניץ, ובתגובה אמר שטייניץ כי ישקול את צעדיו. "החלטתו של מזוז מהווה מכה קשה לדמוקרטיה הפרלמנטרית בישראל, וקביעתו כי החזרת הצבא המצרי לשטח המפורז בסיני אינה 'משמעותית במיוחד' היא שערורייתית על פניה. בכל מקרה, עלול להיווצר תקדים מסוכן לפיו הכנסת אינה רלוונטית עוד בהסכמים מדיניים או בטחוניים בין ישראל למדינות ערב. לפי כך, אני וחבריי שוקלים את כל הצעדים האפשריים כולל משפטיים", אמר שטייניץ.

