

ההורים ייענשו על התנהגות אלימה של ילדם וייאלצו לשלם מכיסם במקרים שבהם ילדיהם ינהגו באלימות, זו אחת ההמלצות בדו"ח ביניים שהגישה השבוע מנכ"לית משרד החינוך, רונית תירוש לוועדת השרים למניעת אלימות.

גובה הקנס עדיין לא נקבע וכך גם מועד יישום התקנה החדשה.

על פי הדו"ח, לא יוכלו התלמידים לפנות למורה בשמו הפרטי, ובמשרד מגבשים בימים אלה "נוהל פנייה מכובדת". לדברי משרד החינוך "הנוהל נועד ליצור דיסטנס של כבוד בין מורה לתמיד. לא להסתחבק איתו. יש ליצור יותר כבוד למורים".

ציון "נכשל" בהתנהגות, יגרור אחריו שבועיים תרומה לקהילה במהלך החופש הגדול. בכל פעם שתתרחש תקרית אלימה חריגה בבית הספר, יופסקו הלימודים ויקוים "תחקיר" על המקרה, ותלמיד שיוחלט להשעותו יחויב לצד העונש הפדגוגי גם בעבודה קהילתית.

בין ההמלצות הנוספות: יורחקו תלמידים אלימים מהסעות לבית הספר ובחזרה. ההמלצה הראשונה בדו"ח שתיושם כבר בשנת הלימודים הבאה (תשס"ו) היא להנהיג בכל בתי הספר תלבושת אחידה במטרה למנוע אלימות. עד כה היה מדובר באופציה בלבד, שהונהגה ברוב בתי הספר לאחר הסכמת מועצת התלמידים.
הדו"ח כולל שורת צעדים נוספים, שמטרתם לחזק את סמכויות צוות המוסד החינוכי. בין השאר יחודש "נוהל פתיחת שיעור", שיכלול קימה בפני המורה בכניסתו לכיתה, בדיקת נוכחות מדי שעה והכרזה על תלמיד תורן, שיהיה אחראי על סידור הכיתה, נקיונה והכנתה לשיעור.

לדו"ח ולהמלצותיו הגיב בציניות מזכ"ל הסתדרות המורים יוסי וסרמן: "בעוד אנו מתריעים בשער חודשים ושנים ארוכות נגד האלימות, שהפכה למכת מדינה, במשרד החינוך התעוררו וגילו שיש בעיה. כהרגלה ועל פי טבעה, שולפת שרת החינוך, לימור לבנת, שפנים מהכובע ומציעה גימיקים תקשורתיים- במקום פתרונות אמיתיים. אין בהמלצותיה שום מענה חינוכי רציני לאחת הבעיות הקשות בחברה הישראלית. לצערנו, שוב מסתפקים ביחסי ציבור ועושים שימוש ציני בנושא האלימות, כאשר לכולם ברור כי הפתרון האמיתי מצריך מאמץ אמיתי של איתור, מניעה, חינוך וענישה."

לטענת וסרמן, הפתרונות לאלימות המתגברת הם כיתות קטנות, יחס אישי לכל תלמיד, העצמת סמכויות המורה, טיפול מקצועי של יועצים חינוכיים ופסיכולוגים בבתי הספר, וכן חינוך ואחריות ההורים.
