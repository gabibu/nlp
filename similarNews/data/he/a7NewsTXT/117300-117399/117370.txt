

בבסיס הרבנות הצבאית בצריפין מצאו דרך להציל ספרי תורה מבלאי והחזירם לשימוש. באמצעות תוכנת מחשב, נוצרים ספרי תורה חדשים מחיבור יריעות שהוצאו מספרים פגומים.

(צילום: דן קינן)
ערב מבצע העקירה של המזוזות וספרי התורה מבתי הכנסת והישיבות בגוש קטיף, מנסים ברבנות הצבאית להציג גם פנים חיוביות: בבסיס הרבנות הצבאית בצריפין פותחים במבצע שעתיד לחסוך לצבא מאות אלפי שקלים. השבועון "במחנה" מדווח הבוקר כי במסגרת המהלך הממוחשב, יושתלו בספרי התורה הצה"ליים, שעלות כל אחד מהם נאמדת בכ-30 אלף שקל, עשרות יריעות קלף כשרות במקומן של יריעות פגומות. בדרך זו, יורכבו יש מאין ספרי תורה שלמים וכשרים.

במשך עשרות שנים נאספו במחסני בסיס הרבנות קרוב ל-500 יריעות קלף בודדות, עליהן כתובות בדיו פרשות השבוע השונות שהופרדו מספרי תורה בלויים שנשלחו לגניזה. ספרי התורה הצה"ליים נוטים להישחק ולהיפגם בתוך זמן קצר בשל השימוש האינטנסיבי בתנאי שטח והעברתם ממקום למקום. עד היום היה השימוש באותן יריעות כמעט בלתי אפשרי, והן העלו אבק בארגזים גדולים.

המבצע יסייע ליריעות לזכות מחדש במקום מכובד בארון הקודש הצבאי. תוכנת מחשב מיוחדת שפותחה על ידי מכון "אות", משדכת בין חלקים נפרדים שנלקחו מספרי תורה שונים.
זאת הפעם הראשונה שצה"ל עושה שימוש בתוכנה הממוחשבת, ומציל מאות "חלקי חילוף" של ספרי תורה.
ספר תורה מורכב מ-65 יריעות, וכל ספר שונה מרעהו במספר גדול של פרמטרים, החל במספר השורות וכלה בסוג הקלף. ייחודה של תוכנת המחשב, שמופעלת במרץ במעבדת סופרי הסתם בבסיס הרבנות, הוא בכך שהיא קובעת בעצמה באיזה סדר יש לחבר את הספר. כל שעל סופרי הסתם לעשות הוא לספר למחשב האם סוג הכתב הוא ספרדי, אשכנזי, ליטאי או תימני, להזין את סוג הקלף - עור צבי, עגל משוח, קלף עזים או איל מתוח, את גודל הקלף, מספר השורות שבו ואת הפרשה שכתובה באותה יריעה. בסופו של התהליך מורה התוכנה את סדר היריעות הנדרש. בסיום המבצע, מעריך הרב יצחק גולדשטיין, ממנהלי מכון "אות", ימוחזרו חמישה ספרי תורה שלמים ומאות ספרים נוספים יזכו לתיקון.

ספרי התורה שבבסיסי צה"ל, אשר נשלחים על ידי רבני הבסיסים ומש"קי הדת אל מעבדת סופרי הסתם בבסיס הרבנות הצבאית, נבדקים, מתוקנים ונשלחים בחזרה לבסיסם. על המלאכה מופקדים ארבעה חיילים בשירות סדיר, שהוכשרו כסופרי סת"ם.

כשלא ניתן לתקן את ספר התורה, הוא נשלח לגניזה. הספרים המיועדים לגניזה מונחים בתוך כדי חרס, שנאטמים באופן הרמטי, במערת קבורה מיוחדת בבית העלמין הצבאי בהר הרצל.

