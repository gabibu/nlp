

התאחדות חקלאי ישראל: אמנם בשנת 2004 חל גידול בהיקף הכספי של היצור החקלאי   אולם הוא קוזז במלואו על ידי התייקרות עלויות היצור כך שהרווחים נותרו ללא שינוי


רמת ההכנסות בחקלאות עמדה בשנת 2004 על שני מיליארד שקל, סכום דומה לזה שהיה בשנת 2003 ואשר נמוך ב-30% מההכנסות בשנת 2002 שהסתכמו ב-2.9 מיליארד שקל. כך עולה מסיכום רב שנתי עדכני שערכה מנהלת המחלקה הכלכלית בהתאחדות חקלאי ישראל, רחל בורושק. לדבריה, בסיכומים שפורסמו עד כה נפלה טעות שמקורה בחישוב שגוי שנערך בלשכה המרכזית לסטטיסטיקה, אשר הצביע על כך שכביכול חלה התאוששות בחקלאות. אולם לאחר תיקון הנתונים "נמחק" הגידול ברווחיות והתברר שהחקלאות נמצאת בקפאון עמוק מבחינת שיעור הרווחיות.

מזכ"ל התאחדות חקלאי ישראל, יוסטה בלייר, אמר שיכולת צמיחת החקלאות לאורך זמן מותנית ברווחיות סבירה ולא במחזורים כספיים גבוהים. יחסי התפוקה:תשומה בשנה זו הביאו לכך שמכל שקל תפוקה רק 11 אגורות נותרו בידי החקלאי, והשאלה היא האם זהו כר נוח לצמיחה עתידית שכולנו מייחלים לה. לכן, לא ברור מדוע ראשי משרד החקלאות, מפגינים זחיחות דעת מהמצב בחקלאות. הנתונים מצביעים על כך שמאז כניסתו של כ"ץ לתפקידו, מצב החקלאים לא הוטב בניגוד לכל ההבטחות. בלייר קרא לראשי משרד החקלאות לחדול ממתן הצהרות שרק מפזרות ערפל סביב המצב הקשה בחקלאות ולמצוא את הדרכים להביא לשיפור במצב החקלאים.
הסיכום השנתי העדכני מצביע על כך שבשנת 2004 חל גידול של 9.3% בהיקף הכספי של היצור החקלאי והוא הסתכם ב-17.6 מיליארד שקל. אולם הגידול במכירות קוזז במלואו על ידי התיקרות התשומות ובכלל זה עליית מחירי המים, המספוא והאנרגיה וכן התיקרות עלויות העבודה השכירה, שהסתכמו ב-3.8 מיליארד שקל, כולל מס המעסיקים על עובדים זרים. בסופו של דבר החקלאים נותרו בשנים 2003 ו- 2004 עם רמת הכנסות הנופלת מזו של שנת 2002 ב- 30%!, במידה ומגמה זו תימשך, עלולה שנת 2005 להצטרף לתוצאות שנתיים אלו.

בסיכום רב שנתי של החקלאות עולה שהשנה הטובה ביותר לחקלאים בעשור האחרון הייתה שנת 1998 שבה הסתכמו הכנסות החקלאים ב-3.3 מיליארד שקל.





