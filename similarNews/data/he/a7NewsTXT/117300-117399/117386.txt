

חוקר ישראלי, הדר' ניצן יניב ממודיעין, טוען כי פיתח מערכת לזיהוי חומרי נפץ וגזים, שיכולה להיות מותקנת בטלפונים סלולריים ולאפשר לכל אזרח לזהות חומרי נפץ חבויים בעצמו.

ד"ר יניב אמר כי המטרה העומדת מאחורי הפיתוח החדשני היא העובדה שבשנים האחרונות הטרור בכלל ומטעני נפץ בפרט, הופכים לתופעה המלווה את העולם המערבי, כמו בישראל. "החשש ממטעני נפץ הוא כבר לא רק תופעה שמייחדת את הישראלי", אומר ד"ר יניב, "והפך להיות פחד יום יומי של כל תושב מערבי ". למרות זאת, לא פותחה עדיין אף מערכת שתוכל לשמש את האזרח הפרטי או שתחליף את המגנומטר בשערי הקניונים והתחנות.

המערכת שפיתח הד"ר יניב, דווחה לאחרונה במאמר שפורסם בכתב העת המדעי היוקרתי "סיינטיפיק אמריקן", ונכללה ברשימת ההמצאות המדעיות החשובות בישראל שערך 'מעריב'.

למערכת הוכן אב טיפוס שהופעל כבר בניסוי שדה. חברת הסלולר סלקום אישרה את אב הטיפוס של המצלמה, ולדברי יניב, גם רפא"ל הודיעה על נכונותה להשתתף בפיתוח המוצר.

המערכת מורכבת משילוב של חיישן גזים (אף אלקטרוני) ומצלמת אינפרא אדום -בסלולר. המצלמה היחודית שעליה מבוסס חלק מן המערכת, תאפשר גם לכל בעל טלפון סלולרי להפעיל בעצמו יישומים נוספים שקיימים למצלמות כאלה במקרי חירום ואסון, גם אם אין במקום קליטה, כמו התראה מפני התמוטטות קירות, איתור אנשים לכודים ובדיקות רפואיות בסיסיות ראשוניות של נפגעים.


