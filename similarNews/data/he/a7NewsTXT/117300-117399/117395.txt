

התאונה בסמוך למושב אחוזם, דרומית לקרית-גת. נהג הרכבת נפצע קשה. 30 נוסעים נפצעו באורח קל ופונו לבתי החולים. הופסקה תנועת הרכבות בין באר שבע לקריית גת

כשלושה שבועות אחרי אסון הרכבת ברבדים - שוב התנגשה רכבת במשאית: תאונה בין רכבת למשאית אירעה לפני שעה קלה בסמוך למושב אחוזם, דרומית לקריית גת. נהג הרכבת נפצע באורח קשה. 30 נוסעים נוספים נפצעו באורח קל עד קל מאוד ופונו לבית החולים "סורוקה" ו"ברזילי".

כוחות מכבי אש חילצו את נהג הקטר מהרכבת. הוא קיבל טיפול רפואי במקום מרופא צבאי ופונה במצב קשה ל"סורוקה" במסוק "ינשוף". למקום הגיעו גם ארבעה מסוקים צבאיים שסייעו בניסיונות החילוץ ואמבולנסים רבים של מד"א.

כתבנו משה פריאל מוסר כי לבית החולים סורוקה הגיעו 21 פצועים, אחד מהם במצב קשה מאוד, כל השאר באורח קל. רובם הועברו למרפאת מיון אורתופדי. כתבנו מציין כי מרגע קבלת הידיעה לתאונה נערך ביה"ח במתכונת של פיגוע רב נפגעים, אלונקות הוצאו לרחבת ביה"ח והחלה קליטת הפצועים. נהג הקטר שנפצע באורח אנוש, פונה במסוק והוכנס לחדר ניתוח.

אפרת סופר, הפארמדיקית הראשונה שהגיעה אל הפצועים, מסרה לכתבנו כי "עשרות פצועים היו במקום בעיקר משני הקרונות הקידמים. רובם במצב קל עד בינוני בעיקר פגיעות אורטופדיות התחלנו להעביר את הפצועים למקום אחר ולתת להם טיפול".

הרכבת יצאה מבאר שבע לכיוון תל אביב, ומעט אחרי 11:30 התנגשה בחלק האחורי של המשאית במעבר חקלאי, בתוך שטח היישוב אחוזם. 3 הקרונות הראשונים ירדו מהפסים והנוסעים הורדו מהרכבת. רוב הנוסעים היו חיילים שעושים את דרכם הביתה לשבת, הם החלו ללכת לכיוון הכביש הראשי על מנת למצוא דרך לצאת מהאזור.

בית החולים סורוקה פתח מוקד מידע בו ניתן לברר על הפצועים בתאונה, ומספרו: 1255-5177.

בעקבות התאונה יגיש יו"ר סיעת המפד"ל ח"כ זבולון אורלב, ביום ראשון הצעת חוק שתחייב הקמת מחסום חשמלי בכל מפגש של פסי רכבת עם דרך, כולל דרכים חקלאיות.

ח"כ אורלב הסביר כי אסונות הרכבת הגדולים ביותר מתרחשים דווקא בדרכים צדדיות וחקלאיות, ולכן יש להקים מחסומים חשמליים ללא כל הבחנה בין דרך ראשית לבין דרך צדדית או חקלאית. "עלות הקמת המחסומים, כ-100 מליון ש"ח, והיא זולה לאין ערוך מעלות אסונות הרכבת הקשים. אין מחיר לחיי אדם", הדגיש אורלב.






