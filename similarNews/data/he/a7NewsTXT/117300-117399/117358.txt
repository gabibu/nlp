

חותם אבן בעל כתובת עברית קדומה התגלה בחפירות רשות העתיקות הנערכות באזור נחל תות, שברמות מנשה.

בחפירות, נחשף מרכז מנהלי מרשים מימי בית ראשון ועל יסודותיו שרידי בנייה צפופה של כפר יהודי מתקופת הבית השני, שככל הנראה חרב במרד הגדול בשנת 70 לספירה.

לדברי רשות העתיקות, החותם מחולק לשלוש רצועות: ברצועה העליונה - חרות עיטור של ארבעה רימונים, ובשתיים האחרות - כתובת בכתב העברי הקדום האופייני לשלהי המאה השמינית ולמאה השביעית לפני הספירה, המציינת את בעל החותם, כנראה פקיד במינהל הממלכתי: "למכאח (בן) עמיחי".

החותם עשוי מאבן חן בצבע חום בהיר, ויש לו צורה אליפתית. אורכו כסנטימטר וחצי ורוחבו כסנטימטר אחד. חור מפולש שנקדח לאורכו מעיד כי הוא נתלה כמו ענק על הצוואר.

ד"ר דוד עמית מרשות העתיקות, אשר פענח את הכתובת בסיועה של ד"ר אסתר אשל מאוניברסיטת בר-אילן, מסר כי השמות "מכאח" ו"עמיחי" חדשים לאוצר השמות העבריים הידועים מן המקרא, ומתעודות וחותמות בני זמנו, אולם הם מכילים את המרכיבים "אח" ו"עם" הרווחים באוצר שמות זה.

"חשיבותו של החותם נובעת הן מתרומתו לאוצר השמות המקראיים והן מכך שבניגוד למרבית החותמות מסוגו, מקורו של חותם זה בחפירה ארכיאולוגית מוסדרת ולא מאספני עתיקות", הוסיף ד"ר עמית.

