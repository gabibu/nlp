

"הרבה עמך, מעם ישראל היפה, אנשים שתרמו באו היום לראות את החממות ולעזור בשתילה", מספר אמנון טרבלסי, תושב המושב גדיד. בחממות שלו התקיים בצהריים טקס שתילה, שאורגן ע"י אנשי קרן 'מאמין וזורע'.

טרבלסי הגיע הערב לביתו כשהוא נרגש מכל המעמד. הוא מספר לערוץ 7 כי כבר 12 שנה הוא מתגורר במושב וממשיך לעסוק בעבודתו החקלאית.

"גם השכנים שלי לא חושבים אחרת ממני אבל הם בלחץ אדיר. המערכת התקשורתית שאני מחרים אותה- משדרת להם כל הזמן איומים שאם לא תעשו כך - יהיה כך ואנשים בלחץ. אנשים עברו אינתיפאדה ועכשיו 4 שנים של מרגמה וירי בלתי פוסק- והתקשורת חושבת שזה מה שישבור אותם? הרוב דווקא מחזיקים מעמד", מוסיף ומבהיר אמנון טרבלסי, "ברור שהם צריכים לחתן את הילדים ולדאוג להם ועכשיו הם שבורים מהיחס של המדינה והממשלה ולא מהעם. אלה אנשים שלא ישנים באמת טוב בלילה".

טרבלסי מדגיש כי השיקול היחיד שמלווה ומנחה אותו זה דעת תורה. "אני מתייעץ עם הרב, גדלתי בבית מאמין, אז אני לא כל כך מפחד מהאיומים של הממשלה והתקשורת. הם לא הפרנסה שלי, חטפתי מרגמות וירי 3 פעמים   ראיתי את ההשגחה ואז אני עושה כדעת תורה. מרגמה פגעה ישירות באחד החלונות כשהייתי מתחתיו וכמובן בחממות שלי כמה פעמים. 3 פעמים הייתי מתחת ירי של צלפים וב"ה יצאתי מזה. אם יש השגחה- למה שלא אעשה רצונו?"

בהתייחסו לטקס שנערך היום בגדיד, סיפר טרבלסי: "הרבה 'עמך', מעם ישראל היפה, אנשים שתרמו באו לראות את החממות. אנשים באו עם דמעות בעיניים ואמרתי להם 'אני לא יודע מי מחזק את מי'. היה מעמד מאוד מרגש ומי שלא היה הפסיד".
"מרגש היה לראות את התורמים, כמו למשל אחד שתרם את כספי הביטוח הלאומי שלו בסך אלף שקל. אמרתי כל שנה אני מתפלל על הפרנסה שלי, והשנה עם ישראל מתפלל איתי, ובע"ה נקטוף את הפלפל ואת הגמבה בעוד 3 חודשים ונוכל להחזיר את הכסף".

ממקימי קרן 'מאמין וזורע' נמסר כי מטרת הטקס היה להראות את האמונה הגדולה כי השותלים יזכו לראות את פריים. קרן "מאמין וזורע" משמשת כ"בנק הזמני" המממן את חקלאי גוש קטיף. בראשות הקרן עומדים הרב חנן פורת ואהרון צור, ראש מועצת חוף עזה לשעבר. בועד המנהל משתתפים אורי בן נון, בעבר מנכ"ל מפעלי ים המלח, ועו"ד חיים משגב. בקרן הופקדו עד כה הופקדו 8 מיליון  ובכוונת הקרן להגיע ל- 20 מיליון .
