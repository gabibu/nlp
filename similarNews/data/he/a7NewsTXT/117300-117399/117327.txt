

באתר מחנה המעפילים בעתלית נערך אמש (ד) ערב הוקרה לפפה וסיליו, המנהל הקפריסאי של מחנות קפריסין בתקופת המנדט.

נעמי יצהר, מנהלת מאגר מידע לתולדות ההעפלה, אומרת כי וסיליו "דבק בעם היהודי והתבלט ברוחו האנושית ובעשיה בלתי נלאית".

בראיון לאמציה האיתן בערוץ 7 אומרת יצהר, כי כאשר ארגון הג'וינט והסוכנות החלו לפעול להקמת מחנה המעפילים בקפריסין, הם חיפשו אדם מקומי שייצג אותם וקיבלו המלצות על קפריסאי, פפה וסיליו, שעימו שירתו רבים בצבא הבריטי בזמן המלחמה.
"יום אחד נכנס צארלס פסמן שהיה יו"ר הגוינט למשרד של פפה וסיליו ואמר לו שהולכים לגרש יהודים ולהקים מחנות מעפילים בקפריסין. האיש לא האמין בתחילה ואמר, 'לא יכול להיות, הרי נלחמנו יחד כדי שינעלו את מחנות הריכוז וההשמדה', אך פסמן אמר לו שזה יהיה, ואז וסיליו התגייס לענין. הוא דבק בנו ובעם היהודי. התבלט ברוחו האנושית, בעשיה בלתי נלאית ויצירתית".

הבריטים סברו שוסיליו הוא 'נציג נייטרלי' אך למעשה היה מקורב ביותר למערכת הארצישראלית: אנשי הסוכנות, פלי"ם, מח' החבלה הימית, ופעל כמעט בכל תחום. תודות לוסיליו גויס העם הקפריסאי לסיוע למעפילים. הוא סחף את בני עמו, אנשים וארגונים לסייע והם הזרימו מזון למחנות שאליהם הובאה מאסה של מעפילים. הוא גם פעל להברחת אנשים ארצה ולהברחת חומרים שונים אל המחנות. "ידו היתה בכל", אומרת יצהר.

בתום המנדט כשנסגרו המחנות, פנו אליו מחברת צים בשל נסיונו בתחום הספינות וביקשוהו לשמש נציג צים בקפריסין. יצהר אומרת שעל כך אמר וסיליו כי "הקשר שלו עם העם היהודי והמדינה נקבע לכל שארית חייו".
לוסיליו מכרים, חברים ואוהבים רבים בארץ, והם החליטו לקיים עבורו ערב הוקרה שכאמור נערך באתר מחנה המעפילים בעתלית.
