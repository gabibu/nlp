

הרב אברהם וסרמן מישיבת רמת גן, מטיל ספק בכדאיות הצעדה לגוש קטיף: "ואם יגיעו ארבעים אלף איש, מאין יהיו להם מים, מקלחות ושירותים ומי ימכור אוכל? בועז העצני בתגובה: כל השיקולים הלוגיסטים נלקחו בחשבון

המטה המשותף, המאגד עשרות ארגונים הפועלים נגד תוכנית הגירוש, קורא להשתתף בצעדת הענק לגוש קטיף, שמארגנת מועצת יש"ע. המטה פועל במשותף ובתיאום מלא עם מועצת יש"ע. ואולם הבוקר פעיל ב"מטה המשותף", מטיל ספקות בכדאיות מבצע "למען אחינו הגיבורים", שמארגנת מועצת יש"ע, יחד עם גופים נוספים.

הרב אברהם וסרמן, ר"מ בישיבת ההסדר ברמת גן, כותב הבוקר לחברי 'המטה המשותף' כי יש סיכון שלצעדה ההמונית, והמפרכת למדאי (35 ק"מ בשני ימים), לא יגיעו די תומכים. "ההחלטה לרדת לגוש היא החלטה בעייתית. לא ברור כמה אנשים יגיעו והמספר ארבעים אלף נראה קצת מוגזם. כולנו נוסעים בכבישים ורואים את הסרטים הכתומים על מכוניות של מגזרים שונים, שרובם לא יבוא עד גוש קטיף למרות שהוא מזדהה. לא זו בלבד שאיננו מנצלים את כוחו אלא מראים חולשה אם הצלחנו להביא רק ארבעים אלף איש. בנוסף יהיו אלה שוב מתנחלים דתיים, ומה עם השאר שהוא גם הרוב וגם התקוה לשינוי ? יתרה מזו   אם אנחנו שמים את כובד משקלנו ואת כל תקוותינו בהגעה לגוש קטיף - מה יקרה אם יגיעו רק כמה אלפי בני-נוער ומעט מבוגרים ? מישהו שכח שזו לא הפגנה שאפשר לומר מספרים בלי אחריות. בשהות ממושכת אפשר להעריך כמעט במדויק כמה אנשים באמת ישנם".

הרב וסרמן ממשיך ומקשה, וכותב כי "אם אתבדה ויגיעו ארבעים אלף איש - היכן ישתכנו ? מאין יהיו להם מים ומקלחות ושירותים ?מי ימכור להם אוכל ? נפוליאון החזק והאמיץ נפל ברוסיה בגלל קוי אספקה ארוכים שלא הצליחו לעמוד בנטל. שוו בנפשכם בחום יולי-אוגוסט את קוי האספקה הבעייתיים שלנו, המוקפים במחסומים, ואת העובדה שלא מדובר בחיילים אלא באזרחים שלכל אחד יש מקום עבודה ומשפחה אותם לא יוכל לעזוב לפרק זמן כה ממושך. שהות של כל כך הרבה אנשים מצד אחד וניסיונות חסימה של הצבא מצד שני ינפיקו תמונות רעות מאוד בעיתונות המגויסת ויורידו את המורל, מעין מה שכבר ראינו בעקבות שירת הים".

לדברי הרב וסרמן קיימת "בעיה בהגדרת המאבק שלנו מול כוחות הביטחון, בחלקם הם אוהדים אותנו ומופעלים מפחד וממניעים שונים, למרות שאין לזה הצדקה מוסרית ואי-אפשר לפטור אותם מאחריות. ציבור גדול של תומכי המאבק אינו מוכן להתעמת עם חיילים כיון שהצבא קדוש ויקר לו".

לדבריו, יש להטיל מצור אנושי לזמן בלתי מוגבל על קריית הממשלה בתל-אביב ובירושלים, במטרה להפיל את שלטון שרון. הרב וסרמן מדגיש כי מאבק עממי ובלתי אלים בדומה לאוקראינה תביא ליותר משתתפים ולהצלחה. "הפלת ראש הממשלה ועושי דברו. קל מאוד לגייס ציבור ענק נגד שרון. כיום ברור שהוא מהווה בעיה גם לליכוד, אלא ששלטון האימה שלו משתק את החכי"ם והשרים. זו צריכה גם להיות סיסמת המאבק ומגמת השלטים והסטיקרים. גם השמאל לא אוהב אותו ולא יעזור לו. אלו מקומות נגישים וגם מי שיכול לבוא רק ליום ואפילו לכמה שעות, יהיה לו קל לבוא וללכת. כמו-כן תמיד אפשר לקפוץ הביתה להתארגן ולחזור. אין בעיית אספקה, מים וכדומה. תמיד יש סופר מרקט בסביבה.יש גם יתרון תקשורתי : אין עימות עם הצבא. המשטרה אינה גוף פופולרי (באף מדינה), וגם אם יהיו עימותים לא יהיה בהם נזק תקשרתי. אדרבא התמונות עד היום מראות את אלימות השוטרים המוגזמת".

עם זאת הרב וסרמן מדגיש כי אין בהצעתו לשלול גם הפניית כמות אנשים גדולה לגוש קטיף ולסביבה, ובלבד שהפניה שכזאת תיעשה באופן מושכל ותוך אחריות לכל הנדרש.

בתגובה, אומר בועז העצני מהנהגת המטה, כי תוכנית הצעדה משותפת למועצת יש"ע ולמטה המשותף, וכי היא התוכנית הנכונה ביותר, שכן הן המשטרה והן ראש הממשלה הבהירו יותר מפעם אחת, כי שום אירוע במדינה, לא יעצור אותם מלבצע את הגירוש. לפיכך, מדגיש העצני, כי רק פעולה המונית בשטח עצמו, לאורך זמן, ולמרות הקשיים, יש בכוחה לסכל את הגירוש.

"ככל שהפעולה בשטח תהיה יותר המונית, כך יוקל סיכול התוכנית", אמר. לדבריו, הצבא, רמז יותר מפעם אחת, כי המונים שישהו בשטח עצמו, יהפכו את הגירוש לבלתי-אפשרי.

העצני הדגיש כי כל השיקולים הלוגיסטים נלקחו בחשבון, וכי הם מטופלים ברמה הטובה ביותר.


