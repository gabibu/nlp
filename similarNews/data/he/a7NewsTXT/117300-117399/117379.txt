

פרקליטות מחוז ירושלים הגישה אתמול כתב אישום נגד יושבת ראש תנועת "נשים בירוק", נדיה מטר, בגין העלבת עובד ציבור.

זאת, בעקבות מכתב ששלחה לראש מינהלת העקירה, יונתן בשיא, בו התייחסה למכתב ששלח ליהודי גוש קטיף, והזכיר לה "את המכתב שכתבו מנהיגי היודנראט לקהילה שלהם כהכנה לגרוש ממקום מגוריהם".

בכתב האישום מצטטים את המשפט של נדיה מטר: "אך לא יעזרו כל הצהרותיך יונתן- האמת היא שאתה גרסה מודרנית של היודנראט- בעצם גרסה הרבה יותר נוראה, כי אז בשואה, הדבר נכפה על אותם מנהיגים יהודים על ידי הנאצים ומאוד קשה לנו לשפוט אותם היום. היום אין אף אחד שעומד עם אקדח על רקתך ומכריח אותך לשתף פעולה עם הדפורטציה של יהודי גוש קטיף וצפון השומרון..."

נדיה מטר הודיעה כי עו"ד יורם שפטל ייצג אותה במשפט.

בתגובה להחלטת הפרקליטות אומרת מטר: "אני שמחה מאוד שממשלת ישראל עושה את טעות חייה עליה היא תצטער. בהגשת כתב האישום נגדי ניתנה לי סוף סוף הזדמנות למשפט ראווה נגד תוכנית הנג"ע (נסיגה, גירוש, עקירה) של שרון ומבצעיה, הנמצאים בכל משרדי הממשלה, מראש הממשלה עד הפקיד האחרון כגון יונתן בשיא".

מטר מתכוונת להוכיח בבית המשפט כי "יונתן בשיא ושאר אדריכלי ומבצעי פשע ההתנתקות מכרו את נשמתם לשטן ובעצם הפכו לזרוע המבצעת של ממשיכי דרכם של הנאצים, הערבים הטרוריסטים, פעילי אש"פ, החמאס והג'יאהד", כלשונה. היא מוסיפה: "כמו שמשפט קסטנר גרם למשבר ממשלתי והוקמה ממשלה חדשה, כך אני מקווה ומצפה שמשפט יונתן בשיא תפיל סוף סוף את ממשלת הזדון של אריאל שרון".

