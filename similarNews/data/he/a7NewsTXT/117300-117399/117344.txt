

לאחר שנה וחצי שחלפו מאז הפרטת צים, עובדי צים, למרות פניות רבות למשרד האוצר בנושא, לא קיבלו מענק בגין הפרטה על פי התחייבותה של המדינה ופתחו החל מאמש בעיצומים. (תמונה: מתוך אתר צים)

יו"ר האגף לאיגוד מקצועי במרחב חיפה, יגאל כהן, שיגר בראשית השבוע, מכתב בנושא אל מנכ"ל משרד האוצר, מר יוסי בכר, שבו דרש בשם ההסתדרות כי המדינה תפעל לאלתר לתשלום מענק ההפרטה כפי שהתחייבה והתריע על כוונת עובדי צים לצאת בעיצומים במידה ולא יקבלו את המענק. עוד מסר כהן כי העיצומים שהחלו אמש הם באישור ההסתדרות.

על פי העיצומים שהחלו כבר אתמול, עובדי צים אינם מטפלים במטענים של המדינה ולפי מה שקורה בשטח יש פגיעה בעיקר ביצוא הבטחוני, ולא במטענים של לקוחות פרטיים. לדברי כהן, במידה ולא תהיה תזוזה בנושא העיצומים יתפשטו לשאר התחומים.

בתשובה לשאלת כתבנו, מסר כהן כי באוצר הגיבו בע"פ לפנייתו עוד לפני חודש ובקשו להמתין. לטענת האוצר כפי שמסר כהן: "שכחו להכניס את סעיף המענק לתקציב המדינה   טיעון פרוצדורלי המאפשר לאוצר להרוויח זמן כדי לצבור את הריבית על הכסף על גבם של העובדים"

כזכור, פנה במכתב דורון גודר, מנכ"ל צים, בענין זה אל אייל גבאי, מנהל רשות החברות הממשלתיות ודרש התערבות מיידית לסיום ענין תשלום המענק בגין ההפרטה, והתריע גם הוא על כוונת עובדי צים לנקוט בצעדים ארגוניים. עוד כתב גודר כי במידה ועובדי צים ינקטו בפעילות ובעצומים יגרם מצב בלתי נסבל שבו המדינה מפרה התחייבות ברורה שלה ורוחצת בנקיון כפיה וחברת צים ולקוחותיה יהיו הם הנפגעים מכך.

עוד כתב גודר כי צים תראה במדינה את הנושאת באחריות לכל נזק שיגרם כתוצאה מצעדי העובדים בשל אי קיום התחייבות המדינה כפי שנחתם בהסכם ההפרטה וקיבל את אישור ועדת הכספים של הכנסת.

ממשרד האוצר נמסר כי הנושא בטיפול.
