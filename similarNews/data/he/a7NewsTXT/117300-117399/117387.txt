

פינס פנה לשרון לשלא לדון בממשלה בהצעת שרי התקשורת ואיכות הסביבה, להקים וועדה בינמשרדית בנושא אתרי שידור סלולאריים. פינס: "מטרת ההצעה לסכל את עבודת מוסדות התכנון ולאפשר מסלול עוקף למה שנקבע בחוק"

שר הפנים: "מטרת ההצעה לסכל את עבודת מוסדות התכנון ולאפשר מסלול עוקף לדרך המלך אשר נקבעה בחוק"

שר הפנים אופיר פז-פינס פנה לראש הממשלה וליועמ"ש לממשלה בבקשה להסיר מסדר יומה של הממשלה את הצעת המחליטים שהוגשה על ידי שרת התקשורת והשר לאיכות הסביבה בעניין הקמת וועדה בינמשרדית בנושא אתרי שידור סלולאריים. ההצעה הוגשה בעקבות הדיון הצפוי בוועדת השרים לענייני פנים ושירותים בתיקון לתמ"א 36   תכנית מתאר ארצית למתקני שידור סלולאריים, שעתידה להרחיב את ידוע הציבור ואת יכולת התנגדותו להקמת אנטנות סלולאריות, הרחבת סמכויותיהם של הרשויות המקומיות , כמו גם לחייב את החברות הסלולאריות בשיפוי הציבור על הנזקים שיגרמו כתוצאה מהקמת האנטנות לנכסים בקרבתן.

שר הפנים כתב לראש הממשלה כי "הצעת החלטה זו מבקשת להקים מסלול עוקף למוסדות התכנון ולהוראות חוק התכנון והבנייה". שר הפנים הוסיף כי מדובר בבקשה להקים מוסד חדש מחוץ לחוק שלא רק שאין בו כל צורך, אלא "יש בו כדי לסכל את עבודת מוסדות התכנון ולאפשר מסלול עוקף לדרך המלך אשר נקבעה בחוק".

שר הפנים אמר כי ההצעה להקמת הוועדה הבינמשרדית "לא פוגעת רק במועצה הארצית ובהחלטותיה, אלא גם בתושבי המדינה כולם שהיום מקימים אנטנות סלולאריות מעל לראשיהם מבלי שתהיה להם יכולת השפעה מינימאלית בנושא". השר פז-פינס ציין כי מדובר ב"ניסיון למנוע מהציבור ומהרשויות המקומיות את היכולת לקחת חלק בנושא שיש לו השפעה מכרעת על איכות חייהם".

התיקון לתוכנית למתקני שידור קטנים וזעירים, בו עתידה לדון ביום ראשון וועדת השרים לענייני פנים ושירותים, כולל את הרחבת ידוע הציבור בנושא ואת הרחבת האפשרות להגיש התנגדויות להקמת האנטנות. כמו כן, כולל התיקון גם את הרחבת שיקול הדעת של הוועדות המקומיות בכל הקשור למתן היתרי הבנייה לאנטנות.

ההצעה גם מחייבת את החברות הסלולאריות לשפות את התושבים שערך נכסיהם נפגע כתוצאה מהקמת האנטנות בסך של 80% מערך הנזק, כאשר 20% יושטו על הרשויות המקומיות. אם תאשר הממשלה את הצעת המחליטים בנוגע לוועדה הבינמשרדית, יאלצו תושבי ישראל במקרה הטוב לחכות עוד זמן רב עד שיהיו בידיהם הכלים להשפיע על הקמתן של אנטנות סלולאריות באזורי מגוריהם.

