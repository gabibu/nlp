

בזק מערערת נגד ההוראה לחילוט ערבויות בגין הזרמת כספים ל"יס"


חברת בזק הגישה ערר לשרת התקשורת על החלטתו של מנכ"ל משרדה לחלט, בגין הזרמת הכספים לחברת "יס", סכום של 10 מיליון ש"ח מתוך הערבות הבנקאית שהמציאה בזק למשרד התקשורת, בהתאם לרשיונה הכללי . לטענת בזק לא היתה למשרד התקשורת סמכות להורות על חילוט הערבויות ומעבר לחוסר הסמכות הפונקציונאלית, לוקה מתן ההוראה ולוקה ההוראה עצמה בשורה של פגמים משפטיים נוספים, הנוטלים ממנה כל תוקף.

בערר שהגישה טוענת בזק, כי "אין כל תשתית ראייתי ואין שום סבירות בהחלטה, הבאה לאסור על חברה מסחרית להשקיע השקעות בחברה בת שלה כהבנתה ובהתאם לתכנית עיסקית שהכינו עבורה מומחים, וכל זאת לא מפני שהפעולה עצמה נראית כפוגעת בתחרות, אלא מפני שהמניע אשר מייחסים ל"בזק" הוא, כביכול, רצון להקשות על חברות הכבלים לחדור לתחום הטלפוניה הנייחת. כמובן שלמניע-מיוחס זה אין שום הוכחה...".

עוד טוענת בזק, כי תנאי החילוט לא התקיימו, ובזק עשתה כל מאמץ להתאים את עצמה למתכונת ההזרמות שקבע המשרד, למרות שהחברה כופרת בסמכות השרה לתת לה הוראות בתחום העסקי. לדברי בזק, היא דאגה שמשקיעים פיננסיים אחרים יזרימו כספים ל"יס", בסכומים הגבוהים מאלה שהתחייבו לפי הוראת השרה.

בהתייחסה להתנהגות משרד התקשורת כלפיה אומרת בזק עוד: "...הניסיון להפוך את הדרג המנהלי לשופט ומבצע ואת הדרג המיניסטריאלי לשופט-ערעורים, ניסיון זה אינו ראוי ואינו חוקי". על דרישות משרד התקשורת מבזק נאמר בערר כי גישת משרד התקשורת היא "עיקשת, חסרת פשרות ושרירותית... מדובר בדרישה ששום איש עסקים או גורם מסחרי רציני לא יכול לעמוד בה", לשון הערר.

לטענת בזק, על השרה להמתין להכרעת בג"ץ במחלוקת שבין המשרד לבין בזק, וראוי ש"משרד התקשורת לא יפעל לחילוט הערבות בעת שבית המשפט העליון יושב על מדוכת חוקיותן ותוקפן של ההוראות שכבוד השרה הפנתה לבזק". יצוין, כי הדיון בבג"ץ, שהיה אמור להתקיים בימים אלה, נדחה (ביוזמת ביהמ"ש) לחודש דצמבר, ובזק שותפה למאמצי משרד התקשורת להקדים את מועד הדיון.

צפוי כי שרת התקשורת תזמן את מנכ"ל בזק אמנון דיק לדיון נוסף בנושא שכן בזק מבקשת לאפשר לה טיעון נוסף בע"פ קודם לקבלת ההחלטה.

הערר הוגש באמצעות עו"ד רנאטו יאראק.



