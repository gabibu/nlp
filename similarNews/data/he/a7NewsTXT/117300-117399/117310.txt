

אמש קיים ועד רבני יש"ע כינוס חירום בחומש שבצפון השומרון ובתום הכינוס שב וקרא לסרב פקודה לגרש יהודים. בעקבות כך קרא ח"כ אפרים סנה להעמיד לדין את רבני יש"ע על קריאתם לסרב פקודה.

בראיון לערוץ 7 מביע הרב דב ליאור רבה של קרית ארבע, ישיבת ניר וחבר ועד רבני יש"ע תמיהה על דברי סנה: "כבר מזמן אמרנו את זה, איפה הוא היה עד עכשיו?". הרב ליאור אומר עוד כי כבר מזמן אמרו רבני הועד ביחד עם איחוד הרבנים למען ארץ ישראל, שלהרוס את הארץ ולהוציא יהודים זו עבירה נגד התורה.

"אנחנו כרבנים נשאלנו אם מותר או אסור. בודאי שפרסמנו שזה איסור של תורה ואסור לנו להשתתף בדבר כזה. זה כמו שישאלו את הרבנים אם מותר לחלל שבת בשביל מסדר מפקד. לגבינו זה חילול נגד תורתנו הקדושה ואנחנו בתור רבנים איננו עוסקים בפוליטיקה אלא בהוראה של תורה".

הרב ליאור מוסיף כי "אם סנה רוצה להפוך את מדינת ישראל למדינה בולשביקית שבה לרבנים אסור להביע דעה למרות שזה סותר לכאורה את כללי הדמוקרטיה, שיגיד, צריכים לתבוע אותו על כך שהוא רומס בריש גלי את כל כללי הדמוקרטיה וחופש הביטוי".

עלדברי הרב שרלולפיהם אם קבוצת בחורי ישיבת הסדר יסרבו פקודה ביחד, עלול הדבר לפגוע בישיבות ההסדר ובצדק, ולכן אסור לעשות דבר כזה, תוהה הרב ליאור: האם משום כך מותר לעבור על איסור, כדי להמנע מדבר אחר? הוא מוסיף: "אצלנו ביהדות יש הדרכה שהמטרה אינה מקדשת אמצעים. אצל הבולשביקים כן אצלנו לא. גם אם אנחנו נאבקים למען מטרה נעלה אסור לנו לעבור על איסור בפועל בשביל דבר כזה, אלא אם כן זה עומד בקריטריונים הלכתיים כמו למשל מצוות עשה דוחה לא תעשה. אבל סתם כך, שאדם יקבע לעצמו כי למרות שזה איסור, בגלל מטרה כזו מותר לעבור על כך? איננו יודעים מאיפה לקח את זה.
הרבנים שלנו אמרו לפי דעת תורה, וחייבים להביע את דעתנו, שאסור לנו לעשות עבירה, להחריב את הארץ על מנת להסגירה לידי האויב".

לכתבנו נודע, כי הרב יובל שרלו, ביקש להבהיר כי דבריו שצוטטו כי אמר שסירוב יחידתי אסור משום שיכול להביא לפירוק ישיבות ההסדר איננו מדויק, וכי על דברים אלו מובנת תגובת הרב ליאור, מה שאמר הוא, כי סירוב יחידתי יכול להביא לפיקוח נפש לאומי ולסיכון שכרוך בו וזה נימוק הלכתי טהור. מלבד זאת, יש גם בצד הטקטי אפשרות שצה"ל יסגור את ישיבות ההסדר.

לגבי סוגיית חסימות הכבישים, אמר הרב ליאור כי יש שתי דיעות המתייחסות לתועלת שבכך, אבל אם מקבלים שאנשים מפגינים עבור 'כמה אגורות' כמו למשל נהגי מוניות שהפגינו כשהעלו את הסולר, עובדי הנמל ואפילו
רופאים שהשביתו את המערכת למרות שההשבתה פגעה באנשים חולים, ואיש לא טען שזה לא הומני, פשוט השביתו. על אחת כמה וכמה כאשר מדובר במאבק על בטחון שלום המדינה כולה "אז מה אם אדם יאחר כמה דקות לעבודה? כמו שמותר עבור ממון לחסום עורק ציבורי, כך מותר למען הצלת ארץ ישראל".

אם ברצונך לראות סרטון וידאו מישיבת הרבנים והתושבים בחומש - לחץכאן להורדה

הרב שרלו: הסירוב אסור הלכתית בשל פיקוח הנפש
הרב שרלו מגיב על דברי הרב ליאור. בדבריו הוא מדגיש: "הרב ליאור התייחס לטענתי כי סירוב פקודה יביא לפירוק של יחידות ישיבות ההסדר. הרב אמר ובצדק, כי זה לא נימוק הלכתי. אכן, מעולם לא אמרתי דבר כזה, והדיווח בערוץ 7 כואב לי מאוד. הרב צודק כי זו טענה לא קבילה מבחינה הלכתית".

הרב שרלו מוסיף כי בראיון לערוץ 7 התייחס לשני נושאים שונים: הראשון הוא עמדתו כי הסירוב אסור מבחינה הלכתית בשל פיקוח הנפש הלאומי הכרוך בו ובשל סיבות נוספות, ולדבריו זו טענה הלכתית טהורה.
הנושא שני אליו התייחס בדבריו בראיון היה הנושא הטקטי: האפשרות כי הצבא יגיב בפירוק הסדר השרות של ישיבות ההסדר. לכך התייחס הרב שרלו ואמר כי הדבר בהחלט אפשרי, ויהיה קשה מאוד להגן עליו. הדיווח בערוץ 7 אומר הרב שרלו, צירף את שני הנושאים לאחד.

בכך אומר הרב שרלו, נגרמה לו עוגמת נפש רבה: גם בשל אי הצגת עמדתו כהלכה, וגם בשל דברי הרב ליאור המוצדקים עקרונית, אך אינם מתייחסים כלל לעמדה אותה הציג בראיון.
