

במטה "הלב היהודי" סבורים כי הפעילות הרבה שנערכה בחודשים האחרונים בקרב חיילי צה"ל ואנשי כוחות הבטחון, מתחילה לתת פירות.

למוקד של "הלב היהודי" הגיעו בשבועות האחרונים מאות פניות של חיילים בסדיר, במילואים ובקבע, מכל זרועות הצבא, המבקשים מידע וייעוץ, חומרי הסברה ומחאה, וסיוע משפטי.

בסיכום ההיערכות של המטה שהגיע לידי ערוץ 7, נכתב כי "החיילים משתכנעים כי בעצם 'אי מוכנותם' ו'אי מסוגלותם' לבצע את פקודת הגירוש והחורבן, הם יכולים להציל את עם ישראל ואת צה"ל מהחרפה הזו. ה"סרבנים" ששומעים עליהם בתקשורת הם קצה-הקרחון מתופעה שצה"ל מנסה בינתיים לטשטש, אך היא הולכת וגוברת!".

במטה מסבירים כי הצבא מסתמך על הרגשתו של החייל כ'בורג אלמוני' בתוך מערכת גדולה שעושה את מה שהוחלט- 'גומרים הולכים ושוכחים'. "הפנייה האישית אל החייל, ברחוב, בשטח, או בבית הוריו   חושפת אותו כמישהו שהולך לעשות עוול למישהו, כיהודי שהולך לגרש יהודי, והוא נאלץ להתמודד עם השאלה הזו ולא להדחיק אותה".

מלבד כל אפיקי הפעילות השונים למען ישובי גוש-קטיף וצפון-השומרון רואים מארגני המטה דווקא את החשיבות המכרעת לתחום "בו אנו פונים אל צה"ל עצמו, שאמור להיות 'צבא העם' ודורשים ממנו לפעול למען העם ולא נגדו. אנו יודעים שהרוב המוחלט של חיילי צה"ל אינם מעוניינים בפעילות מאוסה זו שנכפתה עליהם, והמשימה שלנו היא לתת ביטוי חזק בשטח לעובדה הזו, דרך המגע הישיר עם החיילים".

בימים אלו פותח מטה "יהודי לא מגרש יהודי" בפעילות עממית רחבה הפונה אל חיילי צה"ל והשוטרים, ואל בני משפחותיהם, בעזרת סיוע של פעילים המצטרפים למאמצי ההסברה והפעולות השונות.

החל מיום ראשון הקרוב מתכננים לצאת מאות פעילים אל ריכוזי תחנות ההסעה ולהיפגש ישירות עם החיילים "עם הרבה חום ואהבה, מוסיפים את הכתום למדים הירוקים!", זוהי סיסמתם.
כמו כן, נמשכים מבצעי 'פנים אל פנים'. מדובר מבצע רחב של מפגשי "פנים אל פנים" ממוקדים עם משפחות של חיילים ושוטרים האמורים להשתתף במעגלי הגירוש, במטרה "לפנות אל הלב היהודי ולהסביר ש'יהודי לא מגרש יהודי'".

האנשים גם מבצעים פעילות שטח ליד המקומות בהם נערך צה"ל לגירוש, בכנסים וימי-הערכות, ב"סדרות חינוך" ואימונים. כן נערכת פעילות בדוכני החתמה והסברה, שילוט והדבקת מודעות בכל הארץ.
