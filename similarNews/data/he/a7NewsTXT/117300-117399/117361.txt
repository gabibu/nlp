

ביום שני בערב, תפתח באיצטדיון רמת גן המכביה השבע-עשרה, לאחר מרוץ הלפיד מהמקום המזוהה כקברי המכבים במודיעין.

המכביה 2005 שוברת שיאים עוד לפני שהחלה. השנה ישתתפו מספר רב של אלופי עולם ומדליסטים אולימפים, וגם כמות המשתתפים עולה בהתמדה ושוברת את שיאי המכביות הקודמות. ראשי המכביה 2005 צפו גידול מסוים ברישום למשחקים לנוכח השיפור במצב הביטחוני, אולם איש לא צפה כי הרצון לבוא לישראל ולקחת חלק במשחקי המכביה יהיה כה עז והמשלחות יהיו כל כך גדולות.

הגידול במספר הספורטאים המשתתפים נרשם בעיקר במשלחות הנוער, ארה"ב, אוסטרליה, ברזיל, מכסיקו ודרום אפריקה. משלחות אלה גדלו באופן משמעותי לעומת המכביה הקודמת, שסך כל משתתפיה עמד על פחות מ-2,000 ספורטאים.

משלחת ארה"ב מונה עד כה 1,229 משתתפים, משלחת אוסטרליה מונה 533, משלחת ברזיל מונה 457 משתתפים, משלחת מקסיקו מונה 335 משתתפים, דרום אפריקה 317 משתתפים. גידול ניכר ומשמעותי במיוחד נרשם במשלחת הנוער. במכביה הקודמת השתתפו 800 בני נוער (גילאים 15-18) ואילו במכביה הנוכחית ישתתפו 2,000 בני נוער מרחבי העולם.

בנוסף לכך גדל מספר הארצות המשתתפות: סין, פורטוגל, סרביה, מולדבה ובלרוס - שלא השתתפו במכביה הקודמת.

יו"ר הוועד המארגן, עוזי צוובנר אמר כי "מאז המכביה האחרונה פעלנו רבות בקרב הקהילות היהודיות בתפוצות כדי להגביר את ההשתתפות במשחקים ולבוא לישראל. חזינו כי המכביה 2005 תהיה הגדולה ביותר מבין המכביות שנערכו עד כה, אבל לא שיערנו את ההתלהבות ושיעורי ההשתתפות הגבוהים. אנחנו מאמינים שמספר השיא של המשתתפים מהווה הבעת אמון במדינת ישראל. המכביה 2005 שמחה על ההזדמנות לתרום תרומה אמיתית לסולידריות היהודית, להווי הישראלי ולמשק הישראלי".

המשרד לקליטת העלייה, בו הוקם באחרונה אגף לעידוד עלייה, נערך בצורה מיוחדת לקבל את פני משתתפי המכביה 2005 - החל מרגע נחיתתם בישראל ודרך ליווי בפעילויות שונות במהלך שהותם בישראל, זאת מתוך מטרה לעודד את העלייה לישראל ולהציג בפני המשתתפים את אפשרויות הקליטה בישראל.

ביום ראשון הקרוב, יערכו המשרד לקליטת העלייה והוועד המארגן של מכביה 2005 את ערב "ברוכים הבאים", קבלת פנים חגיגית ל-7,000 הספורטאים שהתכנסו מרחבי העולם - הפנינג תרבותי המייצג את פזורות ישראל בתפוצות, והמגוון התרבותי בישראל.

הערב יכלול הופעות של להקת כלייזמרים תימנים, להקת בוכרית, נגני אקורדיון מסלוניקי, מקהלת שבא ועוד. במקום יוצבו מתחמי אוכל בהם יוגשו מאכלי העדות השונות בישראל. במתחם תפעלנה 4 במות אזוריות ובמה מרכזית, בהן יוכלו הספורטאים והאורחים לחוות באופן פעיל את סגנונות התרבות, הפולקלור ומוסיקה עדתית (במת קריוקי - בה יאותרו הספורטאים המוכשרים שיופיעו בטקס הנעילה, מעגל מתופפים ועוד).

האירוע יתקיים במעמד השרה לקליטת העלייה, ציפי לבני, אשר תברך את הספורטאים בשם ממשלת ישראל והמשרד לקליטת העלייה. במתחם כולו ימוקמו דוכני הסברה של המשרד לקליטת העלייה בהם יקבלו הספורטאים מידע על האפשרויות עלייה. השרה לקליטת העלייה, ציפי לבני אמרה כי "אירוח המכביה הינה זכות גדולה לכל אזרחי ישראל, ועבור ממשלת ישראל ומשרד הקליטה, לאירוע זה משמעות ייחודית. חלק מבאי המכביה עד היום, בחרו, בעקבות חוויית הביקור בישראל, לעלות לישראל. בכך הם קשרו את גורלם בגורל מדינת ישראל, ומימשו בעלותם את הרעיון הציוני".


