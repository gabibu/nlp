

שר הפנים, אופיר פז-פינס, מציע לפטור את הערבים תושבי רצועת עזה מן החובה להציג דרכון או תעודת מעבר כאשר יבקשו להיכנס לתוך שטח מדינת ישראל. על פי הצעתו יוכלו הערבים להסתפק בהיתרי עבודה בישראל.

עם ביטול הממשל הצבאי ברצועת עזה, במסגרת יישום תוכנית ההתנתקות, בוטלה סמכותו של שר הביטחון בכל הנוגע למתן היתרי כניסה לישראל לתושבי הרצועה והסמכות בנושא הועברה לידיו של שר הפנים, על פי הוראות חוק הכניסה לישראל.

על כן, הציע אתמול שר הפנים, אופיר פז-פינס, נוסח צו הפוטר את תושבי רצועת עזה מהוראות חוק הכניסה לישראל, המתנות כניסה בהצגת דרכון או תעודת מעבר. זאת על מנת שנהלי הכניסה והיציאה של תושבי עזה לישראל וממנה יישארו כפי שהיו עד עתה ויכללו סיבות הומניטאריות ורפואיות, היתרי עבודה ועוד.

תוקף הצו יהיה למשך חצי שנה, זאת על מנת לבחון את האפשרויות השונות לאזרוח התהליכים ולהסדרת הנושא של מתן אשרות ורישיונות ישיבה בישראל לתושבי רצועת עזה.

שר הפנים פנה ליו"ר ועדת הפנים של הכנסת, ח"כ ראלב מג'אדללה, בבקשה להעלות לדיון דחוף בוועדה את סוגיית צו הכניסה לישראל.
