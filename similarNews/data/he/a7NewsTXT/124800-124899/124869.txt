

רמזים סותרים אודות תכניותיו הפוליטיות של ראש הממשלה מופצות ע"י מקורביו. בעוד הוא מבהיר שלא יעזוב את הליכוד אם ייכשל במרכז הליכוד הרי שח"כ מהליכוד מצטט אותו כאומר ש"אם לא תרצו אותי אלך".

ראש הממשלה אריאל שרון עזב את ארצות הברית בדרכו לישראל לאחר שהבהיר כי אין ממש בשמועות אודות כוונתו לעזוב את הליכוד במידה וייכשל בכינוס מרכז הליכוד. עם זאת חבר כנסת מהליכוד צוטט אמש בערוץ השני של הטלוויזיה כאומר ששרון הבהיר לו ולח"כים נוספים כי במידה ולא ירצו בו חברי הליכוד יעזוב את המפלגה.

חבר הכנסת מצוטט כמתאר פגישה שנערכה בין ראש הממשלה למספר חברי כנסת מהליכוד בטרם צאתו לארצות הברית. שרון נשאל כיצד ינהג במידה ויפסיד במרכז הליכוד וענה "אם לא תרצו אותי אלך".

בהקשר זה מובאים דבריו של ראש הממשלה אודות האפשרות שינטוש את הליכוד כפי שנאמרו לאמצעי התקשורת. שרון אמר כי לא ניתן לומר שמהלכים מסוימים לא יתרחשו בשום אופן. על דבריו אלה של שרון חזר אמש גם מקורבו חבר הכנסת רוני בראון. שר האוצר והתמ"ת אהוד אולמרט הבהיר באופן חד משמעי כי בדרך בה יבחר שרון יבחר גם הוא. גם מדבריו אלה של אולמרט ניתן ללמוד כי לצד הכחשותיו של שרון, הרי שהאפשרות לנטישת הליכוד על ידי שרון עומדת לדיון בסביבתו הקרובה ביותר.

באשר לאמירה שכל אפשרות קיימת ונלקחת בחשבון, הרי שגם חבר הכנסת עמרי שרון נדרש להשיב לאמירה זו, אותה אמר גם הוא. אחד מבכירי הליכוד שאל את שרון הבן מדוע הוא נוקט בלשון זו המותירה את חברי הליכוד בלבטים באשר לכוונתו האמיתית של ראש הממשלה ביום שלאחר כשלונו, אם יהיה, במרכז המפלגה. חבר הכנסת שרון אמר כי אם כך הם פני הדברים וזו התחושה העולה מדבריו הרי שלא ישתמש עוד בלשון זו.

יצוין כי הבוקר מפרסמים שני העיתונים הגדולים סקרים לפיהם קיים רוב, אם כי לא מוחץ, בעד הקדמת הבחירות הפנימיות בליכוד. העיתון ידיעות אחרונות מציג רוב של 47% מול 45%, בעוד סקר 'מעריב' מעלה תוצאה של 48% מול 42% בלבד.
(ש)
