

התנגדותה של ישראל להצבת כוחות זרים על גבולה נסדקה והיא מנהלת מו"מ עם האיחוד האירופי להצבת חיילי האיחוד במעבר הגבול ברפיח. כך טוען ה'אינדפנדנט' הבריטי, שמציין כי אישור לכך התקבל מ'גורם' בירושלים.

כתבתנו רותי אברהם מוסרת כי ה'אינדיפנדנט' מוסיף בכתבה כי "החלטתה של ממשלת ישראל 'להזמין' את האיחוד האירופי לפקח על מעבר הגבול, היא עדות לשינוי במדיניותה החשדנית של ישראל כלפי האיחוד". עוד נכתב כי ישנם דיפלומטים המעריכים שצעד זה נועד גם לזכות בהבנת האירופאים הסקפטיים לקשייה הבטחוניים של ישראל.

גורמים אירופאים מסרו כי האיחוד הציע בחודש שעבר סיוע לצדדים ובין היתר הוצע סיוע בציוד לבדיקת סחורות ומטענים וגם הצבת כוחות אירופאיים במעבר הגבול. ההצעה לשלוח כוחות אירופאיים חמושים קיבלה "חיזוק" לאור המצב הבטחוני השורר במעבר רפיח בשבוע האחרון, כותב האינדפנדנט ומדגיש כי למרות שכלפי חוץ ישראל ממשיכה להביע התנגדות נחרצת להצבת כוחות זרים בגבולה, "מאחורי הקלעים היא מפגינה גמישות".

דובר משרד החוץ מרק רגב הגיב לעתון ואמר כי "יש למצוא פתרון מעשי כדי למנוע הברחת נשק חומרי חבלה וכסף לארגוני הטרור. יש שם ברצועה כאלו המעונינים לחזק את החמאס והג'יהאד האיסלמי וחשוב למנוע זאת". הוא הוסיף כי "האתגר הוא למצוא דרכים שישמרו על מעבר חופשי עד כמה שניתן תוך מציאת פתרונות לצרכי הבטחון". בהתייחסו לאפשרות של הצבת כוחות אירופאיים לשמירה במעבר רפיח אמר רגב כי "עד עתה ישראל לא הסכימה להצבת גורם שלישי. אנחנו צריכים לגבש הסכמה לגבי הסידורים במקום".

האחראי על המו"מ ברש"פ סאאב עריקאת אמר כי "לרש"פ אין התנגדות להצבת כוחות אירופאיים. הצענו שגורם שלישי יהיה מעורב והאירופאים מקובלים עלינו. אנו רוצים שתובטח התנועה החופשית של רכבים אנשים וסחורות וזאת מבלי לסכן את בטחונה של ישראל. ישראל לא שיתפה פעולה עד עתה, אבל נדון בכך איתה בזמן הקרוב".

שר החוץ הצרפתי פיליפ דוסטה בלזי אמר כי האיחוד האירופי הציע לשגר כוח שיפקח על היציאות והכניסות מעזה שבה חיים 1.4 מליון פלשתינים.


בתגובה לדברי שרון באו"ם שהשתבח שם על ביצוע מוצלח של ההתנתקות קורא ראש "אלמגור" ארגון נפגעי הטרור מאיר אינדור במברק לשרון בניו יורק, להסב עיניו מספסלי האו"ם אל ציר פילדפלי שם ירדה לטמיון עבודה ביטחונית בת שנים בהברחות ענק של נשק ומחבלים בימים האחרונים.

" מה שעשו במשך שנים מאות חיילים כולל כאלה שהקריבו את חייהם, הכל כדי למנוע הברחת ואמצעי חבלה, נמחה בפקודה חסרת אחריות לסגת מ"פילדלפי", תוך השענות על הסכם עם האוייב שקרס כפי שהיה צפוי מראש וכפי שהזהרנו במכתבים והודעות לעתונות". אומר אינדור .

"מאות כלי הנשק הטילים וחוליות המחבלים שעשו דרכם בימים האלו בחסות שותפיך הפלסטינים והמצרים ילמדו לצערנו את העם בישראל מה הייתה חשיבות ציר פילדלפי אותו הפקרת לאויב בציניות נוראה ובחוסר אחריות. ואולי התכוונת במילים "ביצוע מוצלח" לכך שהצלחת לגרש את תושביה השלווים והשקטים מבני עמיך שסבלו מהטרור במשך שנים והצלחת, אוי לאותה הצלחה, להעביר את אדמותיהם לאלה שפגעו בהם", דברי אינדור לשרון.




