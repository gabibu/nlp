

חבר מרחב יש"ע במרכז הליכוד ומהעמלים על גיוס רוב נגד עמדת שרון ובעד הקדמת הפריימריז וקיומם מיד אחרי החגים, נתן אנגלסמן, אומר היום כי אם רוצים להיות שותפים מלאים במדינה צריך שותפות בתנועה הלאומית.

במרכז הליכוד המאבק ממשיך להיות צמוד. נתן אנגלסמן חבר מרחב יש"ע במרכז הליכוד ומהעמלים על גיוס רוב נגד עמדת שרון ובעד הקדמת הפריימריז וקיומם מיד אחרי החגים, משרטט בראיון לאריאל כהנא בערוץ 7 את המפה: מי נגד מי, במרכז הליכוד.

"מצד אחד יש גרעין אידיאולוגי ברור המעונין לתמוך בהקדמת הפריימריז כדי 'להפטר כמה שיותר מהר מהדיקטטור שרון', ולעומת זאת יש כאלף חברי מרכז שהם הגרעין שתומך בשרון או דוחה את ההצעה להקדמת הפריימריז, וזאת משום שהם עדיין מעונינים בשלטון הליכוד, 'אותם לא מעניינת ארץ ישראל או אריאל שרון אלא להמשיך כליכוד להיות מחוברים לשלטון. 'גם אנו מעונינים שהליכוד יישאר בשלטון אבל להיות בשלטון של המחנה הלאומי ולא בשלטון מחנה השמאל והשמאל הקיצוני'".

עם אלו נמנים גם השרים: סילבן שלום, צחי הנגבי ולימור לבנת ה"שקועים בידי משפחת שרון", ומתנגדים להקדמת הפריימיז. הם יודעים שככל שיוקדמו הפריימריז, ויוחלף יו"ר התנועה, הדבר 'יתגלגל' גם לבחירות כלליות במהירות, וגם פריימריז לרשימת הליכוד לכנסת יתקיימו.
אותם שרים מעונינים לדבריו להתרחק ככל האפשר מיישום הגירוש כי ככל שזוכרים את מראות הגירוש, כך פחות חברי מרכז יתמכו באותם שרים שתמכו בגירוש. "לכן הם עושים הכל לעזור לשרון. אליהם מצטרפים גם ראשי רשויות 'הנהנים מהתחברות לעטיני השלטון'".

לעומתם, משרטט אנגלסמן את הצד השני, "יש קבוצה גדולה מאד כ 1200 חברי מרכז, למעלה משליש, שמעונינים להקדים את הפריימריז לראשות התנועה. זו הקבוצה האידיאולוגית".

קבוצה נוספת, שלישית, היא זו של המתלבטים. אלו לדבריו מופו ו"אנחנו דואגים להגיע אליהם הביתה ולשכנעם בשיטת 'פנים אל פנים'. אנחנו יודעים שזה משנה את דעתם גם אם אינם יכולים להצהיר בריש גלי שהם יתמכו בהצעה שלנו כי 'יש להם חשבונות אחרים שאינם יכולים לגלות אותם', אנחנו יודעים שבקלפי הם יתמכו בהצעתה להקדים את הפריימריז".

אנגלסמן אומר כי גם אחרי שההצעה תתקבל להקדים את הפריימריז, יש בעיה שכן המועמד לראשות התנועה בנימין נתניהו אינו "אביר חלומותיו" לראשות התנועה כי "הוא וחבריו נתנו יד לגירוש". יחד עם זאת, אין לו סימני שאלה בהיות הליכוד מקום מתאים למימוש ערכי ההתיישבות שבהם הוא מאמין.

"המחנה הלאומי צריך לזכור שבמשך 57 שנים, ראש הממשלה שר החוץ ושר הבטחון שר האוצר, התפקידים הבכירים ביותר, הגיעו ממפלגות גדולות, עבודה או ליכוד. לכן אין לנו ברירה, אם רוצים להיות שותפים מלאים במדינה, ובאתחלתא דגאולה, בצבא באקדמיה ובכל המערכות האחרות, וגם במדיניות, צריכים שותפות בתנועה הלאומית. נכון שיש מספר פוליטיקאים, ההנהגה, ש'סוחבת' את הליכוד למחוזות שאנחנו לא מעונינים, אבל כעולה ממשאל המתפקדים, רוב חברי תנועת הליכוד הם איתנו, אנשים מסורתיים שיש להראות להם את הדרך הנכונה ואז ממילא השפעתנו בתנועה תגבר וממילא נחזק את ההתיישבות והחינוך יהודי".

להאזנה לראיון
