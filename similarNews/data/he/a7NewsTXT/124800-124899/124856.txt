

שרות בתי הסוהר השלים בימים אלה פרויקט רחב היקף בו הוסבו כ-1,700 תחנות עבודה בכל בתי הסוהר בארץ לסביבת Microsoft Windows XP ברמת העדכון הגבוהה ביותר, Service Pack 2.

פרויקט הסבת סביבות העבודה הממוחשבות בשירות בתי הסוהר לסביבת Microsoft Windows XP כלל התקנתן של מאות עמדות עבודה חדשות ושדרוגן של שאר העמדות לתצורת חומרה המאפשרת הרצת מערכת הפעלה זו. הפרויקט בוצע על ידי חברת artNET experts, שותפה עסקית של מיקרוסופט ישראל.

ההחלטה בשרות בתי הסוהר לבצע את ההסבה נבעה מהצורך לשדרג את רמת אבטחת המידע בארגון באופן שיאפשר שימוש בטוח בתחנות העבודה בכל זרועות הארגון. כמו כן, שדרוג מערכת המחשבים נועד לשמש שלב מכין לקליטתן של מערכות מידע חדשות האמורות להכנס לשירות בתי הסוהר במהלך השנים הקרובות. פרויקט ההסבה הנוכחי מהווה המשך ישיר לשדרוג קודם של מערכות המידע בשירות בתי הסוהר עם התקנת שרתי Exchange 2003 בשילוב עם התקנת Active Directory מרכזי לכלל משתמשי הארגון.

סמנכ"ל הטכנולוגיות בחברת artNET, רוני בלוך, הבהיר כי "ביצוע הפרויקט בשירות בתי הסוהר היווה אתגר טכנולוגי ולוגיסטי כאחד, וזאת בשל הצורך בשדרוג מספר גדול של עמדות עבודה בפרק זמן קצר וללא השבתה או פגיעה במשתמשי הקצה".

ערכת SP2 כוללת עדכוני אבטחה המספקים הגנה טובה יותר מפני וירוסים, פורצי מחשבים (האקרים) ותולעים, והיא כוללת את חומת האש של Windows (Firewall), חוסם חלונות מוקפצים עבור Internet Explorer (Pop Up Blocker) ומרכז האבטחה החדש של Windows.
