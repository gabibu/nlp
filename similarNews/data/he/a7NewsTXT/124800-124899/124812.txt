

עמדות לגלישה באינטרנט יוצבו בקרוב במחלקות האונקולוגיות בבתי חולים ברחבי הארץ ביוזמת האגודה למלחמה בסרטן. מטרת היוזמה, נתינת אפשרות לחולי הסרטן ומשפחותיהם להתעדכן בענייני בריאות ואקטואליה.

חברת בלמוט, החברה המובילה בפיתוח, ייצור ושיווק מערכות ועמדות קיוסק לשירות עצמי, תספק לאגודה למלחמה בסרטן את העמדות המתוחכמות לגלישה והן יוצבו במחלקות האונקולוגיות בבתי חולים ברחבי הארץ במטרה לספק לחולים מידע רפואי על אודות מחלת הסרטן שמקורו באתרי בריאות מוסמכים. השירות ינתן חינם.

בשלב ראשון יוצבו מספר עמדות בבית החולים שיבא בתל השומר ובהמשך תורחב פריסת העמדות למחלקות אונקולוגיות נוספות בכל רחבי הארץ.

מדובר בעמדות אינטרנט מנוהלות מרחוק, מעוצבות, נוחות לשימוש, המותאמות גם לנכים. הגלישה דרך העמדות תתאפשר רק לאתרי אינטרנט מאובטחים כגוןאתר האגודה למלחמה בסרטןואתרים נוספים של ארגוני בריאות בארץ ובעולם.

מנכ"ל בלמוט, עמי יוספסברג, ציין שהפרויקט הוא פרי יוזמתה של האגודה למלחמה בסרטן, ומטרתו לסייע לציבור רחב של אנשים ובכלל זה גם מאושפזי המחלקות האונקולוגיות ובני משפחותיהם להתעדכן בנושאי בריאות ואקטואליה, כך שהצבת העמדות הם צעד משמעותי לשיפור איכות שהייתו של החולה בבית החולים.

"עם התפתחות הטכנולוגיה והקמת רשת האינטרנט קלה הרבה יותר הדרך להגיע למידע רפואי לעומת שנים עברו. משתמשי רשת האינטרנט עשויים במקביל להיתקל במידע ממקורות בלתי ידועים או בעלי אינטרס. הנגישות הקלה למידע עשויה לגרום להצפה בלתי מוגבלת במידע ולעורר תחושות חרדה ופחד העלולות להפחית בתחושת השליטה במחלה, לערער את בטחונו העצמי של החולה ולגרום לתוצאות הפוכות מאלו שקיווה להשיג מלכתחילה", אמרה מנכ"ל האגודה למלחמה בסרטן, מירי זיו.

לדבריה, חולי הסרטן זקוקים לעזרה בהשגת מידע אמין ומבוסס ולכן מפעילה האגודה מגוון של שירותי מידע המבוססים על מידע רפואי מהימן, מעודכן, הנתמך באנשי רפואה מהשורה הראשונה בישראל. "הקמת עמדות הגלישה הינה חלק ממגמה זו המאפשרת לחולים במרכזים הרפואיים ברחבי הארץ לקבל מידע נרחב ומעודכן באתר האגודה ובאתרים נוספים בתחום הסרטן", אמרה.
