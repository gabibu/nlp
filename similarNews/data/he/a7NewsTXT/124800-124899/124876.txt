

היום תקיים הסוכנות הבינלאומית לאנרגיה אטומית הצבעה בשאלת העברת סוגיית הגרעין האיראני לדיון במועצת הביטחון של האו"ם.

ההצבעה תתקיים היום בצל דבריו של נשיא איראן בנאומו בפני מועצת האו"ם. הנשיא האיראני, מחמוד אחמדניג'אד, הבהיר כי אין בכוונת ארצו לוותר על תכנית הגרעין שלה. לדבריו לכל מדינה יש זכות לקיים תכנית גרעין למטרות שלום, כהגדרתו.

אחמדניג'אד הבהיר במליאת האו"ם כי ארצו תהיה מוכנה לקיום קשר רציף עם הסוכנות לאנרגיה אטומית. זאת תוך כדי שיימשך המרוץ האיראני להעשרת אורניום. בדבריו תקף הנשיא האיראני את ארגון האומות המאוחדות וקבע שהוא אינו מתייחס בשוויון לכל המדינות ובעוד קיימות מדינות מועדפות הזוכות ליחס משופר, הרי שמדינות אחרות כארצו שלו זוכות ליחס נוקשה ומפלה.

דבריו אלה של הנשיא האיראני עוררו תסיסה בינלאומית שבעקבותיה הודיע דובר האיחוד האירופי כי ככל הנראה גובש רוב של 20 מתוך 35 מדינות קיים לטובת העברת ההתחמשות האיראנית לדיון במועצת הביטחון של האו"ם.

יצויין כי למרות הרוב הצפוי בהצבעה יכולה אחת המדינות האוחזות בזכות הווטו, כדוגמת סין, למנוע את אישור ההצעה. ייתכן כי במידה ויתברר שאחת ממדינות הווטו אכן מתכוונת להטיל ווטו על ההחלטה, יורד הנושא מסדר היום עוד לפני ההצבעה.
(ש)
