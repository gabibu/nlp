

בנימין נתניהו וקבוצת חברי הכנסת התומכים בו יוצאים השבוע לסבב כנסים גדול בכל רחבי הארץ על מנת לשכנע את חברי המרכז לתמוך בהקדמת הפריימריז.

במחנה נתניהו מוסיפים להעריך כי יחסי הכוחות שקולים. יועצים פוליטיים הקשורים למחנהו אומרים כי הופעת ראש הממשלה באו"ם והמפגשים עם מנהיגי העולם הועילו לשרון. לדבריהם, יש לא מעט מחברי המרכז הכועסים על שרון אך מושפעים מהתמונות בטלויזיה וחוששים להשתתף במעשה המתפרש בעיניהם כהדחה של ראש ממשלה מכהן.

בשבוע שנותר עד רגע ההכרעה מתכוונים נתניהו ולנדאו לחדד את המסר כי שרון מתכוון לפרוש מהליכוד. הם מדגישים כי שרון נמנע באופן עקבי מלהתחייב שלא לפרוש מהליכוד. במכתב משותף, וחריג מסוגו למועמדים המתמודדים זה נגד זה, כתבו אמש השניים לכל חברי המרכז כי הקדמת הפריימריז לא רק שלא תפגע בליכוד אלא תחזק אותו. לטענתם, הקדמת הבחירות המקדימות תועיל לליכוד משום שתסכל את יכולתו של שרון לפרוש מהליכוד בעיתוי הנוח לו.

הכינוס המרכזי, בהשתפות נתניהו, יערך היום (ב') בחיפה. ביום שלישי יופיע נתניהו בראשון לציון. אמש קיימו חברי הכנסת יולי אדלשטיין ואיוב קרא כנס פעילים בנתניה בהשתתפות ראש העיר מרים פיירברג.
