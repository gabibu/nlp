

פעיל מר"ץ בחיפה נידון לשנת מאסר בפועל ושלוש שנות מאסר על תנאי בגין גרימת חבלה חמורה ותקיפה חבלנית בנסיבות מחמירות של שני פעילי ימין במרכז הכרמל בחיפה, בעת מערכת הבחירות של עמרם מצנע לראשות עיריית חיפה, בשנת 1998.

סגן נשיא בית המשפט השלום בחיפה, השופטת רחל חוזה, קבעה בגזר הדין: "חומרתן של העבירות בהן הורשע הנאשם מוצאת ביטויה במעשי האלימות הקשים ובתוצאותיהם הפוגעות כל כך   חבלות של ממש למר בוכבינדר שחייבו אשפוזו בבית חולים שם עבר ניתוח וכאשר נותר סובל מנכות צמיתה.
זאת ועוד; הנאשם בחר לבטא את כעסו בדרך זו וכל זאת במהלכה של הפגנה פוליטית המתנהלת על פי דין וכאשר מעשיו מופנים כלפי מי שנמצא בצידה האחר של הקשת הפוליטית, מבחינתו שלו. על החברה להוקיע מעשי אלימות ככלל והתבטאויות אלימות כדרך להבעה במחלוקת אידיאולוגית - פוליטית בפרט".

אביעד ויסולי, יו"ר מטה א"י, ציין כי משטרת ישראל השהתה את הגשת כתב האישום למשך שלוש שנים, והגישה אותו רק כשעו"ד מאיר הפלר, אשר ייצג את המתלוננים, איים בהגשת מיידית של בג"ץ כנגד המשטרה. לאחר מכן נמשכה שמיעת התיק עוד ארבע שנים נוספות בבית המשפט.

לדבריו, נפגעי התקיפה לא ויתרו ותבעו את התוקפים, באמצעות עו"ד הפלר, גם בתיעה אזרחית בבית משפט השלום בחיפה. הם זכו בפיצויים של כ   60,000 ש"ח מהתוקף בשנת 2004, עוד לפני שניתן נגדו פסק הדין במשפט הפלילי.
ויסולי אומר: "אנו, פעילי המטה למען א"י, התלוננו על עשרות תקיפות אלימות נגדנו בעת משמרות המחאה שאנחנו מקיימים בצמתים המרכזיים בחיפה, מאז הסכמי אוסלו בשנת 1993 ועד היום. המשטרה אינה מתייחסת לתלונותינו, אינה חוקרת אותן ואינה מגישה כתבי אישום, ככל שמדובר באלימות פעילי השמאל נגד מפגיני ימין. לעומת זאת, המשטרה לא היססה להגיש מאות כתבי אישום נגד מפגיני הימין אם הם עברו, לדעתה, אפילו העבירות הפעוטות ביותר של "התקהלות אסורה" בעת ההתנתקות. אין ספק כי יד פוליטית נעלמה בוחשת ומכוונת את תביעות המשטרה נגד מפגיני הימין, אל מול התעלמותה המוצהרת מאלימות המופעלת נגדם, אם על ידי שוטרים או ע"י פעילי שמאל. זוהי אכיפת חוק מפלה, בלתי חוקית ואף מושחתת, ומקומה לא יכירנה במדינה הטוענת שהיא דמוקרטית. במקרה זה החלטנו להתעקש ולעמוד על הגשת כתב אישום ותביעה אזרחית נגד התוקפים, ואכן בית המשפט הוקיע מפורשות את התנהגותם האלימה של פעילי מר"ץ בעת הפגנה חוקית שקיימנו. מן הראוי שמבקר המדינה יבדוק את התנהלות המשטרה, הפרקליטות והיועץ המשפטי לממשלה בנושא מדיניות הגשת כתבי אישום נגד מפגינים".
