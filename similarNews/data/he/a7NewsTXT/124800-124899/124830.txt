

"בימים האחרונים הוברחו דרך הגבול ברפיח גם כלי נשק", כך אישר אתמול מפקד הביטחון הלאומי בדרום הרצועה, הקולונל ג'מאל קאיד, בידיעה שפורסמה בעיתון הפלשתיני "אל-קודס" היוצא בירושלים.

לדברי קאיד, בנוסף לנשק הוברחו גם סמים ומוצרי מזון. "מצב זה", הוסיף הקצין הפלשתיני, "הוא בבחינת סכנה ממשית ועלול לגרום לכך שהעניינים ייצאו מכלל שליטה".

לדברי הקולונל קאיד, כוחות הביטחון הפלשתיניים ישתלטו על אזור הגבול בפרק זמן של 48 72 שעות. במסגרת מאמצי הרשות להשתלט על המצב, נערכו כוחות משטרה גדולים על רצועה פלשתינית גדולה לאורך אזור הגבול עם מצרים, במטרה למנוע את המשך המעבר החופשי של פלשתינים למצרים ולהשליט סדר באזור.

כתבנו חגי הוברמן מוסר כי פקיד פלשתיני בכיר אחר מצוטט באל-קודס בעילום שם כי בעלי תעודות זהות עזתיות יוכלו לעבור מיד, ואילו חסרי ניירות, כגון פליטים ועקורים, יוכלו לעבור לאחר השגת הסדר בעניינם.

דיווחים מהשטח מלמדים כי אנשי כוחות ביטחון מצרים החלו לבדוק בדקדקנות את תעודות הזהות של העוברים והשבים לפני שהעניקו להם היתר מעבר בפתח סלאח א-דין, הפרצה האחרונה שנותרה פתוחה.
שמונה תושבים פלשתינים, ביניהם חמישה אנשי משטרה, נפצעו במהלך ניסיון למנוע מעבר מרפיח הפלשתינית לשטח מצרים. התושבים, בעיקר צעירים שהתגודדו במקום, רגמו את השוטרים באבנים. בימים האחרונים עברו אלפים מתושבי הרצועה לשטח המצרי, ואזרחים מצרים רבים נכנסו לרצועת עזה. קשישה מרפיח המצרית, ששבה מביקור אצל בתה הנשואה בעזה, אמרה לכתב "אל-קודס" כי היא מודה לאל על שלאחר שנים רבות של ניתוק, התאפשר לה סוף-סוף לבקר אצל בתה ולחבק את נכדיה.
מספרם הגבוה של מסיגי הגבול הניע את המשטרה הפלשתינית לנקוט אמצעים נוקשים יותר במטרה לשים קץ לתופעת ההסתננות ולאנרכיה.

אבו-מאזן הודיע כי הפלשתינים יפעלו בשיתוף פעולה עם המצרים לפתרון בעיית מעבר רפיח, תוך סתימת הפרצות שהשאירה ישראל.
