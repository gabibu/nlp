

האחיות איימו בהשבתה כללית ואיום פיטוריהן של 736 אחיות בתי הספר הוקפא עד לבירור מעמיק יותר של הסוגיה.

במשרד האוצר התקיימה אמש ישיבה באשר לעתידן של 736 אחיות בית הספר לנוכח הכוונה לפטרן.

במהלך הדיון איימו נציגות האחיות בהשבתת כללית של שירותי הרפואה המונעת באם אכן תפוטרנה האחיות.

את ההודעה על פיטוריהן קיבלו האחיות לפני כשלושה שבועות ממעסיקתן, אולם שר הבריאות דני נווה איתר תקציב מצומצם להמשך פעילותן של האחיות בבתי הספר. בימים אלה, עם התרוקנות הקופה המיוחדת להעסקת האחיות אמורה הייתה ההתפטרות ההמונית להיכנס לתוקף.

כיוון שכך קיימו האחיות ישיבה עם נציגי משרדי הבריאות והאוצר. במהלך הפגישה הבהירו האחיות את איומן בדבר השבתת כלל הרפואה המונעת. חברת הכנסת אילנה כהן, נציגת האחיות, אף הבהירה כי נשקלת השבתת כלל מערכת הבריאות. בתום הדיון הוחלט להקפיא את מכתבי הפיטורין ולפתוח בבדיקות חוזרות לגבי נחיצותן.
(ש)

