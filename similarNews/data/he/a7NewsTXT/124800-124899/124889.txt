

שיר עלום אותו כתב הרב קוק זצ"ל אודות תחושותיו בימים שלאחר רצח ארלוזורוב התגלה בימים האחרונים. המגלה, מנכ"ל הוצאת הספרים 'סיני', מספר לערוץ 7.

"למרות שכתב היד לא נראה כל כך דומה לכתב ידו של הראי"ה קוק, בדיקות של מומחים הוכיחו מעבר לכל ספק שמדובר בשיר בכתב ידו, וגם כל מה שמתואר בשיר והרקע התקופתי הוכיחו מעל לכל ספק שאכן מדובר בשיר בכתב ידו של הראי"ה קוק שמתאר בצורה אינטימית את המתרחש בלבו של הרב קוק בזמן רצח ארלוזרוב", כך אומר דן שלזינגר מנכ"ל הוצאת הספרים "סיני" ומגלה כתב היד.

בראיון לערוץ 7 תיאר שלזינגר את תהליך מציאת כתב היד, "אני במקצועי נברן, קונה מזוודות מלאות מחברות ישנות שבהם מצויים כתבי יד שונים, רובם לא בעלי ערך משמעותי אך בין המחברות הללו מצאתי מחברת שבה מצוי השיר הזה. יש בידי שירים נוספים שכתב הרב קוק ועדיין לא התפרסמו כדוגמת שיר החורז את דיני תשעה באב, בדומה לשיר נוסף שפורסם החורז את דיני חנוכה, וכן שיר ילדים שכתב הרב קוק".

בתשובה לשאלת כתבנו ידידיה הכהן בדבר חשיבותו של השיר השיב שלזינגר כי פרט להצצה לעולמו הפנימי של הרב קוק השיר שופך אור אף על כמה נקודות היסטוריות שנויות במחלוקת, "לדוגמה, שאלה שנויה במחלוקת היא מי הודיע לרב קוק על מציאתם של שני הערבים שביצעו את הרצח, ובשיר נכתב מפורשות ש"ר' יעקב מאיר", שהיה הרב הראשי הספרדי דאז הודיע לרב קוק את זה", יצוין כי עד כה היה ידוע שהרב נתן מיליקובסקי, אביו של פרופ' בן ציון נתניהו בישר זאת לרב קוק.

השיר פורסם בחוברת מהודרת שיצאה לאחרונה לאור תחת השם "לא לעולם מועקה", החוברת שופכת אור על פעילותו של הרב קוק בפרשת רצח ארלוזרוב, שהודחקה עד כה וכדברי הרב משה צבי נריה "לכתוב על משפט רצח-ארלוזורוב מבלי להזכיר את הראי"ה קוק, הרי זה כמו לכתוב על משפט-דרייפוס ולא להזכיר את אמיל זולא", וכוללת כרוזים וקטעי עיתונות רבים מאותה תקופה, יצוין שבעבר תוארה בהרחבה פרשיית רצח ארלוזרוב והקשר של הרב נתן מיליקובסקי לרב קוק בכתבתו של הראל כהן ב"בשבע" מטבת תשס"ד.


