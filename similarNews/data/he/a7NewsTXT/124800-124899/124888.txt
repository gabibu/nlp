

בטקס שהתקיים במרכז ההובלה במחנה בן עמי, החליף האלוף אבי מזרחי את האלוף אודי אדם כראש אגף הטכנולוגיה והלוגיסטיקה. הטקס התקיים במעמד הרמטכ"ל, רב-אלוף דן חלוץ, ובמעמד בכירי המטה הכללי.


כתבנו קובי פינקלר מוסר שבקבלו את התג החדש אמר האלוף אבי מזרחי, שמונה ביום חמישי האחרון לדרגת אלוף לאחר שסיים את שירותו בתפקיד ראש מטה מפקדת זרוע היבשה, כי בלומדו את אגף הטכנולוגיה והלוגיסטיקה גילה ארגון גאה ומקצועי אותו יצעיד יחד עם אנשיו קדימה.

"נפלה בידי הזכות לפקד על אגף עם אנשים נהדרים מהקצונה הבכירה ועד לאחרון החיילים" אמר האלוף אודי אדם, ראש אגף הטכנולוגיה והלוגיסטיקה היוצא, ששירת כמפקד האגף מחודש אוגוסט 2001 ויתמנה בקרוב לתפקיד מפקד פיקוד צפון.

"אודי, הטקס אינו יכול להכיל את כל שאנו רוצים להביע, את כל שאנו רוצים לומר לך על תקופת פיקוד יוצאת דופן, איכותית, מלאת עשייה בשגרה ובלחימה, טיפול בארגון, באנשים, בתשתית, בצבא ההגנה לישראל", אמר בנאומו הרמטכ"ל, רב-אלוף דן חלוץ, לאלוף אודי אדם.

"אבי, נבחרת להוביל את הארגון המצוין הזה בתקופה רבת אתגרים שידרשו את כל הניסיון הפיקודי ואת העוצמה האנושית שבך", אמר הרמטכ"ל לאלוף אבי מזרחי.

כתבנו מוסיף שבנאומו פנה הרמטכ"ל גם למשרתים באגף הטכנלוגיה והלוגיסטיקה: "העשייה באגף הטכנולוגיה והלוגיסטיקה לא נעצרת. התמיכה הלוגיסטית בעשייה היום-יומית של צה"ל אינה נפסקת ואנו זקוקים לכם בכל הגזרות ובכל הזירות גם עכשיו וגם בעתיד"

האלופים מזרחי ואדם בטקס חילופי התפקידים. ציום: דו"צ
