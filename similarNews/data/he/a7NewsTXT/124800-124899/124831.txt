

תגובה פלשתינית נזעמת לנוכח כוונת ישראל להקים אזור חיץ ביטחוני בצפון הרצועה. הפלשתינים חוששים כי רצועת הביטחון תהיה בתוך שטח הרצועה, זאת למרות שההצעה הישראלית מדברת על רצועת ביטחון בשטח הישראלי.

החלטתה של ממשלת ישראל להקים אזור חיץ בטחוני בצפון הרצועה, שאורכו יהיה כשבעה ק"מ ורוחבו 150 מטר לפחות, עוררה תגובות נזעמות בקרב בעלי האדמות והארגונים הפלשתיניים השונים, כך מדווח כתבנו חגי הוברמן.

כמה תושבים אף אמרו לכתב "אל-איאם" כי הם מוכנים להקריב את עצמם ובלבד שישראל לא תצליח להשתלט שוב על אדמותיהם, שאותן עלה בידם לשחרר "לאחר 38 שנות כיבוש". מאז הפינוי חזרו שטחים נרחבים לשמש אדמות "מירי" (אדמות המותרות לעיבוד על-ידי התושבים), וכמה מהתושבים אף הזדרזו לגדר את חלקותיהם, במיוחד אלה הסמוכות לקו הגבול. עד כה לא נקטה ישראל צעדים לתפיסת האדמות המיועדות לאזור החיץ ולא נעשה דבר פרט להקמת חומת בטון על קו הגבול.

גדודי עז א-דין אל-קסאם של החמאס איימו לפתוח במלחמת חורמה נגד החיילים הישראלים אם אלה ינסו לתפוס את האדמות הנ"ל. גם גדודי הג'יהאד האסלאמי הזהירו את ישראל מפני כל צעד של גזל אדמות פלשתיניות. אחד ממנהיגי הג'יהאד, ח'אלד אל-בטש, אמר לכתב "אל איאם" כי הג'יהאד רואה בתוכנית להקמת אזור חיץ בטחוני בצפון הרצועה מתקפה מחודשת על האדמות הפלשתיניות ששוחררו זה עתה מעול הכיבוש הישראלי. גם האיחוד הדמוקרטי (מפלגת פידא) גינה את המזימות הישראליות החדשות.
