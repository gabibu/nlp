

המשק צפוי לצמוח בשיעור של 4.1% בשנת 2005, בעוד שתוצר המגזר העסקי צפוי לעלות בשיעור של 6%. כך עולה מתחזית מקרו-כלכלית מעודכנת שפרסם היום אגף הכלכלה באיגוד לשכות המסחר לשנת 2005.

התחזית המקרו-כלכלית שפירסם היום איגוד לשכות המסחר נכתבה לקראת האסיפה הכללית ה- 45 שתתקיים השבוע. על פי התחזית, התוצר לנפש בשנת 2005 יעמוד על 17.4 אלף דולר.

כלכלני האיגוד מציינים כי בשנים האחרונות עברו חברות רבות תהליכי התייעלות משמעותיים שכללו צמצום עובדים וירידה בשכר הריאלי. תהליכים אלו הגבירו את התחרותיות בכלל ובענפי היצוא בפרט. מאחר שתהליך התייעלות החברות בישראל הגיע בשנת 2004 למיצוי, שנת 2005 מאופיינת בישראל בעליה במרבית המדדים.

מניתוח צמיחת הענפים במגזר העסקי עולה כי ענפי המסחר והשירותים הובילו את צמיחת המשק. הפדיון בענפי המסחר והשירותים עלה במחצית הראשונה של 2005 בשיעור של 6.0% זאת לעומת עלייה מתונה של כ- 1% בייצור התעשייתי ובענפי ההיי-טק.

כתוצאה מהשינויים שחלו במדיניות כלכלת ישראל בשנים 2003-2004, גדלו ההשקעות הישירות הזרות לישראל מ- 1.6 מיליארד דולר בכל שנת 2004 ל- 4.2 מיליארד דולר בשמונת החודשים הראשונים של 2005. סה"כ ההשקעות הישירות הזרות צפויות להגיע עד סוף שנת 2005 לכ- 7 מיליארד דולר, גידול של מעל 400% לעומת שנת 2004.

"הפרמטרים הכלכליים במחצית הראשונה של שנת 2005, מעידים על תהליך התרחבות המגזר העסקי והפעילות הכלכלית במשק. את הצמיחה בשנים 2005 ו- 2006 יובילו הצריכה הפרטית ויצוא מוצרים ושירותים", אמר אוריאל לין, נשיא איגוד לשכות המסחר.
