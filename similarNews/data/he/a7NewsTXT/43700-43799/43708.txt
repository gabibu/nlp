

רה"מ חזר הערב על כוונתו להקים ממשלת אחדות רחבה ככל האפשר, ואולם יו"ר העבודה עמרם מצנע שלל את הרעיון לחלוטין. אם כן, איזו ממשלה יקים מר שרון?

תוצאות הבחירות ובראשן הנצחון הסוחף של הליכוד שיקבל קרוב ל-35 מנדטים לא מקהה את קשייו של ראש הממשלה אריאל שרון להקים ממשלה יציבה שתחזיק מעמד לאורך זמן.

על פי התבטאויות כל בכירי המפלגה, ללא יוצא מן הכלל, בימים האחרונים, ניתן לשער כי מפלגת העבודה אכן עם הפנים לאופוזיציה, ואולם רה"מ חזר הערב על כוונתו להקים ממשלת אחדות רחבה ככל שאפשר.

אם מפלגת העבודה תתמיד בסירובה להצטרף לממשלת אחדות הדבר יסתום את הגולל על חלומו של טומי לפיד משינוי להקים ממשלת אחדות חילונית.

יתכן שהאופציה העומדת בפני מר שרון היא ממשלה בהשתתפות שינוי ומפלגות הימין, שבסופו של דבר יכולה להשאיר את ש"ס מחוץ לממשלה. מדובר בממשלה שתורכב ממפלגות הליכוד, שינוי, האיחוד הלאומי, המפד"ל, ישראל בעליה ועם אחד, שיכולים לבסס ממשלה עם כ-70 מנדטים.

כתב עתי"ם חיים פרנקל מציין כי ממשלה כזו תקשה על רה"מ שרון במבט לעתיד, מאחר ורבים ממצביעי הליכוד תומכים עקרונית בדרכה של ש"ס ובעלי סימפטיה אישית למפלגה ולדרכה הדתית-מסורתית-מזרחית.

קשה לתאר ממשלה בראשות שרון שיהיו שותפים לה גם שינוי וגם ש"ס ויהדות התורה. טומי לפיד פוסל קטגורית את החרדים. שרון יצטרך לבחור אם הוא הולך עם שינוי ובאמתחתה כ-15 מנדטים, או בוחר ממשלה עם ש"ס ויהדות התורה עם כ-17 מנדטים.

בראיון לתכניתו של "דן שילון" בערוץ 2 אומר הערב בנימין בן אליעזר "אחרי ההתנסות שלנו עם אריק שרון, נטל ההוכחה נופל עליו - שיוכיח שהכל לא דיבורים אלא גם מעשים. שמחר בבוקר ילך ויוריד 30 מאחזים", כך אמר בנימין בן אליעזר.

בן אליעזר השיב בכך לשאלה באלה תנאים תהיה מפלגת העבודה מוכנה להכנס לממשלת אחדות. "נטל ההוכחה הוא למעשה שרשרת של דברים שכבר נאמרו בעבר, היא מתחילה במוכנותו להכנס מחר למו"מ מדיני, מוכנותו לוותר על עזה, מוכנותו להוריד כמה התנחלויות...", הוסיף.

משנשאל האם עמרם מצנע שותף לעמדותיו, אמר בן אליעזר: "אני חושב שמצנע יודע לפחות דבר אחד: שאני היום מתכוון לעשות הכל כדי למנוע כניסה לממשלת אחדות. צריך לחכות חודשים כדי לבחון את הממשלה הזו ולראות איך היא מתנהגת... אז נשקול".

בהתייחסותו לאפשרות של מלחמה בעיראק, אמר בן אליעזר: "אריק שרון יכול להיות שקט ורגוע שאם הוא יתאם איתנו את המהלכים הוא ימצא בנו שותף נאמן שיתן לו גיבוי מבחוץ".

"נכון לרגע זה אינני מזהה שום תנאי שמחייב אותנו להכנס לממשלת אחדות. אנחנו נמצאים במצב של מפלגה שעברה טראומה קשה מאוד. אם אנחנו רוצים להמשיך לעמוד בראשה, עלינו לבנות ולשקם אותה".

ראש הממשלה אריאל שרון הבטיח בשורת שיחות עם מנהיגים שהתקשרו במשך היום לברכו על ניצחונו בבחירות, כי בכוונתו לפעול לקידום התהליך המדיני.

במהלך היום שוחח שרון עם נשיא נציבות האיחוד האירופי, רומנו פרודי, עם שר החוץ של גרמניה יושקה פישר שברכו אותו על נצחונו.

לפני מס' שעות שוחח שרון עם נשיא ארה"ב ג'ורג' וו. בוש ונשיא מצרים חוסני מובארק כאשר מטרתו בשיחות הללו היא למתן את הביקורת הקשה שנמתחה עליו, במיוחד באירופה, בשל מדיניותו הנוקשה כלפי הפלשתינים.

שרון ציין בשיחתו עם פרודי, כי מדינת ישראל היא מדינה שוחרת שלום ומחוייבת לשלום ולאחר הרכבת הממשלה, הוא יפעל לקידום תהליך השלום.

שרון הדגיש את חשיבות קידום הדיאלוג בין ישראל לאירופה והזמין את פרודי לבקר בישראל.

בשיחתו עם שר החוץ הגרמני יושקה פישר, אמר שרון כי הקשר עם אירופה חשוב מאוד לישראל והשניים נדברו להיפגש בקרוב. שרון גם הודה לפישר על האיגרת ששלח היום קנצלר גרמניה גרהארד שרדר, שבה הביע בטחונו, כי שיתוף הפעולה בין שתי המדינות יימשך ויעמיק.

אולם, יחד עם רצונו של מר שרון לפעול לקידום תהליך השלום, נמסר הערב ,מלשכת ראש הממשלה, באופן שאינן משתמע לשתי פנים, כי יאסר ערפאת שממשיך ומממן, יוזם, מפעיל ומשלח טרור לא יהיה פרטנר למשא ומתן.

במסגרת מאמצי ישראל להתקדם בנתיב המדיני ולהביא לשקט ובסופו של דבר לשלום תהיה ישראל מוכנה לדבר רק עם פלשתינים שאינם מעורבים בטרור בשום צורה ודרך.
