

ראשי מפלגות השלטון בגרמניה הגיבו היום בקרירות לנאומו של הנשיא האמריקני ג'ורג' וו. בוש על מצב האומה, וביקשו לדעת מדוע לא חשפה וושינגטון מידע חדש בנושא תוכנית הנשק האמריקני, בפני האו"ם.

גרנוט ארלר, יו"ר המפלגה הסוציאל-דמוקרטית בפרלמנט, אמר כי הנאום הכיל יותר שאלות מאשר תשובות.

"כיצד ייתכן שיום לאחר שהוגש דוח הפקחים למועצת הביטחון, מתפרסמת הודעה בדבר חשיפת ראיה חדשה בשבוע הבא", תהה ארלר בראיון לטלוויזיה הגרמנית.

לדבריו, השאלה העיקרית היא מדוע לא הועבר המידע לפקחי האו"ם.

ארלר אמר כי הוא חושד שבוש לא היה מעוניין במציאת הנשק העיראקי להשמדה המונית, אלא "חיפש פשוט סיבה לצאת למלחמה", וציין כי "זה יוביל את הקהילה הבינלאומית להציג מספר שאלות בעניין ההכנות למלחמה".

אנג'ליקה ביר, מבכירי מפלגת הירוקים, (שותפה זוטרה בממשלתו של הקנצלר גרהארד שרדר), אמרה גם היא כי לדעתה מחפשת וושינגטון תירוץ למלחמה.

ממשלת גרמניה, המובילה את חזית ההתנגדות האירופית למלחמה נגד עיראק, לא פרסמה תגובה רישמית לנאומו של הנשיא בוש.

פרידריך פלוגר, ממפלגת הנוצרים-דמוקרטים (אופוזיציה), ומתומכי המלחמה נגד עיראק, דרש משירותי המודיעין הגרמנים לחשוף בפני חברי הבונדסטאג את המידע שברשותם בנושא תוכניות הנשק העיראקיות, כדי לאפשר להם לבחון לעומק את האפשרויות העומדות מולם.

מיכאל פרידמן, ממנהיגי הקהילה היהודית בגרמניה, האשים את שרדר ואת שר החוץ שלו יושקה פישר ב"החלשת" האו"ם, זאת בשל הגישה הגרמנית הדורשת להצביע נגד ההחלטה הנוספת במועצת הבטחון, שתאשר פעולה צבאית נגד עיראק, אם יימצאו בה מערכות נשק להשמדה המונית.

בראיון לשבועון "שטרן" הביע פרידמן דאגה בשל התגברות ההתנגדות לארה"ב בגרמניה.
"מהיכן נובע חוסר האמון? הרי האמריקנים שחררו את גרמניה מהנאציזם ותמכו באיחודה מחדש", אמר פרידמן, המכהן כסגן נשיא הוועד המרכזי של יהודי גרמניה.

עוד אמר פרידמן כי "מחליא אותי לראות כיצד שורפים דגלים אמריקנים בהפגנות, ולשמוע שלדעת מפגינים, המלחמה כולה היא בעניין הנפט". לדבריו, הצהרות מסוג זה הן "הפשטה בלתי נסבלת של הסיבות לפעולה צבאית".

"מדוע הם לא מפגינים נגד סדאם חוסיין? הרי הוא גרם לסכסוך", הטעים פרידמן.

לא רק גרמניה מפגינה חוסר תמיכה בארה"ב בכל הקשור לשיקוליה בנושא מלחמה בעיראק; גם מצריים פרסמה כי לדעתה אין הדוח מוכיח כי יש סיבה מוצדקת למלחמה בעיראק.

בראיון שהתפרסם היום אמר שר החוץ המצרי אחמד מאהר כי דוח פקחי הנשק על הבעיות בשיתוף הפעולה מצד עיראק אינו מצדיק מלחמה.

בריאיון לעיתון "אל-חיאת" אמר מאהר, כי הדוח מוכיח שעיראק שיתפה פעולה "בתחומים רבים".

"בה בעת, יש תחומים שבהם שיתוף הפעולה העיראקי לא היה מלא. יש לשפר את ביצועיהם של הפקחים כדי להשלים את הנותר. הדוח מוכיח כי עוד נותרו דברים רבים שיש לעשות, אך אין זה מצדיק מלחמה".

מאהר קרא למדינות, שברשותן מידע על הנשק העיראקי, להציגו כדי לסייע לפקחים, שלדבריו, צריכים לקבל זמן נוסף כדי להשלים את חיפושיהם.

בריאיון אחר שנתן מאהר לעיתון הצרפתי "לה מונד", האמור להתפרסם מחר, אמר השר המצרי כי מצרים לא תשתתף בכל מלחמה נגד עיראק, גם במקרה שמועצת הבטחון של האו"ם תקבל החלטה לבצע פעולה כזו.

"אנו לא נפתח בכל פעולה צבאית. אנו נבקש שלום", הדגיש מאהר.

בתשובה לשאלה אם מצרים תרשה להשתמש בתחומה האווירי ולעבור דרך תעלת סואץ ענה מאהר, כי ארצו תכבד את החוק הבינלאומי. "חוקים אלה נוגעים לכל אחד ללא אפליה".

ממשיך גם המשבר עם צפון קוריאה אשר דרשה היום כי ארה"ב תוציא מחצי-האי הקוריאני את כל הנשק הגרעיני שלה, פעולה שלדברי וושינגטון בוצעה לפני 12 שנים.

דרישה זו היא ניסיון נוסף להציג את ארה"ב כאיום הצבאי האמיתי במשבר שפרץ בשל תוכנית הנשק הגרעיני של פיונגיאנג.

"ארה"ב צריכה להוציא מיד את הנשק הגרעיני שלה מדרום קוריאה", הודיעה סוכנות הידיעות הצפון-קוריאנית הרשמית. "דרום קוריאה הפכה למאגר הנשק הגרעיני הגדול ביותר במזרח הרחוק ובסיס להתקפה גרעינית, מאחר שיותר מ-1,000 פצצות גרעיניות אמריקניות פרוסות שם".

בספטמבר 1991 הודיע הנשיא האמריקני דאז, ג'ורג' בוש האב, על הסגת כל הנשק הגרעיני הטקטי האמריקני המוצב בחו"ל, כולל זה שהיה בדרום קוריאה.

למרות שצפון קוריאה לא הודתה מעולם בביצועו של צעד זה, הדבר הכשיר את הקרקע להצהרה המשותפת של הצפון והדרום בדצמבר 1991 על פירוז חצי-האי הקוריאני מנשק גרעיני. בהצהרה זו התחייבו שתי הממשלות הקוריאניות לא לבצע ניסויים, לא לייצר, לא לקבל, לא לאגור ולא לפרוס כל נשק גרעיני. הן גם הסכימו אז לערוך בדיקות הדדיות.

במקביל ממשיך סדאם חוסיין לתגמל את הטרוריסטים המתאבדים בישראל והמשיך לחלק כספים למשפחות מחבלים מתאבדים ברחבי השטחים.

אמש ארגנה "החזית השיחרור הערבית" (גוף המקבל כספים מעירק), כינוס ברפיח במהלכו חולקו 220 אלף דולר שהעבירה עיראק ל-22 משפחות של מבצעי פיגועי התאבדות או טרוריסטים שנהרגו במהלך תכנון פיגועים נגד ישראל.

עבדל ראחים קטרוס ראש "חזית השחרור הערבית" שיבח את נשיא עירק סדאם חוסין והעביר את ברכותיו למשפחות המחבלים המתאבדים. בתום הטקס חולקו המחאות לבני המשפחות.
