

ח"כ אביגדור ליברמן יו"ר מפלגת האיחוד הלאומי אומר כי הוא מקווה שתקום ממשלה לאומית מלוכדת ויציבה ושיושם קץ לזיג-זג בין הימין לשמאל. מועצת יש"ע קוראת לשרון להקים קואליציה לאומית.

ח"כ אביגדור ליברמן יו"ר מפלגת האיחוד הלאומי אומר כי הוא מקווה שתקום ממשלה לאומית מלוכדת ויציבה ויושם קץ לזיג-זג בין הימין לשמאל.

ח"כ צבי הנדל מהאיחוד הלאומי אומר כי "הסקרים והמדגמים מראים שהמחנה הלאומי גדל משמעותית, והדבר מראה שהעם הפנים שאוסלו מת, וצריך להלחם בטרור".

מועצת יש"ע הודיעה כי היא מברכת את מפלגות המחנה הלאומי על נצחונן המרשים: "תוצאות הבחירות מוכיחות בבירור כי רוב גדול של הציבור מתנגד להקמת מדינה פלשתינית, שתאיים על קיומה של ישראל", נמסר בהודעת מועצת יש"ע.

במועצה קראו לראש הממשלה שרון, להקים "קואליציה לאומית, שתשקף את רצון העם להכריע את הטרור, לא להקים מדינת טרור בלב הארץ, ומעל הכל - ממשלה שתגשים את הציונות של זמננו".

ח"כ מיכאל איתן מהליכוד אומר כי בבחירות אלו מחק הליכוד את התבוסה של בחירות 99'. לדעת איתן אחרי ספירת קולות החיילים יתווסף עוד מנדט לליכוד.
עוד אומר איתן כי תוצאות הבחירות מאפשרות לליכוד "לקבוע את התנאים ומי שירצה יוכל להצטרף".

השר לבטחון פנים ח"כ מהליכוד עוזי לנדאו אמר כי "לפי המידגמים השונים, אפשר כבר להקים ממשלה ימנית עם 70 מנדטים ויהיה אפשר להרחיב אותה גם למפלגות השמאל. אני מקווה לראות את שינוי ומפלגת העבודה בממשלה למרות שעל פי ההתבטאויות האחרונות קשה להאמין בדבר".

השר דני נווה מהליכוד אמר כי לדעתו לפי תוצאות המידגם, ברור שהעם רוצה באחדות. "אני חושב שזהו נצחון גדול לליכוד. המדגם מוכיח שהעם רוצה אחדות מול הטרור שאנו שרויים בו ועובדה שמפלגות מרצ והעבודה ששללו הצטרפות לממשלה בראשות אריאל שרון הפסידו על פי המידגם בגדול".

ח"כ זבולון אורלב מהמפד"ל קרא עם היוודע תוצאות הבחירות, לערוך חשבון נפש "ייתכן שפוטנציאל של 15 מנדטים לא מגיע לידי מימוש. עלינו לבדוק את הדגשים שלפיהם המפלגה פועלת, ולתת יותר דגש על החינוך, הערכים והיהדות".

ראש מפלגת שינוי יוסף (טומי) לפיד קרא להקים "ממשלת אחדות חילונית". לפיד פנה בקריאה למפלגת העבודה שתשכח מההתחייבות שלה שלא להצטרף לממשלת אחדות. "זו הצהרה חסרת אחריות. האם הוא רוצה להפקיר את המדינה לימין הקיצוני? האם מפלגת העבודה יותר חשובה ממדינת ישראל? אני פונה לראש הממשלה שרון...תקים ממשלת אחדות חילונית".
