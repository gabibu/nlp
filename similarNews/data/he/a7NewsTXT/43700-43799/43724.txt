

בעקבות הדיון שהתקיים בין היועץ המשפטי לממשלה אליקים רובינשטיין ובין פרקליטת המדינה ארבל בנושא הפרקליטה המדליפה ליאורה גלאט   רבינוביץ', האם להסתפק בנקיטת דין משמעתי נגדה או להעמידה לדין, כתב אמנון דנקנר במעריב כי מצד אחד אי אפשר לעבור לסדר היום על הדלפות מסוג כזה, ולכן הפרקליטה צריכה להיענש, אך מצד שני, כתב דנקנר, אסור להגזים עם העונש שיינתן לה, וזאת בנימוק כי עונש חמור מדי יסתום לגמרי את ההדלפות, והדלפות זה דבר חשוב לעיתונאים.

עו"ד יורם שפטל התראיין אתמול בתוכנית בוקר בשבע, והוא הגיב על מאמרו של דנקנר ואמר כי הוא מתפלא על אמנון דנקנר, שבשנים האחרונות דווקא נוהג לומר דברי היגיון, ואילו דבריו אלו מחוסרי היגיון לחלוטין. עו"ד שפטל אמר כי לא יעלה על הדעת שפרקליטה המלווה תיק תוך כדי חקירתו תדליף בעצמה ולא תיענש. הלוא בין השאר היא הממונה על כך שלא יהיו הדלפות על מנת שלא תשובש החקירה! לדעת שפטל, ההדלפה הזו הייתה מהסיבות הבזויות ביותר שאפשר לעלות על הדעת. "אדם שפורץ לבית משום שהוא הגיע לסף רעב, אף אחד לא מעלה על הדעת שלא להעמיד אותו לדין, אז מדוע עכשיו ישנו שוני?!" דברי עו"ד שפטל.

"הייתי מבין", אמר שפטל, "אם למרות שפרקליטה זו עברה עברות אשר העונש על כל אחת מהן הוא שלוש שנות מאסר, וביחד זה 15 שנות מאסר לפי החוק, היה דנקנר מבקש שנסתפק בכך שיהיה מאסר על תנאי וקנס כספי גבוה וכדו'. אבל לא להעמיד לדין?! את זה אני ממש לא תופס".

שפטל הסביר כי בנושא לשון הרע ישנם אינטרסים מנוגדים. מצד אחד שמו הטוב של האדם, אך מן הצד השני חופש הביטוי. לכן קבע המחוקק כי חופש הביטוי נגמר במקום שמתחיל שמו הטוב של האדם וזוהי הסיבה בגינה חוקק חוק לשון הרע. לדעת שפטל, אותו הדבר גם פועל בעניין נושא ההדלפות. זכותה המלאה של העיתונות לנסות ולהשיג חומר מתוך מסדרונות הממשל, אבל מצד שני הממשל חייב להגן על יכולתו הכללית לתפקד, כי בלי סודיות אף ממשל בעולם לא יכול לתפקד, וגם פה, מסביר שפטל, האיזון נעשה באמצעות החקיקה. אין עברה מבחינת העיתונאי לפרסם, אבל בכל מדינה מתוקנת יש עברה מצד המדליף להדליף. לכן ברגע שתופסים את המדליף אין מנוס אלא להעמידו לדין, שאם לא כן אנחנו מפרים את האיזון, ולמעשה נוצר תמריץ חוקי להדלפות משום שבאופן בלתי חוקי מוחקים מספר החוקים את הסעיפים שאוסרים על כך.

עוד הוסיף עו"ד שפטל כי כדי ליצור איזון קבע המחוקק בחוק סעיף שאומר כי עובד ציבור או כל עובד אחר שחושף מעשי שחיתות במקום עבודתו מוגן לחלוטין מכל סנקציה כלשהי שאפשר לנקוט נגדו בשל כך ואך ורק בשל כך. זהו עוד איזון של המחוקק.

בריאיון עמו הגיב עו"ד שפטל על מעשיו של קצין המודיעין אשר שיבש פעולה של צה"ל בעקבות הפיגוע ברח' נווה שאנן בת"א. הוא אמר כי אי אפשר לראות תופעה זו כעומדת בפני עצמה. לדעתו, המעשה הזה משתלב עם מעשי הפרקליטה המדליפה ואף משתלב עם תופעת הסרבנים לשרת ביו"ש. עו"ד שפטל אמר כי למרבה הצער, התמונה העולה מכל הכיוונים הללו היא שאנשי השמאל הקיצוני הנמצאים במקומות רגישים מחבלים במאמץ המלחמתי של מדינת ישראל בשל הדעות הבוגדניות שלהם. הם למעשה מזוהים הרבה יותר עם האויב מאשר אתנו, ולכן, לדעת עו"ד שפטל, אנשים שמזוהים כאנשי שמאל קיצוני צריכים להיות מורחקים, בייחוד מעמדות רגישות כל כך, כדוגמת חיל מודיעין. כמו כן, לדעת עו"ד שפטל, יש לשפוט את אותו קצין, להוריד ממנו את דרגותיו ולשלוח אותו למאסר. יש להקפיד שאנשים כאלו לא יגיעו אי פעם לדרגות של קצונה. זוהי, לדעת שפטל, חבלה בשעת לחימה.
