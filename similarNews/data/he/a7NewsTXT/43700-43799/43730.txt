

כוויית הזהירה את בגדד, כי עיראק תשלם מחיר גבוה אם תבצע את איומה לפלוש לכוויית במקרה שתפרוץ מלחמה.

"עיראק תשלם מחיר יקר אם תעשה צעד, שיאיים על הביטחון והריבונות של כוויית ועל שלמותה הטריטוריאלית", אמר שר ההגנה הכווייתי שייח' ג'אבר אל חמד אל סבאח, בראיון לסוכנות הידיעות כונ"א.

"האיומים האחרונים של המשטר העיראקי אינם מפתיעים, והם משקפים את כוונותיו של משטר זה כלפי שנותיו", הוסיף ג'אבר.

שייח' ג'אבר חזר ואמר כי כוויית של היום אינה כוויית של '90, והוסיף כי יכולותיה הצבאיות שונות מאוד מאלה של העבר.

דבריו אלה של שר ההגנה הכוויתי נאמרו בעקבות התבטאותו של סגן ראש ממשלת עיראק, טארק עזיז שאמר ביום שני, כי עיראק לא תתקוף עמדות בארה"ב גופה אם היא תותקף, אך היא עלולה לתקוף את כוויית.

"כוויית היא שדה קרב, וחיילים אמריקנים נמצאים בה ומתכוננים לתקוף את עיראק. אם תהיה התקפה מכוויית, אינני יכול לומר שלא נגיב. אנחנו נגיב, כמובן, נגד החיילים האמריקנים בכל מקום בו יפתחו במעשה תוקפנות נגד עיראק. זה לגיטימי", אמר עזיז בראיון שהתפרסם בבגדד.
