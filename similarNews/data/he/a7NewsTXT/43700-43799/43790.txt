

בפיגוע ירי שאירע בין עפרה לצומת ה-T בכביש עוקף רמאללה נפצעו שני אזרחים, תושבי אזור בנימין. כתבנו קובי פינקלר מדווח כי נהג הרכב נפצע באורח בינוני ופצוע השני, ילד כבן 10 טרמפיסט שנאסף בדרך, נפצע בחזהו ומוגדר פצוע קשה.

סמוך לשעה 16:30 הקימו שני מחבלים צלפים מארב וירו על רכב ישראלי שעבר במקום. כאמור שנים מיושבי הרכב נפגעו. כוחות הביטחון פתחו בסריקות באזור ועל פי הערכה המחבלים הצליחו להימלט ברכב שככל הנראה המתין להם באזור.

מר פנחס ולרשטיין, ראש מועמת בנימין, ציין כי באותו קטע כביש (200 מטר) אירעו בעבר מעל שישה אירועי ירי קשים עם הרוגים ופצועים. יצויין כי בחודשים האחרונים נרשמו אירועים ספורים של ירי ואבנים לעומת גזרות אחרות ביש"ע.

זמן קצר קודם לכן, נפצע חייל צה"ל קל בראשו מירי צלף. באזור מבוצעות עבודות לתחזוקת גדר המערכת המקיפה את גוש קטיף, ליד היישוב רפיח ים. בעת שעבר נגמ"ש צה"ל במקום ירה צלף פלסטיני ופגע בחייל.

נמסר כי חילוצו של החייל, שנשרט בראשו, התעכב בשל ירי של הפלשתינים על הכוחות המחלצים. לפני כשעה פונה החייל לבי"ח סורוקה.

אך הסירו כוחות צה"ל את ההסגר על השטחים - חזרו הפיגועים. שני ארגוני הטרור החמאס והג'יאהד האיסלאמי אמרו כי הסלמה היא התגובה היחידה לנצחונו של ראש הממשלה אריאל שרון, משום שאין לפלשתינים דרך אחרת מלבד המשך המאבק המזויין נגד ישראל.

בחירתו מחדש של אריאל שרון לראשות ממשלת ישראל פירושה המשך ההסלמה והמאבק. "לכל אלה שהאמינו בתהליך השלום לא נותרה ברירה אלא ליטול לידיהם נשק ולהמשיך במאבק נגד מדיניותו הצבאית של שרון".

ראש הממשלה יוצא הערב בהכרזה כי במסגרת מאמצי ישראל להתקדם בנתיב המדיני ולהביא לשקט ובסופו של דבר לשלום תהיה ישראל מוכנה לדבר רק עם פלשתינים שאינם מעורבים בטרור בשום צורה ודרך.
