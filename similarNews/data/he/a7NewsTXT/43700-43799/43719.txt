

ארגון הבריאות העולמי (WHO) בחר אתמול בז'ונג ווק לי מדרום קוריאה לעמוד בראשו, כך מסר מקור בהנהלת הארגון, שתקציבו השנתי עומד על כמיליארד דולר.

נציגי 32 המדינות שבוועד המרכז בחרו את לי, איש הארגון שעמד בראש התכנית לביעור השחפת, בהצבעה חשאית, והוא יחליף את המנכ"ל הקודם גרו הארלם ברונדטלנד, שהייתה גם ראש ממשלת נורבגיה בעבר.

לי התמודד על התפקיד מול ראש ממשלת מוזמביק פסקל מוקומבי, ומול פיטר פיוט, ראש
סוכנות הסיוע של האו"ם, .UNAIDS מועצת ארגון הבריאות העולמי תאשר את המינוי בכינוס השנתי שיתקיים במאי, ולי ייכנס לתפקידו בחודש יולי.

ברונדטלנד, שהודיעה כי לא תתמודד על תקופת כהונה נוספת בת חמש שנים, זקפה לזכותה את השבת כבודו האבוד של הארגון, לאחר מספר תקריות שנויות במחלוקת בתחילת שנות התשעים.
