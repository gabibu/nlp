

ח"כ הנדל אומר הלילה כי המסר העיקרי הטמון בבחירות אלה הוא שעם ישראל היכה את השמאל, ובכך הודיע כי אלו שהובילוהו לאסון אוסלו אינם ראויים להנהיגו.

אם הישגה של מפלגת האיחוד הלאומי יהיה תוספת של 8 מנדטים בלבד, לפי המדגם הממעט, גם אז מדובר בהישג. כך אומר ח"כ צבי הנדל מהאיחוד הלאומי לכתבת ערוץ 7 רותי אברהם.

לדבריו רה"מ שרון ניהל מתקפה חריפה כנגד האיחוד הלאומי בעיקר בשבוע האחרון שלפני הבחירות ונוסף על כך התנהלה כנגד יו"ר המפלגה ח"כ אביגדור ליברמן מסכת של השמצות על כוונותיו כביכול לפגוע בנושאים דתיים. על כל אלו מתווספים גם הקולות שאבדו למפלגה משום שנלקחו על ידי מפלגת חירות.

הנדל אומר כי יש לראות את תוצאות הבחירות כחלק ממהלך גדול עתידי, כשחלק ממנו הוא החיבור החשוב שנוצר בין העולים לבין ילידי הארץ דתיים וחילוניים במפלגת האיחוד הלאומי. הוא הביע תקווה כי גם מפלגת ישראל בעליה וגם המפד"ל תצטרפנה לכדי יצירת גוש.

הנדל הביע את בטחונו בכניסת האיחוד הלאומי לממשלה והוסיף כי לאור הודעתו של שרון שקוי היסוד של הממשלה שירכיב עתה, הם אלו של הממשלה היוצאת, הדבר מאפשר להם להשתתף בממשלה זו.

לדבריו רק אם "מדינה פלשתינית" תופיע במפורש בקוי היסוד האיחוד הלאומי לא תכנס לממשלה. עוד אמר הנדל ביחס לקוי היסוד של הממשלה כי יותר מה"מלל" כלשונו, חשוב להמצא במתחם העשיה.

עוד הוסיף הנדל כי המסר העיקרי הטמון בבחירות אלה הוא שעם ישראל היכה את השמאל, ובכך הודיע כי אלו שהובילו לאסון אוסלו אינם ראויים להנהיגו.
