

ביום ה-12 לטיסתו בחלל, וימים ספורים לפני שובו לכדור הארץ, שיגר האסטרונאוט הישראלי אל"מ אילן רמון, דואר אלקטרוני לנשיא המדינה משה קצב, שבו סיפר על חוויותיו ועל התרגשותו כאשר טס מעל ירושלים.

במכתבו האלקטרוני תיאר אל"מ רמון את התרגשותו הרבה לקראת הטיסה וסיפר בקצרה על אורח החיים במעבורת. "הבוקר - שבת, ינואר 26 - טסנו מעל ישראל, זו לא היתה הפעם הראשונה, אך הפעם זה היה הטוב ביותר. מן החלל ראיתי בבירור את ירושלים ובזמן שהסתכלתי על בירתנו אמרתי שמע ישראל".

רמון אמר, כי בישראל יש את האנשים הכי טובים, בעלי יכולת מצויינת "וצריך רק את המנהיגות הנכונה להביא את העם בישראל להגיע עד השמיים".

לדברי אל"מ רמון, הוא וצוות המעבורת עובדים כמעט 16 שעות ביממה ועורכים ניסויים מדעיים בינלאומיים רבים, "אנחנו עובדים לטובת האנושות ומהחלל כל העולם שלנו נראה כיחידה אחת בלי גבולות, לכן, רוצה אני לקרוא מלמעלה בחלל - בואו נעבוד למען השלום ולחיים טובים יותר לכל אחד בעולם".

