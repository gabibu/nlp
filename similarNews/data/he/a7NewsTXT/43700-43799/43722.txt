

יועצו המדיני של הנשיא מובארכ אוסאמה אל-באז מתח ביקורת על התוקפים את האיסלאם במערב ועל מוסלמים המנסים להגן על האיסלאם מפני התקפות אלה מבלי שיהיו מוכשרים לכך. בסימפוזיון שהתקיים באוניברסיטת אל-אזהר נשא אל-באז נאום שכותרו הייתה "האיסלאם והעולם   שת"פ ולא התנגשות". בנאומו קרא אל-באז לפתוח את האיסלאם לפסיקה הלכתית המבוססת על שיקול דעת אנושי   "אג'תהאד".

דיווח נרחב מן הנאום פורסם ביומון "אל-אתחאד", היוצא לאור במדינת האמירויות הערביות המאוחדת.
"ישנן שלוש סיבות להתקפה על האיסלאם", אמר אל-באז, "הסיבה הראשונה היא הקנאות במערב נגד האיסלאם ותיוגו כאויב. הסיבה השניה היא הבורות בנוגע לסובלנותו ולכלליו; בורות זו מתחלקת שווה בשווה בין המערב לבין רבים מן המוסלמים. [הסיבה השלישית] היא אירועי ה-11 בספטמבר, שהחמירו את המצב, שגם ככה היה רע, והפכו את שנאת האיסלאם במערב לעניין עקרוני".

בנאומו אמר אל-באז כי אסור להקל ראש בהאשמות אלו. לדעתו, יש להשיב להן באמצעות דיאלוג. עוד הוא אמר כי הסכנה החמורה ביותר המאיימת על האיסלאם הם המוסלמים המביעים את דעתם מבלי שיהיה להם כל ידע בנושא. "ישנם ניסיונות להשיב להתקפות, אבל אלו אינם ברמה הנדרשת, ולעתים הם אפילו פוגעים באיסלאם", אמר.

אל-באז אמר כי נקודת המוצא של המשיבים צריכה ליידע את האחרים וללמדם את האמת בנוגע לאיסלאם, על היותה דת של סובלנות ולא דת של קנאות.

עוד אמר אל-באז כי מאז הופעת האיסלאם היא נתונה להתקפות המטילות בה דופי כאמונה וכפולחן. את ההתקפות הנהיגו מדינות וקבוצות, אבל התוצאה תמיד הייתה שהאיסלאם יצא מנצח באמצעות דיאלוג. לדעתו, המתקפה המתבצעת כעת כוללת האשמות קשות שהגיעו עד לכדי תיאור האיסלאם כ'דת של טרור' שאינה מקבלת את האחר, כופה את עצמה באלימות ובאמצעות יצירת עובדות בשטח, אינה מכירה בפלורליזם הפוליטי, אינה מכירה בזכויות האישה, ואינה מכבדת את זכויות האדם.
אל-באז אמר כי אנשי המערב מאשימים את האיסלאם בקנאות ובאי-קבלתו של האחר. "אנו איננו קנאים כלפי איש ומכירים ביהודים ובנוצרים", אמר, "אדרבה, אנו מכירים גם בחברות שאין להן דת מונותאיסטית, ואיננו מתכחשים לאיש."

לדעתו, סגירת שער ה'אג'תהאד' משמעותו צורך לטפל בסוגיות רבות שהתנאים החדשים יוצרים, בכלים שאינם מתאימים לעידן הזה. לכן, לדעת אל-באז, יש לפתוח את שער ה'אג'תהאד' ולאפשר חופש הבעת דעה ודיאלוג.
