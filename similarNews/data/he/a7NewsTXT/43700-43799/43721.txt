

הפרלמנט הלבנוני אישר אתמול את התקציב לשנת 2003, שבו יצומצמו הוצאות הממשלה ב-10.4%, וירדו ההכנסות ל-25%, בהשוואה ל-41.4% שהיו בשנה שעברה.

בהתאם לתקציב החדש צפויות הוצאות הממשלה לרדת מ-9.375 מיליארד לירות לבנוניות
(6.2 מיליארד דולר) ל-8.4 מיליארד לירות לבנוניות (5.6 מיליארד דולר).

לאחר ויכוח סוער שנמשך ארבעה ימים אושר התקציב ברוב של 78 קולות לעומת 26מתנגדים, בהם 11הצירים המזוהים עם ארגון החיזבאללה.

שר האוצר פואד סיורה אמר כי תקציב כזה הוא "ירידה בהוצאות הממשלה, פרט להוצאות בעניינים חברתיים". לדבריו, כתוצאה מהתקציב ירד הגירעון התקציבי מ-3.875 מיליארד לירות לבנוניות ב-2002 ל-2 מיליארד לירות לבנוניות ב-2003.

השר צפה גם ירידה של 11.1% בתשלום החובות, מ-4.5 מיליארד לירות לבנוניות ל-4 מיליארד לירות לבנוניות.

החוב הציבורי של לבנון מגיע לסכום של 30 מיליארד דולר, שהוא 170% מהתוצר הגולמי שלה. הגירעון התקציבי שווה ל-22% מהתוצר הגולמי הפנימי.

סיורה ציין כי צמצום החובות יתבצע בחלקו באמצעות הפרטת חברות ציבוריות, בעיקר בתחום החשמל והטלפונים הסלולריים, ובהשגת הלוואות בינלאומיות בריבית נוחה יותר.
