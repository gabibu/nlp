

מנכ"לית המשרד: "מדי שנה תלמידי כיתות הספורט במערכת החינוך מציינים את האירוע הטרגי בטקסים ובאירועי ספורט ומשתתפים באירועי ההנצחה יחד עם בני המשפחה המשרד רואה חשיבות ערכית וחינוכית ללמד את הנושא ולהנציח את יום הזיכרון לרצח י"א הספורטאים במינכן"

מנכ"לית משרד החינוך, רונית תירוש, נפגשה בסוף השבוע עם ראשי הוועד האולימפי ונציגי המשפחות השכולות, לרגל הוצאת ספר ותקליטור במלאת 30 שנה לרצח י"א חללי מינכן. משרד החינוך חילק בימים אלו כ-4,000 ספרי הנצחה ותקליטורים לכל מורי החינוך הגופני בחטיבות הביניים ובחטיבה העליונה.

הספר והתקליטור עוסקים באולימפיאדת מינכן וברצח יא' הספורטאים. בספר ניתן ללמוד על העולם של הספורטאים ז"ל, פעולות ההנצחה שנעשו לזכרם בכל רחבי העולם, מלים לשיר חדש שנכתב ע"י אהוד מנור לרגל הוצאת הספר ונושאים לדיון עם התלמידים. בכך מוצא משרד החינוך דרך נוספת להנחלת מורשתם של הנרצחים לדורות הבאים.

נציגי משפחות החללים הביעו תודתם וספרו כי הם מקיימים קשר הדוק בינם לבין תלמידים מבתי ספר שונים. רבים מהם מוזמנים להרצות בפני התלמידים על אשר התרחש באותו אירוע ועל פעולות ההנצחה השונות לזכרם.

הפיקוח על החינוך הגופני משתף פעולה עם הוועד האולימפי במשך שנים רבות באמצעות פעילויות רבות, כגון הרצאות לתלמידי בתי ספר, כתיבת ספרים מקצועיים, מתן חסות לתחרויות שונות של בת"ס וכן מתן פרסים לתלמידים מצטיינים בתחומי ההגינות בספורט ומניעת האלימות.

בין היתר השתתפו: צבי ורשביאק - יו"ר הוועד האולימפי, אפרים זינגר - מנכ"ל הוועד האולימפי, אורי אפק, עורך הספר, אברהם זוכמן - המפקח המרכז והממונה על החינוך הגופני במשה"ח, אילנה רומנו - אלמנתו של יוסף רומנו ז"ל, אנקי שפיצר - אלמנתו של אנדרי שפיצר ז"ל, אסתר רוט שחמורוב - אתלטית באולימפיאדת מינכן ב-1972 וכלת פרס ישראל, וכיום מורה לחנ"ג בבית ספר ברעננה.

החוברת תפורסם בקרוב גם באתר האינטרנט של משרד החינוך. המזכירות הפדגוגית - הפיקוח הארצי על החינוך הגופני - WWW.EDUCATION.GOV.IL. באתר ניתן למצוא חומרים נוספים בנושא.
