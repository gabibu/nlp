

"הירידה בהצבעה היא דבר מדאיג. יש לשקול את מנהגן של מספר מדינות מתוקנות המטילות קנס על מי שאינו מצביע", כך אמר אתמול יו"ר ועדת הבחירות השופט מישאל חשין.

השופט חשין אמר את הדברים לאחר שהתקבלו תוצאות ההצבעה עד לשעה 16:00 והתברר כי שיעור ההצבעה עומד רק על 45% הצבעה. מדובר בשיעור ההצבעה הנמוך ביותר בתולדות המדינה.

יש לציין כי למשל בבלגיה ההשתתפות בבחירות היא חובה, ואזרח אשר לא ממלא את חובתו מקבל כחודש לאחר קיום הבחירות קנס, בנימוק כי שמו של האזרח הופיע בפנקס הבוחרים ונמצא כי הוא לא מימש את זכותו הדמוקרטית.

כ- 60% מבעלי זכות ההצבעה ב-92 קלפיות ברחבי העולם ניצלו את זכותם להצביע.

בבסיסי צה"ל ההצבעה נפתחה כבר ביום ראשון בשעה שבע בבוקר, והיא נמשכה עד אתמול בשעה 22:00   זמן סגירת הקלפיות ברחבי הארץ.

הציבור, כך עולה מסקר שתוצאותיו פורסמו ביממה האחרונה חלוק בדעתו לגבי הצורך לקיום יום שבתון במועד הבחירות לכנסת.

בעוד ש- 50% מהציבור סבורים כי אין לכך הצדקה, הרי 45% סבורים כי יש צורך לקיים יום שבתון במועד הבחירות לכנסת. 5% לא ידעו להשיב.

מהסקר עולה כי 76% מהמתכוונים להצביע היו באים לקלפי גם ללא יום שבתון, ו-14% נוספים חושבים שהיו באים להצביע במקרה כזה. רק 6% מהמצביעים בטוחים שלא היו הולכים לקלפי אם יום הבחירות היה יום עבודה רגיל. 4% לא ידעו להשיב.

מהממצאים עולה עוד כי חלק ניכר מהציבור מעוניין ביום שבתון למרות שהיה בא להצביע גם לולא היה מתקיים. ייתכן שהדבר נובע מכך שיום השבתון הפך כבר להרגל, והציבור מעוניין בהזדמנות נוספת ליום חופש, אך לו היה השבתון מבוטל הדבר לא היה גורם להם להימנע מלהצביע. הסבר נוסף לכך שמצביעים רבים תומכים בקיום יום שבתון הוא כי יום השבתון מאפשר לכלל הציבור להגיע לקלפיות.
