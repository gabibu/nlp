

החמאס פועל וישראל נוקטת פעולת תגמול דוקא נגד הרש"פ, אמר פרס בסיום דיון של פורום "שרינו" של מפלגת העבודה, לעיתונאים.

בדבריו מתח פרס ביקורת על פעולתה הנרחבת של ישראל נגד יעדי הרש"פ בתגובה לפיגועי הטרור של החמאס ובהם פיגוע הרצח ההמוני בעימנואל.

"אתמול המבצע הנורא בוצע על ידי החמאס ואני לא רוצה שיווצר רושם בליבם של אנשי חמאס שהם זכו בנצחון גדול, שהם פועלים ואנחנו משיבים במקום אחר", אמר פרס.

שר החוץ הדגיש, כי יש לבצע תוכנית פעולה נגד החמאס ו"לקצץ את כנפיו של החמאס", למרות שהדגיש: "הרשות הפלשתינית אחראית למנוע אירועים כאלה וצריך ללחוץ עליה שתמנע".

בישיבת "שרינו" נטלו חלק השרים סלח טריף, רענן כהן, דליה איציק ושלום שמחון וכן אלי בן מנחם ובייגה שוחט.

לפני הישיבה שוחח פרס בלשכתו בתל אביב עם ראש השב"כ אבי דיכטר, על המצב ביש"ע לאחר הפיגוע הרצחני בעמנואל.
