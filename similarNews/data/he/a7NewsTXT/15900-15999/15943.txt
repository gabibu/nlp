

דובר צה"ל מסר כי כוחות משולבים של חי"ר, שריון, מג"ב ויחידות מיוחדות פשטו הלילה על סלפית שבשומרון, המצויה בשליטה ביטחונית פלשתינית. במהלך הפשיטה עצרו הכוחות ערבים המעורבים בפעילות חבלנית עויינת. במהלך הפעילות נפתחה אש לעבר כוחות צה"ל אשר השיבו באש, ממנה נהרגו חמישה פלשתינים חמושים ונפצעו ארבעה. הפצועים טופלו בשטח על-ידי כוחות צה"ל. בסריקות שערכו הכוחות נמצאו אמצעי לחימה.

כתבנו קובי פינקלר מוסר כי כוחות משולבים של חי"ר, שריון, הנדסה ומג"ב פשטו בלילה על הכפר עצירה א-שאמליה, צפונית לשכם. במהלך הפשיטה עצרו הכוחות 13 חשודים בפעילות חבלנית עויינת. עם תחילת הפעולה זוהו שני חשודים נמלטים מאחד הבתים בכפר. הכוח ביצע נוהל מעצר חשוד, במהלכו ירה לעבר החשודים ופצע אותם. הפצועים קיבלו טיפול ראשוני מכוחות צה"ל בשטח, והועברו במסוק צבאי להמשך קבלת טיפול רפואי בבית חולים ישראלי.

טרם כניסת כוחות צה"ל לכפרים הועברה הודעה מקדימה לפלשתינים דרך מנגנוני התיאום והקישור שלא לצאת מבתיהם, על מנת לפגוע פגיעה בחפים מפשע.

צה"ל פעל בלילה גם ברמאללה, בג'נין ובאזור חברון. בין היתר פגעו חמישה טילים שנורו ממסוקי אפאצ'י אל בניין המשטרה הישן והנטוש בלב רמאללה.

טנקים ודחפורים של צה"ל נכנסו למחנה הפליטים חאן יונס בחבל עזה ופעלו גם שם. כתבנו משה פריאל מדווח כי הפלשתינים ירו בלילה אל מוצב צה"ל סמוך לנוה דקלים ואל מוצב צה"ל סמוך לתל קטיפה.

אתמול לפנות בוקר נכנס צה"ל לחלקים גדולים של העיר רמאללה וכבש את השכונות תל ענתבא וא-טירה.

אתמול בצהריים פוצצו חבלנים של צה"ל את אנטנת השידור המרכזית של רדיו "קול פלשתין" ושל הטלוויזיה הפלשתינית, והיא קרסה. קודם לכן הרסו כלים כבדים של צה"ל מתקנים אחרים של רדיו "קול פלשתין" והטלוויזיה הפלשתינית, ואולם עם כל זאת שידוריהם נמשכים לסירוגין, ממתקנים חלופיים, בעלי עוצמה נמוכה.

צה"ל גם תפס אתמול אזורים בדרום רמאללה ,וכן מספר מבנים שולטים ברצועת עזה ובצומת נצרים. כניסת הכוחות לרמאללה לוותה בחילופי אש, ובמהלכן הפעיל צה"ל מסוק קרב שירה על פלשתינים חמושים.

גורם צבאי אמר כי צה"ל והשב"כ פועלים במקומות שבהם הרשות צריכה לפעול ואינה פועלת. "אם הפלשתינים אינם מפסיקים את שידורי ההסתה באמצעי התקשורת תפסיק אותם ישראל", אמר הגורם.
צה"ל נכנס אתמול לביתו של מרוואן ברגותי, ראש התנזים ברמאללה, כך אישרו גורמים בצה"ל.

בקומות העליונות של הבית הקים הכוח עמדה צבאית. הגורמים ציינו כי נוסף על ביתו של ברגותי השתלט צה"ל על בתים נוספים, שכמוהו, נמצאים אף הם בנקודות טובות לשליטה.
עוד ציינו הגורמים כי אשתו וילדיו של ברגותי חופשיים לנוע בבית.
