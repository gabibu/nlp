

נסיון אירופי להכפיף את המשך הפעילות האמריקנית נגד הטרור להחלטות האו"ם, נכשל לאחר וטו בריטי.

ראש ממשלת בריטניה טוני בלייר אילץ בשבת את המנהיגים האירופים, המכונסים לפיסגה בלאקן, לוותר על שיגור אזהרה לארה"ב נגד "הרחבתה הגיאוגרפית" של המלחמה מעבר לאפגניסטן, כך נמסר ממקורות אירופים.

הצעה להחלטות סיכום של הפיסגה, שהוגשו בשבת ל-15 המדינות על-ידי הנשיאות הבלגית של האיחוד האירופי, הציעה לחבר את האזהרה הבאה: "אחרי נפילת משטר הטליבאן, מטרת הפעולות הצבאיות שמנהלת הקואליציה באפגניסטן נשארת חיסול רשת אל-קאעידה. הרחבה גיאוגרפית אפשרית של פעולות אלה לא תתבצע ללא הסכמתה של הקהיליה הבינלאומית".

הפיסקה הושמטה לפי דרישתו של בלייר, כך מסרו מספר מקורות. נוסח חדש שהוצע על-ידי הקנצלר הגרמני גרהרד שרדר נתקל גם כן בווטו בריטי, לפי עדותו של דיפלומט בפסגה.

הנשיא האמריקני ג'ורג' וו. בוש הבטיח במספר הזדמנויות להמשיך את "המלחמה נגד הטרור" בכל המדינות שעלולות לתת מחסה לחברים ברשת אל-קאעידה של אוסאמה בן לאדן. בכירים בממשל האמריקני הדגישו שאיומים אלה מיועדים בעיקר נגד עיראק, סומאליה, סודן ותימן.

מזכ"ל האו"ם קופי אנאן הודיע ביום ראשון האחרון באוסלו שזה "לא יהיה חכם" להמשיך את המתקפה נגד עיראק. "כל החלטה להרחיב את המאבק בטרור אל איזור אחר בעולם צריכה להיבחן על ידי מועצת הבטחון של האו"ם", הדגיש אנאן.

