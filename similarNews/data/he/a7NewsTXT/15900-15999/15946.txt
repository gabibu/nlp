

ארה"ב עדיין רואה בערפאת את ראש הרשות הפלשתינית, והיא רוצה להמשיך בקשרים עם ההנהגה הפלשתינית, כך הודיע אתמול בדמשק תת-מזכיר המדינה האמריקני ויליאם ברנס.

"אנו רואים ביו"ר ערפאת את מנהיגו של העם הפלשתיני, ונמשיך לפעול יחד עם ההנהגה הפלשתינית, המחויבת לקבל החלטות קשות מאוד, ולפעול נגד הארגונים הקיצוניים המסכנים את האינטרסים של העם הפלשתיני", ציין ברנס במסיבת עיתונאים.

הפקיד האמריקני דיבר לאחר פגישה עם נשיא סוריה בשאר אסד.
אסד ביקש מארה"ב, באמצעות ברנס, להפסיק את המתקפה הישראלית בשטחי הרש"פ.
הממונה על תיק החוץ באיחוד האירופי חוויאר סולאנה הודיע אף הוא כי האיחוד האירופי ימשיך לשאת ולתת עם ערפאת ואף ימשיך להזרים לה כספים, למרות התנגדותה של ישראל.

"אני חושב שמעולם לא היינו כה קרובים לעימות צבאי כולל בין ישראל לבין הרשות הפלשתינית", אמר לרשת הטלוויזיה C.N.N. טרייה רוד-לארסן, המתאם המיוחד של האו"ם לתהליך השלום במזה"ת, בהגיבו להודעת ישראל על ניתוק כל קשריה עם ערפאת.

אתמול קראה צרפת לישראל לחדש את המגעים עם הרש"פ, ואמרה כי הסכנה לשלום במזרח התיכון גדולה כפי שלא הייתה זה שנים. " ביום רביעי בערב שוחח נשיא צרפת ז'אק שיראק בטלפון עם נשיא ארה"ב ג'ורג' בוש כדי לומר לו שאין לאפשר לקיצונים מכל הצדדים להרוס את תהליך השלום", כך ציינה דוברת הנשיא קטרין קולונה. "ישראל זקוקה לשותף לעשיית השלום, והשותף הזה הוא הרש"פ", אמרה עוד קולונה לעיתונאים.
