

פעילות צה"ל ביו"ש ביום חמישי בלילה היתה המבצע הנרחב ביותר שהתבצע בלילה אחד נגד מבוקשים בשטחי הרש"פ, כך אמר מפקד אוגדת איו"ש תא"ל גרשון יצחק בתדרוך לעיתונאים ביום שישי. לדבריו פעולות צה"ל יימשכו על פי הנדרש, וזאת במטרה למנוע פיגועים.

אלוף פיקוד המרכז יצחק איתן אמר כי בפיגוע הטרור הרצחני על אוטובוס דן ליד עמנואל ביום רביעי וכן בפיגוע ההתאבדות שהיו אותו יום בחוף רצועת עזה, לקחו חלק מחבלים מכל הארגונים כולל הפתח' הפתח'-תנזים, החזית העממית, הג'יהאד האיסלאמי והחמאס.

האלוף ציין בדבריו, כי הרש"פ לא עשתה דבר וחצי דבר על מנת לסכל את הפיגועים, וכי המבוקשים שהרש"פ טענה כי היא עצרה, היו מעשה של מראית עין לכבוד השליח האמריקני אנתוני זיני.

מפקד אוגדת איו"ש תא"ל גרשון יצחק אמר כי הכוחות המוצבים בשטחי יהודה ושומרון פעלו ברמאללה והשתלטו על עמדות פנימיות ועל שכונות בעיר. כמו כן פשטו על הכפר עצירה א-שימאליה מצפון לשכם, בו נעצרו כ-10 מחבלי חמאס שביצעו פיגועים.

גם בעיירה סלפית הסמוכה לאריאל, שממנה יצאו פיגועים רצחניים נגד אזרחי ישראל פעלו החיילים. בעיירה זו תקפו הפלשתינים את החיילים. הכוחות השתלטו על האש הפלשתינית, הסתערו על המחבלים והרגו אותם. בפעולה זו נהרגו כחמישה פלשתינים חמושים.

תא"ל יצחק מסר כי נעצרו בפעולה זו כ-20 מבוקשים, שחלקם ייחקרו על ידי כוחות הבטחון ויתרם חשודים כי ביצעו פיגועי ירי נגד האוכלוסיה הישראלית באזור.

לדברי מפקד האוגדה, פעלו כוחות צה"ל גם בעיירה דורא, שם נעצרו מחבלים מהתנזים והפתח' וכן עצרו מבוקש בכיר של החמאס, שלקח על פי החשד חלק מרכזי בהנחת מטענים ובהכוונת פעילות טרור.


