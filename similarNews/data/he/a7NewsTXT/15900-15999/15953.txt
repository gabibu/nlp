

גם קנדה מקשיחה את עמדתה כלפי הפלשתינים. שר החוץ הקנדי ג'ון מנלי, השוקל בדרך כלל את דבריו בזהירות כשהוא מדבר על המזרח התיכון וקורא לשני הצדדים לפעול יותר למען השלום, לא אמר אתמול אף מילה רעה על ישראל ומיקד את הביקורת שלו כלפי הפלשתינים הקיצונים, בעקבות הפיגוע בעמנואל.

"המצב החמיר מאוד בעקבות ההתקפות האלה נגד האוכלוסיה הישראלית. אני מבין היטב את החלטת ישראל לנסות להגן על עצמה", אמר מנלי לעיתונאים לאחר ישיבת הקבינט. "ערפאת חייב לנקוט מיד את הצעדים הנחוצים כדי לרסן את הטרוריסטים, האנשים המסוגלים לפגוע בתהליך השלום".

מנלי הדגיש את הצורך להמשיך לדבר עם ערפאת, וציין כי שני הצדדים יצטרכו עם הזמן לשוב לשולחן המשא ומתן.
