

הכוחות המיוחדים האמריקנים התחילו להיכנס למערות ולמנהרות באיזור טורה בורה שבמזרח אפגניסטן, המשמשים מסתור לרבים מלוחמי אל-קאעידה של אוסאמה בן לאדן, כך הודיע במוצאי שבת שר ההגנה האמריקני דונאלד ראמספלד.

"הקרבות נמשכים, והכוחות על הקרקע מתקדמים, בסיוע של הפצצות כבדות. אנו מקווים שהלוחמים של אל-קאעידה במערות ובמנהרות אלה ייכנעו", אמר ראמספלד בטבילסי. הוא דיבר במהלך מסיבת עיתונאים עם נשיא גרוזיה אדוארד שווארנאדזה, בתום מסע בזק בקווקאז שהביא אותו קודם לכן לבאקו ולירוואן.

במטוס שהביא אותו לקווקאז, אמר ראמספלד לעיתונאים שכ-50 מחברי אל-קאעידה נכנעו במהלך 48 שעות, ושהכוחות האפגאנים הנלחמים בהם התקדמו יותר משני ק"מ בשטח.

ראמספלד הכחיש שהכוחות המיוחדים האמריקנים מצאו במערות של טורה בורה מידע שאיפשר ביצוע מעצרים במדינות אחרות. "אני מטיל ספק בכך, כי אנו רק עכשיו נכנסנו למערות ולמנהרות", אמר.
