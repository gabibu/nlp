

הרב מאיר גוטניק מ"המטה העולמי למען שלימות הארץ" בניו יורק, שיגר מכתב חריף לראשי "האיחוד הלאומי ישראל ביתנו", וביקש מהם לפרוש מיד מהממשלה.

במכתבו פונה גוטניק לשר התיירות הרב בני אלון, ואומר לו: "אתה נמצא כעת בארה"ב לקרוא ליהודים לעלות לארץ ישראל, ועליך לדאוג לבטחונם ולשלוותם של היושבים כעת בארץ הקודש, ולא להיות שותף למעשי הממשלה".

עוד אומר גוטניק כי "הדיבורים על המדינה הפלשתינית שעומדת לקום הפכו לדיבורים רשמיים בפיהם של ראש הממשלה מר אריאל שרון ושל שר החוץ שלו מר שמעון פרס" . "מר שרון בעצמו", ממשיך גוטניק "הביע בבירור את דעתו כי הוא מסכים להקמת מדינה פלשתינית, ואם לא די בכך גם לאחר הפיגועים הנוראים האחרונים בירושלים בחיפה ובעמנואל כאשר נרצחו עשרות יהודים ומאות נפצעו ביום אחד, והעולם כולו, כולל ארה"ב והאיחוד האירופי נותנים אור ירוק ולגיטימציה לטיפול בערפאת ולסילוקו מהאזור, הרי ממשלת ישראל בעצמה עדיין רואה בו את הפרטנר, ואינה עושה פעולות אמיתיות למיגור הטרור".

לדברי גוטניק, "לא ייתכן שנציגי ציבור שנבחרו מצד מחנה נאמני ארץ ישראל יתנו את ידם, ולו בעקיפין, לזוועות המתרחשות כעת בארץ ישראל בגלל מדיניותה המגומגמת של הממשלה".

גוטניק מסיים את מכתבו בקריאה לשר התיירות: " בשם רבבות חסידי חב"ד שתמכו בכם אני קורא לכם לצאת לאלתר מהממשלה, כדי לא להיות שותפים במעשים המתרחשים בה. גם מבחינה פרקטית אין לי ספק שהשפעתכם מחוץ לממשלה תהיה מועילה ומעשית הרבה יותר".
