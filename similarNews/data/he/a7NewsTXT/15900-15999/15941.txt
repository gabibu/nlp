

מחלוקת בסיעת "האיחוד הלאומי-ישראל ביתנו" בשאלת הפרישה מהקואליציה ומהממשלה. חברי הכנסת צבי הנדל ואורי אריאל מאוכזבים מתגובת שרון לפיגוע בעמנואל ותובעים לפרוש מהממשלה.

לעומתם אומר השר הרב בני אלון שאין סיבה לפרוש כעת. לדבריו, הוא מאמין יותר מתמיד שהשממשלה נמצאת בדרך הנכונה.

עמדתו של השר אביגדור בליברמן באותו נושא אינה ידועה, מפני שהוא גוזר על עצמו שתיקה ביומיים האחרונים. ביום ראשון אמורה סיעת האיחוד הלאומי ישראל ביתנו להתכנס ולקבל החלטה בעניין.

מקורות בסיעה מסרו לערוץ 7 כי רק אם יתרחש עד אז מהלך דרמטי מאוד של לחימה נגד הפלשתינים תישאר הסיעה בממשלה.

אתמול קיימו חברי הכנסת של המפד"ל התייעצות, ובסיומה החליטו לקצוב לרה"מ ארכה של ימים אחדים כדי להשיב את הביטחון לישראל. לדבריהם, אם תימשך התופעה של הפגזת המבנים הריקים תפעל המפד"ל בכל כוחה להפלת הממשלה.

כתבנו חגי סרי מוסר כי בהתייעצות הוחלט גם לפתוח בסדרת פעולות מחאה חריפות נגד מדיניות האיפוק של שרון.

רבני תנועת "תקומה", אחת מהמפלגות בסיעה, הורו לסיעתם לצאת מהקואליציה מיד, ולא להיות עוד שותפים למחדלי הביטחון החמורים של הממשלה, כלשונם.

הרבנים אומרים כי אם אכן תממש הממשלה את החלטת הקבינט אמש יהיה מקום לשקול מחדש את שיבת הסיעה לקואליציה.

בני כשריאל, יו"ר מועצת יש"ע, וראש עיריית מעלה אדומים, אמר בראיון לערוץ 7 כי ערפאת טרוריסט כמעט חמישים שנה ולכן אין טעם לדבר אתו, להתעסק אתו או לנהל אתו משא ומתן.

כשריאל אמר כי המשך הפצצות צה"ל על מבנים ריקים "מגוחך עד בכי", וציין שידוע כי גם הפלשתינים מגחכים על תגובותיה של ישראל. "חבל על הכסף ועל התחמושת שמבוזבזת על מבנים", אמר, והוסיף כי מועצת יש"ע אינה דורשת תגובה או נקמה אלא הכרעה בדבר גורלה של הרשות, וסילוקה.

לדבריו, יש להגיע להחלטה חד משמעית שערפאת הוא טרוריסט, וכי הרש"פ היא הטליבאן שלנו, ולהכריז עליהם מלחמה.

מועצת יש"ע, שערכה אתמול ישיבת חירום ביישוב עמנואל, החליטה לתבוע ממפלגות המחנה הלאומי פרישה מהממשלה אם שרון ימשיך להסס בתגובותיו. חברי מועצת יש"ע תבעו מהממשלה לסלק לאלתר את ערפאת, למוטט את הרשות הפלשתינית, ולחדש את השליטה הבטחונית של ישראל בכל שטחי יהודה ושומרון. בכוונת מועצת יש"ע לקיים בכל רחבי הארץ משמרות מחאה נגד המצב הבטחוני. בשבוע הבא אמורה להתקיים הפגנה גדולה בעניין זה בכיכר רבין בתל אביב.
