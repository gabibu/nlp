

ח"כ אפי אושעיה מהעבודה נמצא באיטליה בדרכו לוועידת נאט"ו שתעסוק בענייני המזרח התיכון, בהשתתפות ערביי הרש"פ וערבים ממדינות ערביות.

אושעיה הביע את תקוותו כי האירופאים, המתנגדים באופן קבוע לישראל, יבינו שהמלחמה המתחוללת כעת בישראל נכפתה עליה, וכי במהלכה מנהלים הטרוריסטים טבח באזרחים חפים מפשע. אושעיה אמר: "יש גבול למה שאנחנו מוכנים לסבול לצורך השגת השלום".

לדבריו, המאבק היום מתמקד מול המנהיגות הפלשתינית, המתעמרת גם ב 4 מיליון תושביה. אלה משלמים מחיר גבוה על מעשיה.

אושעיה הוסיף כי עד עתה, אף על פי שלכולם היה ברור מיהו ערפאת, ניסו ממשלות ישראל לפעול בשיתוף פעולה אתו משום שחששו מהאלטרנטיבה, אבל עכשיו "נגמרה הסבלנות", אמר. אושעיה הוסיף כי המצב כיום, שאליו קשה להתכחש, הוא גרוע יותר מאשר המצב שהיה לפני אוסלו.
למסקנה דומה מגיע גם הרב ישראל מאיר לאו, רבה הראשי של ישראל.

במהלך ביקורו אצל פצועי הפיגוע בעמנואל אמר הרב כי ישראל צברה עד היום מספיק ניסיון כדי לדעת איזו היא הדרך שאיננה מובילה לשום פתרון, ושאין ללכת בה עוד.

"הניסיון היה רע ומר, זרוע טרור והרס, שכול, אבל וכאב. המסקנה ההגיונית ומחויבת המציאות היא לפנות לדרך אחרת", אמר הרב לאו.

עוד אמר הרב כי מן הראוי ללמוד גם ממצרים ומירדן, שהשכילו להילחם בטרור, ולמגר גורמים עוינים שאיימו מבפנים על משטרן ועל שלוות תושביהן. "אינני מדינאי, ואינני איש ביטחון, וכמוני גם כל פגועי הראש והגפיים, המנותחים ובני המשפחות שעולמם חרב עליהם. את כל אלה אין מעניינים שיקולים טקטיים ופוליטיים. הם רוצים לראות אור בקצה המנהרה האפלה הזאת, ובדרך שהלכנו בה עד היום טעינו ותעינו", הוסיף ואמר הרב לאו.
