

בכירים אמריקניים מסרו היום כי ארה"ב החלה להטיל ספק באמינותו של ערפאת כמנהיג, ויעצה למדינות אירופיות לא לקבל אותו. עם זאת לדברי הבכירים היא תמשיך ללחוץ עליו כדי שיביא להפסקת מעשי האלימות נגד ישראל.

המקורות ציינו כי דיפלומטים אמריקניים יעצו למדינות אירופיות רבות לא להזמין את ערפאת או לא לקבל את פניו במקרה שירצה לצאת מהמזרח התיכון כדי להשיג תמיכה.

"אנחנו מעודדים אחדים מהאירופים לא להזמין את ערפאת, ואומרים להם כי לפניו עבודה רבה בטיפול בבעיית האלימות", אמר בכיר במשרד החוץ שביקש להישאר בעילום שם.

הבכירים אמרו לכתבי סוכנות הידיעות הצרפתית כי וושינגטון לא תלחץ על ירושלים כדי לשנות את החלטתה לנתק את הקשרים עם ערפאת.

בכיר במשרד החוץ האמריקני הודיע היום כי אנתוני זיני, השליח האמריקני למזרח התיכון, יישאר באיזור "לעת עתה", למרות החלטת ישראל לנתק את הקשרים עם הרש"פ.


