

שלשום החליט הקבינט כי "ערפאת אינו רלוונטי", וכי לא יתקיימו אתו יותר קשרים.
עם זאת חשף אתמול אתר YNET כי הרש"פ פתחה זה מכבר ערוץ ישיר "עוקף שרון" לראשי מפלגת העבודה ולשרים פרס ובן אליעזר. בראש המשתתפים במגעים בערוץ זה עומד מוחמד ראשיד, יועצו של ערפאת, שעמו נפגש גם עמרי שרון בזמנו.

לשכת שר הביטחון אישרה כי אכן שר הביטחון מכיר את מוחמד ראשיד מזה זמן רב, וכי הוא מנהל אתו שיחות מידי פעם בפעם, בכל עת שבה הוא מוצא לנכון.

בתגובה אמר יו"ר הקואליציה זאב בוים כי ערפאת יכול לדבר כעת רק עם חברי הכנסת אחמד טיבי, עיסאם מחול וענת מאור: "מוטב שבמקום לדבר באמצעות עוזרים, שיחסל את ארגוני הטרור ואז אולי מישהו נורמלי ידבר אתו".

ח"כ מיכאל קליינר מתנועת חירות דורש מראש הממשלה אריאל שרון לפטר את פרס אם זה יעקוף את החלטת הממשלה ויקיים מגעים עם ערפאת ואנשיו.

"משלם המסים אינו צריך לשאת בשכרו של שר החוץ, המשחית את זמנו על מגעים עם גורם שאינו רלוונטי, על פי החלטת הממשלה", אומר ח"כ קליינר.
