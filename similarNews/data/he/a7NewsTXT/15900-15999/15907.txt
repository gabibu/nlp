

הקבינט קיבל הלילה החלטה כי "ערפאת אינו רלוונטי", וכי לא יתקיימו איתו יותר קשרים.

אתר YNET חשף היום כי הרש"פ פתחה זה מכבר ערוץ ישיר "עוקף שרון" לראשי מפלגת העבודה ולשרים פרס ובן אליעזר. בראש ערוץ זה עומד מוחמד ראשיד יועצו של ערפאת שעימו גם עמרי שרון נפגש בזמנו.

ראשיד השתתף בימים האחרונים במפגשים הביטחוניים שקיימו הפלשתינים עם האמריקנים ועם האירופים. האחרון שבהם התקיים ביום ד' ברמאללה בין ראש מנגנוני הביטחון הפלשתינים לבין השליח האירופי חוויאר סולנה בבית המלון "גראנד פארק" ברמאללה.

מקורות ברש"פ שדיווחו על הערוץ שנפתח אל בכירי העבודה, אמרו כי הדבר נובע מ"חשדם" של אנשי הרש"פ ומקורבי ערפאת ש"נציגי מפלגת העבודה בממשלה לא מקבלים מראש הממשלה שרון ומקציני צה"ל הבכירים תמונה אמיתית של מה שמתרחש במפגשים הביטחוניים".

המקור הפלשתיני סיפר כי לאחר המפגשים התקשר ראשיד לפרס ולבן אליעזר ועדכן אותם בהתפתחויות ובהחלטות שהתקבלו. כמו כן, לפי המקור הפלשתיני עידכן אותם ראשיד ב"מאמצים שמשקיעה הרשות הפלשתינית למניעת פיגועים ובפעולות להשגת הפסקת אש".

לשכת שר הבטחון אישרה כי שר הבטחון מכיר את מוחמד ראשיד מזה זמן רב, וכי הוא מנהל איתו שיחות מידי פעם בפעם, בכל עת שבה הוא מוצא לנכון.

יו"ר הקואליציה, זאב בוים, אמר בתגובה כי ערפאת יכול לדבר כעת רק עם חברי הכנסת אחמד טיבי, עיסאם מחול וענת מאור: "מוטב שבמקום לדבר באמצעות עוזרים - שיחסל את ארגוני הטרור ואז אולי מישהו נורמלי ידבר איתו".

ח"כ מיכאל קליינר מתנועת חירות דורש מראש הממשלה אריאל שרון לפטר את פרס אם יעקוף את החלטת הממשלה ויקיים מגעים עם ערפאת ואנשיו.

"משלם המסים אינו צריך לשאת בשכרו של שר החוץ המשחית את זמנו על גורם שאינו רלוונטי על פי החלטת הממשלה", אומר ח"כ קליינר.
