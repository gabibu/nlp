

אתמול שידרו רשתות הטלוויזיה האמריקניות קלטת ווידאו שבה הודה אוסמה בן לאדן במעורבות ארגונו בהתקפת הטרור נגד מגדלי התואמים והפנטגון ב-11 בספטמבר. ,
בין לאדן נאם בפני חדר מלא בתומכיו, כנראה בקנדהאר.

הוא צולם בידיעתו ובידיעת כל הנוכחים. בקלטת ביקור שערכו כמה אנשים באתר שבו התרסק המסוק האמריקני במחוז גאזני, צילום שאורכו כ-12 דקות, ושני חלקים המתעדים ביקור של בין לאדן וראשי ארגונו אצל שייח' אלמוני, שנראה משותק בפלג גופו התחתון. ביקור זה נערך במעון אורחים בקנדהאר.

בתחילה נראה השייח' כשהוא מודה לאללה ולבין לאדן על הנשק שנתן לבני שבטו, ולאחר מכן דנים השניים בדרשה של שייח' אל בהראני באחד המסגדים, שנאמרה בדיוק כשבוצעה ההתקפה באמריקה. בדרשה זו אמר אותו שייח' כי פעולות אלה היו ג'יהאד וכי אלפי הנספים במגדלי התאומים ובפנטגון לא היו חפים מפשע.

בין לאדן אמר כי "הצעירים שביצעו את המבצעים (במגדלים התאומים ובפנטגון) לא קיבלו את מצוות הדת במונחיה העממיים, אלא הסכימו לפרשנות הדתית שאותה הביא הנביא מוחמד. צעירים אלה 'אמרו' במעשיהם בניו יורק ובוושינגטון 'נאומים' שעלו על כל הנאומים שנאמרו בכל מקום אחר בעולם. את ה'נאומים' האלה הבינו לא רק הערבים, אלא גם הלא-ערבים, ואפילו הסינים. זה מעל לכל מה שאמרה התקשורת. מספר האנשים שקיבלו עליהם את האיסלאם במהלך הימים שלאחר הפעולות היה גדול יותר ממספר האנשים שקיבלו עליהם את האיסלאם ב-11 השנים האחרונות. שמעתי ברדיו האסלאמי מישהו, שיש לו בית ספר באמריקה, והוא אמר: 'אין לנו אפשרות להתמודד עם הדרישות של אלה המבקשים ספרים אסלאמיים כדי ללמוד על האיסלאם'. אירוע זה גרם לאנשים לחשוב (על האיסלאם האמיתי), ודבר זה הביא תועלת רבה לאיסלאם".

השייח' אמר גם שמאות אנשים נהגו להטיל ספק בבין לאדן, ורק מעטים הלכו אחריו, "עד שקרה האירוע האדיר הזה". לדבריו, מאות אנשים באים כעת להצטרף לבין לאדן.

בין לאדן אמר כי הוא ואנשיו לא שיערו כי יעלה בידם להביא לקריסת המגדלים, אך "הופתעו לטובה": "חישבנו מראש את מספר הנפגעים בקרב האויב, את אלה שייהרגו בשל מצבו של המגדל. חישבנו כי ייפגעו שלוש או ארבע קומות. אני הייתי האופטימיסט מכולם, בשל ניסיוני בתחום זה, וחשבתי כי הדליקה שתפרוץ מהדלק במטוס תמיס את מבנה הפלדה של הבניין, ותגרום רק להתמוטטות האזור שבו פגע המטוס וכל הקומות שמעליו. זה היה כל מה שקיווינו שיקרה. לא שיערנו לעצמנו שכל המגדלים יקרסו".

בין לאדן גם אמר כי מבצעי החטיפות לא ידעו את פרטי הפעולה, אם כי היו מודעים לעובדה שזה נועד להיות מבצע התאבדות: "האחים שביצעו את הפעולה ידעו רק שהם הולכים למות מות קדושים. ביקשנו מכל אחד מהם ללכת לאמריקה, אך הם לא ידעו דבר על המבצע. אפילו לא אות אחת, אך הם היו מאומנים. ולא חשפנו בפניהם את המבצע עד שהגיעו למקום, זמן קצר לפני שעלו על המטוסים".

שר ההגנה דונלד רמספלד אמר כי המלחמה רחוקה מלהתקרב לסיומה. הוא ציין כי ידוע להם שבין לאדן מסתתר באפגניסטן, ויחד עם זאת בכירים אחרים מאל-קאעידה הצליחו להימלט.
