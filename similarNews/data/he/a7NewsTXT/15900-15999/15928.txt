

שר החוץ של פינלנד ארקי טואומיוז'ה אמר היום , כי הפעולות של צה"ל נגד הרש"פ לא יובילו אלא לאלימות נוספת במזרח התיכון, מסרה סוכנות הידיעות הפינית STT.

השר הפיני אמר דברים אלה בתגובה להודעת ישראל על ניתוק קשריה עם ערפאת ביום חמישי, ועל התקפת המטוסים והמסוקים על מטרות ביש"ע, בעקבות שני הפיגועים שהיו בגוש קטיף ובעמנואל.

השמוש באלימות ובכוחות חמושים נגד בנייני ממשלה ותחנות משטרה באיזור אינם מסייעים לפלשתינים למנוע התקפות קיצוניים ולרסנם, אמר טואומיוז'ה.

טואומיוז'ה, שעורר פולמוס לפני חצי שנה בביקורת שמתח על המדיניות הישראלית, אמר כי הממשלה הפלשתינית נבחרה בדרך דמוקרטית וכי הקהילה הבינלאומית צריכה להמשיך ולקיים מגעים עם מנהיגיה.

בסוף אוגוסט נמתחה עליו ביקורת חריפה מצד שר החוץ שמעון פרס ומצד מנהיגים יהודים, פוליטיקאים מהאופוזיציה הפינית ועיתונאים רבים כשהאשים "אנשים מסוימים" בישראל בנקיטת עמדות דומות לאלה שננקטו כלפי יהודים בגרמניה בשנות ה-30 של המאה ה-20. לאחר מכן הבהיר, כי לא התכוון להשוות את מדיניות ישראל למדיניות הנאצית, אך לא התנצל על הדברים שאמר.

"אינני יודע כמה זמן פרס יכול ורוצה להמשיך ולהיות בסוג זה של ממשלה ולתמוך בפעולות כאלה", הוסיף. הוא גם אמר כי ממשלת ישראל מדכאת את הפלשתינים.
