

סקר שבדק את עמדותיהם של אמריקנים לאחר צפייה בקלטת של בן לאדן, מעלה כי כמחצית מהאמריקנים (48%) מעדיפים את הריגתו מאשר את תפיסתו בחיים כדי להביאו למשפט. כך יתפרסם ביום שני בשבועון "ניוזוויק".

32% סבורים כי כדי להפסיק את הטרור יש צורך בהריגה או בתפיסה של מפקדים בכירים אחרים באל-קאעידה, ו-52% חושבים שכל זה לא יספיק, בגלל מספר תאי הטרור הגדול שמסוגלים להחליפו.

בתשובה לשאלה על המערכה הצבאית באפגניסטן, סבורים 62% מהנשאלים שלא יהיה ניצחון כל זמן שבן לאדן ומנהיג הטליבאן המולא מוחמד עומאר לא ייהרגו או ייתפסו. 31% חושבים שאפשר כבר לדבר על ניצחון, אחרי ששלטון הטאליבן באפגניסטן התמוטט.

69% מהאמריקנים הודיעו שקלטת הווידאו של בן לאדן שפורסמה השבוע על-ידי הפנטגון שיכנעה אותם באחריותו של המנהיג האיסלאמי לפיגועים של ה-11 בספטמבר. 24% מהאמריקנים "לא יודעים" אם קלטת זו היא משכנעת, ו-7% מעריכים שהיא "לא משכנעת".

הסקר נערך ע"י חברת פרינסטון לסקר ומחקר ובוצע על ידי סוקרים טלפוניים בימים חמישי ושישי בקרב 1,002 בוגרים.
