

יו''ר הסוכנות היהודית, סלי מרידור, יצא בשבוע שחלף, בקריאה נחרצת למנוע כל שינוי בחוק השבות, משום שהדבר יפגע קשות בעלייה מכל העולם ובקשר בין ישראל לבין יהדות התפוצות: "לצערנו, המצב הדמוגרפי של העולם היהודי היום הוא עגום בכל הקהילות בשל שיעורי התבוללות גבוהים והתרחקות מהחינוך היהודי, אך אין זה אומר כי עלינו לסגור את הדלת בפני החפצים להצטרף לעם היהודי, בעיקר לא בפני העולים מברית המועצות לשעבר, שם היו מנותקים בעל כורחם 70 שנה משורשיהם ומהמורשת היהודית", אמר.

על רקע המצב בחבר המדינות מפעילה הסוכנות היהודית, זה יותר משנה, פרויקט מיוחד לחיזוק הזהות היהודית בקרב המשפחות היהודיות שם. עד כה, יותר מ- 50,000 יהודים ומועמדים לעלייה בחבר המדינות סיימו הקורס בן 100 שעות בתחומי ההיסטוריה של ישראל ושל העם היהודי, והשתתפו בקבלות שבת וחגי ישראל שארגנה שם הסוכנות היהודית. "האנשים האלה בחרו מרצונם לחזור לעמם ולארצם, ועלינו לסייע להם להתערות בחברה הישראלית. יש לעשות זאת כל עוד הם בחיים, ולא בזמן שקוברים אותם כחיילים או נפגעי טרור", אמר מרידור.

הידיעה הועברה אלינו באדיבות הסוכנות היהודית .



