

הוועדה הארצית לתכנון ולבנייה אישרה היום את הצעת החברות הסלולריות ושר התקשורת, ולפיה לא תהיה לחברות הסלולריות החובה ליידע את הציבור ואת בעלי הנכסים הגובלים בנכס שנעשה בו שימוש חריג לצורך הקמת אנטנות סלולריות.

בעקבות ההחלטה אמר יו"ר מרכז השלטון המקומי עדי אלדר, כי חברי הוועדה הארצית לתכנון ולבניה נכנעו לתכתיבי החברות הסלולריות, בעודם רומסים ברגל גסה את זכויות הציבור. אלדר אמר כי זכות הציבור למידע על אודות הקרינה הנפלטת מהאנטנות של החברות הסלולריות היא זכות יסוד.

אלדר הוסיף כי החלטת המועצה הארצית לתכנון ולבניה היא החלטה חמורה, שתביא להמשך הצבת אנטנות סלולריות בריכוזי אוכלוסייה, וזאת ללא פיקוח על הקרינה הנפלטת מאנטנות אלה, ועל הסכנות הבטיחותיות והבריאותיות האחרות שהציבור נחשף אליהן.

נציג מרכז השלטון במועצה הארצית לתכנון ולבניה וראש עירית קריית אונו דרור בירנבאום תקף גם הוא את ההחלטה, ואמר כי הוא צופה שבתוך מספר חודשים יעלה מספר הדירות המשמשות את החברות הסלולריות כתחנות ממסר, ויגיע לכ-2000 בכל רחבי הארץ. בירנבאום אמר עוד כי ראשי הרשויות המקומיות יעשו כל שביכולתם כדי ליידע את הציבור על אודות אנטנות סלולריות הפרושות בערים, וכי הוא יפעל בעצה אחת עם יו"ר מרכז השלטון המקומי כדי לבדוק מהלכים משפטיים אפשריים נגד ההחלטה הפוגענית שנתקבלה היום.

