

הערב התפרסם כי העיתונאי אמנון דנקנר ימונה מ 1 במרץ לעורך העיתון "מעריב".

על מינויו של דנקנר החליטו יעקב נמרודי ועופר נמרודי. בסוף השבוע תתכנס מועצת המנהלים של "מעריב" לאשר את המינוי. ארז, העורך היוצא, אמר כי הוא נענה לבקשה לסיים את תפקידו והוא ימשיך לעסוק בכתיבה בנושאי צבא ובטחון, ב"מעריב".

דנקנר קיבל לפני כמה שבועות את פרס ביקורת התקשורת מטעם האגודה לזכות הציבור לדעת.

בתכנית "חופש השידור" בערוץ 7 מחודש יוני אמר דנקנר: "תמכתי בהסכמי אוסלו, וסייעתי לתהליך. אני חושב שטעיתי, ושבמידה רבה גם הטעיתי אחרים. במהלך השנים של ביצוע ההסכם פעלתי על פי משאלות לב, ומתוך התעלמות מעובדות שלא אהבתי לראות נכוחה, כי הייתה בהם משום תמיכה בעמדותיו של הימין. העדפתי להדחיק מתודעתי את העובדות הללו".

כאשר נשאל על חלקם של העיתונאים הישראלים בהשפעה על דעת הקהל למען תהליך אוסלו. "אני חושב שכדאי שכל אדם 'יכה על חטא' רק על חזהו שלו. אני כבר עשיתי את חשבון הנפש שלי בפומבי..."



