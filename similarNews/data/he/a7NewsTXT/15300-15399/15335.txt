

היום יחזור שמעון פרס מרומניה, ויכנס את חברי סיעת העבודה בכנסת, כדי להחליט על עתידה של הסיעה בתוך ממשלת האחדות. כזכור, ביום שני בלילה, כשעמדה הממשלה להגדיר את הרשות הפלשתינית כישות תומכת טרור ביקש שר החוץ שמעון פרס לדחות את ההחלטה על כך, ולתת ארכה לערפאת להוכיח את רצינות כוונותיו למגר את הטרור. הממשלה דחתה את בקשתו, ובתגובה פרשו שרי העבודה מהישיבה.

אנשי המפלגה חלוקים בדעותיהם באשר לשאלת ההישארות בממשלה: יוסי ביילין, אורי סביר, אברהם בורג ועוד, טענו כי אין למפלגת העבודה מקום בממשלה. לעומתם השרים שמעון פרס, בנימין בן אליעזר, דליה יציק ואחרים בעד השארות הסיעה בממשלה.

בתגובה להחלטת הממשלה להכריז על הרש"פ ישות תומכת טרור אמר יו"ר מרצ יוסי שריד כי: "שרון יצא מהארון". לדבריו, שרון איננו זקוק יותר ל"עלי התאנה" של מפלגת העבודה . עוד אמר כי "אף פעם לא חשבתי שמפלגת העבודה תעזוב את הקואליציה, והם לא יעזבו גם עכשיו".

יו"ר הקואליציה ח"כ זאב בוים, אומר כי "מפלגת העבודה תנקוט בהפקרות מדינית והתאבדות פוליטית אם תפרוש על רקע המלחמה בטרור".

את הידיעה הביא כתבנו בכנסת חגי סרי.

