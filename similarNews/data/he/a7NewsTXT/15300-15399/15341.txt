

ארה"ב, חברת "בואינג" ומצרים סיכמו ביניהן על השבחת 35 מסוקי אפאצ'י של מצרים. שווי העסקה: 400 מיליון דולר. משמעות השבחת המסוקים היא, למעשה, שיפורם ושכלולם לדגם "לונג באו".

הדגם החדיש מצויד במערכות מכ"ם משוכללות, המקנות יתרון באיתור מטרות על הקרקע. מערכת הירי של המסוקים היא בעלת טווח גדול ויכולת פגיעה מדויקת ביותר. חברת "בואינג" טוענת כי באשר לזיהוי מטרות והשמדתן המסוקים מן הדגם החדש פועלים ברמת יעילות גבוהה פי שבעה מזו של האפאצ'י המקורי.

כזכור, בשבוע שעבר דיווחנו כי ממשל בוש מתכנן לספק למצרים טילי קרקע קרקע מונחי לווין, מסוג "הארפון II", וארבע ספינות פטרול שישאו אותם.

תומכי ישראל בקונגרס האמריקני הביעו מחאה על העסקה. גם חברי קונגרס אמריקנים התנגדו לעסקה וטענו כי היא עלולה לערער את יתרונה האיכותי של ישראל ביחס לשכנותיה.

