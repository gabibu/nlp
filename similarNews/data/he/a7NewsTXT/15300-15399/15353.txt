

בעקבות החלטת הממשלה להכריז על הרשות הפלשתינית כעל "ישות תומכת טרור" טוענים משפטנים, כי הגדרה זו היא מושג פוליטי ולא משפטי וכי לא הושגה הסכמה שתתן לה תוקף בחוק הבינלאומי.

אין אמנה בינלאומית בעניין טרור באופן כללי, אמר פרופסור נתן לרנר, מומחה לחוק בינלאומי מהמרכז הבינתחומי בהרצליה. לכן, גם אי אפשר להגדיר זאת משפטית. לדבריו,יש אמנם אמנות ספציפיות נגד טרור באויר, בים וכיוצא בזה, אבל אין הגדרה למדינה תומכת טרור, שכן, טרור בעיני אחד נחשב למלחמת חירות בעיני אחר. כך למשל, ישראל, לעומת תורכיה, אינה רואה ביוונים בקפריסין התורכית טרוריסטים.

יש הגדרות בינלאומיות מה היא תוקפנות, אבל חסרה הגדרה משפטית חד משמעית בעניין. להלן הסביר, כי חוק של מדינה מסויימת יכול לקבוע מה מותר ומה אסור, אך אין לכך כל משמעות בינלאומית.

כתבת עתי"ם מציינת, כי מכך יגזרו המשמעויות המעשיות של פעולות ישראל ביחס לרשות הפלשתינית והגבלות על הקשר אתה, אם יוטלו כאלה.

בישראל, בפקודה למניעת טרור, אין התייחסות למושג "רשות" וגם לא ל"ישות". אלה מושגים חדשים יחסית, שטרם גובשו, אומר פרופסור לרנר. הוא הבהיר כי רשות הינה מושג שמתפתח. זה הוא מונח שבין מדינה לבין אירגון. "ישות" הינו מושג כללי שמדבר על גוף שיש לו בסיס גיאוגרפי.

עם זאת, לרשות הפלשתינית יש מעמד שמבוסס על הסכמי אוסלו שקיבלו הכרה בינלאומית מסויימת, כאשר המעצמות שימשו עדות.
