

כבכל שנה, גם השבוע, הועלתה בעצרת האו"ם הדרישה כי כל המדינות שיש להן שגרירויות בישראל, תעברנה אותן מירושלים לערים אחרות. מזה 20 שנה זוכה ההצעה הזו לרוב מוחץ, וגם הפעם התקבלה ההצעה ברוב של 130 מדינות מול שתיים. עשר מדינות נמנעו. על פי ההחלטה הכרזת ישראל הקובעת כי ירושלים היא בירתה הנצחית והמאוחדת היא "לא חוקית, ומשום כך בטלה, מבוטלת וחסרת כל ערך".

בתגובה הודיע אתמול דובר משרד החוץ של קוסטה ריקה כי ממשלתו החליטה שלא להעביר את השגרירות מירושלים, משום שדרישת האו"ם אינה מחייבת. משום כך, הודיע הדובר, שגרירות קוסטא ריקה, הפועלת בירושלים מאז 1982, תישאר שם.

עוד נאמר בהודעה: "מאז שהוחל בהפעלת השגרירות בירושלים אישרו את הדבר כל נשיאי קוסטה ריקה, ומדיניות החוץ שלנו מצדדת גם היא בהחלטה".

יצוין כי שגרירויות של מדינות הנחשבות ידידותיות ביותר לישראל אינן נמצאות בירושלים, ובניהן ארה"ב, בריטניה קנדה ועוד.

