

אתמול לפנות ערב החלו אנשי משטרה פלשתיניים מקומיים לשחרר עצורים מהחמאס והג'יהאד, ואף להעבירם למקומות מסתור. שחרור המחבלים, כך נראה, מתבצע בצורה של יוזמות מקומיות, ולא כמילוי הוראה של הדרגים הגבוהים. ידיעות סותרות התקבלו על כוונתו של ערפאת לפטר את מפקד המשטרה בטול כרם מכיוון שהורה על שחרור עצורים.

בתוך כך הודיע אתמול נשיא ארה"ב ג'ורג' בוש על החלטתו להקפיא נכסים וחשבונות בנק של ארגון צדקה אמריקני ושל שתי קבוצות מחוץ לארה"ב, המואשמות בהעברת כספים לתנועת החמאס.

בוש אמר כי כספים אלה משמשים את אנשי התנועה לתמוך במשפחות המתאבדים, ולגדל דור חדש של מתאבדים בקרב התלמידים בבתי הספר של התנועה.

הארגון האמריקני "קרן הארץ הקדושה לסיוע ולפיתוח" פועל מדאלאס, טקסס, ובשנת 2000 הצליח לגייס סכום של 13 מיליון דולרים לטובתה של תנועת החמאס.

"המסר שאנו רוצים להעביר הוא כי מי שעושה עסקים עם הטרור אין לו מה לחפש בארה"ב, או בכל מקום אחר שבו ארה"ב תוכל לשים עליו יד", אמר בוש.

עוד נמסר כי אתמול פרסמו אנשי הזרוע הצבאית של החמאס כרוז, ובו איום שיפעלו לרציחתו של ראש הממשלה שרון, וכי ימשיכו בפיגועים. זאת, לטענתם, כתגובה על פעולות צה"ל. בתגובה על הנאמר בכרוז יצאה הרשות הפלשתינית בהכרזה יוצאת דופן, ובה קראה לשמור על הפסקת האש ועל השקט, ולהימנע מלבצע פיגועים.

