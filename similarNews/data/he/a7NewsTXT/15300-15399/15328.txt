

מפקד מחוז ירושלים, ניצב מיקי לוי, אמר היום זמן קצר לאחר הפיגוע של המחבל המתאבד ברחוב המלך דוד בירושלים, כי לא ברור מדוע פוצץ עצמו המחבל המתאבד במרכז מעבר החציה. לדבריו, אולי המדובר בתקלה טכנית או בקבוצת שוטרים שעמדה בסמוך ועברה תדרוך זמן קצר לפני פיזורם ברחבי העיר.

על פי חקירת המשטרה עולה כי מחבל מתאבד חצה את רחוב המלך דוד מהכניסה למלון לצידו האחר שבמרכז הכביש ובסמוך לכניסה למלון "מצודת דוד", בו שהו באותה עת שני שרים. המחבל פוצץ עצמו במרכז הכביש.

כתוצאה מהפיצוץ נפגעו חמישה בני אדם - שניים נפצעו כתוצאה מרסיסים ושלושה נפגעו מהלם.

מפקד מחוז ירושלים ציין, שככל הנראה כוונת המחבל לא היתה לפגוע בשרים שהתאכסנו במלון, וככל הנראה המחבל הלך למקום מרכזי יותר בירושלים, שם תיכנן לבצע את הפיגוע.

עוד אמר ניצב לוי, כי על חלקי גופתו של המחבל לא נמצאו תעודות מזהות וייקח זמן עד שיצלח בידי המשטרה לזהותו. מפקד המחוז אמר כי הוא שמח שהאירוע הסתיים ללא נפגעים רבים, וחזר והדגיש כי לא ניתן לחסום באופן מוחלט את ירושלים לכניסה של מחבלים. "במזרח ירושלים מתגוררים כ-180 אלף תושבים שברובם לא עוסקים בחבלה, אך מאוד קל למחבל להגיע לחלקה המזרחי של העיר ירושלים, להתערות באוכלוסיה ולחצות את העיר למרכזה", אמר ניצב לוי. עוד הוסיף, כי בימים האחרונים תוגבר מחוז ירושלים וכמעט הכפיל עצמו בכח האדם.

מפקד המחוז ציין שלא היו בידי המשטרה התרעות נקודתיות, אלא התרעות כלליות לפיגועים.


