

שישה פצועים באורח קל הועברו לבתי החולים בירושלים בעקבות פיגוע ההתאבדות שאירע היום בבוקר, סמוך למלון "מצודת דוד" בשכונת ממילא בירושלים.

לבית החולים הדסה הר הצופים פונו חמישה פצועים באורח קל, שסובלים בעיקר מהלם ופצוע שישי שנפצע בגבו פונה לבית החולים שערי צדק.

בעת הפיצוץ שהה במלון השר לבטחון פנים, עוזי לנדאו, שר הדתות, אשר אוחנה, וכן שהה במקום ראש עיריית ירושלים, אהוד אולמרט.

לדברי השר לנדאו, הוא שמע את קול הפיצוץ וקיבל הוראה להשאר במלון עד אשר תסיים המשטרה את עבודתה בשטח. להערכתו, המחבל לא ידע על כך שהשרים נמצאים במלון, והוא גם לא התכוון להכנס למלון, וכנראה שנוכחות השוטרים בסמוך למקום האירוע מנעה נפגעים רבים יותר.


