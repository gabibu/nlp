

אתמול הפציץ חיל האוויר מפקדות של כוח 17 בעזה ובטול כרם ומחנה האימונים של הכוח בג'בליה.
מסוקי אפאצ'י של חיל האוויר תקפו גם מתקנים של הרשות הפלשתינית סמוך מאוד למפקדת ערפאת ברמאללה.

כוחות צה"ל שיפרו את עמדותיהם בצפון העיר רמאללה ולדרומה. כוחות צה"ל גם תפסו עמדות שולטות בדרום מערב שכם, וזאת כדי להדק את הכיתור על העיר. צה"ל תפס שטחים גם בעיר טול כרם ומצפון לה בכפר איכתבא. בפעילות זו לא נתקלו כוחות צה"ל בהתנגדות משמעותית.

בצה"ל הדגישו, כי מכל האזורים הללו, ומג'נין, שבה כבר נמצאים חיילי צה"ל ימים אחדים, הגיעו התראות על פיגועים צפויים.

יצוין כי בתקיפותיו האוויריות השתמש צה"ל בפצצות מונחות לייזר, שפגיעתן מדויקת יותר מזו של פצצות רגילות, וזאת כדי שלא לפגוע באוכלוסייה. ואכן, בכל פעולותיו של צה"ל אתמול נהרגו שני אנשים בלבד, ונפצעו כמה עשרות.

