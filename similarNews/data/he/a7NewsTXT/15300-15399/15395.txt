

הרב הראשי של בריסל, אלברט גיגי, הותקף היום באנדרלכט, פרבר של בריסל. כך הודיע מרכז הקהילה היהודית בבלגיה.

"גיגי הותקף פיסית ע"י קבוצת צעירים שקיללו אותו בערבית. הם ירקו עליו, ובעטו בו בפנים", כך הודיע חבר בהנהלה המרכזית של הקהילה, בציינו שגיגי לא נפצע בתקרית, אבל "היה מזועזע במיוחד".

בהודעה שפירסמה הנהגת הקהילה היא הביעה את "זעזועה ודאגתה הרבה מהמעשים הגזעניים והאנטישמיים, המתרבים למרבה הצער".

"זה כבר ברור שמסע השנאה שמובילים אמצעי התיקשורת החשובים בארצנו נגד מדינת ישראל, האהדה שמביעים אמצעי תיקשורת אלה כלפי גורמים מוסלמים פונדמנטליסטיים מסויימים, הדוגלים באנטישמיות בצורה גלויה במזרח התיכון ומחוצה לו, מעודדים את האלימות האנטישמית", הוסיפה ההודעה.
