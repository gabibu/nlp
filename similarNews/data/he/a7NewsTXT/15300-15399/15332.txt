

מחבל ערבי פוצץ את עצמו היום בשעות הבוקר ברחוב המלך דוד, סמוך מאוד לכניסה למלון "מצודת דוד", בו התאכסנו באותה עת שרי הממשלה לנדאו ואוחנה וראש עיריית ירושלים. שישה בני אדם נפגעו באורח קל.

עדי ראיה סיפרה כי המחבל צעד סמוך לשעה 07:30 במעבר חציה, פוצץ עצמו וגרם לפציעת שישה בני אדם באורח קל. צוותים רפואיים של מד"א פינו את הפצועים לקבלת טיפול רפואי בבתי החולים בעיר.
חמישה פצועים פונו לבית החולים הדסה הר הצופים ומצבם מוגדר קל, פצוע נוסף שנפצע בגבו הועבר לבית החולים שערי צדק.

כוחות גדולים של משטרה, בראשותו של מפקד מחוז ירושלים ניצב מיקי לוי, חשו למקום האירוע. רחוב המלך דוד נסגר לתנועת כלי רכב וחבלני המשטרה סרקו מכוניות במקום מחשש למטענים נוספים. חנויות בצידו השני של הכביש, ניזוקו מהדף הפיצוץ.

השר לביטחון פנים עוזי לנדאו ושר הדתות אשר אוחנה שהו במלון בעת הפיצוץ, אך לא נפצעו. כמו כן שהה במקום ראש עיריית ירושלים אהוד אולמרט.

השר לנדאו סיפר כי שמע את קול הפיצוץ וקיבל הוראה להישאר במלון עד אשר תסיים המשטרה את עבודתה בשטח. להערכתו, המחבל לא ידע על כך שהשרים נמצאים במלון, וגם לא התכוון להיכנס למלון. ככל הנראה נוכחות השוטרים בסמוך למקום האירוע מנעה נפגעים רבים יותר.


