

עיתוני ארה"ב קראו היום לערפאת להלחם ב"טרוריסטים הפלשתיניים", כלשונם.

העיתון "יו.אס.איי. טודיי", המזהיר מפני סכנה של סכסוך כולל בו יעמוד כל העולם המוסלמי מאחורי הטרוריסטים, ציין גם כי "על ערפאת לבחור: מאבק בטרוריסטים בתקווה לנצחם או הצטרפות אליהם וחיסולו על ידי ישראל". "דיכוי הטרור, צעד שממשל בוש דוחק בו לנקוט, עלול להביא למלחמת אזרחים בין הפלגים הפלשתינים, עם השלכות שלא ניתן לשערן. אולם כל זה עדיף על החלופה, שנראה כי ישראל משתוקקת להוציא אל הפועל", הוסיף העיתון.

ה"ניו יורק טיימס", תחת הכותרת "הסיכוי האחרון של יאסר ערפאת", תוהה מהו הטעם במנהיגותו של ערפאת אם אינו יכול להוביל את המהלך לשלום, בו פתח ב 1993.

דניס רוס, השליח האמריקני לשעבר כתב ב"ניו יורק טיימס" כי "מלחמה פלשתינית נגד הטרוריסטים הפלשתינים היא הדרך היחידה להציל את הרש"פ ולחדש את יסודות תהליך השלום".

ה"וושינגטון פוסט" כותב במאמר מערכת כי כדי להביא להקמת מדינה פלשתינית, ערפאת נדרש להשתנות ולקבל החלטה עם סיכון - להלחם בארגוני הטרור.

הפרשן השמרני ג'ון ויל כותב אף הוא ב"וושינגטון פוסט": "יש לגרש מהמזה"ת את ערפאת והבירוקרטיה שלו אם הוא אינו מסוגל לשלוט על שטחו זו אנרכיה, ועל ישראל לשים לה קץ. אם הוא כן יכול לשלוט אך אינו רוצה בכך, מגיע לו שיגורש, על פי אותו עקרון שארה"ב הפעילה כדי לסלק את הטאליבן מהשלטון".

