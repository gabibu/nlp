

גשמים רבים ירדו אתמול באזור הצפון. בזכרון יעקב נמדדה בתוך פחות מיממה כמות משקעים גדולה ממחצית הממוצע השנתי כולו, ובחרמון ירד שלג. עם זאת, לא לכולם היו אלה גשמי ברכה.

ישי צדוק, בנו של אברהם צדוק, תושב גבע כרמל, נתקע באזור מאגר המים החדש באזור נווה ים שליד עתלית, וביקש מאביו לבוא לחלצו. אולם בעקבות סופת הגשמים נסחפה מכוניתו של האב, ושקעה במים. הבן חולץ, אך אביו טבע במכונית שנסחפה לתוך מאגר המים הגדול.

במשך כל הזמן לקראת בואו של האב עמד ישי אתו בקשר דרך מכשיר המירס, וכשנותק הקשר וחלפו דקות ארוכות, החל לדאוג.

למקום הוזעקו כוחות גדולים של חיל הים ושל המשטרה. אלה עשו מאמצים נואשים כדי לחלצו, אך ללא הועיל. צדוק נסחף עם זרם המים, וגופתו נסחפה לכיוון הים.

אברהם צדוק השאיר אחריו אשה, שלושה ילדים ו-5 נכדים.

אנשי מושבים הסמוכים לכרמל, פרדס חנה, אור עקיבא ועוד, פונו מבתיהם עקב הצפה. כ- 1200 ילדים מארבעה בתי ספר יסודיים ותיכוניים מאזור המועצה האזורית כרמל נותרו בבתיהם בעקבות הגשמים.
כביש 4 הוצף בחלקו, והדבר גרם לחצי תנועה כבדים.

הדרך למושב צרופה נחסמה כליל, בגלל תעלה שמע"צ בנתה ולא חיברה למערכת הניקוז בטרם החלה הסופה.

אסדת קידוח, ועליה 84 עובדים בריטיים ואמריקנים נסחפה מנמל פורט סעיד במצרים, והגיעה אל מול חופי חדרה. לאחר שעות חרדה רבות חולצו בסופו של דבר כל עובדי האסדה בשלום על ידי כוחות אמריקניים ובריטיים שהוזעקו למקום מקפריסין. אנייה ישראלית של חיל הים סייעה בחילוץ.

בתוך כך נמסר על היערכות מוגברת של הרשויות המקומיות לאפשרויות של שטפונות נוספים. ממשרד דובר עיריית תל- אביב- יפו נמסר לכתבתנו כי העירייה הכריזה על רמת כוננות גבוהה ביותר. כזכור, טבע אשתקד ילד בן 4 בשכונת פרדס דקא בעיר. הדובר מוסר כי כדי למנוע את הישנות המקרה השקיעה עיריית תל אביב הרבה בתשתיות, אולם היא נערכת גם למקרה הגרוע ביותר. בין ההכנות: הכנת סירות הצלה, תגבור צי משאיות הניקוז, וארגון מרכזי פינוי. היום צפוי להגיע הגשם גם לאזור ירושלים והנגב הצפוני.


