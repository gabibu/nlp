

ח"כ שאול יהלום מן המפד"ל אמר אתמול כי מפלגתו מברכת על החלטת הממשלה להכריז על הרשות הפלשתינית כישות תומכת טרור ו"מתפללת שזו תהיה החלטה קבועה, ולא חד פעמית, שלאחר זמן נסוגים ממנה".

בתשובה לשאלה אם יש בכוונתה של המפד"ל להצטרף לממשלה כדי להיות שותפה לדרכה אמר יהלום כי בתחומים רבים אין המפד"ל מסכימה עם דרכה של הממשלה, ובאשר לשינוי המגמה ביחס לרשות הפלשתינית אמר יהלום כי "אי אפשר לקבוע דברים כאלה על סמך 24 שעות שבהן אנו מרוצים ממדיניות הממשלה. יש להמתין ולראות מה תהיה מדיניותה של הממשלה בהמשך". יהלום הוסיף כי אם מפלגת העבודה או מפלגות אחרות תפרושנה מן הקואליציה, התמונה תהיה שונה, ובהתאם לכך החלטתה של המפד"ל.

חבר הכנסת צבי הנדל מן "האיחוד הלאומי" קרא אתמול למפד"ל להצטרף לממשלה, ואמר לכתבתנו כי יש לחזק את המחנה הלאומי השפוי, וכי אין צורך בקיומה של אופוזיציה מן הצד הימני של המפה הפוליטית. עוד אמר הנדל כי סיעתו היא שניסחה את ההכרזה הסופית של הממשלה בישיבתה ביום ב' בערב, ולכן אנשיה מרוצים מאוד. "משמעותה של ההכרזה היא כי תהליך אוסלו מת. כעת יש לפעול לחזור לכל השטחים שבהן שולטת הרשות הפלשתינית". בתוך כך אמר אתמול שר הבינוי והשיכון נתן שרנסקי כי החלטתה של הממשלה הייתה מתונה בהשוואה לנתונים שהוצגו לשרים על ידי גורמי הביטחון על מעורבותה של הרשות הפלשתינית במעשי טרור.

