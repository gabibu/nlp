

ארה"ב אינה מתכוונת לפי שעה לערב כוחות אמריקניים בקרבות בקרקע כדי להשתלט על קנדהר, מסר אתמול שר ההגנה דונלד רמספלד.

אין עדיין שוקלים לפי שעה להשתמש בכוחות אמריקניים בדרך זו", ציין רמספלד בתדרוך העיתונאים בתשובה לשאלה בנוגע למעורבות אנשי חיל הנחתים בהסתערות על קנדהר. "אנו עדיין מקווים שאנשי אל-קאעידה ייכנעו", אמר עוד רמספלד.

הוא שב והביע את ביטחונו כי כוחות הטאליבן ינוצחו: "הטאליבן ואנשי אל קאעידה יסולקו מקנדהר. עליהם להחליט באיזו דרך יקרה הדבר", הטעים.

עם זאת הוא ציין כי המודיעין האמריקני סבור כי מנהיג הטאליבן, המולה מוחמד עומאר הורה לאנשיו להלחם עד מוות. "הדבר מסכן את האוכלוסייה בעיר ובאזור", אמר עוד שר ההגנה, שהאשים את הטאליבן בשימוש בתושבים כמגנים אנושיים.


