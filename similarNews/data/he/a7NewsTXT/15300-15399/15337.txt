

למרות הכרזת הממשלה כי הרש"פ בהנהגת ערפאת היא "ישות תומכת טרור", נפגשו אמש ח"כ עיסאם מחול וחברי סיעת חד"ש עם ערפאת ברמאללה כדי לחזק את ידיו. מלשכתו של ערפאת נמסר כי הפגישה התקיימה על פי בקשת חברי סיעת חד"ש.

לעומת זאת, גורמים בכירים בירושלים מוסרים, כי מזכיר האו"ם קופי ענאן שלח לערפאת מסר שלא לבוא לטקס חלוקת פרס הנובל השנתי. כמו כן, מוסרים אותם גורמים, כי מזכיר האו"ם דרש מערפאת לעשות סדר בתחומי הרשות הפלשתינית.

כזכור, לפני שנים אחדות זכה יאסר ערפאת בפרס נובל לשלום ביחד עם עמיתו שר החוץ שמעון פרס.
כתבתנו תמר יהל מציינת כי שעות ספורות לפני שישראל הגדירה את הרש"פ, בהנהגת ערפאת, כ"ישות תומכת טרור" אמר השר פרס כי "אויבה היחיד של ישראל הוא הטרור ולא העם הפלשתיני, שעבורו המאבק המזוין הוא טרגדיה המונעת מהם את הקמת מדינתם". את הדברים האלה אמר פרס במפגש הארגון לביטחון ולשיתוף פעולה באירופה, אשר התקיים ברומניה.

