

תושבי כפר דרום קיימו אחה"צ מסיבת עיתונאים בה סיפרו על חשיבות המקום. חנה ברט שנפצעה קשה בפיגוע לפני שנתיים אמרה "חייל שיכנס לביתי ייצא חבול אנוש וקשה בנפשו, יסוריי המצפון ילוו אותו עד סוף חייו".

תושבי כפר דרום שבגוש קטיף קיימו אחה"צ מסיבת עיתונאים בה סיפרו לארוחים הרבים ולרשתות הטלויזיה מכל העולם על הרקע ההיסטורי של כפר דרום, על חשיבות המקום והפיגועים שפקדו את הישוב מאז הקמתו.

כתבתנו בכפר דרום, חגית רוטנברג מדווחת כי תושבת המקום, שלה שורשן שבעלה נרצח בחממות הישוב אמרה כי המלחמה היא לא רק על גוש קטיף אלא על כל האיסלם שמכה בנו כל השנים "זוהי מלחמה של בני האור על בני החושך, חבל שהעולם לא הסיק מסקנות מפיגועי הטרור באחד עשר בספטמבר והעולם טרם הבין עם מי יש לנו עסק", אמרה שורשן.

חנה ברט שנפצעה לפני שנתיים וחצי בפיגוע ירי וכיום מושתקת בפלג גופה התחתון אמרה "אני פונה לכל יהודי בכל מקום שהוא לחשוב מה הוא יכול לעשות כדי לעצור את הרכבת הזו שדוהרת לתהום, כדי שאם חלילה יקרה משהו הוא יוכל לומר בלב שקט ידיי לא שפכו את הדם הזה".

ברט הוסיפה "חייל שיכנס לבית שלי אני מודיעה לכולם לא אלחם בו במקלות או בסכינים אבל אני בטוחה שחייל שיכנס לביתי ייצא חבול, אנוש וקשה בנפשו. עד סוף ימיו הוא לא ישכח את האירוע, יסוריי המצפון ילוו אותו המראות ירדפו אותו בחלומותיו והוא לא ישן עד סוף ימיו".

"כל חייל לפני שהוא נכנס יחשוב מי הגיבור האמיתי, הגבורה האמיתית היום היא להגיד אני לא הולך למשימה הזו ואיני שותף לעוול הזו, אני רוצה להילחם אבל לא נגד ילדים וכיסאות גלגלים", אמרה.

לסיכום אמרה ברט "גם אם פיזית יצליחו לגרור אותנו מהבית ולהוציא אותנו בכוח, אנחנו ניצחנו. אחרי שנים של מלחמה במחבלים אחרי שנה וחצי של לוחמה פסיכולוגית מצד הממשלה בנסיון לפורר את רוחנו נישארנו איתנים ברוחנו, נישארנו מאוחדים ואוהבים. אנחנו ניצחנו".
