

הסקר החברתי הוא סקר שנתי המספק מידע על תנאי החיים של האוכלוסייה הבוגרת בישראל ורווחתה, ועל תפיסותיהם של האנשים לגבי היבטים שונים של חייהם.את הסקר עורכת הלשכה המרכזית ליסטטיסטיקה

במסגרת הסקר של שנת 2003 רואיינו כ-7,200 איש בני 20 ומעלה המייצגים את כלל האוכלוסייה בגילים אלו (כ-4 מיליון איש).

שימוש במחשב:

בשנת 2003 חיו 63% מכלל בני 20 ומעלה במשקי בית שהיה בהם מחשב, לעומת 59% בשנת 2002. שיעור המשתמשים במחשב בבית, בעבודה או במקום אחר עלה מ-47% ב-2002 ל-51% ב-2003:
56% בקרב גברים ו-47% בקרב נשים. עם העלייה ברמת ההשכלה עולה שיעור המשתמשים במחשב:
מ-28% משתמשים בקרב בעלי רמת השכלה נמוכה ל-56% בקרב בעלי השכלה על תיכונית, ול-78% בקרב בעלי השכלה אקדמית. שיעור היהודים המשתמשים במחשב   55%, הוא פי שניים מהשיעור בקרב הערבים   27%.

ב-2003 השתמשו במחשב 76% מהלומדים, 66% מהעובדים, 36% מהמובטלים ו-13% מהפנסיונרים.
בקרב המשתמשים במחשב, 64% השתמשו בו לצורכי עבודה, 35% - בעיקר לצורכי לימודים ו-43% - בעיקר למשחקים.

חיבור לאינטרנט:

ל- 43% מכלל בני 20 ומעלה היה ב-2003 חיבור לאינטרנט בבית. שיעור המחוברים לאינטרנט גבוה יותר בקרב היהודים (46%) מאשר בקרב הערבים (14%). השיעור גבוה יותר בקרב היהודים שמגדירים את עצמם כחילונים (61%) בהשוואה לדתיים (39%) ולחרדים (8%). בקרב משפחות חד הוריות השיעור היה 32% ובקרב המשפחות עם שני הורים   49%. עם העלייה בהכנסות עולה גם שיעור המחוברים לאינטרנט: מ-21% מבין האנשים שחיים במשקי בית שבהם ההכנסה ברוטו לנפש לא עולה על 2000  ל-62% מהאנשים שחיים במשקי בית שבהם ההכנסה ברוטו לנפש היא מעל 4000 .
ל- 67% מאלה שיש להם מחשב בבית, המחשב מחובר לאינטרנט   עלייה מ-63% בשנת 2002.
באוכלוסייה היהודית, ל-71% מאלה שיש להם מחשב, הוא מחובר לאינטרנט, לעומת 32% באוכלוסייה הערבית.

המחשב מחובר לאינטרנט אצל 43% מהאנשים שחיים במשקי בית שבהם ההכנסה ברוטו לנפש לא עולה על 2000 , לעומת 85% מהאנשים שחיים במשקי בית שבהם ההכנסה ברוטו לנפש מעל 4000 .

ל-19% מהחרדים שיש להם מחשב, המחשב מחובר לאינטרנט, לעומת 62% מהדתיים ו-81% מהחילוניים.

שימוש באינטרנט:

38% מכלל בני 20 ומעלה השתמשו באינטרנט בשנת 2003. שיעור המשתמשים באינטרנט יורד עם העלייה בגיל: בקרב בני 20-24 הוא מגיע ל-56% ,בקרב בני 44-65   33%, ובקרב בני 65 ומעלה  8%.
יותר גברים משתמשים באינטרנט מאשר נשים (43% לעומת 34%) ויותר רווקים מאשר נשואים (60% לעומת 35%).
ניכרים ההבדלים בשימוש באינטרנט בין יהודים (42%) לערבים (13%), בין בעלי רמות ההכנסה שונות מעבודה (35% מבעלי הכנסה חודשית ברוטו עד 4000 , לעומת 71% מבעלי הכנסה חודשית ברוטו מעל 7000 ), ובין אנשים העוסקים בפעילויות שונות (50% בקרב העובדים, 62% בקרב הלומדים, 24% בקרב המובטלים ו-9% בקרב הפנסיונרים).
שיעור המשתמשים באינטרנט בקרב העולים משנת 1990 ואילך (30%), נמוך משיעור המשתמשים
בכלל האוכלוסייה היהודית (42%).

ככל שרמת השליטה בשפה האנגלית טובה יותר, כך עולה שיעור המשתמשים באינטרנט: מ-8% בקרב האנשים שאינם שולטים באנגלית בכלל, ל-32% מאלה שיודעים לקרוא ברמה בינונית או חלשה ול-66% מאלה שיודעים לקרוא ברמה טובה.

דפוסי שימוש באינטרנט:

92% מהמשתמשים באינטרנט השתמשו בו לצורך חיפוש מידע, ללא הבדלים משמעותיים בין קבוצות אוכלוסייה שונות.
77% מכלל המשתמשים באינטרנט השתמשו בדואר אלקטרוני: 79% בקרב היהודים, לעומת 48% בקרב הערבים, 85% בקרב בעלי השכלה אקדמית, לעומת 64% בקרב בעלי השכלה נמוכה.
22% מכלל המשתמשים באינטרנט השתמשו בו לצורך שיחות או השתתפות בקבוצות דיון. השימוש הזה באינטרנט נפוץ יותר בקרב צעירים מאשר בקרב מבוגרים (34% בקרב בני 20-24, לעומת 22% בקרב בני 25-44, 13% בקרב בני 45-64 ו-9% בקרב בני 65 ומעלה), ובקרב רווקים מאשר בקרב נשואים (33% לעמת 16%).כמו כן, שימוש זה נפוץ יותר בקרב אנשים שחיים במשקי בית עם הכנסה חודשית ברוטו לנפש מעל 4000 , לעומת אנשים שחיים במשקי בית עם הכנסה חודשית ברוטו לנפש עד 2000  ( 19% ו-26% בהתאמה).

עלייה בשיעור המשתמשים באינטרנט:

ב-2003 שיעור האנשים שבדירתם יש חיבור לאינטרנט עלה ב-15% בהשוואה ל-2002, ושיעור המשתמשים באינטרנט עלה ב-18%. העלייה בשיעור המשתמשים חלה בכל קבוצות האוכלוסייה, אך היא ניכרת במיוחד בקרב אנשים בני 44- 65 (עלייה של 31%), בקרב יהודים המגדירים את עצמם כדתיים (עלייה של 25%) או כמסורתיים-דתיים (עלייה של 34%), בקרב אנשים בעלי רמת השכלה נמוכה (עלייה של 35%) ובקרב אנשים שחיים במשקי בית שבהם ההכנסה ברוטו לנפש אינה עולה על 2,000  (עלייה של 22%).

השוואה בין-לאומית:

לפי נתונים של "Internet World Stats" ( כתובת באינטרנט : www.internetworldstats.com), המספר הכולל של המשתמשים באינטרנט בישראל (הגדרת ה"משתמש באינטרנט" של IWS מתייחסת לאנשים בכל הגילים, שיש להם גישה לאינטרנט וכישורים בסיסיים לשימוש בו) עלה בחמש השנים האחרונות ב-140% (מ-1.27 מיליון ב-2000, לעד יותר מ-3 מיליון לקראת תחילת שנת 2005) והגיע ל-43% מהאוכלוסייה. במדינות האיחוד האירופי מספר המשתמשים באינטרנט עלה באותה תקופה ב-132% והגיע ל-46% מהאוכלוסייה, ובמדינות צפון אמריקה עלה ב-105% והגיע ל-67% מהאוכלוסייה.
בראש הטבלה העולמית של המשתמשים באינטרנט נמצאות מדינות סקנדינביות וצפון אמריקה
(64% -74%) ובתחתיתה  מדינות אפריקה (1%-2%).
במדינות המזרח התיכון, השיעור הגבוה ביותר של המשתמשים באינטרנט הוא בישראל (43%) ובנסיכויות המפרץ (22%-29%), והנמוך ביותר- בעיראק (0.1%) ובתימן (0.5%). בסוריה רק 3% מהאוכלוסייה משתמשים באינטרנט ובאירן  7%.

ההבדלים בשיעורי המשתמשים באינטרנט בין קבוצות שונות באוכלוסיית ישראל, דומים להבדלים הקיימים ברוב מדינות המערב: יותר צעירים משתמשים באינטרנט מאשר מבוגרים, יותר גברים מאשר נשים, יותר בעלי השכלה גבוהה מאשר בעלי השכלה נמוכה, ויותר בעלי הכנסה גבוהה מאשר בעלי הכנסה נמוכה.
