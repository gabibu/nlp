

יהונתן פולארד עתר היום לבג"צ בדרישה כי המדינה תפעל להבטיח את שחרורו המיידי מארה"ב, בה הוא כלוא מאז מעצרו בוושינגטון בשנת 1985. בעתירה מתבקש בית המשפט לחקור את ההפרה מצד ארה"ב של הסכם סודי בין ראש הממשלה דאז שמעון פרס ומזכיר המדינה האמריקאי דאז ג'ורג' שולץ. בהתאם להסכם מ-1985, ישראל התחייבה להחזיר לארה"ב את כל המסמכים המסווגים שהועברו ע"י פולארד לממשלת ישראל, ובתמורה התחייבה ארה"ב שלא להשתמש בחומרים אלו בתביעה כנגד פולארד. כך נמסר בהודעת המטה הפועל למען פולאד.

בעתירה נטען: "לא רק שישראל כשלה לפעול על מנת לשחרר את פולארד ברגע בו הוא נעצר, הממשלה בעצמה סיפקה לתובעים האמריקאיים את החומרים אשר היו דרושים לארה"ב כדי להרשיעו ולהטיל עליו מאסר עולם". בעתירה נדרשת ישראל להתעמת עם ארה"ב לגבי הפרת ההסכם הסודי ולפעול להבטחת שחרורו המיידי של פולארד.
יהותן פולארד מיוצג בבג"צ ע"י עורכי הדין ניצנה דרשן-לייטנר ולארי דאב כיועץ חיצוני.

קיומו של ההסכם הסודי ותנאיו הובאו לידיעתו של פולארד רק בשנת 2000, לאחר שהשר המנוח רחבעם זאבי גילה מסמכים המתייחסים להסכם בדו"ח של וועדת הכנסת אשר היה קבור בארכיב ממשלתי וסיפק לסוכן הכלוא העתק.
