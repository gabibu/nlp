

יהונתן פולארד עתר היום לבג"צ בדרישה שהמדינה תפעל להבטיח את שחרורו המיידי מארה"ב, בעתירה מתבקש ביהמ"ש לחקור את ההפרה מצד ארה"ב, של הסכם סודי בין רה"מ דאז פרס ומזכיר המדינה האמריקאי דאז ג'ורג' שולץ.

יהונתן פולארד עתר היום לבג"צ בדרישה שהמדינה תפעל להבטיח את שחרורו המיידי מארה"ב, שבה הוא כלוא מאז מעצרו בוושינגטון בשנת 1985. כתבתנו רותי אברהם מוסרת כי בעתירה מתבקש בית המשפט לחקור את ההפרה מצד ארה"ב, של הסכם סודי בין ראש הממשלה דאז שמעון פרס ומזכיר המדינה האמריקאי דאז ג'ורג' שולץ.

מדובר בהסכם מ-1985, שבו ישראל התחייבה להחזיר לארה"ב את כל המסמכים המסווגים שהועברו ע"י פולארד לממשלת ישראל, ובתמורה התחייבה ארה"ב שלא להשתמש בחומרים אלו בתביעה כנגד פולארד.
למרות זאת הפרה ארה"ב את ההסכם ועשתה שימוש במסמכים המוחזרים. פולארד שלא היה מודע להסכם והוחזק באותה עת בבידודו מוחלט, נחשף במהלך חקירה רוטינית לארגז שהכיל את המסמכים המוחזרים על ידי ישראל. על המסמכים נמצאו טביעות אצבעותיו של פולארד שהיה בהן כדי להרשיעו. הוא הבין שנבגד על ידי ישראל, ואין בידו הברירה כי אם להודות באשמה ולשתף פעולה.

פולארד מוסיף בעתירה כי ממשלת ישראל מעולם לא הביעה את מחאתה על ההפרה הבוטה מצד ארה"ב של תנאי ההסכם הסודי ולא יידעה את פולארד או את עורכי דינו שנאסר על משרד המשפטים לעשות שימוש במסמכים בחקירות שלו ובתביעה נגדו. יתר על כן, משרד המשפטים ומזכיר ההגנה של ארה"ב דאז, קספר ויינברגר, המשיכו להפר את ההסכם הסודי ע"י כך שהציגו את המסמכים המוחזרים כמוצגים בטיעוניהם לעונש בפני בית המשפט, בטענה כי בשל כך יש לגזור על פולארד מאסר עולם. משרד המשפטים האמריקני לא יכול היה להביא להרשעת פולארד ולגזר דינו, מאסר עולם, אם ישראל היתה עומדת על כיבוד ההסכם על ידי ארה"ב.

בעתירה שהגישו פרקליטתו של פולארד ניצנה דרשן לייטנר והיועץ החיצוני לארי דאב, נטען: "לא רק שישראל כשלה לפעול על מנת לשחרר את פולארד ברגע בו הוא נעצר, הממשלה בעצמה סיפקה לתובעים האמריקאיים את החומרים אשר היו דרושים לארה"ב כדי להרשיעו ולהטיל עליו מאסר עולם". בג"ץ מתבקש להורות לישראל לדרוש את שחרורו המיידי של פולארד על בסיס הפרת ההסכם האמריקנית.

מהועד למען פולארד נמסר כי קיומו של ההסכם הסודי ותנאיו הובאו לידיעתו של פולארד רק בשנת 2000, לאחר שהשר רחבעם זאבי הי"ד גילה מסמכים המתייחסים להסכם בדו"ח של וועדת הכנסת אשר היה קבור בארכיב ממשלתי וסיפק לסוכן הכלוא העתק.

כזכור, פולארד, שימש כאנליסט אזרחי של המודיעין בצי האמריקאי, ונעצר בוושינגטון ב-21 בנובמבר 1985 באשמה כי העביר מידע מסווג לישראל. הוא האדם היחיד בהיסטוריה של ארה"ב אשר קיבל מאסר עולם עבור ריגול למען מדינת ברית.

ב- 5 לספטמבר 2005, ידון בג"צ בעתירתו המוקדמת של פולארד הדורשת כי ישראל תכריז עליו כ"אסיר ציון".
לדברי עורכת דינו, ניצנה דרשן-לייטנר: "סירובה של ממשלת ישראל להתעמת עם וושינגטון לגבי ההפרות של ההסכם הסודי הינה סימפטום לפחד שלה מן האמריקאים ומאפשרת לה להמשיך ולהתעלם מההפרות של זכויות האדם שלו ע"י ארה"ב. לו ישראל הייתה מגיבה לפני 20 שנה, כאשר ההפרות התרחשו, או לכל הפחות היתה מיידעת את פולארד על ההסכם, הוא מעולם לא היה מקבל את גזר הדין הקשה שקיבל. על ישראל לנהוג בפולארד כפי שהייתה נוהגת בכל סוכן שבוי, ולא לחסוך במאמצים ובהצבת הדרישה כי ארה"ב תשחררו מיידית".

