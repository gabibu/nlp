

כל מי שרוצה לדעת איך יראה תהליך הפינוי , פשוט צפוי להתאכזב . בצה"ל מבהירים כי אמנם יש תוכניות, אבל הכל ניתן עדיין לשינוי.

לפי שעה אוגדת עידן קיבלה את עקירת יישובי התוחמת הצפונית שכוללת את היישובים ניסנית, אלי סיני ודוגית, את עקירת נצרים וכן שמונה יישובים מדרום לנווה דקלים: מורג, גן אור, פאת שדה, רפיח ים, בדולח, גדיד, שלו ועצמונה.

כל יתר היישובים, כפר דרום, גני טל, נצר חזני, קטיף, כפר ים, שירת הים וכרם עצמונה צפויים להיעקר על פי התכנית על ידי כוחות מאוגדת געש.

את נווה דקלים, בגלל גודלה, יעקרו על פי התכנון כוחות משתי האוגדות. על פי התכנון יפונו כמה יישובים באותו יום כדי לזרז את התהליך. העובדה שרוב התושבים בתוחמת הצפונית כבר עזבו, עשויה להביא לכך שהפינוי יחל ביישובים הקטנים בדרום ובצפון הגוש. "אבל", מדגישים בצה"ל, "הכל נתון לשינוי ולא כדאי לקחת ספקולציות כאלו או אחרות", כך מוסר כתבנו קובי פינקלר.

עקירת היישובים אמורה להתנהל על פי השיטה לפיה יחולק כל יישוב לגזרות פעולה, כשבכל גזרה ישנם מרחבים וחלוקה מדויקת לבתים. כל צוות יודע בדיוק לאיזה בית הוא הולך ומי גר בו, כולל האם מדובר במשפחה שכולה. כל צוות פינוי יגרש, על פי תכנית עבודה זו, תושבים מדירה אחת או משתיים ליום, הכל תלוי בקצב ההתקדמות.
