

שוטרי יס"מ נכנסו לנווה דקלים דרך השער האחורי של הישוב לאחר שנבלמו על ידי המתיישבים בשער הישוב, זאת על מנת למסור את צווי הגירוש. המטה המשותף קורא להגיע לגוש קטיף בכל דרך.

תושבי גוש קטיף מנעו בגופם כניסה של חיילי צה"ל ושוטרי יס"מ לישובים על מנת למסור לידיהם את צווי הגירוש מבתיהם.

לנווה דקלים הגיעו מאות שוטרי יס"מ בצעידה רגלית ובטור ארוך לשערי הישוב אולם משהוברר כי לא יוכלו להיכנס לישוב בעקבות המוני המתיישבים שצבאו על השערים המשיכו בדרכם סביב הישוב. כתבנו אריאל כהנא מדווח כי השוטרים הקיפו את הישוב ופרצו אליו מהשער האחורי שלו.

על פי הדיווח השוטרים לבושים שחור כשעל ידיהם כפפות שחורות.

תושבי גן אור: המדים השחורים מעלים זכרונות קשים

מתיישבים סיפרו לכתבנו טוביה לרנר כי המחזה של קצין שאומר "פנינו לשלום" ומאחוריו כ-150 חיילים היה סוריאליסטי לגמרי. תוך כדי הדיבורים עם התושבים, הגיעו למקום כמה נגמ"שים, וזה הפך את דברי המח"ט לתלושים מן מהמציאות. לדברי התושבים, המדים השחורים שלובשים כוחות הגירוש מעלים זכרונות של דברים נוראים שאירעו לעם היהודי לפני כ-70 שנה .

התושבים אמרו למח"ט שהוא אדם בלתי מוסרי בעליל מפני שביום אחד נחתו עליהם 150 מפצמ"רים, והוא לעומת זאת לא הסכים להשיב אש לעבר מקורות הירי.


במקביל להיערכות התושבים על גדרות הישוב החלו רבנים ואישי ציבור נושאים דברי חיזוק ועידוד לתושבים ולפעילים. ראש מועצת דרום הר חברון, צביקי בר חי, נשא תדריך קצר בו סיפר על צעדות המתארגנות ברחבי הארץ לכיוון כיסופים.

החיילים והשוטרים נשלחו הבוקר בשעה 7:00 לישובים היהודיים שברצועת עזה והחלו למסור לתושבים את המכתבים בהם נקבע כי עליהם לעזוב את בתיהם עד מחר בחצות.

במידה ואכן לא יעלה בידי השוטרים למסור את הצווים תימסר ההודעה למזכירי הישובים על מנת שאלה יעבירו אותה לתושבים.

הצוותים של צה"ל והמשטרה יחלו את הביקור בבתי התושבים מצוידים במכתב עליו חתום אלוף פיקוד הדרום, דן הראל. כתבנו קובי פינקלר מוסר שלכל בית מיועדים להגיע לכל בית שני קציני משטרה ושני קציני צה"ל מדרגת סרן ומהמשטרה בדרגת פקד. הצוות ישוחח עם המשפחה וינסה לשכנעם לעזוב תוך כדי מתן סיוע שיבקשו. בבתי משפחות שיסרבו לפתוח את הדלת, יוצמד מכתבו של האלוף לדלת הכניסה. ואולם הכניסה לא החלה בפועל . בנוה דקלים חוסמים תושבים את שערי הכניסה בתפילה המונית, כך גם ביישוב גני טל.

בהודעה נאמר כי על התושבים לעזוב את בתיהם עד מחר בחצות הלילה. במידה ולא יעשו כן ייאלצו החיילים להוציא את התושבים בכוח.

לכתבנו קובי פינקלר נמסר במהלך הבוקר כי צוותים של צה"ל לא יגיעו לחלק צווים לתושבי היישובים עצמונה, נצרים, כפר דרום דוגית, פאת שדה וקטיף, זאת לאחר שצה"ל נענה לבקשת התושבים שלא להגיע לחלק את הצווים. צה"ל יגיע ליישובים אלה בהמשך, דהיינו בשלב הפינוי בכוח.

גם צפון השומרון נסגר הלילה בחצות הרמטית, לאחר שהערב קבע אלוף פיקוד מרכז, יאיר נוה, כי אסורה כניסת ישראלים שאינם תושבי האזור, לאחר שכבר בשבוע שעבר נאסרה הכניסה לגנים ולכדים. צה"ל החל הבוקר לחלק צווים גם לתושבי הישובים הללו. כתבנו מוסר שכוחות צה"ל שסגרו אמש את המחסומים בשומרון נתקלו בהתנגדות עזה מצד מתיישבים וקצין צה"ל נפצע קל במהלך העימותים שפרצו סמוך ליישוב שבי שומרון. העימותים פרצו לאחר שכוח צה"ל סגר את השער המזרחי של היישוב. כ-200 מתיישבים הגיעו למקום וניסו לפרוץ בכוח את השער. במהלך העימותים נסגר השער על ידו של אחד הקצינים.



מטה המאבק המשותף קורא הבוקר לתומכי ההתיישבות ומתהנגדי העקירה להגיע בכל דרך אפשרית לישובי הגוש ולמנוע בגופם את יישום תכנית שרון.

"המחאות, בשלב זה, הן דבר מתיש ובלתי מועיל. מי שרק רוצה להרגיע את מצפונו, שימחה. מי שבאמת רוצה למנוע את הגירוש, שיצעד. לא לירושלים, להפגנה של 24 שעות, אלא לגוש קטיף, לנצרים ולכל המקומות שרוצים לגרש משם את התושבים ולהחריבם", כך כותבים בני משפחת וולף מכפר דרום.

עוד הוסיפו בקריאתם לציבור נאמני ארץ ישראל: "אל תמתינו להוראות מרוכזות - בכפר מימון ובאופקים זה נכשל. פשוט צאו לדרך, בכל דרך, בכל שביל   לעקוף מחסומים, להעמיס על המחסומים, לרתק את כוחות הגירוש. מי שלא מצליח, שיחסום את איילון, שיחסום צמתים מרכזיים, שיגרום לריתוק והתשת כוחות הגירוש. זה מה שיעמוד בפני כוונת הגירוש, כמו שרש"י אומר על הפסוק הנ"ל: "אין להם אלא ליסע, שאין הים עומד בפניהם". אין לכם אלא לצעוד ולחתור אלינו, הנצורים, שאין המחסומים עומדים בפניכם".

תושבי כפר דרום שבגוש קטיף תלו היום על דלתות בתיהם שלט בו כתבו: "חייל/שוטר, עצור. במידה ותקיש בדלת תהיה שותף ישיר לפשע הנוראי ביותר בתולדות עם ישראל. אנו לא נגורש מהבית שלנו. מכאן לא נזוז לעולם".
