

תושבי נוה דקלים הגישו עתירה דחופה באמצעות הפורום המשפטי למתן צו על תנאי וצו ביניים לדחיית מועד העקירה עקב אי מוכנות המדינה לתת פתרונות מידיים והכרחיים למפונים.

תושבי נוה דקלים הגישו עתירה דחופה באמצעות הפורום המשפטי למתן צו על תנאי וצו ביניים לדחיית מועד העקירה עקב אי מוכנות המדינה לתת פתרונות מידיים והכרחיים למפונים. בעתירה נטען עוד כי ההחלטה לפנות את הישובים מבלי לקיים החלטות ממשלה עבור כל קבוצת ישובים, מנוגדת להחלטותה של הממשלה שקיבלו תוקף של בג"ץ.

כתבתנו רותי אברהם מוסרת כי עו"ד יצחק מירון העותר מטעם הפורום המשפטי, כותב כי "בכל הנוגע למוכנות האזרחית מבחינת הפתרונות לתושבים העקורים קיים כשלון חרוץ. ...אי אפשר לקחת אנשים ולהתנהג אליהם כמו חפצים".

תימוכין לדבריו נמצא בדברי מנכ"ל משרד השיכון שמואל אבואב בראיון שנתן לקול ישראל הערב. אבואב הודה כי לא לכולם יש פתרונות וכי "גם קוסם אינו יכול בהבל פה למצוא פתרונות". לטענתו במנהלת סל"ע הכינו לכל הקבוצות שהקדימו החלטתם לעזוב פתרונות, ובין היתר שכרו אלף חדרים במלונות בבאר שבע ובאשקלון. "אין זמן לעסוק בהאשמות מי אשם מי הכין את עצמו ומי לא. ישנן קבוצות שלא רצו ולא שיתפו פעולה ואמרו נשאר עד היום האחרון, ונשאו תפילה אולי תהיה תקלה ולא תהיה התפנות ו'אנחנו מתקרבים למועד', מאות משפחות טרם הודיעו לאן הם הולכים וביום הפינוי יעברו למלון".
אבי לוי אחד התושבים שנטל על עצמו לסייע באיתור חדרי מלון עבור אלו שיועלו ביום העקירה על אוטובוסים, ציין כי לא הושלמה ההיערכות וכי אין בידי המינהלת רשימות מדויקות לאן אמורים להתפנות ביום העקירה.
"ריכזנו את הנתונים כדי שמי שיוצא ביום העקירה מהגוש שיהיה לו לאן לרדת מהאוטובוס שיהיה לו איפה לשים את הראש באותו לילה. התחלנו לקבל נתונים מהמנהלת, אבל מישהו 'לא לקח בחשבון שההתנתקות היא בחודש אוגוסט' ובתי המלון עמוסים ומלאים ולא הכינו מספיק. בקשנו לפנות אותנו למקום מרוכז כדי לשמר את הקהילה ולטפל אחד בשני. למרות מאמצינו אין שיבוץ סופי, יש חדרים במלונות באשקלון וירושלים אבל אין מספיק חדרים למה שצריך".

הפורום המשפטי מדגיש עוד בעתירה כי הממשלה פועלת בניגוד להחלטתה לפיה על כל קבוצת ישובים יש לקיים דיון והחלטה בנפרד. עו"ד מירון מדגיש כי "כוונת הממשלה להתחיל בעקירת תושבי גוש קטיף וחבל עזה מבתיהם למרות שלא התקבלו ההחלטות הנדרשות על ידי הממשלה, כוונת הממשלה לדון ולהחליט על פינוי קבוצות ישובים כאשר הממשלה ומנהלת סל"ע אינן ערוכות כיאות עם הפתרונות, פעולות אלו אם תבוצענה הינן בניגוד לעולה מפסק הדין שניתן על ידי בג"ץ".

