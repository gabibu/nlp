

כתב וצילם : קובי פינקלר


בלב הרי יהודה, באחת הפסגות היותר יפות של מרחב ההרים הזה היוצר מרקם של ירק,עצים ונוף הנשקף לתוככי שפלת החוף, תוחם לפני מספר שנים שטח המאזכר את פועלם של יהודי בלגיה.
הליכה רגלית בת כחצי שעה בנופים מרהיבי עין, בנופי ההר מובילה אותנו היישר אל המצפור הממוקם בראש ההר שממנו ניתן להביט לכל פינות היער.

במצפור, מבני חיפוי להגנה מפני השמש והגשם ( בימי החורף) ופינות ישיבה. בני משפחת מעוז מהישוב הסמוך "יד השמונה" (שאליו נגיע עוד מעט) מגיעים לכאן מידי כמה ימים "פשוט" לדבריהם "כדי לבדוק בכמה צמחו עוד העצים". שרוולי פלסטיק ורודים ניבטים מכל עבר. בכל עת שעולים מאזור שער הגיא בואכה שורש רואים אותם מכל מקום.

" כאשר אנחנו נוטעים עץ באזור הזה יש לנו כוונה שהוא יצמח כמה שיותר מהר. ברגע שאנחנו מכניסים את העצים לתוך ה"שרוולים" מפלסטיק נוצרת כעין חממה והעץ גדל במהירות רבה. כך עץ שהיה אמור לצמוח בפרק זמן של שנה חצי מטר צומח בשיטה זו לגובה של מטר כלומר פי שניים מהצמיחה הממוצעת ", מסביר לנו איש הקק"ל.

נחזור לקדמת היער וניסע עד ליד השמונה. לא רבים מהחולפים על הכביש המהיר לירושלים שמעו על פינת החמד הנמצאת רק 500 מטר מהכביש ההומה, צמוד לצידם הצפוני של אולפני הטלוויזיה בנוה אילן. יד השמונה. השם יד השמונה ניתן על שם 8 יהודים שהוסגרו מפינלנד לגרמנים במלחמת העולם השניה. בלי ידיעת הממשלה התחיל ראש המשטרה החשאית הפינית , להעביר את הפליטים לידי הגרמנים. כשנודע הדבר עצרו נציגי הממשלה את התהליך אך על אוניית המעצר היו כבר 27 פליטים ובהם 8 יהודים. היהודים הועברו לאושויץ. אחד מהם ניצל אך השאיר אחריו את אשתו ובנו הקטן.
מייסדי "יד השמונה" חפצו להנציח את המקרה ולכפר על האירוע במעט שיכלו.

בראשית שנות ה-70 עלו ארצה 8 מתנדבים ומתנדבות מפינלנד, שלימים הקימו אגודה שתכננה לבנות קיבוץ משלהם ולחיות ביחד בצורת חיים שאהבו. אחרי התמודדות עם הממסד בארץ,החליטה ראש הממשלה דאז, גולדה מאיר, לאשר להם קבלת גבעה סמוכה למושב נווה אילן לבניית "יד השמונה". 3 שנים חייתה החבורה במושב נווה אילן וב 1974 עלתה הקבוצה על הגבעה והקימה במקום בית הארחה עבור קבוצות תיירים ומתנדבים פינים ונגריה המייצרת רהיטי עץ אורן בסיגנון פיני. בתחילת שנות השמונים הצטרפו לפינים משפחות יהודיות ישראליות ויחד המשיכו לפתח את המקום. כדי לקיים את התנ"ך הקימו במקום אנשי המקום, בסיוע רשות העתיקות כפר מתקופת התנ"ך - זו למעשה המחשת טכנולוגיה עתיקה במסגרת חקלאית. יורדים לגורן וחובטים חיטה.פונים לכרם ודורכים בגת, נכנסים למטע הזית ומפיקים שמן בבית בד. מבקרים בדיר, עולים לשומרה, נכנסים לאוהל ומתכבדים, יורדים למערת קבורה, יוצרים מטבעות עתיקות וכל זה במסגרת סיור בגן התנכ"י, על רקע נוף קדומים מרהיב של הרי יהודה.

בשבוע הקרוב יתקיימו במקום יומיים של מוסיקה עם טובי הנגנים מהארץ ואורחים מחו"ל המנגנים על אקורדיונים, מנדולינות ובללייקות. זהו מסע מוסיקלי מישראל לבלקן, מדרום אמריקה לרוסיה, ג אז, קלאסיקה ועוד. בשני ימי החגיגה יצאו כאן למסע בנבכי המוסיקה הישראלית   החל מהעליות הראשונות וכלה בלהקות הצבאיות. החגיגה תתקיים בשעות אחה"צ בשישה מוקדים מוצלים בו זמנית בתוך הנוף עוצר הנשימה והאוויר הצלול של הגן התנכ"י . במקום מסעדה כשרה המציע גם ארוחות בראנץ בימי שישי לצלילי נעימות קלאסיות . על רקע הרי יהודה מה טוב מכך לסיים סיור באזור?
הסיור בגן התנכ"י ללא תשלום.



איך מגיעים?
ליער בלגיה  נוסעים בכביש הפונה לכיוון נוה אילן מכיוון אבו גוש (כביש 4115) . לפני הכניסה לבית הארחה, נכנסים ליער. חונים ליד האנדרטה. והולכים ברגל. ליד השמונה חוזרים באותו הכביש. עולים עד לחניון בית הארחה, ויורדים לגן התנכ"י. פרטים על סיורים מודרכים והפסטיבל   סלו 054-4340715


