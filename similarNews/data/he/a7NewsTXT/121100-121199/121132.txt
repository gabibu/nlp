

בעיצומו של תשעה באב כינס הרמטכ"ל את סגל הפיקוד הבכיר לתידרוך אחרון לפני ביצוע העקירה, "אנחנו נביט בעיניים של המתיישבים. מותר לדמוע איתם, ומותר לכאוב איתם וצריך לאהוב אותם ולעזור להם לעזור לנו", אמר.

בעיצומו של תשעה באב כינס הרמטכ"ל, רב אלוף דן חלוץ, את סגל הפיקוד הבכיר לתידרוך אחרון לפני ביצוע עקירת ישובי גוש קטיף.

כתבנו לעינייני צבא ובטחון קובי פינקלר מביא את דברי הרמטכ"ל:

"ניתן לנו כל הגיבוי למעשה שאנחנו עושים, קשה ככל שיהיה. התמודדנו בחודשים האחרונים עם מספר משימות בלתי קלות, שאינן שגרת יומו של צבא, אבל החלק הקשה שבמשימת הפינוי עוד לפנינו.

הדבר הראשון שאני מבקש מכולם לא להקל ראש בקטע הזה של המשימה, לא לחשוב שהדברים מאחורינו, הדברים עוד לפנינו. והמרחק בין לעשות את זה כפי שצריך לבין לעשות את זה סתם, הוא המרחק שלא יהיה לנו שום נפגע בתוך המהלך הזה. אנחנו נעשה כל מאמץ שכך יקרה. לא נפגע בנפש ולא נפגע בשום מימד אחר.
אנחנו לא יוצאים לקרב, וזה חשוב שיהיה מובן לכולם, עד אחרון החיילים. אני רואה כאן את המפקדים כאלה שמעבירים את המסר הזה: אין פה מלחמה, אנחנו לא מבקשים לנצח ואנחנו לא מבקשים להכריע אף אחד. אנחנו בסך הכל רוצים להושיט יד לאחים, לבני ההתיישבות בחבל עזה, שאנחנו גם מוקירים את פועלם וגם מעריכים את עוז הרוח שלהם ואת הנחישות שלהם ובמובנים מסוימים גם את המאבק, כל עוד הוא שומר על גבולות החוק והלגיטימי. העשייה של המתיישבים בגוש קטיף היא עשייה של עשרות שנים, והם מביעים לידי ביטוי כאב עמוק, כאב אמיתי. הכבוד שלהם יקר לנו בדיוק כמו שהוא יקר להם וכמו שהוא יקר לכל אחד מאלה שמנהיגים את ההתנגדות לפינוי. נמשיך לעמוד לימינם ככל שיידרש, גם לאחר המהלך הזה, לכשיושלם, כי אני חשוב שזו אחריות שלנו לתת יד איפה שאנחנו יכולים לתת המחלוקת הציבורית העמוקה הגיעה גם לפתחו של צה"ל, היא איימה והיא עדין מאיימת לייצר סדקים במבנה האיתן שלנו... אנחנו עוד נידרש לחזור לחיילנו, אחד אחד, ולהחזיר אותם לשגרה. אני מניח שגם בתוכנו יש כאלה שסוחבים איתם פנימה רגשות כאלה ואחרים והחובה שלנו כמפקדים תהיה לטפל באחרון החיילים גם אחרי.

כל דקה שחולפת מציבה אתגרים נוספים, בעיקר בתחומים הפיקודיים. אבל אני סבור שההתמודדות הפיקודת היתה ראויה. היא נעשתה עם כל הרגישות הנדרשת מצד המפקדים ונתנו תשובות ראויות למצבים מורכבים, מצבים פיקודיים מורכבים, ואני גאה בדרך שבה צלחתם את המשוכות עד היום. אבל אני מבקש שלא נשגה לחשוב שהכל מאחורינו בתחום הזה. יש בעיות שצפו, עלו, נפתרו והשאירו צלקות ואת הצלקות האלה נצטרך לפתור. מתי? כשיגיע הזמן. והזמן הזה לא יגיע לפני שתושלם המשימה. אנחנו נצטרך לתקן מספר סדקים שנוצרו, לא לטייח אותם, אלא לתקן אותם, לבנות מחדש כמה דברים.

מחר נעבור מבית לבית, אתם תעברו מבית לבית, במידת האפשר - וזה יתאפשר - אנחנו נביט בעיניים של המתיישבים. מותר לדמוע איתם, ומותר לכאוב איתם וצריך לאהוב אותם ולעזור להם לעזור לנו. כי בסופו של דבר המשימה הזו היא של כולנו, וכמו שהמתיישבים היטיבו לסייע לצה"ל למלא את משימתו בכל השנים שעברו עד היום , אני מניח שרובם המוחלט לא יעמיד מכשול בפני המשטרה והצבא לבצע את החלק הנוסף של המשימה שעומדת לפנינו.

משיסתיים מבצע 'יד לאחים' ביום ג' אנחנו נצטרך לעבור לשלב של הפינוי שאינו מרצון, וזה יחייב את כולנו לעבור ממצב אחד למצב שני, בדרך החשיבה ובדרך הפעולה. אין הכוונה שהמעבר בין המצבים מחייב אותנו להפעיל כוח, אבל הוא מחייב אותנו לעבור ממצב של מלוא הרגישות למצב של מלוא הנחישות, כי ביומיים הקרובים אין מקום לנחישות. אנחנו צריכים ללכת לעשות את המוטל עלינו אבל אנחנו לא מתעמתים עם אף אחד, לא מתווכחים עם אף אחד ככל שהדברים תלויים בנו.
המפקדים מצופים בעיני להיות בקדמת הכוחות. במקום שבו תוכלו להביא לידי ביטוי את הנסיון שלכם, את הבגרות שלכם, את היכולת שלכם לשפוך מים קרים במקום שבו השמש הדרומית והטמפרטורות העצמיות יגיעו למקום שהם מחייבים צינון. יהיה חם, לפחות מטארולוגית, אני מקווה שלא מעבר לזה." סים הרמטכ"ל.
