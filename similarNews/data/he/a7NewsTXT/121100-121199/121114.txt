

רב היישוב אלי סיני, ישי בר חן, ומר נח ניל פולברג, צלם אמן המתמחה בצילום תיעודי של בתי כנסת ברחבי העולם, עתרו לבג"ץ בדרישה להימנע מהריסת בתי הכנסת בגוש קטיף במסגרת תוכנית הגירוש.

העותרים, שהגישו את עתירתם באמצעות עוה"ד פרופ' מיכאל קורינאלדי וגלעד קורינאלדי, טוענים כי לבתי כנסת יש ערך דתי-היסטורי-תרבותי ואומנותי, ועל כן החלטתה הסתמית של הממשלה, שהתייחסה לעניין הריסת בתי הכנסת כבדרך אגב, נוגדת את עקרונות היסוד של המשפט הישראלי והבינ"ל.
.
לטענת העותרים, יש לבחון חלופות להריסת בתי הכנסת שביישובים המפונים, ובפרט בנוגע ל-4 בתי כנסת בעלי עיצוב אומנותי הקיימים ביישובים. לדברי העותרים, חלופות אפשריות הינן העתקת המבנים לתחומי מדינת ישראל או השארת המבנים תוך עירוב גורמים בינלאומיים שישגיחו על שמירת המבנים ויאפשרו ביקור במבנים אלו כאתרים בעלי ערך תרבותי-היסטורי.

עו"ד גלעד קורינאלדי, המייצג את העותרים: "לאורך כל ההיסטוריה נמנעו שלטונות בכל העולם מלפגוע במבני דת, ובכלל זה בתי כנסת, ואף דאגו לשימור מבנים אלו, ויעידו על כך בתי הכנסת המפוארים הקיימים ברחבי העולם, גם במקומות בהם לא נותרו כמעט יהודים. פגיעה והריסת בתי כנסת היא פגיעה ביהודים וביהדות. בנסיבות אלה, ראוי כי דווקא מדינת ישראל, שהינה מדינה יהודית, תיתן את דעתה לחלופות אפשריות על פני הריסת המבנים".

ביהמ"ש נתבקש להוציא צו ביינים האוסר על ראש הממשלה ושר הביטחון ומנהלת ההתנתקות להתחיל בהריסת בתי כנסת עד לדיון בעתירה.

