

בן-ציון זילברפרב, לשעבר מנכ"ל האוצר כופר בהבטחות על 'זינוק ופריחה הכלכליים' לאחר ההתנתקות. זילברפרב משרטט 4 תסריטים כלכליים אפשריים אחרי ההתנתקות ואין באחד מהם תמונה אופטימית.

בראיון לגלובס אומר זילברפרב כי גם אם ההתנתקות תעבור 'כשורה', ואחריה יהיה שקט מצד הפלשתינים, לא צפויה פריחה כלכלית משום שלאחר מהלך ההתנתקות ישראל הולכת לבחירות "חוסר הוודאות והחשש מכלכלת בחירות יאיימו על היציבות הכלכלית. בתסריט הטוב ביותר, יימשך המצב הכלכלי הנוכחי".

בתסריט השני, לאחר ההתנתקות יימשך הטרור הפלשתיני וטילי הקסאם יופנו הפעם לעבר אשקלון. הדבר יאלץ את ישראל לצאת לפעולה צבאית שתפגע בתיירות. במקרה כזה פעולה ישראלית שתהיה ללא הסכמה עולמית תגרור מתח במסחר עם שווקי אירופה וארה"ב.

יש, לדבריו, להערך למצב שבו ההתנתקות לא תצליח "מסיבות פנימיות" והדבר יקרין על האופן שבו נתפסת ישראל בעיני המשקיעים הזרים.

התסריט הרביעי בנוי על מצב שבו חלילה יהיה פיגוע שימנע את ההתנתקות ויגרור תגובה צבאית. זו עלולה לפגוע בתיירות, בהשקעות וגם ליצור מתח פנימי קשה שיוביל לבחירות.

זילברפרב מעריך כי לאחר ההתנתקות תתקיימנה בחירות והוא ציין כי תקופת בחירות היא תקופה של אי יציבות הפוגעת בכלכלה.
