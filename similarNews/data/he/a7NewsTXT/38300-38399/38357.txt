

אמש התכנסה ועידת הליכוד השלישית בגני התערוכה בתל אביב. נכחו בה חברי המרכז החדשים, שנבחרו לפני כמה שבועות בלבד. הוועידה הייתה מבחן מוקדם למועמדים והיה להם חשוב לדעת מה האווירה ולמי מהם נוטים חברי המרכז. כשנכנסו אריאל שרון ובנימין נתניהו לאולם, פתחו החברים בשירה "אריק מלך ישראל חי וקיים" וזה היה הטון שהוביל במשך הערב כולו.

שני המועמדים נשאו דברים בפני הנוכחים:

נתניהו הבטיח לחברי המרכז שאם הוא ייבחר הוא יסלק את ערפאת: "צריך להחליף התרעה בהכרעה. רק אם נסלק את ערפאת נוכל להתפייס עם שכנינו, לא במדינה עצמאית, אלא בישות שתתקיים לצדנו"

נתניהו השמיע ביקורת גם בנושא הכלכלי-חברתי ואמר כי: "ראש הממשלה הבא צריך לתת תשובה לאלו שאיבדו את פרנסתם ולתת לעם תקווה". נתניהו אמר כי הדרך לעזור לנדכאים היא לא להטיל עוד גזירות, אלא ליצור מקומות עבודה ו"להביא לצמיחה באמצעות הורדת מסים וקיצוץ הבזבוז".

שרון מצדו לא נשאר חייב ובנאום שנשא אמר: "מנהיגות לא פועלת מתוך תאוות נקם, אלא מתוך רצון ללחום בטרור בלי הפרעות. על החברה הפלסטינית להבין כי עליה לשנות את דרך המלחמה ולהתקדם במסלול המדיני. זו התשובה האמיתית למצב, ואנו נגיע לכך" אמר שרון והוסיף: "ביטחון יושג באמצעות דבקות במשימה ואומץ לב. ביטחון יושג אחרי שהאויב יוכה בבתיו ובמקומות המחבוא שלו, ומשום כך אנו תוקפים את הטרור ואיננו מתגוננים". הוא שב והדגיש את חשיבותה של האחדות.

מקורביהם של שרון ושל נתניהו הגיעו להסכמה כי המפסיד בבחירות לראשות הליכוד ימונה למספר שתיים ברשימה של התנועה לכנסת. עתה אמורה ההסכמה לעבור את אישור מרכז התנועה.
בתוך כך נודע כי יושב ראש המפד"ל השר אפי איתם החליט שלא לצרף את מפלגתו למפלגת הימין המאוחדת: ישראל ביתנו, האיחוד הלאומי ותקומה. איתם החליט על כך לאחר התייעצות עם הרב מרדכי אליהו.

חברי הכנסת זבולון אורלב, נחום לנגנטל ושאול יהלום בירכו את איתם על החלטתו.
