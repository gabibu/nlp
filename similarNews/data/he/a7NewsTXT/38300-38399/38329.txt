

יו"ר ועדת העבודה והרווחה, ח"כ דוד טל מש"ס, הודיע היום על התפטרותו מהכנסת ופרישתו מתנועת ש"ס. דוד טל כיהן בכנסת במשך 6 וחצי שנים, ובתפקידו האחרון היה יו"ר ועדת העבודה והרווחה.

במסיבת עיתונאים שכינס ח"כ טל בכנסת, הוא אמר כי החלטתו לעזוב היא אישית ונחושה, והתקבלה בהתייעצות עם בני משפחתו בלבד.

אולם, כתב עתי"ם מוסיף, כי ח"כ טל הודה כי החלטתו נבעה גם מאי הצבתו במקום ריאלי ברשימת ש"ס לכנסת הבאה, שתאפשר לו לכהן גם כשר. הוא הוסיף, כי ישנם דברים שהוא ניסה לשנות בתנועת ש"ס, אך ללא הצלחה.

ח"כ דוד טל אמר שבתקופה האחרונה היו אליו פניות להצטרף לליכוד או למפלגת עם אחד, והוא ישקול כעת את דרכו, אם להמשיך בתחום הפוליטי או לפנות לתחום העסקים. טל הדגיש, כי הוא אינו לוקח איתו את המנדט, ובמקומו ייכנס לכנסת פיני צברי מבני ברק.

ח"כ דוד טל הודיע כבר ביום ב' ליו"ר תנועתו, השר אלי ישי, על כוונתו להתפטר. השר ישי עדכן את מנהיג ש"ס, הרב עובדיה יוסף, שביקש ממנו להשהות את החלטתו, ואכן ח"כ טל ביטל מסיבת עיתונאים שעמד לערוך כבר אתמול, כדי להודיע על ההתפטרות. הוא הוסיף כי הוא שקל יממה נוספת ולא חזר בו מההחלטה להתפטר. "מיציתי את עצמי בתנועת ש"ס. הגעתי לנקודת רוויה, ואני עכשיו שוקל את דרכי", אמר ח"כ דוד טל.
