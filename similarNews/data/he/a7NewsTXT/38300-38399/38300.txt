

האו"ם הציג תכנית לאיחוד קפריסין. על פי התכנית, צופה האו"ם את קפריסין כמאוחדת כשבראשה ממשלה אחת שתמשול על "שתי מדינות", בהתאם לדוגמה של שווייץ והקנטונים שלה.

את התוכנית מסר האו"ם לכל הצדדים המעורבים בסכסוך הקפריסאי בתקווה להגיע להסכם לפני ה-12 בדצמבר, תאריך שבו אמורה להתקיים ועידת הפסגה של האיחוד האירופי ובו תוזמן ככל הנראה קפריסין להצטרף לאיחוד.

על-פי התוכנית שהציע האו"ם, תוקם מועצה נשיאותית שבה יהיו שישה חברים. הנשיא וסגן הנשיא של המועצה, אחד יווני קפריסאי והאחר טורקי, יתחלפו ביניהם בכל עשרה חודשים. מספר החברים במועצה יהיו פרופורציונאלי לכמות האוכלוסייה של כל צד, אם כי מכל צד יהיו לפחות שני חברים.

כמו כן מציע האו"ם כי יוקם בית משפט עליון שיורכב מתשעה שופטים: שלושה יוונים, שלושה טורקים ושלושה אחרים שאינם קפריסאים.

בשלב זה לא מוזכרת בתכנית כל נוסחה לתיקוני גבולות כלשהם בין שני הצדדים.
