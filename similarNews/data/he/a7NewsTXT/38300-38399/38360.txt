

מעצרם של יהודים פעילי ימין, והיחס הקשה של המשטרה אליהם, מגיע, כך נראה, לשיאים חדשים:

משטרת ישראל אסרה על פעיל תנועת 'כך', ברוך מרזל, לצאת מתחום ירושלים בחצי השנה הקרובה, וזאת ללא משפט, בשל חשד שתקף שוטרים באירועי חוות גלעד. רעייתו, שרה מרזל, סיפרה ביומן הצהריים של ערוץ 7, כי על פי עדויות של אנשים שנכחו במקום השוטרים הם שתקפו את מרזל, וכאשר הוא שאל לזהותם הם עצרו אותו. מרזל הסבירה כי בעלה אינו יכול לערער על ההחלטה, אולם ועד היישוב היהודי בחברון מנסה לפעול לביטול ההחלטה. אנשי הוועד פנו לשר לביטחון פנים עוזי לנדאו ודרשו שיתערב בעניינו של מרזל ושידיח מיד את ניצב שחר איילון, אשר פיקד על פינוי "חוות גלעד".

להלן לשון המכתב :

ביום שישי האחרון הובא ברוך מרזל, תושב חברון, אב לתשעה ילדים, לפני שופט. מחלקת התביעות של מחוז ש"י דרשה מעצר עד תום ההליכים ולבסוף "הסתפקה" בהרחקתו מאזור יהודה ושומרון, ובכלל זה מביתו בחברון - למשך חצי שנה!!!.

כל זאת משום שבשעת הפינוי מחוות גלעד צולם מרזל כשהוא דוחף שוטר.

מעולם קודם לכן לא הורחק אדם מביתו בשל דחיפה, אך מסתבר שכאשר מדובר במתנחלים, ובעיקר - בפינוי חוות גלעד - מותר הכול!

הדחיפה המצולמת מחווירה אל מול עשרות רבות של מהלומות אגרופים, חניקות, הפלות מהגג, בעיטות ועוד מעשי אלימות קשים וחמורים, שביצעו שוטרים ללא תגים כלפי אזרחים באירוע עצמו.
נגד אף אחד משוטרים אלימים אלה לא הוגש עדיין כתב אישום, איש מהם לא נעצר, או לפחות הורחק ממגע עם ציבור בשל האלימות המסוכנת שלו.

גם מפקדם של השוטרים ניצב שחר איילון ,שפקד עליהם להגיע לפינוי החווה ללא תגים ובכך נתן להם היתר להפעיל אלימות , לא הודח, לא הושעה, ולא הועמד לדין.

את כל העוולות האלה, אכיפת החוק הדורסנית והבלתי-שוויונית הזאת, עושה המשטרה שאתה מופקד עליה.

המשטרה הפכה להיות מכשיר לפגיעה במתיישבים:

פגיעה פיזית קשה ואלימה, ופגיעה בזכויות היסוד שלהם כאנשים בני-חורין.

אנו עומדים על כך שתתערב באופן פעיל להפסקת העוול הזה.

אנו עומדים כל כך שתורה למחלקת התביעות של מחוז ש"י להחזיר את ברוך מרזל הביתה, אל אשתו וילדיו, ולאפשר לו לחיות כאדם חופשי. (אפשר להעמידו לדין, אך לא ייתכן לבצע ענישה ללא דין).
אנו עומדים על כך שתפנה למח"ש ותדרוש חקירה אינטנסיבית כנגד השוטרים האלימים מחוות גלעד.
אנו עומדים על כך שתשעה את מפקד מחוז ש"י ניצב שחר איילון מתפקידו, כיוון שנתן פקודה בלתי חוקית בעליל שמשמעותה: היתר להכות במתיישבים ללא גבולות.

אנו מודיעים, כי כל יום שלא יוכל ברוך מרזל לחזור לביתו ולמשפחתו בחברון - יהיה יום של פצע פתוח ביישוב היהודי בחברון, ואנו נראה בך אחראי לפצע זה.
בכבוד רב,

ועד היישוב היהודי בחברון.

יצויין כי גם את בתו של מרזל, תלמידת כיתה יב' באולפנת מעלה לבונה, עצרה השבוע המשטרה, אך הבת שוחררה מספר שעות אחר כך. לדברי אמה, כששבה בתה מבית הספר הקיפו חמש ניידות משטרה את האוטובוס שנסעה בו - כולן היו מיועדות לעצור את הנערה. עוד ציינה מרזל כי משטרת ישראל עצרה בחודש האחרון עוד שניים מילדיה. לדברי מרזל יש כאן רדיפה שיטתית: " ילדיי לומדים בבית הספר. הם ילדים רגילים כמו הילדים בירושלים ובתל אביב ואינם פורעי חוק. יש כאן ניסיון לשבור את רוחנו".

השבוע הגיש פעיל הימין איתמר בן- גביר תביעה נגד מפקד מרחב דן במשטרה ונגד שוטרים נוספים בגין מעצר שווא. בן- גביר נעצר בעקבות חשד שהתקשר לעו"ד שמאי ליבוביץ', המייצג את מרואן ברגותי, ואיים עליו. המשטרה, כאמור, עצרה את בן- גביר ל-5 ימים למרות שבדיקה פשוטה העלתה כי לא ייתכן שבן- גביר ביצע את השיחה ממכשיר הפלאפון שלו, בדיקה שלא נעשתה אלא לאחר 5 ימי מעצר אלו.
