

מועד הבחירות קרב ובא ורשם המפלגות קובע בימים אלו מי רשאי להציג את מועמדותו לכנסת.
חבר הכנסת מיכאל איתן פנה לוועדת הבחירות המרכזית בדרישה לפסול את מועמדותו של חבר הכנסת אחמד טיבי ולפסול כל רשימה אשר במסגרתה ירוץ לכנסת.

בתכניתנו "בוקר בשבע" נימק איתן את פנייתו: "חבר הכנסת טיבי הוא היועץ של ערפאת. הוא החליט להתמודד לכנסת ישראל והמשיך, בכל תקופת כהונתו, לפעול לטובת ערפאת. בימים הקשים ביותר, שבהם נלחמה מדינת ישראל במסגרת 'חומת מגן' בטרוריסטים המתאבדים שהתבצרו בג'נין, ניצל אחמד טיבי את זכויותיו כחבר כנסת, פרץ מחסומי צבא, הפר צו אלוף ולא פחות ולא יותר הזדהה עם הטרוריסטים. הוא הגיע למקום לא כדי להגן על חיילי צה"ל אלא כדי להגן על האויב, להוציא את דיבתנו ולהפיץ שמועות על טבח נוראי. הדברים הללו הם שיא הפעילות שלו, ואין הם מתיישבת עם הפעילות בכנסת".

איתן הזכיר כי לפני כמה חודשים התקבלה הצעתו להגביל את תנועתו של טיבי: "ועכשיו אני מבקש שוועדת הבחירות המרכזית תשלול את זכות ההתמודדות מחבר הכנסת אחמד טיבי. אדם זה איננו ראוי להיות חבר כנסת. אם ברצונו להוסיף לייצג את ערפאת - שילך לרמאללה ושיישאר שם".

בסקירה שמסר אתמול ראש אמ"ן האלוף אהרון זאבי- פרקש, בפני חברי ועדת החוץ והביטחון של הכנסת, אמר פרקש כי יאסר ערפאת מתכוון להשפיע על מערכת הבחירות בישראל. לדבריו ערפאת עוקב אחר ההתפתחויות הפוליטיות בישראל וינסה לנצל את הכל כדי להעמיק את הבקיעים בחברה הישראלית. עוד אמר פרקש כי ערפאת מוסיף לממן את פעילות התנזים והפתח', וכי הוא שומר לעצמו את אופציית הטרור ומחבל בכל מאמץ להגיע להידברות עם ישראל.
