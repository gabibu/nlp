

לאחר מאמצים דיפלומטיים רבים עלה בידה של ארצות- הברית לנסח הצעת החלטה אשר תתקבל על מועצת הביטחון של האו"ם בנושא עיראק. האמריקנים, שהכריזו כי יפעילו כוח נגד עיראק גם ללא אישורה של מועצת הביטחון, פעלו בסופו של דבר להשגת הסכמה רחבה שתגבה את פעילותם בעיני דעת הקהל העולמית, ואכן מאמציהם נשאו פרי והצעתם אושרה בשבוע שעבר פה אחד על יד 15 החברות במועצת הביטחון. ההחלטה קוראת לעיראק להתפרק מנשקה כליל - או לעמוד בפני "השלכות חמורות", שמשמעותן הוודאית כמעט - מלחמה.

חברות מועצת הביטחון העמידו לעיראק לוח זמנים נוקשה וברור והוא אמור לגלות את האמת על כל תוכניותיה לפיתוח נשק להשמדה המונית.

אתמול דן הפרלמנט העיראקי בהחלטה זו של מועצת הביטחון ודחה אותה פה אחד.

בפתח הדיון כינה יושב הפרלמנט סעדון חמאדי את החלטת האו"ם "רעה וזדונית, מתעלמת מהעבודה הרבה שנעשתה בעיראק בשנים האחרונות". יו"ר ועדת יחסי החוץ של הפרלמנט סלים אל-קובאיסי, קרא לחברי הפרלמנט להמליץ לסדאם לדחות את החלטת האו"ם 1441. "זוהי התערבות גסה בענייניה הפנימיים של עיראק ופגיעה בביטחונה", אמר.

בתום הישיבה שכאמור, דחתה את ההצעה, הזכירו חברי הפרלמנט את דאגתם לעם העיראקי: "ההצבעה פה אחד נגד החלטת האו"ם היא בהתאם לרצון העם, ששם את מבטחו בנו ושמסמיך את ההנהגה לנקוט בצעדים המתאימים להגן על עיראק". עוד נאמר כי: "הפרלמנט מסמיך את סדאם חוסיין להגיע להחלטה המתאימה והוא יעמוד לצד ההנהגה בכל החלטה שתתקבל".

הבית הלבן הגיב על החלטת הפרלמנט העיראקי והגדיר את הסיטואציה כ"תיאטרון צרוף":
"אין אף אחד שלוקח ברצינות את קולו של הפרלמנט העיראקי" אמר דובר המועצה לביטחון לאומי שון מק'קורמק. "יש רק קול אחד שנחשב בעיראק הנשלטת תחת סדאם חוסיין: קולו של סדאם חוסיין".
פרשנים בישראל מעריכים כי ביום ו' ישיב חוסיין לאו"ם תשובה חיובית, וכי החלטת הפרלמנט אמורה להגביר את המתח ולהביא לעם תחושה שלמרות החלטת הפרלמנט מחליט סדאם חוסיין לקבל החלטה הפוכה כדי להצטייר כמי שמונע מעמו את סבל המלחמה.
