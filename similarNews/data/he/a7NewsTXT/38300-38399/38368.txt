

מידע שהגיע באופן אקראי לכתב ערוץ 7 חושף פרט חדש בפרשת צלום רצח רבין על ידי הצלם רוני קמפלר.

כזכור, קיומה של קלטת הסרט נחשף לציבור הישראלי רק בתאריך 18.12.95 דהיינו כחודש וחצי(!) לאחר אותו מוצאי שבת בו נרצח ראש הממשלה יצחק רבין. קלטת הרצח נמכרה אז לחברת החדשות של הערוץ השני תמורת מליון שקלים ושודרה יום לאחר מכן. רוני קמפלר, הצלם, סיפר באותה תקופה בראיונות לתקשורת כי עד לתאריך מכירתה של הקלטת שמר אותה מבלי לדווח לאיש על דבר קיומה.

ברבות הזמן מאז ליל הרצח עלו לא מעט תהיות על שהתרחש בפרק הזמן הארוך שחלף מרגע הרצח וצילום הקלטת ועד לפרסומה בציבור. התהייה העיקרית היא כיצד זה החזיק קמפלר במסמך תיעודי בעל ערך היסטורי חסר תקדים באופן חשאי במשך תקופה כה ארוכה, בה מצוי היה הציבור הישראלי בסערת רגשות עזה, ובעיקר עלתה השאלה מדוע עשה כך, אם אכן אלה הם פני הדברים. קמפלר עצמו ביכר שלא להעניק תשובה ברורה ומספקת לשאלות הללו.

אולם בעת האחרונה הגיע לידי ערוץ 7 מידע שיוכל לשפוך אור על הסוגיה הזו.

מ' (שם בדוי, השם המלא שמור במערכת), היא עמיתה לעבודתו של כתב ערוץ 7, בשיחותיה עימו שללה מ' בתוקף כל תיאוריה קונספירטיבית סביב פרשת רצח רבין. כדי לחזק את טיעוניה סיפרה מ' לכתבנו כי היא מצויה בקשרי ידידות אמיצים מאוד וארוכי שנים עם בעל תפקיד בכיר ביותר בשב"כ. ככזו היא זוכרת כיצד זמן קצר מאוד לאחר הרצח ישבו היא ובעלה בביתו של הבכיר, ששב וצפה בקלטת הרצח שצילם רוני קמפלר שוב ושוב, "הוא התהלך כמו סהרורי, הלוך ושוב וחזר ואמר 'זה לא יכול להיות, זה לא יכול להיות" סיפרה מ'.

בהתנהגותו זו של הבכיר במהלכו של אותו מפגש ידידותי, ראתה מ' הוכחה לכך שכל קשר לא קיים בין השב"כ לבין ביצוע הרצח עצמו "אני מכירה את כל התיאוריות הללו, הכול שטויות", אמרה מ' והוסיפה "ראיתי בעיניים שלו כמה הוא מזועזע ממה שהוא רואה בקלטת".

בשלב זה של שיחתם, שאל כתבנו את מ' אם תוכל לזכור מתי בדיוק היה המפגש המדובר בינה לבין בכיר השב"כ בביתו, "בוודאי" ענתה מ' "יומיים שלושה לאחר הרצח". כתב ערוץ 7 ביקש ממנה להרהר שוב אם אכן מדובר ביומיים שלושה, מ' עמדה על דעתה כי אכן, ללא ספק, זהו מרווח הזמן בו מדובר. כאן הזכיר כתבנו למ' כי רק לאחר למעלה מחודש נמסר לציבור הישראלי דבר קיומה של הקלטת בידיו של הצלם קמפלר.

מ' אישרה כי אכן הדבר מוכיח את הימצאותה של הקלטת בידי השב"כ בימים שבין הרצח לבין פרסומה בתקשורת, זאת בניגוד לגרסת הצלם קמפלר לפיה הקלטת הייתה שמורה בידיו עד לרגע פרסומה.

יצוין כי מידע נוסף ושמור שהגיע לכתב ערוץ 7 שב ומאשש את העובדה שלפרנסתו עסק רוני קמפלר, לפחות עד לרצח רבין, בצילום אירועים עבור השב"כ. זאת בניגוד לפרסומים בתקופה שלאחר הרצח לפיהם עוסק קמפלר לפרנסתו בראיית חשבון במשרד מבקרת המדינה.

כאן המקום להזכיר את התייחסותם של מומחים לאוטנטיות המפוקפקת של הקלטת. המומחים שצפו בתמונתו של יגאל עמיר בקלטת והשוו אותה לתמונתו בעיתונות מאותו ליל רצח, עמדו על הבדלים משמעותיים במבנה הראש, בגובה פאות הלחיים ובמיקום הראש והגוף בין הדמות המצולמת לדמותו של עמיר, וקבעו כי מדובר בעיבוד שבוצע מאוחר יותר בסרטו של קמפלר. ההשערה היא כי עיבוד זה בוצע בידי אנשי השב"כ בימים שבין צילום הקלטת למועד פרסומה בציבור.
