

מחירי הנפט עשויים לעלות פי 3, ולהגיע ל-80$ לחבית ברבעון הראשון של השנה הבאה, ולגרום בכך לחנק בכלכלה העולמית. כך עולה מהתסריט הגרוע ביותר של התקפה אמריקנית על עיראק, אותו מסרו מומחי אנרגיה.

על פי הערכות המומחים עלולים מחירי הנפט להגיע לשיאים אלה במידה והמתקפה האמריקאית תביא את שלטונות עיראק להשמיד את מתקני הנפט שלה במהלך נסיגת כוחותיה בפני צבא ארה"ב. צעד זה עלול להתרחש לאחר שימוש עיראקי בנשק להשמדה המונית, או אם תגרום עיראק נזק למתקני הנפט בסעודיה ובכווית השכנות בהתקפות טילים.

זוהי מסקנתם של מומחי אנרגיה, שהתכנסו במרכז הבינלאומי ללימודים אסטרטגים (CSIS) לדיון בהשלכות המלחמה נגד עיראק על שוקי הנפט.


המומחים טוענים כי עלייה דרמטית כזו במחירי הנפט תפגע באופן אנוש בכלכלה העולמית, הנאבקת בלאו הכי במיתון מתמשך.

"כל מה שאתה צריך כדי לעצור כליל את הכלכלה העולמית הוא עליית מחירי הנפט ל-40$. אם העלייה תגיע ל-80$ לחבית, אנו נגיע לתהום" מעריך אדם סיימינסקי, אסטרטג של שוק הנפט הגלובלי בדויטשה בנק.

על פי תסריטו הגרוע ביותר של המחקר של CSIS, אחרי שמחירי הנפט יגיעו ל-80$ לחבית ברבעון הראשון, הם צפויים לרדת ל-60$ ברבעון השני, אחר כך ל-50$ ברבעון השלישי והרביעי.

יצוין כי היום עומד מחיר חבית הנפט בבורסת ניו-יורק על 26$ .

ממשל בוש יוכל לסייע בהרגעת שווקי האנרגיה על ידי הודעה שתפורסם עוד בטרם התחלת התקפה על עיראק, שהוא מתכוון לשחרר נפט לשווקים מהרזרבה האסטרטגית האמריקנית.

ברזרבה זו, שעל כינונה החליט הקונגרס באמצע שנות ה-70 בעקבות האמברגו הערבי על הנפט, יש כיום 589 מיליון חביות נפט, המאוחסנות במערות תת-קרקעיות בארבעה אתרים בטקסס ובלואיזיאנה.
