

לאחרונה החלו הסורים בהקמת עיירה חדשה מול הכפר הדרוזי מג'דל שמס שבצפון רמת הגולן. תושבים דרוזים סיפרו עוד, כי לאחרונה פנו השלטונות הסורים לבני משפחותיהם המתגוררים בסוריה ועודדו אותם להתיישב בעיירה החדשה, בתואנה כי בכך יוכלו להיות קרובים יותר לבני המשפחות המתגוררות בצידו הישראלי של הגבול ברמת הגולן.

בשנה האחרונה הסתמנה תנופת בנייה חסרת תקדים בעיירה הסורית הנטושה קונטרה, בה נבנות שכונות מגורים חדשות, בהן עשרות יחידות דיור.

גורמי בטחון בישראל הביעו חשש כי הסורים בונים באזור המפורז בין ישראל לבין סוריה, במטרה לאפשר החדרת חיילים סורים במסווה של אזרחים, למקרה של עימות עם ישראל. לדבריהם, המבנים שמרביתם ריקים ממתיישבים, עשויים לשמש עמדות לחיילי הקומנדו הסורי.
