

בית המשפט המחוזי בירושלים גזר עונש של שמונה שנים ושמונה חודשים מאסר בפועל על אחמד אבו אלהוא שדרס בכוונה תחילה שוטרים ליד שכונת א-טור בירושלים.

לפני כשנתיים נהג אבו אלהוא באוטובוס זעיר והסיע בו לירושלים עובדים ממלון "הייאט ים המלח". לאחר שהוריד את הנוסעים הוא פנה לעבר מחסום בכניסה לשכונת א-טור בירושלים. לפתע הגביר אבו אלהוא את מהירות נסיעתו ונכנס בכוח במחסום תוך שהוא פוגע ברכבי המשטרה. משם המשיך אבו- אלהוא בנסיעה לעבר קבוצה של שוטרים ופגע בכמה מהם. כמה שוטרים נפצעו, אך איש לא נהרג.

אבו אלהוא נמלט לשטחי הרש"פ ולאחר שנה שב משם ונעצר.

אתמול הוא הורשע בעברה של חבלה בכוונה מחמירה, עברה של סיכון חיי-אדם בנתיב תחבורה והזק בזדון.

השופטת יפה הכט דחתה את כל טענות ההגנה ואת הבקשות להתחשב במצבו של הנאשם וכתבה:
"חומרתן של העברות שביצע הנאשם הנה רבה. בהיותו מפוכח פרץ הנאשם לעבר המחסום המשטרתי ולעבר כוחות הביטחון, העושים כל שביכולתם כדי להגן שלום הציבור וביטחונו, מתוך כוונה ברורה לפגוע ברכוש ובנפש".

השופטת הכט גזרה על אחמד אבו אלהוא שבע שנות מאסר בפועל ושנתיים על-תנאי. כמו כן היא
הפעילה 20 חודשי מאסר, שנגזרו עליו על-תנאי בתיק אחר שהורשע בו, ובסך הכול הוא ירצה עונש של שמונה שנים ושמונה חודשים.
