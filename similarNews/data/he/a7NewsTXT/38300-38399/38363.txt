

מדי שנה מפרסם מוזיאון "יד ושם" את 'דפי העד', שבהם יכולים ניצולי שואה ובני משפחותיהם להנציח את קרוביהם. מאורעות השואה נתפסים בתודעה הישראלית כשייכים לעברם של יוצאי אירופה, דוברי האידיש, אולם רבים מן היהודים הספרדים שבאו מבתים דוברי לאדינו סבלו גם הם ממעשיהם הנפשעים של הנאצים ושל עוזריהם.

כעת, לראשונה, הכריזו מוזיאון "יד ושם" והרשות הלאומית לתרבות הלאדינו על מבצע ראשון לגביית עדויות מניצולי שואה דוברי לאדינו והקלטתן. ההחלטה על כך נתקבלה הן משום שסיפורם של היהודים הספרדים, ניצולי השואה, לא סופר עד כה בהרחבה הראויה, הן בגלל שדור הניצולים הולך ומתבגר, ויש צורך דחוף לאסוף את החומר ההיסטורי המצוי ברשותם ולשמוע את סיפוריהם של הניצולים בשפת אמם. את המבצע יזמו הנשיא החמישי ויו"ר הרשות לתרבות הלאדינו יצחק נבון, ויו"ר הנהלת "יד ושם" אבנר שלו.

עוד נמסר כי יש חשיבות רבה להקלטת העדויות דווקא בשפת האם של הניצולים. כך הם לא מוגבלים באוצר מילים, ובדרך זו ניתן ביטוי נאמן לרגשות, לחוויות ולטראומות שהם עברו. העדויות של הניצולים והריאיונות עמם יתקיימו בשלושה אולפנים ברחבי הארץ: ב"יד ושם" בירושלים, בגבעתיים ובקריית מוצקין. כל עדות תמשך כשלוש שעות ותכלול מידע על העולם של היהודים הספרדים לפני השואה, חוויותיהם בשואה, עלייתם לארץ, קליטתם בה ושיקומם.

ניצולי שואה דוברי לאדינו מוזמנים להתקשר למשרדי הרשות לתרבות הלאדינו בטלפונים
02-6243068 ו- 6235995- 02.

