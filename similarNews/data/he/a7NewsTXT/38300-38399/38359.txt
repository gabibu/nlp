

מרכז יפה למחקרים אסטרטגיים הגיש דו"ח על מאזן הכוחות הצבאיים במזרח התיכון, והוא מסכם שנתיים של עימות עם ערביי הרש"פ. מסקנת החוקרים הייתה כי השנתיים שחלפו לא שינו את מאזן הכוחות לרעתה של ישראל ולא שחקו את כוח ההרתעה שלה. כתבנו קובי סלע מדווח כי החוקרים הסבירו שגם המדינות השכנות נשארו בעמדתן כי בשל חוזקה הרב של ישראל כדאי להן להימנע מעימות מזוין עמה.

"הפער בין ישראל לשכנותיה בולט" אומרים החוקרים ומציינים במיוחד את התחומים הטכנולוגיים, שהם המפתח לניצול יעיל של כוחות בשדה הקרב.

פרופ' שי פלדמן, ממחברי הדו"ח, התייחס גם לאיום של החיזבאללה ואמר כי למרות כוחותיו של הארגון, ההולכים ומתעצמים, השיגור השכיח של פגזי הנ"מ והטיית מי הוואזני, שנתקלה בחוסר תגובה מצד ישראל גם בגזרה זו,למרות כל אלו נשמר כוח ההרתעה הישראלי: "לחיזבאללה יש אגף 'אסטרטגי' עם רקטות, כולל רקטות ארוכות טווח, המאיימות על תושבי הצפון של מדינת ישראל, ומנגד יש לישראל היכולת להכות בלבנון ולפגוע בפיתוח הכלכלי של לבנון". פלדמן הסביר כי שני כוחות אלו מרכיבים את "מאזן האימה שמתחם את האלימות בצפון בגבולות ברורים מאוד".

בתוך כך נמסר כי הסורים התחילו לבנות עיירה חדשה וזו שוכנת מול הכפר הדרוזי מג'דל שאמס.
בימים האחרונים הבחינו תושבי הכפר בתכונה רבה בצדו הסורי של הגבול. הם דיווחו על עבודת דחפורים שהחלו מכשירים את הקרקע, על מהנדסים העוסקים בעבודות תכנון ועל עובדים שהחלו בהקמת מבנים במקום.

עוד סיפרו התושבים הדרוזים כי לאחרונה פנו השלטונות הסורים לבני משפחותיהם המתגוררים בסוריה ועודדו אותם להתיישב בעיירה החדשה, בתואנה כי כך יוכלו להיות קרובים יותר לבני משפחותיהם המתגוררות בצדו הישראלי של הגבול ברמת הגולן.

עוד נודע כי בשנה האחרונה הסתמנה בעיירה הסורית הנטושה קונטרה, הסמוכה גם היא לגבול עם ישראל, תנופת בנייה חסרת תקדים. גורמי ביטחון ישראלים הביעו חשש כי הסורים בונים באזור המפורז בין ישראל לסוריה כדי שחיילים סורים יוכלו לחדור לישראל, במסווה של אזרחים, במקרה של עימות עם ישראל.

לדבריהם, המבנים, שמרביתם ריקים ממתיישבים, עשויים לשמש עמדות לחיילי הקומנדו הסורי.
