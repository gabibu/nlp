

שוק הטלוויזיה הישראלי חגג אתמול את השקתו של ערוץ ישראלי מגזרי חדש ושמו "ישראל פלוס", המשדר בשפה הרוסית. את הערוץ תפעיל הזכיינית ואש- קנאל.

העלאת ערוץ זה לאוויר מחזקת את הראייה שאוכלוסיית ישראל מורכבת מרובדי אוכלוסייה שונים. ראייה זו שונה ממה שהיה מקובל עד לפני כמה שנים, כששודר ערוץ אחד בלבד בטלוויזיה הישראלית, וכל העם היה צריך לראות את אותם השידורים ולקבל את אותם המסרים, והכל במטרה ליצור עם מגובש ומלוכד.

הערוץ החדש, כאמור, מסמל את הניגוד הגמור לתפיסה זו, ומלבד השפה הרוסית שתשלוט בו (80% מן השידורים ילוו בתרגום עברי) הוא ישדר תכניות תרבות ואקטואליה עם דגשים המתאימים לאוכלוסיית יוצאי חבר העמים.

הפוליטיקאים, אשר ששים בעת הזאת, עת בחירות, לנצל כל במה וכל אמצעי תקשורת להעביר את מסריהם, מנהלים מגעים עם ראשי הערוץ כדי לקבל 'זמן מסך' לשידורים בערוץ החדש. הם גם מחפשים אנשים ייצוגיים דוברי רוסית רהוטה שיוכלו לדבר בשמם אל קהל הצופים של הערוץ.
