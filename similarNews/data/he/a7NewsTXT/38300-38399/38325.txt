

עיראק מנסה לרכוש סם נגד גז עצבים והזמינה כמות של מיליון מנות מספקים טורקיים. כך פורסם היום ב"ניו יורק טיימס".

הכמות, שנחשבת גדולה מעל ומעבר לזו הדרושה לשימוש רגיל בבתי חולים, הוזמנה בעיקר ממספקים בטורקיה עליהם הופעלו לחצים לעצור את המכירה ואשר הבטיחו לגורמים בסטייט דיפרטמנט לבחון מחדש את הנושא.

"אם העיראקים מתכוננים להשתמש בנשק עצבים הם מעוניינים לנקוט צעדים להגן על החיילים שלהם, אם לא גם על האוכלוסיה. זה דבר שהמודיעין האמריקאי מקדיש לו תשומת לב ומודאג ממנו", מסר גורם רשמי אמריקאי.

עיראק הזמינה מיליון מנות של חומר נגד גז עצבים, אטרופין ומזרקים אוטומטיים להזרקת החומר לתוך הרגל, הוסיף אותו גורם רשמי לעיתון.

עוד נמסר, שעיראק ביצעה הזמנות גם לחומר נגד נשק כימי - אובידוקסים כלוריד, יצויין, כי אטרופין הוא חומר נפוץ לשימוש בבתי חולים ברחבי העולם לטיפול באנשים שעברו התקפי לב.

הרכישה המסיבית של מזרקים אוטומטיים ואטרופין, על ידי עירק העלתה את רמת הדאגה בין מומחים לנשק כימי, אנשי מודיעין וגורמים רשמיים בכירים בבית הלבן.

הבית הלבן הגיב להחלטת הפרלמנט העיראקי לדחות את החלטת מועצת הביטחון של האו"ם, והגדיר את הסיטואציה כ"תיאטרון צרוף".

"אין אף אחד שלוקח ברצינות את קולו של הפרלמנט העיראקי" אמר דובר משרד ההגנה האמריקאי שון מק'קורמק. "יש רק קול אחד שנחשב בעיראק הנשלטת תחת סדאם חוסיין, וזהו קולו של סדאם חוסיין", הוסיף.
הפרלמנט העיראקי דחה היום פה אחד את החלטת מועצת הביטחון של האו"ם הקוראת לעיראק
להתפרק מנשקה או "להתעמת עם תוצאות קשות".

לעיראק יש ארכה עד יום שישי לתת תשובה אם היא מקבלת את החלטת מועצת הביטחון של האו"ם, וכעת נתונה ההכרעה בידיו של סדאם חוסיין.
