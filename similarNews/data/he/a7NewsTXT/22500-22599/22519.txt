

ביום שלישי הקרוב יפרסם בג"צ את החלטתו בעניין "חוק ערוץ 7". על המדוכה החלטתם של השופטים האם הם מקבלים את עתירות אנשי השמאל ונציגי תחנות רדיו אזוריות נגד חוק ערוץ 7, שהתקבל בכנסת, או דוחים אותו.

כתבנו אפי מאיר אמר כי מדובר בחוק הידוע בשמו "חוק צבי הנדל". לפני למעלה משלש שנים אושר חוק זה בכנסת, ועבר את כל הליכי החקיקה. אחרי אישורו של החוק הפך ערוץ 7 לערוץ חוקי, ופירושו של דבר שהוא יכול להציב אנטנות על הקרקע, ולאפשר בכך קליטה בכל רחבי הארץ. כמו כן, כתביו יכולים לגשת לכל מקורות המידע הפתוחים בפני עיתונאים.

למרות כל זאת תהליך הנורמליזציה של הערוץ נעצר כאשר ח"כ איתן כבל ממפלגת העבודה עתר לבג"צ בטענה חדשה מסוגה: "שהחוק אינו חוקי". אליו הצטרף גם היועץ המשפטי לממשלה אליקים רובינשטיין. היועץ המשפטי של הכנסת טען בפני השופטים כי החוק קביל, אך רובינשטיין הציג דעה מנוגדת לדעתו של היועץ המשפטי לכנסת. יועץ הכנסת אמר בפני הבג"צ כי אולי אישורו של חוק ערוץ 7 אינו לשביעות רצונם של אנשים מסוימים אך אין בו כל דופי. באשר לשר התקשורת ראובן ריבלין,

בדבריו על ערוץ 7 לפני כחודש אמר השר כי הערוץ הסדיר את מעמדו כערוץ שקנה לו שביתה בקרב הציבור הישראלי, והוא משביע את רצונם של רבים, השומעים בו דעות הקרובות ללבם ולעולמם.

ריבלין אמר כי אם הבג"צ ידחה את העתירות ויאשרר את חוק ערוץ 7 לא יצטרך הערוץ לעמוד בפני מכרז של הרשות השנייה, רשות הגג של ערוצי הרדיו, משום הוא הוכיח את יכולתו וכן את יכולתו לממן את עצמו גם בזמנים קשים. אם הבג"צ לא יאשר את החוק אמר ריבלין, הכנסת בוודאי תצטרך לומר את דברה בעניין.

כתבנו מציין כי הפסיקה, האמורה להתקבל ביום שלישי טומנת בחובה סוגיה כבדת משקל הנוגעת למערכת היחסים שבין הכנסת כמחוקק לבין בית המשפט העליון, הכפוף לה לכאורה. בהחלטתו כי "הכל שפיט" ניכס לעצמו גוף זה כוח. אם יקבל בג"צ את עתירותיהם של אנשי השמאל נגד ערוץ 7 זו תהיה רעידת אדמה משפטית, משום שבכך יבטל בג"צ חוק שעבר את כל הליכי החקיקה בכנסת עד תומם.
