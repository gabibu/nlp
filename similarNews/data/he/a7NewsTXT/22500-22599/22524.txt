

יותר מ- 3,000 בני אדם השתתפו השבוע ביריד עלייה שארגנה הסוכנות היהודית בפאריס, בהשתתפות ראשי רשויות מקומיות בארץ. 300 משפחות כבר נרשמו לעלייה, כך דיווחה הסוכנות היהודית לישראל.

צרפת, עפ"י הדיווח, היא אחת משלוש ארצות, לצד ארגנטינה ודרום אפריקה, שנבחרו כארצות מועדפות במסגרת מאמץ הממשלה והסוכנות היהודית לעידוד עלייה מהמערב. ראשי רשויות מקומיות ונציגי רשויות, וביניהם נציגי אשדוד, כרמיאל, חיפה, ירושלים, קריית גת, אשקלון ובית אריה, הציגו בפני העולים הפוטנציאלים חבילות קליטה ישירות ביישוביהם.

הקהילה היהודית של צרפת היא אחת הקהילות היהודיות הגדולות בעולם. היא מונה כ 520 אלף יהודים, מהם כ 350 אלף בפאריס ובסביבותיה. מאז קום המדינה עלו לארץ 67,327 עולים מצרפת, ומהם כ 1000 בשנת 2001. עוד כ- 160 עולים הגיעו לארץ מאז ראשית השנה.

מדוח המועצה הלאומית הצרפתית לזכויות האדם לשנת 2001 שפורסם אתמול עולה כי זו השנה השנייה שבה מסתמנת עלייה בתופעות אנטי יהודיות. לפי הדוח הדבר נובע מהשפעת הסכסוך הישראלי פלשתיני. 59 אחוזים מהתקריות האלימות נרשמו בארבעת החודשים האחרונים של שנת 2001.

המועצה הלאומית של צרפת, המורכבת ממשפטנים, מעבירה לממשלה דרך קבע מידע בנושאי זכויות האדם בצרפת. לפי הנתונים שנמסרו מדובר על 67 תקריות אלימות, על 7 פצועים, ועל 334 מקרי איומים.
