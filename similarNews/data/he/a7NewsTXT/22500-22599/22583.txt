

בני משפחותיהם של כל הדיפלומטים האמריקנים ועובדים לא חיוניים בשגרירות ארה"ב עזבו בשבת את פקיסטן, בעקבות הוראה של וושינגטון, לאחר הפיגוע באיסלמאבאד ב-17 במרץ בו נרצחו חמישה בני-אדם.

משרד החוץ האמריקני הודיע ביום שישי על פינוי עובדים לא חיוניים בשגרירות באיסלמאבאד ובקונסוליות במקומות אחרים בפקיסטן וכן את בני המשפחות של כל הדיפלומטים, לאחר בחינה של תנאי רמת הביטחון של האזרחים האמריקנים בפקיסטן.

דיפלומטים מערביים באיסלמבאד התייעצו בשבת באשר לצעדים שיש לנקוט בעקבות ההודעה.
"אם האמריקנים עוזבים, כל השגרירויות יבחנו מחדש את המצב", ציין דיפלומט, שהודה כי העזיבה היא סימן רע לכולם.

שלטונות פקיסטן, אותם שיבחה וושינגטון על מאמציהם בתחום המאבק בטרור, טרם הגיבו להחלטה האמריקנית, אך פקיד בכיר שב והדגיש כי פקיסטן נקטה בצעדים הדרושים נוכח גל האלימות באחרונה.
"זו החלטתם, אך במה שנוגע לנו, נקטנו בכל הצעדים האפשריים כדי להבטיח את ביטחונם של כל הדיפלומטים בפקיסטן, אמר פקיד בכיר במשרד הפנים באיסלמאבאד שדיבר בעילום שם.

שום ארגון לא נטל את האחריות לפיגוע נגד כנסיה פרוטסטנטית ברובע הדיפלומטים באיסלמאבאד, אך הוא נחשב לתגובת הקיצונים האיסלאמים לתמיכתה של פקיסטן בקואליציה נגד הטרור בראשותה של ארה"ב.

השגרירות האמריקנית וקונסוליות של ארה"ב בלאהור, פשאואר וקראצ'י נסגרו ביום שישי מסיבות ביטחוניות ואמורים לשוב ולהיפתח ביום שלישי.

