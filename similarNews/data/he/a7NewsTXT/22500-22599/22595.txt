

יו"ר מרכז השלטון המקומי, עדי אלדר, פנה באחרונה לראש הממשלה, אריאל שרון, ולשר העבודה והרווחה, שלמה בניזרי, בבקשה כי אלה יפעלו לכך שהביטוח הלאומי יעניק דמי אבטלה אך ורק למובטלים שיציגו אישור מהרשות המקומית שבתחומה הם מתגוררים ואשר יעיד על כך שהם מאבטחים גני-ילדים או מתנדבים למשמר האזרחי.

אלדר אמר כי הממשלה מאפשרת מצב אבסורדי שבו בפועל הממשלה משלמת משכורת למאות אלפי תושבים שכל תרומתם למדינה מסתכמת בהחתמה על תעודת המובטל שלהם פעמיים בשבוע, וכי למרות שיש צורך באלפי מאבטחים לגני-הילדים ובעשרות אלפי מתנדבים למשמר האזרחי, אין שום חיוב של המובטלים לסייע במאמץ הבטחוני.

אלדר הוסיף כי הפנייה אל עשרות אלפי מובטלים לביצוע מטלות קלות בתחום בטחון הפנים עשויה לשפר את רמת הבטחון האישי של התושבים, וכי החלטת ממשלה בעניין יכולה להקטין את העומס על כוחות הבטחון שכורעים תחת הנטל הכבד של אבטחת בטחון הפנים.
