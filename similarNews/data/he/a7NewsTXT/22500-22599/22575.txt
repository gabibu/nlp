

הלווייתה של אסתר קליימן, תושבת נווה צוף שנרצחה הבוקר בפיגוע ליד יישובה, התקיימה בצהרים ביישוב נווה צוף. אסתר שימשה כגננת בעפרה והייתה בת עשרים ושלוש במותה.

מתחקיר ראשוני של צה"ל עולה כי סמוך לשעה שבע בבוקר פתחו מחבלים באש מרכס לעבר אוטובוס אגד ממוגן, שנסע מהיישוב עטרת לעבר היישוב נווה צוף שבחבל בנימין.

כדור אחד חדר מבעד לחלון העליון של האוטובוס שאינו ממוגן נגד ירי, ופגע בקליימן. האוטובוס חזר לשער היישוב עטרת וצוותי הצלה שהוזעקו למקום טיפלו בה, אך היא נפטרה מפצעיה. רופא צבאי קבע את מותה.

בתגובה לפיגוע שהתבצע על כביש עוקף עבוד, הגיעו לאזור כוחות צה"ל כדי לבצע חסימות ולנסות ללכוד את חוליית המחבלים. חייל צה"ל נפצע קל מאש שנפתחה לעבר אחת החסימות. החייל קיבל טיפול רפואי בשטח וייתכן שיועבר מאוחר יותר לבית חולים.
