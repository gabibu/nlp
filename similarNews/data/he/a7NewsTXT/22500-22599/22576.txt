

בתום מרדף ממושך חיסלו בצהריים חיילי צה"ל ארבעה מחבלים שחדרו לישראל מירדן, דרך גדר המערכת.

כח צה"ל זיהה את ארבעת המחבלים ממזרח לתל קציר, בשמורת מצוקי האון, ופתח לעברם באש. שלושה מהם נהרגו במקום ואילו הרביעי הצליח להימלט. המחבל אותר זמן קצר אחר כך ונורה למוות.

כתבנו קובי פינקלר מדווח כי על גופות כל אחד מארבעת המחבלים שחוסלו נמצאו רובי קלצ'ניקוב ואמצעי לחימה.

הארוע החל אמש כאשר חיילים ירדנים פתחו באש על מכונית שזיהו כחשודה שחנתה סמוך לגבול עם ישראל.

בעקבות התראה של צבא ירדן נתגלו עקבות של ארבעה אנשים שחדרו לשטח ישראל. לוחמי אגוז בסיוע של מסוקי קרב פתחו באש לאחר שזיהו את החודרים. כתוצאה מהירי חוסלו כאמור ארבעת המחבלים.

במהלך הסריקות התבקשו תושבי האזור להישאר בתחומי יישוביהם ואף נחסמו כבישים בצפון.

אחר הצהרים הורדה רמת הכוננות הגבוהה באיזור עמק הירדן ודרום רמת הגולן. הכבישים שהיו חסומים נפתחו לתנועה, והחיים בישובי האיזור שבו למסלולם.
