

מכ-100 אלף מסמכים של הרש"פ שנפלו בידי ישראל לאחר חיפושים בבנין האוריינט האוס ובבנין הסמוך, עולה כי ערפאת העביר כספים לארגוני החבלה הפתח' והתנזים כולל תשלום למחבלים מתאבדים.

מיכאל וידלנסקי, יועצו של השר לביטחון פנים עוזי לנדאו, אמר כי "המסמכים שנחשפו עד כה מורים כי ערפאת העביר מימון לפתח ולתנזים, כולל למפגעים".

עוד מציינים במשרד לביטחון פנים כי בסריקות נמצאו גם מסמכים שמלמדים על כך שאינתיפאדת אל אקצה תוכננה מראש.

מהמסמכים שנלקחו ע"י המשרד לבטחון פנים עולה כי ערפאת העביר מימון גם לאחראים לפיגוע אתמול במרכז ירושלים, בו נרצחו שלושה ישראלים ונפצעו יותר מ-80 .

המשרד גם העביר לסוכנות הידיעות איי.פי מסמך מה-9 ביולי אשתקד עליו חתום ערפאת. במכתב, שנשלח לערפאת על ידי מנהיג הפתח בבית לחם, כמיל חמייד, מאשר ערפאת העברת 300 דולר ל-24 מחבלי הארגון. בין המחבלים גם עטאף עביאת - מפקד התנזים בבית לחם, שנהרג באוקטובר בפיצוץ מכוניתו.

מנהיג הפתח' בבית לחם, ששיגר את המכתב אישר את הפרטים, אך דחה את מה שהוא כינה "הפרשנות הישראלית". "הכסף שאנו מקבלים משמש לפעילויות פוליטיות וחברתיות" אמר. לדבריו האשמת ערפאת במימון הטרור היא "תעמולה ישראלית".

