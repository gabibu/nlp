

במאמר ב"ידיעות אחרונות" כתב תא"ל במיל' אריה אלדד כי הוא אינו חושש מגלי עזיבה של אזרחים ישראליים לחו"ל, והוא אף רואה חיוב בתופעת העזיבה אצל מי שהתייאש מהמצב והוא שרוי בפחד מתמיד מפני מפיגועים.

לדברי אלדד, הוא מעדיף להשתמש במילה יורדים ולא מהגרים משום שבמילה הגירה טמונה בעייתו של המהגר, שהוא נטול שורשים הנטועים בחוזקה בארץ, והוא דומה בהגירתו כמי שמעתיק את מקום מגוריו מבלגיה לגרמניה. לדבריו, אף על פי שתופעת הירידה היא מכאיבה, היא שכיחה וקיימת בעיקר בקרב ציבור גדול של אנשים שלא קיבלו חינוך שורשי, ולכן כל רוח מצויה עוקרת אותם למחוזות אחרים.

הוא ציין כי בתופעת הירידה אין כל חידוש, וכי בכל שנות ההיסטוריה הציונית היו ירידות מכל העליות האידיאולוגיות, ובאחוזים גבוהים, אך לדבריו אלו שנותרו הם שהטביעו את חותמם על דמותה של מדינת ישראל לדורות.

יכול להיות שזוהי שעת מבחן, אמר אלדד, מעין "נאודרוויניזם לאומי", כלשונו, ובו מי שאינם בעלי שורשים חזקים נפלטים. לו הם היו יהודים בגלות, אומר אלדד, היו אלו המתבוללים. מי שיישאר כאן הוא מי שמוכן להתמודד עם הקשיים ולהתחזק מהם, מוסיף אלדד. לדבריו, מי שירד יקל בעזיבתו את המלחמה וההישרדות בארץ משום שאלו הם אנשים שמסרבים לשרת, תומכים בגלוי ובסתר באויבי ישראל ובה בעת הם מטיפים מוסר, מחלקים רובים לערבים, ובסופו של דבר עוזבים את ישראל בעת מבחן. מי שיישאר, אומר אלדד לסיכום, יהיו החזקים, והם אלו שיעצבו את דמות העם לדורות.
