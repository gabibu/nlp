

שרידיו של טיל קסאם נמצאו אתמול ליד קיבוץ בנגב המערבי
(צילום: מוטי סנדר - קטיף.נט)

אמש דיווח כתבנו לענייני צבא קובי פינקלר כי מחבל פתח באש לעבר חיילים בכניסה לשכונת גבעת האבות בקריית ארבע. החיילים לא נפגעו, והשיבו אש. המחבל הצליח להימלט.
מוקדם יותר דיווח כתבנו כי אוטובוס ממוגן של חברה לפיתוח השומרון עלה על שני מטענים בכפר סילת א-דהאר שבצפון השומרון. לא היו נפגעים, אך לאוטובוס נגרם נזק.

מחבלים ירו אתמול בצהריים לעבר צוות משטרה, שליווה עובדים של הביטוח הלאומי שהיו בג'בל מוכאבר במזרח ירושלים. על פי דיווח ראשוני, אש נורתה מרכב חולף. השוטרים השיבו באש, וככל הנראה פגעו ברכב. לא דווח על נפגעים. במקום נערכו סריקות וחיפושים.

שרידיו של טיל קסאם נמצאו אתמול ליד קיבוץ בנגב המערבי. לא ידוע מתי נורה הטיל.
איש כוח 17, המשמר האישי של יאסר ערפאת, נמנה עם העצורים שלכד הלילה צה"ל במבצע מעצרים יהודה ושומרון. כוחותינו פעלו באזורים טובאס, ימון, סילת אל-חרטייה ומזעראת א-שרקיה, ופשטו על בתים רבים. במהלך הפשיטה נעצרו יותר מ-20 חשודים במעשי חבלה. מקורות ביטחון ישראליים מסרו כי הפעולה באה בעקבות הפיגוע שהיה שלשום בחמאם אל-מאליח, ושבו נהרגו קצין צה"ל ונפצעו שלושה חיילים. שני המחבלים שביצעו את הפיגוע, ושנהרגו במהלך ביצועו יצאו מאזור ג'נין.
