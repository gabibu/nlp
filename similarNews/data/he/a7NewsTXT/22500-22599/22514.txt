

נשיא ארה"ב, ג'ורג' בוש, פנה לקונגרס בבקשה לקבל תוספת תקציב של 27 מיליארד דולר לצורך המלחמה בטרור. 14 מיליארד דולר מיועדים לצורכי הגנה ו-5.3 מיליארד מיועדים לצרכי אבטחה בתוך ארה"ב. כך עולה ממסמכים של הבית הלבן שהופצו אתמול בגבעת הקפיטול.

מהמסמכים עולה כי החבילה כוללת 1.6 מיליארד דולר לסיוע בינלאומי, בעיקר כדי לעזור למדינות אחרות להילחם בטרור, בציוד צבאי, בהכשרה ובסיוע כלכלי. ניו יורק שספגה פגיעה קשה בקריסת מגדלי התאומים תקבל 5.5 מיליארד דולר, אם בקשתו של בוש תאושר.

כמו כן מבקש בוש 750 מיליון דולר כדי לסייע לעובדים שאיבדו את פרנסתם עקב ההאטה בכלכלה.
