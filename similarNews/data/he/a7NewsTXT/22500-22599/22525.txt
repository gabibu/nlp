

יותר מ- 600 עולים צעירים מרחבי העולם, שעלו באחרונה לארץ במסגרת תוכניות הסוכנות היהודית, וכן עולים יחידים המשרתים בצה''ל יתארחו בליל הסדר בבתי משפחות ישראליות ותיקות במסגרת המבצע "יחד בסדר", של המחלקה לעלייה ולקליטה בסוכנות היהודית.

השקת המבצע התקיימה השבוע במשכן הנשיא בירושלים, במפגש היכרות בין חלק מהעולים היחידים לבין נציגי המשפחות המארחות שהתנדבו למבצע. בטקס השתתפו נשיא המדינה משה קצב, יו''ר הנהלת הסוכנות היהודית סלי מרידור ויו''ר הוועדה לעלייה ולקליטה בסוכנות היהודית אריה אזולאי. במסגרת הטקס נערך מפגש מרגש בין 42 חיילים יחידים מחבר המדינות לבין הוריהם, שהביאה הסוכנות היהודית לביקור מיוחד בישראל, לקראת חג הפסח.

האורחים הצעירים הם בני נוער שעלו לארץ ללא הוריהם במסגרת התוכניות החינוכיות של הסוכנות היהודית, כמו סל''ה (סטודנטים לפני הורים) ונעל''ה (נוער עולה לפני הורים), וכן חיילים יחידים וסטודנטים עולים מרחבי העולם.

בעוד שבארץ יחגגו עולים עם ותיקים, ברחבי ברית המועצות לשעבר יחגגו צוותים משותפים ישראלים-אמריקנים עם יהודים שרק עתה גילו את הקשר שלהם לעברם היהודי ולמסורת, כך מדווחת הסוכנות היהודית לישראל. הצוותים, בשיתוף עם מוסד "בית הלל", יקיימו השנה שורה של "סדרים" בפעם השביעית ברציפות. בשנה שעברה הכשיר מוסד "בית הלל" 900 סטודנטים, שיצאו אל יותר מ- 350 קהילות ברחבי ברית המועצות לשעבר, כדי לשבת בראש סעודות ליל הסדר. באירועים האלה השתתפו כ- 35,000 יהודים.

ועוד במסגרת ההיערכות לחג הפסח ברחבי בריה"מ לשעבר. מאיגוד הקהילות היהודיות בחבר העמים נמסר כי מיליון חבילות מצות, 250 אלף בקבוקי יין ו-350 מתנדבים יצאו לצורך סיוע בארגון הסדרים. השנה הוחלט גם על מסע פרסום גדול ברחבי מדינות חבר העמים, מסע הקורא ליהודי בריה"מ לשעבר לבוא ל"מוקדי המצות" הפרוסים בכל 375 הקהילות היהודיות בחבר העמים, ולהצטייד כראוי לחג. הקמפיין מתנהל מטאלין שבאסטוניה, אלמא אטא שבקזחסטן ועד לסיביר הרחוקה.

לדברי נשיא איגוד הקהילות היהודיות בחבר העמים איש העסקים לב לבייב, חולקו לא רק מצות ויין, אלא "כדי להבטיח לכל יהודי החפץ בכך לקיים סדר פסח כהלכתו, אנו מארגנים עכשיו 'רכבת אווירית' של 350 חסידי חב"ד מארה"ב ומישראל, שהתנדבו לעשות את החג בקהילות השונות, ואפילו הנידחות ביותר. קיבלנו עלינו משימה שכל יהודי באשר הוא, וגם אם ידו אינה משגת, יוכל לחגוג את הפסח ולהרגיש שותף לחווייה יהודית שורשית", אמר לבייב.

הרב יעקב סניטקוב, מחברובסק שבמזרח הרחוק ברוסיה, ציין כי בעקבות ההתרחשויות הבטחוניות בישראל, ניכרת השנה תופעה חדשה, שרבים מהיהודים המגיעים ל"מוקד המצות" אינם מסתפקים בהבעת תודה ושמחה על חופש הדת שהם נהנים ממנו ועל עצם העובדה שגם היהודים יכולים לחגוג סוף סוף את חגיהם בגאווה, אלא מבקשים מהשליחים להעביר ברכה לעם ישראל בארץ, שישכה לחג שמח ושקט.
