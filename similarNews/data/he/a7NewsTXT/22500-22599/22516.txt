

גם בקרב תנועות וגופים חוץ פרלמנטריים נשמעו תגובות קשות לפיגוע.
"חוג הפרופסורים לחוסן מדיני וכלכלי" קרא לראש הממשלה להתחיל לנהל את מלחמת אוסלו, ולהפסיק לאפשר לשלטון פרס-ערפאת להוביל את מדינת ישראל לאבדון.

ד"ר רון בריימן, יו"ר חוג הפרופ' לחוסן מדיני וכלכלי, מסר בהודעת החוג כי "עדיף לסלק את פרס מהממשלה במקום להוציא את ערפאת מן הכלא".

מועצת יש"ע פרסמה הודעה כי החלטתו של ראש הממשלה להמשיך בהפסקת אש מדומה היא החלטה בלתי מוסרית. "החלטתה של ממשלת שרון להמשיך בהפסקת האש המדומה למרות הפיגועים והקורבנות הרבים היא החלטה בלתי מוסרית. "כל זמן שממשלת שרון נמנעת מהחלטה למוטט את הרשות הפלשתינית ולסלק את ערפאת, יוסיף הטרור להכות בחוצות ישראל", נאמר בהודעה.

זמן קצר לאחר היוודע הפיגוע יצאו אזרחים מרעננה לצומת כדי למחות על המשך הפיגועים. הם קראו לממשלה למוטט את הרש"פ ולהחזיר את הביטחון. המפגינים הניפו פוסטר ענק   "התאומים", ובו תמונותיהם של ערפאת ובין לאדן.
