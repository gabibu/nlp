

בראיון שהתפרסם היום ב"וושינגטון פוסט" אמר רה"מ שרון כי הוא מוכן להגיע לפסגת הליגה הערבית שתתקיים בסוף השבוע בביירות, כדי לדבר ישירות עם מנהיגי מדינות ערב. שרון הוסיף כי ישמח ליוזמה אמריקאית שתקדם צעד כזה. בנוגע ליציאתו של ערפאת לפסגה, אמר שרון: "עדיין לא החלטנו אם לאפשר לו ללכת".

שרון אמר בראיון, כי ישראל מוכנה לדון עם הסעודים על היוזמה הסעודית ומה שמענין ביוזמה הוא החזון של שלום ונורמליזציה עם כל העולם הערבי.

שרון אמר כי ישראל יכולה להגיע להסכם המבוסס על החלטות 242 ו-338 של האו"ם. הערבים לעומת זאת, אמר שרון, תומכים ביוזמה הסעודית שהתנאי המוקדם בה הוא נסיגת ישראל לגבולות 67' , כי הם מעוניינים שהיא תהיה תחליף להחלטות האו"ם.

שרון ציין כי בפגישותיו האחרונות עם גורמים אמריקניים אמר להם כי קיים קונפליקט בין הצורך האמריקאי לגבש קואליציה בינלאומית, והצורך של ישראל להילחם בטרור הפלשתיני.

אמרתי: 'אל תנקטו בצעדים שעלולים לערער את ביטחון מדינת ישראל'. ארה"ב תנצח במלחמה נגד עיראק, אבל אחר כך אתם תלכו הביתה, ואנחנו נאלץ להישאר ולהתמודד עם הסכנות", דברי שרון.


