

ראש הממשלה אריאל שרון לא החליט עוד אם יאפשר ליאסר ערפאת לבוא לפסגה הערבית בביירות ב-27 וב-28 במרץ, אבל הוא הביע את רצונו לבוא לשם בעצמו כדי להסביר את עמדותיה של ישראל. כך אמר רה"מ בראיון שהעניק לעיתון "וושינגטון פוטט" ביום שישי.

"אינני יודע אם הוא (ערפאת) יבוא לביירות. אנו עדיין לא החלטנו אם לאפשר לו ללכת לשם", הודיע ראש הממשלה בראיון לעיתון "וושינגטון פוסט" שפורסם בשבת.

לעומת זאת, הוסיף שרון, "כאשר דיברתי עם האמריקנים, הצעתי שאסע לביירות בעצמי כדי לדבר ישירות אל הערבים אודות מה שאפשר לעשות".

ראש הממשלה אמר שהוא היה מאוד תומך "ביוזמה אמריקנית" שתקדם "את ההצעה הזאת".
שרון הודיע שהוא בעד תוכנית הכוללת שלושה שלבים:

1) הפסקת אש, שבעקבותיה יבואו צעדים בוני אמון, בהתאם לתוכנית טנט ולדו"ח מיטשל. [יצוין כי דו"ח מיטשל מחייב הפסקה מוחלטת של בנייה ביישובים היהודים ביש"ע].

2) הסכם ביניים "ארוך טווח" עם הפלשתינים, שיאפשר להם "רציפות טריטוריאלית", ללא הגדרה של הגבולות הסופיים.

3) "קביעת הגבולות הסופיים בין שתי המדינות "ברוח החלטות האו"ם 242 ו-338".

ראש הממשלה תיאר במלים "נקודת מבט מעניינת" את הרעיונות של נסיך הכתר הסעודי עבדאללה בן עבדל עזיז, אבל הצטער על כך שנסיגה ישראלית לגבולות 1967 היא "תנאי מוקדם". ישראל "לא תוכל לעשות זאת אם היא חפצה בקיום", הדגיש.

שרון הבטיח שישראל מסוגלת "לחסל את תשתית הטרור הפלשתיני בפעולה אחת גדולה", אבל "היא חייבת גם לקחת בחשבון את מה שקורה במקומות אחרים במזרח התיכון". ישראל "איננה רוצה בהסלמה", אמר.

כתב העיתון וושינגטון פוסט ציין בפני רה"מ שרון כי "יש אנשים האומרים שצריך לפרק את היישובים ולבנות גדר כדי להפריד בין הישראלים לבין הפלשתינים". בתגובה אמר שרון "פתרון זה הוא טוב רק כסיסמה. בגבול הצפוני יש לנו גדר המצוידת במיטב הטכנולוגיה, ולמרות זאת מחבלי החיזבאללה עברו את הגבול ורצחו 5 אזרחים וקצין צבא. איך אפשר לבנות גדר שתגן עלינו מפני רקטות?", שאל רה"מ.


