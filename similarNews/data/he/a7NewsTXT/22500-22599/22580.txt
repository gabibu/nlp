

הפתח', תנועתו של יאסר ערפאת, תיארה כ"בלתי צודקת" את החלטתה של ארה"ב להוסיף את גדודי חללי אל- אקצה, קבוצה מזוינת של התנועה, לרשימה האמריקנית של "ארגוני טרור זרים".
"ההחלטה האמריקנית היא עדות לצידודה המלא של ארה"ב בישראל. היא איננה צודקת, כי היא מתעלמת מזכותם הלגיטימית של הפלשתינים לנהל מאבק נגד הכיבוש, זכות המוכרת על ידי האמנות הבינלאומיות", נכתב בהודעה של הפתח'.

"הפתח' קורא לארה"ב לחזור בה מהחלטתה, להימנע מהיסחפות לעמדות הישראליות, ולהישאר נותנת חסות הוגנת לתהליך השלום", נאמר בהודעה.

ההחלטה להוסיף את גדודי חללי אל-אקצה לרשימת 28 "הארגונים הטרוריסטים הזרים" האחרים פורסמה ביום ה' על ידי משרד החוץ האמריקני, והיא תיכנס לתוקפה ביום ה' הבא. כתוצאה מהחלטה זו, יופעלו סנקציות פיננסיות, כגון הקפאת נכסים ופקדונות, של גדודי חללי אל אקצה על ידי מוסדות פיננסיים אמריקנים, או איסור מגביות בארה"ב לטובת הארגון. בנוסף, לא יוכלו חברי הארגון לקבל אשרות כניסה לארה"ב.

ישראל הביעה ביום שישי קורת רוח מההחלטה האמריקנית.

"אנו מקווים שהאמריקנים לא יעצרו באמצע בדרך הטובה, ושיוסיפו לרשימה השחורה את כוח 17 (משמרו האישי של ערפאת), המעורב גם הוא במעשי טרור", הודיע בכיר במשרד ראש הממשלה.


