

פולין חוששת כי בשל מיקומה במרכז אירופה, היא עלולה להיהפך לבסיס נוח לטרור בינלאומי ולמכבסת הכספים שלו. כך אמר אתמול השר וראש המשרד לביטחון לאומי של פולין מארק שיבייץ, המבקר בישראל. שיבייץ חתם ביום ד' עם עמיתו הישראלי האלוף עוזי דיין, ראש המועצה לביטחון לאומי, על מזכר הבנה להקמת ערוץ לשיתוף פעולה בין ישראל לפולין במלחמה בטרור.

ממשרד ראש הממשלה נמסר כי המזכר שנחתם מסכם את הנושאים שעליהם דנו: התמודדות עם איומי הטרור, מניעתה של תפוצת נשק להשמדה המונית, והעימות עם הרש"פ. שיבייץ בוחן אפשרות רכישת ציוד צבאי מישראל, ובמסיבת עיתונאים בשגרירות פולין בתל אביב, בעקבות ביקור במפעלי התעשייה האווירית ורפא"ל, הוא אמר כי "ההצעה הישראלית מעניינת", וזאת מבחינת הטכנולוגיה הגבוהה שהיא מציעה, מבחינת הגמישות של ההצעה וכן מבחינת הרצון הישראלי לשיתוף פעולה בעניין. "זאת הצעה אטרקטיבית", הוסיף.

שיבייץ אמר כי בעקבות פיגוע הטרור ב 11 ספטמבר, שונה סולם העדיפויות של הצבא הפולני. כך, למשל, אם לפני 4 שנים ביקש הצבא לרכוש מסוקים וטנקים, הרי שכיום יש דרישה למערכות הגנה אלקטרוניות לכ-1,000 ק"מ גבול של פולין (500 ק"מ גבול ימי). כמו כן פולין מעוניינת לרכוש גם מטוסים ללא טייס וטילים נגד טנקים. ישראל תנסה לזכות במכרזים האלה.

כתבת עתי"ם מציינת, כי לאחרונה התקבל בפולין חוק של "קשרי גומלין", ולפיו צריכה כל מדינה שפולין בחרה לרכוש נשק ממנה, לבצע עסקת גומלין של רכישה מפולין באותו סכום. יצוין כי חוק זה מתיר מקום ליצירתיות עסקית, כמו למשל שישראל תיצור קונסורציום עם הפולנים לייצור או להשבחה של ציוד במדינה שלישית,ועוד.
