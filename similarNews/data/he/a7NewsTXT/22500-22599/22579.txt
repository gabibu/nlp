

הרמטכ"ל, רב-אלוף שאול מופז, הנחה בסוף השבוע גורמים במטה הכללי להקים צוותים ניידים מיוחדים, שיסיירו בין מחסומי צה"ל ביש"ע, יערכו ביקורות על יישום פקודות בנוגע למחסומים ויאתרו נקודות תורפה העלולות לאפשר למחבלים ערבים לפגע בחיילי צה"ל המוצבים בהם.

הוראות הרמטכ"ל ניתנו בתום סיכום שערך רא"ל מופז לאחר שהוצגו לו התחקירים המבצעיים שנערכו ע"י צה"ל לפיגועי המחבלים במחסומים: עין עריק וואדי חרמייה ב-19 בפברואר וב-3 במרס, בהם נהרגו 13 לוחמי צה"ל ושלושה אזרחים ונפצעו 7 חיילים ואזרחים.

התחקירים נערכו בראשותו של תת-אלוף טל רוסו.

בנוסף הורה הרמטכ"ל על המשך צמצום היקף המחסומים הקבועים והפיכתם לניידים, תוך שימת דגש על מחסומי פתע במקומות ובמועדים בלתי צפויים, שישמשו למעצר חשודים ערבים אך לא יתנו למחבלים שהות להתחקות אחרי פעילות צה"ל במחסומים כדי לבצע בהם פיגועים.

הרמטכ"ל הדגיש בסיכום הצגת התחקירים, כי יש ליחס חשיבות להערות לוחמי המילואים בנושאים שונים, בהיותם בעלי נסיון מבצעי מצטבר. יש לציין כי מדובר בעיקר באירועים שקדמו לפיגוע בואדי חרמייה. לוחמי המילואים שהוצבו במקום התלוננו בפני קצינים ועיתונאים על התנאים במקום ועל הבעיות המבצעיות, גם בסוף השבוע שלפני הפיגוע.

הרמטכ"ל אמר כי במחסום בואדי חרמייה היתה בעיה טופוגרפית במיקום המחסום ובעובדה שנמצא בנחיתות לסביבתו. התחקיר המבצעי קשר עובדה זו באי יכולתם של חיילי המחסום לאתר את הצלף שירה לעברם במשך למעלה מ-20 דקות. רק סגן מפקד החטיבה, שהגיע למקום, הצליח לאתר את הצלף. רק אז, כאשר נורתה אליו אש יעילה, התרומם המחבל ממקומו ונמלט. יש לציין כי מהמשך התחקירים בנוגע לפיגוע עולה כי הירי בוצע ברובה צלפים חדיש ולא מרובה קרבין מיושן, כמו שדיווחה כתבת קול ישראל כרמלה מנשה.

לדברי הרמטכ"ל, הנחיתות הטופוגרפית היתה גם בעוכריהם של החיילים במחסום בעין עריק, דבר שהקל על המפגעים. זאת, למרות שהפיגוע שם ארע בהסתערות של המחבלים ליד העמדה ולא בירי משטחים שולטים. התחקירים מעלים את האפשרות כי נחיתות טופוגרפית מאפשרת למחבלים לצפות טוב יותר על העמדות ולאסוף מודיעין למבצע, המאפשר את ביצוע הפיגוע בצורה הטובה ביותר מבחינת המחבלים.


