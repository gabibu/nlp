

בעקבות תוצאות ההצבעה שהתקיימה בצהריים במועצה הארצית של לשכת עורכי הדין, אשר בחרה את שני נציגיה לוועדה לבחירת שופטים לשלוש השנים הקרובות נראה שהפרופ' רות גביזון לא תתמנה לכהונה בבית המשפט העליון.

בהצבעה שהתקיימה היום בצהרים במועצה הארצית של לשכת עורכי הדין נבחרו עו"ד יורי גיא רון ועו"ד פנחס מרינסקי להיות נציגי הלשכה בוועדה לבחירת שופטים בשלוש השנים הקרובות. משמעות הבחירה היא הענקת רוב חוסם בוועדה לנשיא בית המשפט העליון, השופט אהרן ברק, אשר מתנגד למינוי הפרופסור רות גביזון לכהונת שופטת בבית המשפט העליון. לדבריו, היא אינה יכולה לכהן כשופטת משום שיש לה אג'נדה ידועה.

מלבד השופט ברק מתנגדים בוועדה למינוי גביזון גם שני שופטים נוספים וח"כ אברהם שוחט אשר צפוי להשהות את פרישתו מהכנסת על מנת לוודא שאכן לא תמונה גביזון בישיבה הקרובה של הוועדה למינוי שופטים.

התומכת הגדולה של גביזון בוועדה היא שרת המשפטים, ציפי לבני. אך ייתכן שגם עו"ד פנחס מרינסקי, אשר נבחר היום יתמוך במועמדותה. לדבריו, טרם גיבש עמדה בעניין מינויה של גביזון.
