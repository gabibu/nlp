

דו"ח חדש של מרכז המידע למודיעין ולטרור, קובע כי ברחבי יש"ע נמשכת הפצת פרסומי הסתה בעלי אופי אנטישמי ואנטי ישראלי, כשהגבולות ביניהם מטושטשים. הרש"פ מטילה מגבלות על מסרים שכאלה אך אינה אוכפת אותן.

(תמונה מתוך הדו"ח)

דו"ח חדש של מרכז המידע למודיעין ולטרור, קובע כי ברחבי יש"ע נמשכת הפצת פרסומי הסתה בעלי אופי אנטישמי ואנטי ישראלי, כשלעיתים הגבולות ביניהם מטושטשים, כך מדווח כתבנו חגי הוברמן.

הדו"ח קובע כי אומנם התקשורת האלקטרונית והכתובה שבשליטת "הרשות" הנמיכה את טון ההסתה בתקופתו של אבו מאזן, אולם ארגוני הטרור וגורמים פלשתיניים נוספים מצאו דרכים חלופיות להפצת והטמעת מסרי שנאה ואלימות, חלקם בעלי אופי אנטישמי, בקרב האוכלוסייה. הרשות הפלשתינית מטילה מגבלות על הפצת המסרים הללו בתקשורת הממסדית אולם אינה נוקטת צעדים אפקטיביים להפסקת התופעה כחלק ממדיניותה שלא להתעמת עם ארגוני הטרור.

כתבנו מציין כי חלק מחומרי ההסתה הללו "מיובאים" מסעודיה, ומופצים ביו"ש וברצועה ע"י אירגוני הטרור בדרכים שונות העוקפות את מגבלות "הרשות", כמו שידורי רדיו של תחנות מקומיות; באמצעות האינטרנט בו עושה החמאס שימוש מירבי); באמצעות "אגודות צדקה" המזוהות עם החמאס והג'יהאד האיסלמי; באמצעות קריקטורות ארסיות (הקריקטוריסטית אומיה ג'חא המזוהה עם החמאס ממשיכה להפיץ קריקטורות ארסיות בבטאון "הרשות") ועל ידי התבטאויות בכירים מה"שטחים" ומחוצה להם, המצוטטים בתקשורת הערבית והעולמית ובאמצעות עלונים וכרוזים. בחברון פועלת תחנת רדיו מקומית בשם "אלחריה" החירות, המשדרת חדשות מקומיות ושירים.
בראשה עומד פעיל תנזים בשם אימן נעים אסמאעיל קואסמה. לאחרונה שידרה התחנה מידי פעם תכניות ושירים בהם נכללו מסרי הסתה.

כך למשל שידרה התחנה ב-17 בנובמבר תכנית בשם "המאבק", במהלכה חזר הקריין על המסר האנטישמי הידוע, כמשתקף ב"פרוטוקולים של זקני ציון", אודות כוונת היהודים להשתלט על העולם. זאת, באמצעות השתלטותם על מקורות הכלכלה והמוסדות הכלכליים במדינות השונות, תוך הריגת מתנגדיהם. כמסקנה אופרטיבית ממסר זה קרא הקריין למאזינים בסיום דבריו להחרים סחורות מתוצרת ישראל על מנת שלא לאפשר לעם היהודי לממש את תכניתו.

ביום בו שודרה תכנית זו השמיעה תחנת "אלחריה" שירי הסתה בהם הושמעו קריאות לג'יהאד(מלחמת קודש) נגד ישראל בנוסח: "אל לך לוחם הג'יהאד להירדם, כי הצדק אינו נרדם; שא עמך את כדוריך, והבא את המוות".

דווקא תחנות השידור המקומיות מתבלטות בעידן אבו מאזן כמוקדי הסתה, שבאמצעותם "עוקפים" ארגוני הטרור את המגבלות ש"הרשות הפלשתינית" מטילה על תחנות הרדיו והטלוויזיה הממסדיות המפוקחות ע"י הרשות הפלשתינית. ברצועת עזה, למשל, בולטים שידורי הסתה בתחנת הרדיו "צות אלאקצא" של החמאס ורדיו "צות אלקדס" של הג'יהאד האיסלאמי. הרשות הפלשתינית אינה נוקטת צעדים אפקטיביים להפסקת שידורי ההתססה של התחנות המקומיות למרות שהן משדרות גם מסרי הסתה המכוונים נגדה.

ב-27 בספטמבר נתפסו במשרד "ועדת הצדקה" של טול כרם, המזוהה עם החמאס, עשרות קלטות שמע שעליהן הכתובת "סופם של בני ישראל", הכוללות הטפה בעלת אופי אנטישמי מובהק אשר שורשיה אסלאמיים. הקלטות הללו, שהופצו בעידן ערפאת ממשיכות, להערכת גורמי הביטחון, להיות מופצות גם כיום ברחבי יש"ע. מדובר בקלטות שמע שהופקו ע"י חברה הקרויה "הקלטות השליחות האסלאמית". ייתכן ומדובר בחברה השייכת לתשתית האזרחית של החמאס ועוסקת בהפקת קלטות וידאו ובארגון עליות לרגל למכה.
