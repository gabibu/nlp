

עקורי גוש קטיף המעוניינים להפריח את הנגב ולהקים בו את משקם החקלאי מגלים שלציונות יש מחיר: 110,000 $ ינוכו מהפיצויים לרכישת הקרקע. בנוסף הם אינם זכאים למענק 80,000 $ שמקבל כל אזרח להקמת משק בנגב.


בישיבה של פורום "החזית הכתומה" בכנסת בראשותו של ח"כ אורי אריאל נחשפו נתונים חדשים המעידים על היחס המחפיר אותו מקבלים המגורשים.

מהנתונים עולה כי חקלאים מגורשי גוש קטיף הרוצים להתיישב בנגב בחולות "חלוצה" ובאזורים אחרים, ולהקים מחדש את המשק החקלאי שלהם ינוכה להם 110,000 $ מסכום הפיצויים לצורך רכישת הקרקע. בנוסף לכך המפונים לא יהיו זכאים למענק של 80,000$ כפי שמוענק לכל אדם הבא להתיישב בנגב באזורי פיתוח ולהקים משק חקלאי.

דודו מיכאלי, תושב "גדיד" לשעבר, אמר בישיבה כי לא יתכן מצב בו יופלו לרעה מפוני גוש קטיף משאר תושבי הארץ "אם אדם שגר ברמת גן מחליט להפריח את השממה בנגב הוא זוכה להטבות על שליחותו הציונית , אבל אם אתה מפונה מגוש קטיף אתה מופלה לרעה".

חברי הכנסת סיכמו על עבודה משותפת מול משרד החקלאות בעניין הזה.

כתבנו שמעון כהן מדווח כי בישיבה השתתפו מזכירי הישובים מגוש קטיף והשומרון, חברי כנסת וכן נציגת הפורום המשפטי למען א"י עו"ד סיגלית הנדשר-פרקש.

ח"כ אורי אריאל, יו"ר החזית הכתומה, הציג בפני הפורום החלטות חשובות שהתקבלו בפגישתו עם מנכ"ל משרד התעשייה המסחר והתעסוקה, רענן דינור:
על פי החלטות אלה תבוטל ההשתתפות העצמית של העקורים בסכום של 30% מעלות ההכשרה המקצועית. חבר הכנסת אריאל אומר כי עד היום חויבו העקורים הרוצים להצטרף להכשרה מקצועית לשלם מדמי האבטלה שלהם 30% למימון ההכשרות. מעכשיו המדינה תשלם הכל.

עוד סוכם בין אריאל למנכ"ל משרד התמ"ת להקצות 3 מיליון שקלים להכשרות לחקלאים. הכשרות אלה יבוצעו דרך משרד החקלאות.

בעניין העובדים הזרים הוחלט, כי כל חקלאי מהמגורשים יקבל פי 1.7 עובדים זרים ממה שקובע התקן לפי השטח החקלאי- זאת למשך השנתיים הראשונות בכדי לאפשר לו הקמת משק חקלאי חדש. כמו כן הבטיח מנכ"ל התמ"ת, כי כל בעיה שתגיע אליו בעניין זה תטופל.
(ש)
