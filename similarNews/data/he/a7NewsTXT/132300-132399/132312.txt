

באזור קלנדיה יוקם מסוף נוסעים לבאים מראמאללה וממנו תצא תחבורה ציבורית לאלה שלא תאושר כניסתם לירושלים ברכב. מתברר שהערבים יוכלו לנוע חופשית מחוץ לחומה ברחבי יהודה ושומרון.

לערוץ 7 נודעו פרטים נוספים לגבי הסגירה המתוכננת של חומת ההפרדה באזור קלנדיה.

הנושא נתון בבג"צ כרגע. במקרה והשופטים יאשרו את התוכנית המוצעת לא תתאפשר תנועת יהודים בנתיב המוביל מאדם לגבעת זאב או לשפלה דרך קלנדיה והם ייאלצו לנסוע דרך ירושלים או השומרון. במקביל, מתכנן משרד הבטחון לנתב את התנועה של הערבים בשיטה אחרת, ולהם תוקם נקודת בידוק במעבר מקלנדיה לירושלים.

כתבנו מאיר גרוס מוסר שבאזור קלנדיה יוקם מסוף נוסעים לבאים מראמאללה והאזור וממנו תצא תחבורה ציבורית לאלו שלא תאושר כניסתם לירושלים ברכב. במסוף יוקם גם חניון עבור הרכבים הבלתי מורשים. כלומר, מדובר בנקודת מעבר גדולה ומשוכללת למגוון של אנשים וסחורות, עם כל המכשור הנלווה.

עוד מתברר שהערבים יוכלו לנוע חופשית מחוץ לחומה ברחבי יהודה ושומרון- גם אל הישובים הישראלים. כניסתם לירושלים תהיה דרך מעברים מאובטחים. התנועה הזאת צפויה להגדיל את העומס על המעבר הנוכחי בחיזמא.

פתרון לטווח הארוך יהיה נתיב נפרד לישראלים , בין אדם לנווה יעקב. הישראלים יצויידו גם בכרטיסים מגנטיים לזיהוי מהיר ומדובר עוד על גשר שיחבר את הישוב אדם עם נווה יעקב. כל אלו, במקרה והממשלה החדשה שתוקם לאחר הבחירות לא תעדיף סידורים טובים ויעילים יותר.
