

מטוס הרקולס (C-130) של צבא איראן, ועליו 94 נוסעים ואנשי צוות, התרסק בצהריים לתוך בניין בן עשר קומות בפרברים הדרומיים של טהראן. כל נוסעי המטוס נספו בהתרסקות.

מטוס ההרקולס הצבאי האיראני מדגם C-130 היה בדרכו לנמל התעופה בעיר באנדר עבאס שבדרום איראן בשעה שהטייס דיווח על תקלות טכניות ואף שינה את נתיב הטיסה על מנת לחזור לבסיס ממנו המריא. הטייס אף הספיק לבקש רשות לבצע נחיתת חירום בנמל התעופה מהראבד, כך מדווחות סוכנויות הידיעות.

ראש עיריית טהראן מסר כי כל הנוסעים ואנשי הצוות שהיו על המטוס, 94 במספר, נהרגו. כמו כן, נהרגו 26 מתושבי הבניין ו-15 נפצעו. עד כה אותרו עשר גופות באתר ההתרסקות, וקיים חשש כי מספר ההרוגים יעלה.
