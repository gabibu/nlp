

המשטרה תמליץ היום להעמיד לדין את השר צחי הנגבי. הנגבי נחשד כי בתקופת כהונתו במשרד לאיכות הסביבה מינה מקורבים וחברי מרכז ליכוד לתפקידים במשרד.

המשטרה תמליץ היום להעמיד לדין את השר צחי הנגבי המשמש כיום כיו"ר הזמני של הליכוד. הנגבי נחשד כי בתקופת כהונתו במשרד לאיכות הסביבה מינה מקורבים וחברי מרכז ליכוד לתפקידים במשרד. מבקר המדינה קבע כי המינויים נעשו שלא כחוק וכי מעורבתו של הנגבי במינויים היתה פסולה.

בעקבות דו"ח המבקר, החליט היועץ המשפטי לממשלה, מני מזוז לפתוח בחקירה נגד השר הנגבי אשר נחקר מספר פעמים במשטרה, פעמים באזהרה. תיק הנגבי יעבור לפרקליטות והיועץ המשפטי שיחליטו אם יש בממצאי החקירה כדי להגיש כתב אישום נגד הנגבי.

יש לציין כי בכנס שדרות לחברה שנערך לפני שבועיים הוצגו תוצאות סקר שבדק מי מהשרים וחברי הכנסת נתפסים כמושחתים ביותר בציבור הישראלי. השר צחי הנגבי נתפס בעיני הציבור כשר המושחת ביותר. אחריו נמצאים שר החקלאות ישראל כץ, שרת החינוך לימור לבנת, שר האוצר והתמ"ת אהוד אולמרט וראש הממשלה, אריאל שרון.
