

ארגון 'יד לאחים' מצביע על תופעה מתחדשת: חיילים בצבא סדיר המנצלים את השהות הממושכת בצבא לפעילות מיסיונרית. בשבוע האחרון הגיעו כמה תלונות מחיילים בבסיסים השונים.

תחת הכותרת הנושאת את ראשי התיבות 'צה"ל' מופיעה כותרת בצבע ירוק שזועקת את המילים: "צייתו היום לאדון" ומתחתיה נכתב: "טיפים לחיילים בסדיר? הצבא זה אחד המקומות הטובים ביותר לבישור. כאשר 'תקועים' עשר שעות בתוך נגמ"ש ברחובות רמאללה, שיחות על אלוקים, מוות ושאר נושאים רוחניים חייבים להעלות. אני רוצה לעודד את כל החיילים: נצלו את האפשרויות שהצבא נותן לכם, אם זה בשמירות, נסיעות ארוכות וכדומה".

הדברים הללו מופיעים, שחור על גבי ירוק, בעיתון הנוער 'מהפכה' היוצא לאור על-ידי 'היהודים המשיחיים' והם מעניקים את הרקע לתופעה חדשה שהאגף למאבק במיסיון בארגון יד לאחים מתריע עליה: מיסיון פעיל בתוך הצבא. בישור, למי שאינו יודע, משמעותו, הפצת האמונה הכוזבת באותו האיש והטמעתה בקרב הזולת. המיסיון מפנה אפוא את חבריו המגויסים לנצל את ימי שהותם בצבא כדי לעשות נפשות למען העברת יהודים על דתם.

הקריאה הזאת, מסתבר, מקבלת הדים מעשיים. בשבועות האחרונים נרשמו ביומן האגף למאבק במיסיון של יד לאחים תלונות רבות של חיילים שנחשפו לפעילות מיסיונרית תוך כדי שירותם הצבאי. מעיון בתיקי התלונות והטיפול בהן עולה כי מדובר בחיילים   חלקם עולי חבר העמים שזהותם היהודית אינה ברורה די הצורך   אשר בעת גיוסם כבר היו חברים פעילים בקהילות המיסיונריות של היהודים המשיחיים. במסגרת אמונתם המפוקפקת וההרסנית, רואים הללו לעצמם חובה וזכות להטיף לאמונתם בתוככי הצבא ולעשות לה נפשות.

ב'יד לאחים' הזכירו השבוע כי כבר בקיץ האחרון נרשמה פעילות מיסיונרית ערה בתחנות ההסעה שמהן יוצאים חיילים לבסיסיהם מדי יום ראשון. במסגרת פעילות זו, חילקו המיסיונרים את ספרי הברית החדשה בכריכה בצבע ירוק (ברוח ימי ערב תכנית ההינתקות, חילקו, אגב, אותם מיסיונרים לאזרחים העוברים והשבים את ספרי 'הברית החדשה' בכריכה בעלת צבע כתום).

יו"ר יד לאחים, הרב רבי שלום דב ליפשיץ, פנה השבוע בדחיפות למפקדי הבסיסים שמהם הגיעו התלונות על החיילים המיסיונרים הפועלים בתחומם. במכתב, שעותקים ממנו הופנו לרמטכ"ל, לראש אכ"א ולשר הביטחון, מתריע הרב ליפשיץ על התופעה החמורה וקורא "לפקוח עין ולנקוט פעולה מיידית בטרם יהיה מאוחר".
