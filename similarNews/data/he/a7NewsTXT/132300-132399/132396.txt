

המועמד לראשות הליכוד, השר ישראל כץ, מאשים פעילים ממפלגת שרון בניסיון להפוך את הליכוד למפלגת חסות ל'קדימה'. לדבריו ידוע לו כי שרון מתכנן מדינה פלשתינית בגבולות זמניים תוך עקירת ישובים בבקעת הירדן.

שר החקלאות ישראל כץ, המועמד לראשות הליכוד מול שאול מופז, בנימין נתניהו, סילבן שלום ומשה פייגלין, בראיון מיוחד לערוץ 7, שב ותוקף את התערבותם של אנשי שרון במתרחש בליכוד.

המשפטן שמעון הלוי שוחח עם כץ ושמע ביטויים חריפים מכיוונו של השר המועמד לראשות הליכוד לעברו של חבר הכנסת עמרי שרון ואנשי 'קדימה'.


האם אתה מקבל תלונות על פעילות ממוסדת של משפחת שרון?

יש שרוצים להפוך את הליכוד למפלגת חסות של עומרי שרון. אנשי עומרי שרון פועלים בגלוי גם מבית גיבור ואפילו ממצודת זאב, הדברים ידועים לי היטב.

האם בדעתך לנקוט בצעדים נוספים כדי למנוע את פעילות קדימה בתוך הליכוד בימים הקרבים?

בהחלט, יש מוסדות ומזכירות, ועדה בראשות אלי שטרית שהוא מותיקי הליכוד ושיש לו זכויות רבות ממורשת האצ"ל, הועדה בראשותו היא זו שהחליטה על הצעדים, אלי שטרית פועל ללא משוא פנים והוא זה שהחליט על ההשעיה.

האם אתה חושש שפעילי קדימה ינסו לכפות על הליכוד את קבלת מצע קדימה מיד לאחר הבחירות המקדימות בליכוד?

דברי הבל, לליכוד יש מוסדות. אני מקווה שאני אבחר כדי שדבר כזה לא יקרה.


האם אתה סבור שצעדו של שרון נבע מחולשתו בתוך הליכוד?

וודאי. הליכוד הוא מפלגה דמוקרטית. הסדרתי כיו"ר מזכירות הליכוד מניעת מחטפים בנוסח ג'ועריש, הסדרתי את ההיבטים בחוקת הליכוד ואת העניינים הכספיים וכשהם (אנשי שרון) ראו שהם איבדו את הליכוד אז הם פרשו למפלגה חדשה שהקימו.

האם אתה חושש שכספי הון-שלטון, כהגדרת מבקר המדינה, שהם כסף פלילי יממנו מערכת בחירות אנטי ליכודית?

תוקן החוק (חוק מימון מפלגות), הפיקוח טוב מבעבר ואני רק מקווה שהדבר ימנע את התופעות הללו.

המטה שלי מורכב ממתנדבים, הרבה פעילי שטח שמאמינים בדרך ולא פועלים בעבור תמורה אישית..

אם תיבחר האם תעצור את הפינוי הבא?

וודאי. אני היחידי מבין המעמדים שהתנגד עקבית להתנתקות. יזמתי את משאל המתפקדים כדי לעצור את ההתנתקות, אני מתנגד לפינוי ישובים, הקלות של הפינוי זה דבר חמור. רק בהסדר קבע ניתן לדון בתנאים מסוימים בפינוי ישובים וגם זה רק באמצעות משאל עם. אני רואה סכנה גדולה בחבירה של שרון לשמאל, אני יודע בדיוק מה הוא מתכוון לעשות, הוא מתכנן לעשות הסדר ביניים שיכלול פינוי ישובים בבקעת הירדן ואם לא יהיה שותף פלסטיני אז הוא יעשה את זה חד צדדית. הוא מתכנן להקים מדינה פלסטינית בגבולות זמניים. זה מסוכן מאוד לביטחון. הדברים ידועים לי היטב.

זו הסיבה שבגללה אני מתמודד, כדי להתנגד פוליטית ואידיאולוגית. יש כאלו שהתנגדו להתנתקות פוליטית ויש כאלו שהתנגדו לה אידיאולוגית, אני היחיד שהצלחתי לשלב גם התנגדות פוליטית וגם אידיאולוגית.

מפלגת קדימה הודיעה היום על המוני מתפקדים באמצעות האינטרנט, האם גם חברי הליכוד החדשים גויסו לתנועת הליכוד באמצעות האינטרנט?

הליכוד הוא התנועה היחידה המחייבת מתן הוראת קבע אישית כדי להצטרף לחברות בתנועה. אינני עוסק בזה אבל יש חוק ואני מניח שהדבר יוסדר כפי שזה בחוק.

האם תוכל לשתף את גולשי ערוץ 7 במשהו אופטימי לסיום?

עם ישראל חי וחזר לארצו והאמונה חזקה יותר משרון והאמונה של העם הזה תנצח. שרון תופעה חולפת, עם ישראל הוא לא תופעה חולפת.

(ש)
