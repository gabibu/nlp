

החל מהיום אסורה מכירת מזון ללא ציון שמו של נותן תעודת ההכשר והגדרת המוצר כחלבי, בשרי או פרווה.

עברה בקריאה שלישית הצעת חוק של ח"כ אורי אריאל ( איחוד לאומי), תיקון לחוק איסור הונאה בכשרות המחייבת כל עוסק, יצרן או יבואן, בסימון כל מוצר מזון כשר- כחלבי, בשרי או פרווה.

חוק איסור הונאה בכשרות קובע כי יצרן או יבואן של מצרך הנושא עליו ציון שהוא כשר, לא ימכור את המצרך ולא יציעו למכירה אלא אם כן המצרך נושא עליו גם את ציון שמו של נותן תעודת ההכשר. לפי החוק המוצע יהיה חובה לרשום על גבי המוצר גם את היותו של המוצר חלבי, בשרי או פרווה. בהתאם להוראות מועצת הרבנות הראשית לישראל.

ח"כ אריאל: "ניתן היה לקבוע את חיוב הסימון בצו של משרד התמ"ת, הדבר לא נעשה עד היום. מטרת החוק למנוע הטעייה של צרכנים בעניין כשרות המזון שיש לו הכשר. ארגון הסוחרים טוען ששומרי כשרות רבים מתלוננים על כך שמוצרי המזון לא מסומנים כחלביים או בשריים ונמנעים מלקנותם. חוק כזה ימנע משומרי הכשרות להתלבט או להימנע מרכישת מוצר מזון בשל החשש שהוא מכיל רכיבים חלביים או בשריים".

בתשובה לשאלתו של ח"כ אריאל, אמרה נציגת משרד הבריאות בועדה המכינה לחוק, עו"ד שרון גוטמן, כי בקרוב תושלם הכנתו של תקן המסדיר את סימון הרכיבים על מוצרי מזון, ובכך למנוע סכנה בריאותית מצרכנים הרגישים למוצרים מסוימים כגון לקטוז, חיטה או ביצים.
(ש)
