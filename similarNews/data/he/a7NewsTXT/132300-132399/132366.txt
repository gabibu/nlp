

ועדת הכספים של הכנסת החליטה היום להאריך את ההיטל על יבוא שמני מאכל. באיגוד לשכות המסחר טוענים: מדובר במכה נוספת לכיסם של הצרכנים, מחירי השמן לא יוזלו גם השנה. לידיעת מדליקי נרות חנוכה.

נשיא איגוד לשכות המסחר, אוריאל לין, הגיב היום על החלטת ועדת הכספים להאריך את היטל הביטחה שמוטל על יבוא שמני מאכל לשנתיים נוספת ואמר כי זו עוד דוגמה מצערת לדרך שבה קובעי המדיניות אינם עומדים בפני הלחצים של יצרנים מקומיים, לרעת כלל הציבור.

משנות ה- 80 מוטל היטל על יבוא שמני מאכל לישראל כ"צעד מגן" על תעשיית השמן המקומית. שיעור ההיטל הופחת בהדרגה בכדי לגרום להתייעלות התעשייה המקומית הנחשפת ליבוא שמנים מחו"ל. על פי התכנון המקורי, אמור היה ההיטל להתבטל בשנת 2000, אך כיום, חמש שנים אחרי, הוא עומד על 4% ביבוא מארה"ב ומהאיחוד האירופי ו- 7% מארצות אחרות.

מנהל תחום מזון באיגוד לשכות המסחר, חיים עוז, אמר בדיון כי "החלטת היא בבחינת מכה נוספת לכיסם של הצרכנים. הוראת השעה של היטל הביטחה הפכה להוראת קבע", לדברי עוז, שמן מאכל הינו מוצר בסיסי ביותר וכל ייקור במחירו יביא להתייקרות מקבילה לצרכן. "השמן משמש גם כמוצר בסיסי בתהליכי הייצור של מוצרי מזון אחרים וכל עלייה במחירו גורמת לייקור של מוצרים נוספים".

מנייר עמדה של איגוד לשכות המסחר, שהוגש היום לחברי ועדת הכספים של הכנסת, עולה כי היקף השמנים המיובאים מהווה 15% - 10% בלבד מהשוק הישראלי, כאשר היצרנים המקומיים שולטים במרבית השוק.

בנוסף, מחיר שמן מאכל מיובא גבוה כיום בכ- 10% בממוצע ממחירו של שמן מקומי. בנוסף, בשנת 2004, שווי היבוא של שמני מאכל הסתכם בכ- 11 מיליון דולר, כאשר תוספת שווי ההיטל עמד על כ- 550 אלף דולר, שעלותו באה לידי ביטוי בהעלאת המחיר לצרכן.
