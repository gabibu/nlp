

הכנסת אישרה הערב את הצעת חוק 'הנוטה למות' בקריאה שנייה ושלישית ברוב של 22 חברי כנסת מול 3. החוק מסדיר את נושא המתות החסד ומחייב את הרופא לכבד את רצונו של מטופל שלא לקבל טיפול להארכת חייו.

על-פי החוק שאושר הערב, קביעת הטיפול הרפואי בחולה סופני תיעשה על-פי מצבו הרפואי ורצונו בלבד. דהיינו, יש לכבד את רצונו של חולה הנוטה למות שאינו רוצה שחייו יוארכו. עם זאת, על המטפלים לעשות מאמץ סביר כדי לשכנע את החולה הסופני לקבל חמצן, מזון, נוזלים וטיפולים שגרתיים, אפילו באמצעים מלאכותיים.

ח"כ שאול יהלום (מפד"ל), שעמד בראש הוועדה המשותפת, טען כי אישור החוק מאפשר לחולים לחיות ולמות בכבוד תוך שמירה על איכות החיים.

חבר הכנסת משה גפני (דגל התורה), מן המתנגדים לחוק בהצבעה הערב, אמר כי מדובר בחוק "בעל חשיבות עליונה ובעל היבטים עקרוניים, הילכתיים, מוסריים ויהודיים". "אני רואה בחוק חשיבות עליונה בעיקר בשל העובדה שהוא מונע מגורמים שונים ולא מקצועיים להתערב, כמו בתי המשפט. החוק קיבל אישור מפוסקי הלכה אך לא מכולם ולכן הצבעתי נגדו", הסביר.
