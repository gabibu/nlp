

ראש עיריית ניו יורק מייק בלומברג שלח בימים אלו איגרת ברכה לתושבי השכונות היהודיות בניו יורק, בה ביקש להודות להם על תמיכתו בו בבחירות לראשות עיריית ניו יורק שהתקיימו לפני כשלושה שבועות.

מאת: בערלה קרומבי

כזכור, בבחירות אלו נבחר בלומברג לקדנציה נוספת לראשות עיריית ניו יורק, וזכה לתמיכה גורפת של כל הקהילות היהודיות בניו יורק, שהביעו בו תמיכה גלויה. זאת בניגוד לבחירות הקודמות, בהם התפלגה הקהילה היהודית בניו יורק וכמחצית היהודים תמכו במועמד שהתחרה בבלומברג בהתמודדות על מקום ראש העיר.

ימים ספורים לפני מועד הבחירות קיים בלומברג סבב ביקורים בקהילות היהודיות החרדיות בניו יורק, בהם נפגש עם עסקני השכונות, על מנת להבטיח כי התושבים החרדים אכן יממשו את זכות הצבעתם ויצביעו בעדו. בפגישות אלו הבטיח בלומברג להמשיך ולקדם את ההישגים בשכונות החרדיות, אליהם פעל להגיע במהלך תקופת כהונתו הראשונה כראש עיריית ניו יורק.

יצויין כי מייק בלומברג הינו מיליארדר יהודי, ובניגוד למפורסמים יהודים רבים שמצניעים את יהדותם, בלומברג נוהג כיהודי גאה ומרבה לבקר בקהילות היהודיות בניו יורק בימי החגים. מאז החל לכהן כראש עיריית ניו יורק היטיב עם הקהילה היהודית במקום.
