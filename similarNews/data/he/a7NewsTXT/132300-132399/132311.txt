

הציבור הישראלי רואה בעוני הגואה במדינה את הבעיה הדחופה ביותר לטיפול על ידי הממשלה - כך עולה מדו"ח העוני האלטרנטיבי שמפרסם ארגון "לתת".

בסקר שבוצע בקרב הציבור הרחב, 29% מהנשאלים ציינו את העוני כבעיה הדחופה ביותר, 21% ציינו את החינוך ורק 15% את הביטחון.

הדו"ח מצביע על גידול של 50% בקרב נתמכי העמותות שהשתייכו בעבר למעמד הביניים, , והם מהווים כיום כ-17% מהנתמכים. ההכנסה הממוצעת של משק בית שנתמך על ידי עמותת מזון היא 2,565 שקלים בחודש.

כ-75% מהמשפחות שזקוקות לתרופות ונתמכות על ידי עמותות מזון לא יכולות להרשות לעצמן לקנות תרופות - כך עולה מסקר שנערך בקרב נתמכי העמותות על ידי ארגון "לתת", שאוסף מזון לנזקקים. עוד עולה מהדו"ח כי הגורם הראשי שמוביל את ההידרדרות לעוני, הוא בעיות בריאות ותאונות. הגורם השני הא גירושין או התאלמנות.
על פי הדו"ח, כ-80% מהציבור חושבים כי הממשלה לא מסייעת ורק מחריפה את בעיית העוני.

"אנחנו מקווים שהציבור והפוליטיקאים יבינו שהעוני הוא מציאות נוראית ומלחמת
הישרדות הכרוכה בהתנסות במצבים של רעב, חולי, תלות במזון ואי יכולת לספק צרכים בסיסיים", אומר יו"ר הארגון, ג'יל דרמון.

יו"ר סיעת ש"ס, ח"כ יצחק כהן, אומר בתגובה לדו"ח העוני האלטרנטיבי שעם ישראל שבע מדו"חות בעניין העוני, אך ממשיך להיות רעב ללחם כתוצאה ממדיניות מעוותת. ח"כ כהן אומר כי הוא "שמח שפתאום כולם נהיו חברתיים ומוחאים כנגד הפגיעה בחלשים לצערי, מה שהציבור שומע מראשי המשק אלו רק הבטחות וכצ'קים ללא כיסוי. הציבור יודע להעריך מלחמה עקבית נגד מדיניות אטומה ואנטי חברתית".

יו"ר המפד"ל, ח"כ זבולון אורלב, אומר כי "נתוני ארגון 'לתת' המצביעים על הדרדרות חברתית נוספת והחמרת העוני בישראל, מלמדים כי החברה הישראלית יושבת על חומר נפץ המסכן את קיומה של החברה והחוסן הלאומי".

לדבריו, "העוני איננו מכה משמיים, אלא תוצאה ישירה של מדיניות הממשלה המכוונת והמודעת, חרף אזהרותי ומאבקי כשר הרווחה. הממשלה מסתפקת בדיבורים ובתוכניות וירטואליות, ואינה עושה דבר כדי לבלום את העוני. יש להקים לאחר הבחירות ממשלה חברתית חדשה שתשקם את המדיניות החברתית".
