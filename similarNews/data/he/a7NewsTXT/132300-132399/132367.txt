

אחרי תלאות אין ספור, ועיכובים ומכשולים שונים ומשונים מצידם של הממשלה, מינהלת סל"ע והבנקים, החליטו עקורי כפר-דרום לקבל את ההצעה לעבור באופן זמני לבנין "מגדלי אייל" באשקלון.

כתבנו חגי הוברמן מוסר כי ההחלטה התקבלה ברוב מוחלט של התושבים. רק שניים התנגדו ושניים נמנעו. זו היתה אסיפת החברים הרביעית בשבועות האחרונים שעסקה בנושא המעבר לדיור הזמני. בעבר החליטו התושבים על מעברם למקום, אולם אז היו עיכובים רבים מצד הממשלה, והנושא נסחב ונסחב.

ההסכם הסופי עם הקבלן נחתם ב-3 בנובמבר. אולם אחרי החתימה התברר כי הכניסה לבית טעונה אישור של בנק לאומי, בגלל חובות של הקבלן לבנק. משרד ראש-הממשלה ניסה לנהל מגעים עם הנהלת הבנק, כדי להסדיר את החוב, אולם התברר כי בנק לאומי מסרב לאשר את ההסכם, בגלל סכסוך עם הקבלן. גם הקבלן העלה דרישות נוספות, כמו שינוי הסכום לפי שער הדולר הנוכחי, ולא לפי שער הדולר ביום בו נחתם ההסכם. (בהסכם עצמו ננקב סכום בשקלים, על פי שער הדולר של אותו יום, שהוא נמוך משער הדולר הנוכחי).

בשבוע שעבר הודיע מנכ"ל משרד ראש-הממשלה אילן כהן למתיישבים, כי הוסרו כל המכשולים והם יכולים לעבור לבנין, אולם אז החלו היסוסים מצד המתיישבים, שמלכתחילה לא התלהבו מהפתרון של בית דירות. אתמול, לפני ההצבעה, נמסרו לתושבים כל הנתונים, מהם התברר כי למרות הכל, הפתרון הזמין היחיד הוא מעבר לבית הדירות עד למציאת פתרון הקבע.

צפוי כי המעבר יהיה בתוך חודש, לקראת סוף דצמבר. לגבי יישוב הקבע, עקורי כפר-דרום מבקשים להתיישב בגוש היישובים המתוכנן במזרח חבל לכיש.
