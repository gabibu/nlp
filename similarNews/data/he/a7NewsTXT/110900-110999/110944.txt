

צריכת החשמל הסופית במשק בשנת 2004 עלתה ב- 3.3%, לעומת שנת 2003. לעומת זאת, סך הצריכה הסופית של מוצרי הנפט במשק ירדה בשנת 2004 ב- 3.8%, לעומת שנת 2003.

צריכת האנרגיה הסופית במשק הסתכמה בשנת 2004 ב- 13,035 אלפי שעט"ן (שווה ערך לטון נפט גולמי), ירידה של 1.5%, לעומת שנת 2003, כך נמסר מהלשכה המרכזית לסטטיסטיקה.

אספקת האנרגיה הראשונית במשק הסתכמה בשנת 2004 ב- 20,719 אלפי שעט"ן (שווה ערך לטון נפט גולמי), עלייה של 3.5%, לעומת שנת 2003.

יחס האנרגיה בשנת 2004 עמד על 59.6, ירידה של 0.1%, לעומת שנת 2003, לאחר ירידה של 1.3% בשנת 2003, לעומת שנת 2002. יחס זה מתקבל מחלוקת אספקת האנרגיה הראשונית (באלפי שעט"ן) בתוצר המקומי הגולמי בשקלים קבועים של שנת 1995. יחס האנרגיה מצביע על יעילות ניצול האנרגיה ביחס לתמ"ג וככל שהיחס נמוך יותר, כך יעילות ניצול האנרגיה גבוהה יותר.

צריכת החשמל במשק (למעט השימוש העצמי של יצרני החשמל, היצוא והאובדנים בהולכה) הסתכמה בשנת 2004 ב- 42,776 מיליוני קוט"ש   גידול של 3.3%, לעומת שנת 2003.

צריכת משקי הבית עמדה בשנת 2004 על 13,795 מיליוני קוט"ש   גידול של 4.4%, לעומת שנת 2003, בהמשך לגידול של 3.7% בצריכה זו בשנת 2003.

צריכת מפעלי התעשייה גדלה בשנת 2004 ב- 0.9%, והסתכמה ב- 11,148.8 מיליוני קוט"ש. צריכת החשמל על ידי יצרנים פרטיים של חשמל כלולה בתוך צריכת החשמל של ענף התעשייה, אליו שייכים יצרנים אלה.
