

עצרות זיכרון ממלכתיות לשואה ולגבורה נערכו אתמול, ערב יום הזכרון לשואה ולגבורה, ב'יד ושם' בירושלים ובקיבוץ תל-יצחק שם היתה העצרת בסימן "ילדים למחרת השחרור" לציון 60 שנים לתום מלחמת העולם השנייה.

אתמול בערב נפתחו אירועי יום הזכרון לשואה ולגבורהבעצרת ממלכתית במוזיאון יד ושם בירושלים. בעצרת השתתפו נשיא המדינה, ראש הממשלה, הרבנים הראשיים ואישי ציבור נוספים.

בעצרת ממלכתית אחרת שנערכה בקיבוץ תל-יצחק ושעמדה בסימן "ילדים למחרת השחרור" נאם הרמטכ"ל, רב-אלוף משה יעלון.

"חמישה ילדים, אפרוחים, בני שנתיים-שלוש, יושבים על מיטת-שדה, במגרש הריק בלילה ובוכים. פועים וקוראים בלי הפסק: 'אמא, אמא, אני רוצה לאכול'. החיילים יורים בלי הפסק והיריות משתיקות לזמן מה את בכי הילדים". מיומנו של אברהם לוין זכרונו לברכה, ערב ראש השנה התש"ג, 1942.

אני, משה יעלון לבית סמולנסקי, בן לאם ניצולת שואה, בתיה זכרונה לברכה, לבית זילבר, ניצב כאן היום בבית "משואה" שבקיבוץ תל-יצחק, שישים שנה לאחר הניצחון על גרמניה הנאצית, יחד עם רבבות חיילי צה"ל כדי לומר ולהבטיח שלעולם לא עוד".

יעלון הוסיף כי אנו ניצבים כאן היום, כדי לומר בקול רם וצלול כי עם ישראל חי וקיים, ויש לו מדינה ריבונית, עצמאית ומשגשגת וצבא חזק.

עוד אמר שמוטלת עלינו החובה המוסרית לזכור את כל עדת ישראל שהוכרעה לטבח על אדמת אירופה, בידי הצורר הנאצי. "לזכור, כדי להזכיר לעצמנו את גודל האחריות המוטלת על כתפינו להמשך קיומו של העם היהודי, עד סוף כל הדורות, העם שאותו ביקש הצורר להשמיד ולאבד. לזכור כדי להבטיח שעיני ילדים יהודים לעולם לא תבטנה שוב במבט מבועת וחסר אונים מבעד לגדרות תיל של מחנות ריכוז".

"מי שדיבר בשמו של "האדם העליון" וראה בנו "לא-אדם", וביקש לעקור מאיתנו צלם-אנוש, ידע כי עם ישראל לא רק חי וקיים, אלא הוא ממשיך לשאת בגאון את הבשורה שהביא לתרבות האנושית כולה כי האדם, כל אדם, נברא בצלם אלוה ממעל. ובשל כך מנוי וגמור איתנו להיות לא רק חזקים אלא גם צודקים, ולשמר באופן לחימתנו והתנהגותנו את ערכי המוסר שלנו כיהודים. ובלשונו של המשורר חיים גורי: "לעולם לא נהיה רוצחים, אך נעשה הכל על מנת לא להיות קרבנות". זהו ניצחוננו העמוק והשלם.

גם כיום, ימים מספר לפני יום העצמאות החמישים ושבעה למדינת ישראל, אין קיומה של מדינה יהודית עצמאית עובדה מובנת מאליה באזורנו. גם כיום נאלצים אנו להמשיך ולהיאבק על זכותנו "להיות עם חופשי בארצנו" כנגד כל הקמים עלינו. מתוך תחושת אחריות עמוקה להמשך קיומנו כעם ולהימשכותה של מורשתנו נמשיך להיאבק ללא ליאות, ולא נחסוך כל מאמץ להבטיח חיים, בטחון ושלום לעם ישראל ולמדינת ישראל", דברי יעלון.
