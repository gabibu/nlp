

בארץ יש כיום עוד כ 300 אלף ניצולי שואה עדיין בחיים ויכולים להעיד, אך סיפורם עלול ללכת עימם לקבר, אם לא ייגבה מהם, אומר מאיר שילה ראש מכון "יד לזהבה" לתיעוד עדויות ניצולי שואה.

שילה אומר בראיון לערוץ 7 כי החשש שבעוד דור תישאל השאלה מה עשיתם עם עדויות ההורים הובילה להקמת מכון "יד לזהב"ה" ("ל"-זכר "ה"-נספים "ב"-שואה "ה"-שם יקום דמם), שהוקם לזכר אימו זהבה, ניצולת שואה.

ביד ושם הוא מציין, קיים מדור שעוסק בכך מאז שנות ה 80 אך רק בירושלים ובשתי שלוחות נוספות, ויד לזהבה הציב לעצמו מטרה להקים 30 מרכזים ברחבי הארץ כדי לגבות עדויות כל עוד הדור הזה חי.

לפני כשבע שנים החל הפרוייקט בדמות מרכז נייד אחד שיצא מקדומים לערי הפריפריה, ו"בחסדי שמים הצלחנו להקים שישה מרכזים בארץ שעוסקים בהתנדבות בתיעוד ניצולים: בכפר סבא, בנתניה במגדל העמק בתל אביב בבני ברק והנייד המסתובב", הוא אומר. המרכזים פועלים באופן אוטונומי והתיעוד נעשה באמצעות ראיון וצילומו בוידאו. המראיינים עברו הכשרה מקצועית ביד ושם וגם צלמי הוידאו עוברים הכשרה מקצועית "הצלמים צריכים להיות מקצועיים כי אי אפשר להחזיר ניצול לעוד צילום אם חלה חלילה תקלה".

שילה מוסיף כי בשנים האחרונות יש נכונות בקרב ניצולי השואה לספר את סיפורם משום שהם מבינים שהוא עלול ללכת עימם לקבר. ההתעוררות לדבריו החלה כאשר החלו המסעות לפולין ונכדי הניצולים חזרו מהמסעות והתחילו לשאול אותם שאלות. הוא מציין כי החשש מטראומה במתן העדות הפך לנושא שולי שכן מדובר באנשים מבוגרים שהצורך להעביר את הסיפור לצאצאיהם ולהנחילו בעודם בחיים, הפך לחשוב יותר.

פרוייקט נוסף שבו עוסק המכון הוא חקר קהילות ושימור. בעקבות עבודת חקר על קהילות, של יצחק גרשוני, ניצול שואה המתגורר בקדומים, והפועל עם המכון שנים רבות, התברר כי ישנם אתרים בפולין שנהרסים ומתכלים בגלל חוסר התייחסות וטיפול. יד לזהבה נרתם לנושא ולדברי שילה הוגשה תכנית למשרד החינוך שהפעלת הפיילוט שלה החלה. עפ"י התכנית הנקראת: "מחוייבות אישית אמץ קהילה", יכול בית ספר העומד לצאת לפולין לאמץ קהילה. בית ספר יכול ללמוד על הקהילה באמצעות חומרים שהוכנו עבורו ביד לזהבה וכאשר בית הספר יוצא לפולין, המשלחת מקדישה כחצי יום במסגרת המסע לשימור בית העלמין המקומי. "המוצר שמקבלים : התחברות של התלמיד לקהילה באמצעות משהו שהוא עשה במסגרת המסע", אומר שילה. מדובר בפעילות מחזורית שבה בית ספר חוזר מידי שנה כדי להמשיך לטפל בבית העלמין. הוא מוסיף כי הטיפול של התלמידים במצבות מתועד והמידע מועבר ונאגר באתר בינלאומי של הקונגרס היהודי העולמי, ובכך מתאפשר לכל יהודי העולם להגיע למידע ולבצע הצלבות, ואולי אף לגלות קרובי משפחה.

לדברי שילה, ב 15 במאי תצא משלחת צה"ל של קורס מ"פים ומג"דים, לפעילות שימור בית עלמין בלודג' "הם יציבו לוחות מצבה על כ 50 קברים של יהודים שמתו בתקופת הגטו ונקברו בבית הקברות בחלקת הגטו. מדובר ב כ 20 אלף מצבות כאלו. הם ישימו מצבות נחושת לאותם אנשים שמתו ולא זכו שיהיה ציון על קברם. מדובר באחד הפרוייקטים המרגשים שצה"ל נרתם אליו וכך מידי שנה יבואו חיילי צה"ל להציב מצבות בגטו לודג'".
