

במילים אלה הגיב אתמול ראש הממשלה אריאל שרון להתבטאותו של משה קינן, אביו של החייל אביהוא קינן הי"ד, שנהרג לפני כשנה וחצי בקרב ברצועת עזה, שיהיה מוכן למות על קבר בנו לפני שייתן להוציאו מקברו.

בראיון ליומן הצהריים של ערוץ 7, סיפר קינן שנפגש שלשום עם ראש הממשלה במטרה שישמע מאב שכול מהי הרגשתו בקשר לכך שיוציאו את גופת בנו מקברו ויעבירוה.

ראש הממשלה היה נינוח מאוד בפגישה, וכתגובה לאמירתו של קינן שמהלך זה של ההתנתקות יגרום למלחמת אחים, התחיל ראש הממשלה לספר סיפורי מורשת קרב על הקרבות הגדולים שהשתתף בהם ועל החללים הרבים שנפלו בקרבות אלו, "לאחר השיחה חשבתי לעצמי, מדוע תיאר לנו ראש הממשלה במשך שעה שלימה את הקרבות שנלחם בהם ועל המחיר הגדול ששילמו חיילי צה"ל, ואז הבנתי שראש הממשלה רומז שלעיתים מטרות מסוימות מקדשות את כל האמצעים, הוא לא התווכח עם הערכת המציאות שיהרגו אנשים בפינוי, שהרי הוא יודע ששום אב שכול לא יוכל לשבת בשקט שפותחים את קבר בנו, שום יהודי לא יוכל להבליג שמוציאים אותו מביתו, המחיר של יהודים שיהרגו לא יעצור אותו".

ובתשובה לשאלה מה הייתה מסקנתו מהביקור, השיב קינן שחש יותר מתמיד שתושבי גוש קטיף נתונים במצב קשה מאוד בידי אדם שאין לו גבולות, ולא יהסס להקריב אבות שכולים על קברי בניהם ליישום תוכניתו, "רק דבר אחד נותן לי נחמה במצב הקשה הזה, הנחישות של עם ישראל. אני הייתי בחומש וראיתי את עשרים אלף האנשים שבאו לחזק את היישובים שם, וכמובן שראיתי את מאה אלף האנשים שבאו לחזק אותנו ואנו בטוחים, שציבור זה לא ייתן לתוכנית נוראה זו להתממש".

כזכור, סמ"ר אביהוא קינן הי"ד נהרג בכ"ח אלול תשס"ג, במהלך פעילות של סיירת חטיבת גבעתי, במהלך לכידת מבוקשים מהג'יהאד האיסלאמי במחנה הפליטים אל בורייג' בעזה, ונטמן בבית העלמין בישוב שילה.
