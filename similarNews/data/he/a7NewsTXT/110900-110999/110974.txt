

נערים ונערות החפצים לנסוע לפולין על מנת לחוות את רשמי המסע בארץ מחנות הריכוז וההשמדה אך לא יכלו לעשות זאת בשל קשיים כלכליים יוכלו לעשות זאת בזכות סיור מרוכז ומסובסד. משרד החינוך מביע התנגדות.

מנכ"ל המכללה הטכנולוגית רופין, אורי כהן, המשמש כיועץ המקצועי של המיזם אמר בראיון ליומן ערוץ 7 כי היוזמה באה ממספר אנשים ש"פולין והנחלת השואה לנוער זורמים בוורידים שלהם", כהגדרתו, והם עסוקים בלחפש כל הזמן דרכים איך להנחיל ליותר ויותר בני נוער את זכר השואה.

ליוזמה הזאת הצטרף עו"ד שמעון סיבוני, המשמש כיו"ר קבוצת איסתא, והוא הרים את הכפפה והחליט לסייע לניסיון להביא את המסעות לפולין גם לילדי הפריפריה שלא יכולים מבחינה כלכלית לממן נסיעות ארוכות לשם.

"מהרגע שהתאחדנו, קבוצת אנשים שבחיים מתעסקת כל אחד בעסקיו הפרטיים, לעניין הציוני החשוב הזה ומהרגע שגייסנו אלינו את קבוצת איסתא היא נתנה את הדחיפה המרכזית וסייעה בידנו לצרף חברות מאוד גדולות כמו אל על, שנתנה את החסות המרכזית, חברת למטייל וביטוח אישי ישיר". לדברי כהן, השתתפות החברות הגדולות במיזם מביאה לכך שהתלמיד ישלם דמי השתתפות מינימאליים וסמליים ביותר ולמעשה יקבל את הנסיעה בחינם.

חברת "אל על" תקצה מטוס מיוחד שייקח את התלמידים לפולין וימתין להם שם, בשדה התעופה, עד שיסיימו את המסע כמה שעות מאוחר יותר ויטוסו חזרה לישראל. בעוד כשבועיים תצא קבוצת תלמידים ראשונה לפולין במסגרת המיזם. התלמידים, תושבי בית שאן, ימלאו מטוס שלם ולדברי כהן, בכוונת היזמים להוציא 5 מטוסים כאלה בשנה. "הטיסה היא טיסה חינם וכל האנשים המשתתפים בפרויקט הם אנשים שמקבלים את שכרם בדרך כזו או אחרת, אבל הכול מגיע מקופה מרכזית של תרומות שאנחנו אוספים מהחברות הגדולות", הסביר והוסיף שחלק גדול מהחיסכון במסע בא מכיוון שאין צורך בלוגיסטיקה להבאת מזון, בהסעות ממושכות ובלינה בבתי מלון.

הסיור המדובר בפולין יהיה בן 24 שעות, כ-17 שעות מהן על הקרקע בפולין, והתלמידים המשתתפים בו יבקרו בעיר קרקוב ובמחנה ההשמדה אושוויץ-בירקנאו. "אנחנו מאמינים שהמסע לקרקוב מקפל בתוכו גם את עניין הגטאות, גם את עניין הרובע היהודי, בתי הכנסת היהדות והרבנים וכל החיים לפני השואה, אושוויץ מייצג את הפרק של מחנות העבודה ובירקנאו את מחנות המוות וההשמדה", הסביר כהן מדוע דווקא אתרים אלה נבחרו לסיור המתומצת".

כהן סיפר כי מנכ"ל משרד החינוך, רונית תירוש, הביעה את התנגדותה הנחרצת ליוזמה, ואף כתבה מכתב בו ציינה שהיא לא תסמוך את ידיה על מסע מסוג כזה. "אנחנו עושים כמיטב יכולתנו", ציין כהן והוסיף שלמסע שיצא בעוד שבועיים תצורף קבוצת אנשי חינוך שתשמש בעתיד כוועדת היגוי על מנת להחליט מה יש לשפר במסע. "אנחנו מקווים שגם אנשי משרד החינוך יבינו בסופו של דבר שמוטב לנהוג בדרך הזו מאשר בכלל לא להוציא בני נוער מן הפריפריה לפולין".
