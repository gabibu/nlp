

מינהלת ההתנתקות בראשות יונתן בשיא נוטרלה בפועל מפעילותה בנושא הטיפול במתיישבי הרצועה וחבל עזה. האיש המופקד כיום על כל תחומי הביצוע הוא מנכ"ל משרד ראש-הממשלה אילן כהן.


(צילום: לע"מ)

מינהלת ההתנתקות בראשות יונתן בשיא נוטרלה בפועל מפעילותה בנושא הטיפול במתיישבי הרצועה וחבל עזה. האיש המופקד כיום על כל תחומי הביצוע הוא מנכ"ל משרד ראש-הממשלה אילן כהן.

כך מגלה לכתבנו חגי הוברמן גורם ממשלתי המעורב בנושא העקירה. לדבריו, איש השטח של ישראל כהן הוא עוזרו, יוסי רוסו, המבצע למענו את כל העבודה ה"שחורה". הסיבה היחידה שבשיא לא מפוטר, אומר הגורם הממשלתי, הינה שפיטוריו יהיו הודאה בוטה של ראש-הממשלה בכשלון תוכניתו.

בשיא נוטרל בפועל מכל המגעים עם המתיישבים. במקומו פעילה שרת המשפטים ציפי לבני, ולידה אילן כהן. לבשיא נותרו המטלות של תשלומים לספקים, ותשלומים למשפחות המסכימות להתפנות מרצון.
כחלק מהמאמצים לקדם את התוכניות במהרה, וכדי לעקוף את משרד האוצר, הוחלט כי על בניית היישובים החלופיים יהיה מופקד משרד הביטחון ולא משרד השיכון, למרות שמדובר בשטחי מדינת
ישראל הריבונית, ולא בשטחי יש"ע. משרד הביטחון פטור מחובת הגשה למכרזים, ואינו כפוף לאגף התקציבים במשרד האוצר.

הטרקטורים העובדים בשטח בהקמת המחנות הזמניים בניצן ובשפיר שייכים למשרד הביטחון.
לדברי הגורם הממשלתי, בשיא איכזב באספקת שתי "סחורות", ששרון קיווה לקבל דווקא מאדם כמו בשיא. הראשונה האמון עם המתיישבים.

בין המינהלת למתיישבי יש"ע וצפון השומרון שורר משבר אמון חריף ביותר, שגרם לנתק בין הצדדים. אפילו ביישוב גנים בצפון השומרון, שתושביו מוכנים להתפנות, התקבל בשיא בקללות ונאצות.

בלשכת שרון קיוו שבזכות בשיא רוב המשפחות יתפנו בשקט, והמטרה הזו נכשלה לחלוטין.
הדבר השני התברר כי חלק גדול מההבטחות של בשיא התבררו ככוזבות. בשיא מסר נתונים כוזבים על מספר המשפחות שפנו לכאורה למינהלת, ומוכנות לחתום על הסכם פיצויים.
