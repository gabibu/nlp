

"במדינות דמוקרטיות מערביות מגלים מידה רבה של סובלנות לדעות אישי דת או אנשי רוח", אומר ח"כ פורוש ומותח ביקורת על היועץ המשפטי מזוז שמנסה "להטיל אימים על רבנים", כלשונו.

היועץ המשפטי לממשלה, מני מזוז, הורה השבוע למשטרת ישראללפתוח בחקירה נגד רבה של צפת, הרב שמואל אליהו, בחשד להסתה לגזענות. זאת לאחר שציטט פסק ההלכה האוסר על מכירת דירות בשכונות יהודיות לערבים.

חבר הכנסת הרב מאיר פורוש אמר בתגובה לפסרום החלטת היועץ המשפטי כי מזוז מקים בכך את "משטרת הדעות" נגד הרבנים במדינת היהודים. "מזוז מנסה להטיל אימים על רבנים ומורי הלכה, שיימנעו מהשמעת דעת-תורה בנושאים שאינם עולים בקנה אחד עם דעות פוליטיות חילוניות אחרות", אומר ח"כ מאיר פרוש.

עוד הוא הוסיף, כי "במדינות דמוקרטיות מערביות מגלים מידה רבה של סובלנות לדעות אישי דת או אנשי רוח. אפילו פרופסורים באוניברסיטאות מתבטאים בחופשיות רבה, בשם "החופש האקדמי". לא יעלה על הדעת, שבעל שררה בתואר יועץ משפטי לממשלה יצנזר דברי אחד הרבנים החשובים בישראל, ובכך "יאותת" ליתר הרבנים שיתיישרו עם הקו הרשמי של השלטון. זוהי סתימת פיות היאה למדינות טוטליטריות".

"לגופה של התבטאות הרב אליהו, כי ההלכה אוסרת מכירת דירות בשכונות יהודיות לשאינם יהודים, אני מכריז בזה על תמיכתי האישית והציבורית בעמדה זו", אומר ח"כ פרוש. "ואם בהכרזתי זאת יש גם כביכול הסתה לגזענות, הנני מוכן להסיר את חסינותי הפרלמנטרית לצורך העמדה לדין, אם יחליט כך היועץ המשפטי לממשלה".
