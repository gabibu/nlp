

"יש כאן הטעיה חמורה בנתונים שהוגשו לוועדת חוץ ובטחון, לא מדובר רק בהכנסת כוחות חיל רגלים לגבול ישראל מצרים, אלא גם בהכנסת שריוניות וכוחות נ"מ", אומר פרופ' אפרים ענבר ראש מרכז בגין סאדאת.

"יש כאן הטעיה חמורה בנתונים שהוגשו לוועדת חוץ ובטחון, לא מדובר רק בהכנסת כוחות חיל רגלים לגבול ישראל מצרים, אלא גם בהכנסת שריוניות וכוחות נ"מ, אם מחליטים להסתייע בכוחות מצריים למנוע הברחות נשק מדוע צריך כוח מופרז שכזה", כך הפתיע פרופ' אפרים ענבר ראש מרכז בגין סאדאת באוניברסיטת בר אילן.

פרופ' ענבר הגיב להחלטה שהובאה בפני ועדת חוץ ובטחון, לאפשר למצרים להכניס כוחות כדי למנוע הברחת אמצעי לחימה לשטחי הרשות הפלשתינאית, הצעה שהעלתה ביקורות נוקבות מצד גורמים רבים שטענו כי יש בהחלטה זו הפרה חוקתית של הסכמי השלום עם מצרים וההחלטה טעונה אישור בכנסת, וכלה בחבר הכנסת יובל שטייניץ שהתריע על כך שישום החלטה זו עלול להוביל לסיכונה של מדינת ישראל במלחמה עם מצרים.

בראיון ליומן הצהרים של ערוץ 7 תקף ענבר את ההחלטה וכינה אותה "סיכון מיותר", "למרות ששורר שלום בין ישראל למצרים, אסור לנו לשכוח שמטרתה של מצרים כל העת היא להקיז את דמנו, להתחרות בנו ולהחליש אותנו, ואף שמהמשטר הנוכחי לא נראה שנשקפת סכנת מלחמה, צריכים אנו לזכור שאנו בכל זאת חיים במזרח התיכון, והתחלפות משטרים זה לא הדבר הנדיר ביותר שניתן לראות כאן, ובמיוחד במצב העדין ששורר היום במצרים, בעקבות רצונותיה הברורים של תנועת האחים המוסלמים לכבוש את השלטון במדינה, ולכן אני לא מבין מדוע מסכימים להכניס שריוניות וכוחות נ"מ לסיני, הרי לשם חסימת הברחות אמצעי הלחימה צריך כוח שיטור פשוט, אולי אפילו בשיתוף של כוחות חי"ר, ומדוע לוקחים סיכון ע"י הכנסת כוחות כה רבים לסיני, בניגוד לכל ההסכמים על פירוז סיני".

ובתגובה לידיעה שהכנסת הכוחות המצרים לאורך הגבול עם רצועת עזה היא רק שלב ראשון בפריסת הכוחות המצריים לאורך כל קו הגבול, עד אילת, התריע פרופ' ענבר שבראיה לטווח הארוך, שהיא הראיה שצריכה להדריך אותנו במהלך זה, יש כאן נטילת סיכון מיותר שמדינת ישראל עלולה לשלם עליו מחיר כבד.
