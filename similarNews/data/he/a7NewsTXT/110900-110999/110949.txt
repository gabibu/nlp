

המפקח על הביטוח, אייל בן שלוש, פרסם הצעה לתיקון כללי ההשקעה של כספי חברות הביטוח וקופות גמל.

התיקון בכללי ההשקעה של חברות הביטוח נוגע, בין היתר, להאחדת הכללים החלים על השקעות חברות ביטוח וקופות גמל ובעיקר בכל הנוגע להשקעת כספים שבהם תגמולי הביטוח להם זכאים המוטב והמבוטח בקרות מקרה הביטוח תלויים בתשואה שמניבות השקעות המבטח.

ביחס לכספים אלה חוזקו המנגנונים הקיימים למניעת ניגודי עניינים ושמירה על ענייני המבוטחים. בנוסף, נקבע באופן מפורש כי דמי ניהול ששולמו בשל הוצאת כספים לניהול חיצוני, לרבות דמי ניהול בשל השקעה בקרנות נאמנות, ישולמו מתוך דמי הניהול ששילמו המבוטחים, ולא בתוספת להם (למעט תשלום עמלות ניהול חיצוני ל"קרנות השקעה" מסוימות, לפי רשימה שאושרה על ידי המפקח, שהשקעה בהן מחייבת התמחות מיוחדת).

כן מוצע כי מאחר והסנקציה הקיימת כיום בתקנות בנוגע לחריגה מכללי ההשקעה הנוגעים להשקעת כספים כאמור, אינה רלבנטית לשמירה על ענייני המבוטחים, חברות ביטוח לא ייגבו דמי ניהול מהמבוטחים בעד כל ההחזקה בנכס שבו נוצרה חריגה מכללי ההשקעה.

שינוי נוסף, נוגע להרחבת ההוראות והמגבלות הנוגעות להשקעה בגורמים קשורים לחברת הביטוח ועסקה עימם.
השקעה ב"גורמים קשורים" ועסקה עימם טומנת בחובה פוטנציאל לפגיעה ביציבותן של חברות הביטוח ובמילוי חובתן כנאמן לכספי אחרים, מכיוון שעסקה והשקעה כאמור עלולות להיות נגועות בניגודי עניינים ולגרום לסבסוד השקעות מסוכנות ע"י השקעות בטוחות. התקנות הקיימות כיום אוסרות ומגבילות השקעה רק במי שמחזיק יותר משיעור מסוים של אמצעי שליטה בחברת ביטוח. לפי התיקון המוצע, תוגבל השקעה גם בגורמים אחרים, שההשקעה בהם עלולה להיות נגועה בניגודי עניינים, ותותנה בקיומם של הליכים פרוצדוראליים.

כן מוצע לבטל את הליך קבלת האישורים הנדרש כיום מחברות הביטוח קודם לביצוע השקעות בקרנות השקעה ולקבוע תחתיו מנגנונים ומגבלות במטרה להקל על חברות הביטוח בהליך ניהול ההשקעות.
כמו-כן תוקנו כללי ההשקעה החלים על קופות גמל ביחס להשקעה ב"גורמים קשורים" לקופות הגמל ולחברות המנהלות קופות גמל וכן בנוגע לעסקאות עימם, זאת בדומה לתיקון שבוצע בכללי ההשקעה של חברות ביטוח.
