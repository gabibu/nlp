

28,500 אלף  , זה סכום הפיצוי שתובעים מיכאלה ומנחם בן שחר מהר ברכה, מסא"ל גיא חזות, האלוף יאיר נווה ומשטרת ישראל.

לאחר שנכשל במרדף אחר נער שהואשם בהשלכת אבנים על ערבים, שפך סא"ל גיא חזות את זעמו על תושבי השכונה הדרומית של הר ברכה . פריצה לבתי התושבים, גרימת נזק לגוף ולרכוש, החרמת ציוד בטחוני חיוני, הטחת עלבונות, מעצרי שווא והאשמות שקר בתקשורת- כל אלה היו שם בערב שביעי של פסח . תגובת התושבים: תביעה משפטית.(הכתבה המלאה בעיתון בשבע)

כתבתנו רותי אברהם מוסרת כי בתביעה שהגישו לבית ההמשפט לתביעות קטנות טוענים בני הזוג כי נערך בביתם חיפוש לא חוקי, תוך גרימת נזק לרכושם, הפעלת אלימות והפרת פרטיותם.

כזכור, ב 29 לאפריל פורסם כי בהר ברכה התנהל מרדף אחר חשוד ביידויי אבנים כלפי משאיות פלשתיניות. סא"ל חזות עפ"י החשד ניהל מרדף אחד החשוד שנמלט לעבר בתי הישוב אך הוא הצליח לחמוק. הדבר עורר לטענת הזוג בן שחר את זעמו של חזות שהחליט בעקבות כך לעצור את כל הגברים בשכונה ואף פרץ לביתם של הזוג כדי לערוך בו חיפוש ללא צו חיפוש כחוק.

בתביעה טוען מנחם בן שחר כי הותקף בהוראת חזות, נאזק ועיניו נקשרו בפלנלית. חזות "שלל ממני במזיד וללא עילה חוקית את חירותי, התעלל בי ופגע באורח חמור בזכויות האזרח שלי המוגנות עפ"י חוק יסוד 'כבוד האדם וחירותו'". כמו כן תובע בן שחר את האלוף יאיר נווה בטענה כי בהודעה שפרסם נווה על האירוע נוצר רושם כאילו בן שחר פעל באלימות נגד אנשי כוחות הבטחון "דבר המהווה שקר זדוני ומתועב".

בתביעה השניה טוענת אשתו, מיכאלה בן שחר, כי חזות וחייליו "הלמו בדלת הבית ועקמו אותה באופן שלא ניתן לתקנה.. שברו בהוראתו את המנעול אך לא הצליחו להכנס... לאחר מכן הורה נתבע מס' 1 לפרוץ דרך החלון לבית. החיילים שברו את תריס הבית הוציאו את הרשת הוציאו את החלונות ונכנסו לבית". "בהתנהגותם האלימה הם גרמו להלם וטראומה נפשית לילדי ובמיוחד לילדתי בת 3.5", טוענת בן שחר כלפי החיילים.

לטענתה, חזות שלל לכאורה את פרטיותה ואת פרטיות משפחתה וילדיה "נכנס בכוח לביתי וערך בו חיפוש למרות שנמסר לו ע"י השוטרים שהיו בכניסה לביתי כי אין להם אישור חוקי לבצע חיפוש בבית".
יתירה מכך טוענים בני הזוג בן שחר, המשטרה אפשרה לפרוץ לביתם ולבצע חיפוש "כאשר השוטרים עומדים בפתח הבית ואינם מונעים את הפריצה".
