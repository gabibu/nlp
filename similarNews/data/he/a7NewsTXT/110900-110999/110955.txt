

מאות פלסטינים התפרעו אתמול באזור בית חורון, חיילנו ניסו לפזרם בעזרת אמצעים לפיזור הפגנות, אך הפלסטינים המשיכו בזריקות האבנים ופצעו קצין צה"ל באורח קל.

צה"ל ערך הלילה תחקיר ראשוני בעקבות האירוע שבו נהרגו אמש 2 פלסטינים. כתבנו קובי פינקלר מוסר שאתמול בשעות אחר הצהריים החלה הפרת סדר של כמאות פלסטינים שיצאו מהכפר בית ליקיא לכיוון כוח צה"ל שהיה באיזור חניון עבודות קו התפר הסמוך ליישוב מבוא חורון.

הפלסטינים, אשר הגיעו לחניון במטרה לחבל בכלי העבודה ההנדסיים שחנו במקום, החלו ביידוי מאסיבי של אבנים לעבר הכוח אשר מנה 5 חיילים בפיקוד קצין- סגן מפקד פלוגה.

מתחקיר ראשוני שנערך הלילה במקום האירוע, בראשות מפקד אוגדת יהודה ושומרון, תת אלוף גדי אייזנקוט, עולה כי הכוח ניסה לפזרם בעזרת אמצעים לפיזור הפגנות, אך הפלסטינים המשיכו בזריקות האבנים ופצעו קצין צה"ל באורח קל.

משלא חדלו הפלסטינים להקיף את הכוח, ביצע מפקד הכוח ירי לאוויר ומשזה לא עזר, פתח באש לעבר רגלו של אחד המפגינים וכן לעבר סלעים בקרבת המפגינים, זאת על מנת שלא לירות בפלסטינים נוספים. ממנגנוני התיאום והקישור נמסר לצה"ל כי בהפרת הסדר נפגעו שלושה פלסטינים, שניים מהם מתו מפצעיהם.

בעקבות ממצאי התחקיר הראשוני החליט אלוף פיקוד המרכז, האלוף יאיר נווה, להשעות את מפקד הכוח שהיה במקום האירוע מפעילות מבצעית. השעייתו של הקצין מפעילות מבצעית בלבד, תהיה עד לסיום התחקיר המלא על האירוע.

השעייתו המיידית של סגן מפקד הפלוגה התבצעה על רקע שרשרת תקלות בהתנהלות הקצין ובאופן פיקודו על חייליו במהלך האירוע. צה"ל ממשיך לתחקר את נסיבות האירוע.
