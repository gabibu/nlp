

ארקדי מוטר, תושב עפרה הובא אתמול בפני בית משפט צבאי שגזר עליו 21 יום בכלא בשל בקשתו לדחיית גיוסו לשירות מילואים, שלטענתו יסייע למערכת שרוצה לעקור את יישובי גוש קטיף וצפון השומרון.

"אני בסך הכול ביקשתי לדחות את מועד המילואים שלי לאחר ההתנתקות כי אני לא יכול להסתכל בעיניים של תושבי גוש קטיף וצפון השומרון ולומר להם שעשיתי הכול למענם כשבעצם אני עוזר למערכת לעשות את מה שהיא רוצה", אמר מוטר בראיון לערוץ 7 שנערך בעודו בדרכו אל הכלא הצבאי.

"בגלל שראיתי מה היחס למתיישבים אני לא מוכן להיות שותף לזה", אמר והדגיש שלא ביקש להשתמט משירות מילואים אלא לדחותו למועד מאוחר יותר, לאחר ביצוע ההתנתקות.

"אני שלם עם עצמי בזה שנשארתי בן אדם ושאני יכול להסתכל בעיניים של האנשים ולומר אני עשיתי את הכול", אומר מוטר שיבלה את שלושת השבועות הקרובים בכלא הצבאי.

לטענת מוטר, על אף שאמר לשופט שהוא מוכן לשרת במילואים ורק מבקש דחייה הדבר לא הועיל משום ש"הם פוחדים מהמילה הזאת   התנתקות". יחד עם זאת הוסיף שלא היה יכול להצביע על כך שתוצאות המשפט היו ידועות עוד בתחילתו. "הם אנשים טובים, רק שהם בתוך המערכת", אמר וסיים את הראיון משום שנכנס בשערי הכלא הצבאי.
