

ההתנגדות הפנימית לכהונתו של פטריארך הכנסיה היוונית הופכת גלויה וחזיתית. הבוקר קיבל לידיו עצומה החתומה ע"י בכירי כנסייתו הקוראים לו להתפטר מתפקידו.

הבוקר הופתע הפטריארך היווני אורתודוקסי, אירינאוס הראשון, לקבל לידיו עצומה החתומה על ידי 36 מבכירי כנסייתו הקוראים לו להתפטר מכהונתו. זאת בשל התנהלותו כמנהיג העדה היוונית אורתודוקסית בישראל.

זה התחיל בקריאתו הפומבית הראשונה של מזכ"ל הכנסייה, הבישוף אריסטרכוס, לפיטוריו של אירינאוס במסיבת עיתונאים נדירה, המשיך דרך גילוי דעת של בכירים בכנסייה המתנערים מהתנהלותו האישית והנהגתו את הכנסייה, עבר דרך ישיבות חשאיות וקריאות להדחתו, וכאמור, היום מתייצבים 36 מבכירי הכנסייה התובעים מאירינאוס להתפטר, ובגלוי.

כתבנו שמעון כהן מציין כי בין השמות החתומים על הדרישה ניתן למצוא 12 בישופים, שמונה מהם חברי הסינוד (מועצת בכירי הכנסייה). שמות בולטים הם המזכ"ל אריסטרכוס, הבישוף קורוניליוס והבישוף דמסקינוס. בין הארכימנדריטים הבולטים החתומים גם הם, ניתן למצוא את ראש מחלקת החינוך איניקנדיוס אקסרכוס, כריסטוסטומוס, אריסטובלוס ואחרים.

עוד מדווח כתבנו כי מדברי בכיר בכנסייה מתברר כי בימים אלה מעוקרת סמכותו של אירינאוס כפטריארך הכנסייה היוונית. זאת כיוון ששמונת חברי הסינוד המתנגדים להנהגתו החליטו שלא יגיעו לכינוסי מוסד הסינוד. חוקת הכנסייה מחייבת שכל החלטה המתקבלת ב'סינוד' תתקבל ברוב של 12 חברים ובנוסף קולו של אירינאוס עצמו. בהיעדר שמונת המתנגדים לא יוכל אירינאוס לקבל את הרוב לכל החלטה שירצה להעביר בפורום. עובדה זו הופכת אותו לפטריארך נטול סמכויות לחלוטין.
(ש)
