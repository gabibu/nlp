

משה זר, אביו של גלעד הי"ד וממקימי החווה מותח ביקורת חריפה על תפקוד השוטרים בעת הפינוי של החווה. משה זר מבהיר כי הוא עמד על כך שלא ירימו יד על חיילים ושוטרים והצעירים שכבו על הקרקע כמו שק קמח. אבל, לדבריו, "ברגע שהשוטרים ללא תגי זיהוי היכו מכות רצח, באותו רגע הוא מפסיק להיות שוטר והתגובה היא הגנה".

"למעשה אמרתי וחשבתי האם כדאי לנסות פינוי בכוח כשיש לנו אלף ומאתיים צעירים. הגעתי למסקנה שכדאי לבצע פינוי שקט ולאחר מכן נעשה את העיבודים החקלאיים, כפי ההסכם שגובש בין מועצת יש"ע לבין בנימין בן אליעזר", מסביר משה זר.

לדבריו, "במוצאי שבת הגיעו שוטרים, חיילים ויס"מ. לקחתי את כל הבנות שישבו בסככה והשבתי אותם בצד. אמרתי למח"ט שאני לא מסכים שגבר יפנה את הבנות ואז הגיעו כנחיל דבורים 200 שוטרים יס"מ ובלי לדבר היכו אותנו מכות רצח".

עוד סיפר כי השוטרים תקפו אותו בצורה קשה, "חנקו אותי. השכיבו אותי וכנראה איבדתי את ההכרה ואז פתאום הרגשתי שתפסו לי את שני הפרקים של הידיים ומכופפים לי את שני האגודלים לכיוון ההפוך מן הפרקים. אז צעקתי והתעוררתי".
