

חמאדי חסאנין ואשרף אל אסמר הם שני המחבלים שביצעו את הפיגוע בכרכור, השניים נמנים עם "גדודי ירושלים", הזרוע הצבאית של הג'יהאד. מקורות שמסרו את המידע הבלעדי לסוכנות עתי"ם ציינו כי על-פי המידע שהגיע לידיהם, בשעות הבוקר המוקדמות של יום ב' נעלמו השניים מבתיהם, ומאז נותק כל קשר בינם ובין בני משפחותיהם.

ישראל מטילה את האחריות לתכנון הפיגוע על מפקד הזרוע הצבאית של הג'יהאד באיזור ג'נין איאד סאוולחה, אשר היה מחבל בכיר בפתח' ועבר באחרונה לפקד על הזרוע הצבאית של הג'יהאד. על פי המידע הוא יזם את שילוח ג'יפ ה"קאיה" עמוס בכ 100 קילוגרמים חומר נפץ לביצוע פיגוע ההתאבדות בצומת כרכור.

הג'יהאד האיסלמי בג'נין אחראי לפחות לעוד שני פיגועים: אחד שבוצע ואחד שנמנע. מדובר בפיגוע התופת במגידו ביוני 2002, ובמהלכו נצמד רכב מחבלים עמוס בעשרות ק"ג של חומר נפץ אל אוטובוס. בפיצוץ נהרגו 17 ישראלים. באוגוסט 2002 גילו באקראי מתנדבים של המשמר האזרחי רכב תופת נוסף באזור קו התפר. הרכב פוצץ אז באופן מבוקר. גם בתקופה האחרונה החמאס והג'יהאד האסלאמי עושים ניסיונות בלתי פוסקים לבצע פיגועים. על פי נתוני השב"כ היו בשבועיים האחרונים 39 התרעות על פיגועי התאבדות מתוכננים של החמאס ושל הג'יהאד האיסלמי יחדיו. עוד עשר התרעות היו על פיגועים של ארגונים אחרים.

בצה"ל ובשב"כ סבורים כי כ 30 פיגועים נמנעו בוודאות, ובהם שני פיגועי תופת שנמנעו באמצעות חיסול המחבלים המתאבדים שעות אחדות לפני הוצאת הפיגועים לפועל. מדובר בחיסול מחבל מירי כוחות הביטחון על רכבו באזור קבטיה, ובסיכול פיגוע התאבדות נוסף שהשב"כ מסרב לפרט היכן התרחש.
