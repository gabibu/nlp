

בפעם הראשונה אמר רה"מ שרון כי אם עירק תתקיף את ישראל היא תגיב. "ישראל תגיב אם תותקף בידי עירק בנשק להשמדה המונית ותספוג אבידות", כך ציין ויליאם סאפייר, בעל טור ב"ניו-יורק טיימס".

בראיון שהעניק שרון לסאפייר, המגדיר את עצמו כ"מעריץ נלהב של שרון", אמר רה"מ כי ישראל אינה מעוניינת להיות מעורבת במערכה האמריקנית נגד עירק, אך הבהיר הבהרה חד-משמעית כי אם תותקף ישראל היא תגן על עצמה. "נתמוך בהחלטה האמריקנית וננהג ברגישות כלפי צרכיה של ארה"ב. זאת בהפגנת איפוק מרבי", צוטט שרון. "בו בזמן, אם אזרחינו יותקפו באופן ממשי, בנשק להשמדה המונית, כימי, ביולוגי או שתבוצע פעולת מגה-טרור, ונסבול אבדות, הרי שישראל תגיב", אמר שרון.

בחודש שעבר אמר מזכיר ההגנה האמריקני דונאלד ראמספלד: "יהיה זה באופן ברור ומוחלט לטובת ישראל להישאר מחוץ למערכה האמריקנית נגד עירק, כפי שהיא נהגה כאשר בגדאד שיגרה טילי סקאד לעברה בתקופת מלחמת המפרץ ב-1991". פעולה צבאית ישראלית נגד עירק תסכל ללא ספק את התמיכה הערבית במלחמה האמריקנית, שמטרתה הפלת הנשיא העירקי סדאם חוסיין.

בהרצאה שנשא ביום עיון של המרכז למחקרים אסטרטגיים באוניברסיטת תל אביב הגיב האלוף במיל' שמואל ארד, מי שכיהן כאלוף פיקוד העורף על היערכותה של ישראל לקראת מתקפה עירקית. לדבריו, "עד עצם היום הזה פיקוד העורף עובד על פי חוק הג"א, שאינו מספיק לפעילותו. ישראל צריכה לחוקק את חוק פיקוד העורף שיאחד סמכויות ואחריות של כוחות ההצלה השונים האחראים על העורף בעת חירום". ל 800 אלף משפחות בישראל אין מרחבים מוגנים (ממ"דים) בבתיהם, ציין ארד, ולצוותי ההתערבות של פיקוד העורף, האמורים להגיע לאזורים החשודים כי נפגעו מחומרי לחימה לא קונבנציונלים, אין מיגון מספק.

לדבריו, על פיקוד העורף לשפר את יכולותיו בנושא גילוי חומרי לוחמה כימיים

ובלתי קונבנציונלים אחרים וזיהוים. עם זאת הוא הדגיש, כי מדינת ישראל משקיעה, ובצדק, לדעתו, 250 מיליון ש"ח בכל שנה רק כי לספק לכל אזרח בארץ מסיכת אב"כ תקינה. לדברי ארד, ישראל היא המדינה המוכנה ביותר בעולם היום לפגיעה לא קונבנציונלית, אם כי גם המאוימת ביותר.

ארד ציין כי לישראל יש חיסונים לכל האזרחים לסוגים רבים של פגיעות ביולוגיות, אם כי הדגיש כי סדאם חוסיין צריך לקחת בחשבון שמיליוני אנשים במזרח התיכון, רובם ערבים, יכולים להיפגע, וזאת מאחר שלפגיעה ביולוגית אין גבול, ובמיוחד על רקע מצבה העגום של מערכת הבריאות ברשות הפלשתינית, ובגלל האפשרות שכל מדינות ערב מסביב ייפגעו בשל התקפה ביולוגית שתחילתה בישראל.
