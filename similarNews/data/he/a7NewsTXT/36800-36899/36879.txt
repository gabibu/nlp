

נפתח בבית המשפט הצבאי במחסום סאלם משפטו של ראג'ה אחמד חאטיב, המחבל המואשם בסיוע למחבל המתאבד שביצע את הפיגוע במלון "פארק" בנתניה בו נרצחו 29 ישראלים ונפצעו 160, במרץ השנה.

חאטיב נאשם שהסיע את המחבל המתאבד ביום הפיגוע מאזור טול כרם לאזור מלון "פארק", שם ירד המחבל המתאבד, עאבד אל באסט עודה. המתאבד נכנס למלון "פארק" ושם, בחדר האוכל, פוצץ עצמו. הנאשם גם היה זה שהעביר למפעיליו בארגון החמאס את ההודעה על הצלחת מבצע פיגוע ההתאבדות.

חאטיב התגייס לחמאס בדצמבר 2001. בתחילת שנת 2002 אף גייס על פי הוראת מפעילו, עבאס אל סאייד את אחיינו ומחבל נוסף כדי להגדיל את מאגר המחבלים בארגון. כתב עתי"ם מדווח כי מכתב האישום מסתבר שאל סאייד הוא שהורה על הרכבת חגורות הנפץ בשכם והעברתם לטול כרם. הוא אשר תכנן גם כי למחבל המתאבד ולסייענו חאטיב יינתנו תעודות זהות מזוייפות. השניים יצאו לפיגוע בנתניה במכונית עם לוחית זיהוי צהובה, שנרכשה תמורת 6,500 ש"ח ואשר הבעלות עליה הועברה מהמוכרת הישראלית לערבי אחר תושב הרש"פ.

בדרך זו יכלו המחבל המתאבד עודה וסייענו חאטיב לנוע ביום הפיגוע בחופשיות. בתחילה הגיעו לעיר הרצליה אך משלא מצאו אתר ראוי לטעמם לפיגוע, נסעו לתל אביב. מאחר שגם שם לא מצאו מקום נסעו השניים לנתניה, שם הוריד חאטיב את עודה בקרבת מלון "פארק".

מכתב האישום עולה גם שאל סאייד הפעיל את חאטיב בתקופה שקדמה לפיגוע ההתאבדות גם באמצעות מסרי SMS בטלפון הסלולארי שהיה ברשות שניהם.
