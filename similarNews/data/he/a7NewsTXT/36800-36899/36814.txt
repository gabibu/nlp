

14 נרצחו וכ 50 נפצעו בפיגוע שאירע בשעה 16.30 כשמכונית תופת נצמדה אל אוטובוס 841 שהגיע מקרית שמונה לכיוון חדרה, והתפוצצה תוך שהיא גורמת לאוטובוס לעלות בלהבות.

האוטובוס התפוצץ כשעצר בצומת אלונית ליד כרכור כדי לאסוף נוסעים. נמסר כי כתוצאה מהלהבות התקשו כוחות ההצלה בחילוצם של הפצועים. האוטובוס לפי עדות עדי ראיה עלה בלהבות שעה ארוכה עד שכובה.

בפיגוע נרצחו 14 בני אדם ונפצעו כ 50 חלקם באורח קשה. בשיחה לגלי צה"ל אמר אחד הפצועים שהפיצוץ התרחש בחלקו האחורי של האוטובוס. הוא סיפר כי מיד אחרי הפיצוץ הצליח לחלץ את עצמו אבל מיד הוא שב כדי לנסות ולהציל אנשים. לדבריו הוא הצליח לחלץ חייל אחד מתוך האוטובוס אך התלקחותו המהירה של האוטובוס מנעה המשך כניסה אליו.

הפצועים פונו לבית החולים "הלל יפה" בחדרה ו"העמק" בעפולה.
מנהל בית החולים "הלל יפה" בחדרה ד"ר מאיר אורן דיווח כי חלק גדול מהפצועים שהגיעו לבית החולים נפגע מפגיעות חודרות ומכוויות.

ארגון הג'יהאד נטל אחריות לפיגוע. דובר החמאס רנתיסי אמר כי הוא מברך את מבצעי הפיגוע וקרא לכל הארגונים "להתלכד" ולהצטרף ל"גל הפיגועים".

סוכנות עתי"ם פרסמה כי חמאדי חסאנין ואשרף אל אסמר הם שני המחבלים שביצעו הפיגוע בכרכור והם נמנים על "גדודי ירושלים" הזרוע הצבאית של הג'יהאד.
מקורות שמסרו את המידע הבלעדי לעתי"ם ציינו כי על-פי המידע שהגיע לידיהם, השניים נעלמו מבתיהם בשעות הבוקר המוקדמות של יום ב' ומאז נותק כל קשר בינם ובין בני משפחותיהם.

סגן השר לבטחון פנים גדעון עזרא אמר כי צה"ל צריך לנקוט בפעולות הרתעתיות נגד מחבלים מתאבדים , כהרס בתי משפחותיהם וגירושם.
