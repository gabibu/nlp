

עבדאללה מלך ירדן צוטט באומרו כי מסוכן לקשור את השושלת ההאשמית לעיראק בעידן שלאחר מלחמה, אולם עם זאת לא שלל אפשרות לחידוש משטר המלוכה, אם העם העיראקי ירצה בכך.

את הדברים אמר המלך הירדני לעיתון הכלכלי "האנדלסבלאט", היוצא לאור בברלין, בראיון שנערך עימו לקראת בואו לביקור ממלכתי של ארבעה ימים בגרמניה.

בראיון העריך המלך עבדאללה, כי לדעתו אין כמעט סיכוי למנוע מתקפה אמריקנית נגד עיראק. עם זאת מצא המלך הירדני כי להערכתו מלחמה עם בגדאד רק תפעל לטובת הקיצונים. "הסיבה העיקרית לאי היציבות במזרח התיכון היא הסכסוך בין ישראל לפלשתינים, ולאו דווקא עיראק. אם בעיה זו תיפתר, רמת המתיחות תרד".

לשאלה בנוגע לרעיון שבני השושלת ההאשמית ימלאו תפקיד בשלטון בעיראק לאחר מלחמה, השיב המלך: "מסוכן מאוד לקשור את בני משפחתי עם סדר חדש בעיראק לאחר מלחמה". בהתייחסו להשערות כי לדודו הנסיך חסאן שאיפות לכס המלוכה בבגדאד אמר עבדאללה "יש לי השגות רבות בנוגע לתפקיד כזה למשפחת המלוכה ההאשמית עם זאת יהיה זה עניין אחר אם העם העיראקי יחליט שמשטר מלוכני עשוי לאחד אותו. עם זאת, החלטה זו בידיהם, ואין מדובר במשהו שאנחנו מתכננים".

השאלה בדבר הנסיך חסן נשאלה בעקבות השתתפותו של חסן בכינוס של אנשי אופוזיציה עיראקית בלונדון ביולי השנה, שם על פי עדויות רמז על שאיפותיו.

המלך עבדאללה אמר כי סביר יותר להניח שממשל צבאי בבגדאד, ולאו דווקא משטר מלוכני, ינסה לאחד את הקבוצות השונות במדינה.

סוכנות עתי"ם מדווחת כי בראיון לעיתון "פרנקפורטר אלגמיינה" נשאל המלך מה אמר לסדאם חוסיין בשיחתם, בתגובה אמר המלך הירדני כי "לא דיברתי עם סדאם חוסיין. לא היה לי כל מגע ישיר עמו, אלא אך ורק עם ממשלתו", ציין והוסיף כי הפעם האחרונה ששוחח אישית עם סדאם חוסיין היה בשנות ה-80' במהלך המלחמה בין אירן לעיראק.
