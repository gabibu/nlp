

ספרד ואירן מתכננות לכנס ועידת פסגה עולמית לקירוב התרבות האסלאמית והמערבית, כך מדווח היום העיתון "לה ונגוארדיה", היוצא לאור בברצלונה.

העיתון ציין כי נשיא איראן, מוחמד חתאמי וראש ממשלת ספרד חוסה מאריה אסנר, צפויים לדון באפשרות לארגן את ועידת הפסגה, בעת ביקורו של חתאמי במדריד בשבוע הבא.

על פי התוכנית האיראנית ספרדית, בוועידה ייטלו חלק חתני פרס נובל, אנשי דת, פוליטיקאים ואנשי רוח, כדי לדון בדרכים לגשר על הפער בין שתי התרבויות, שנראה כי גדל מאז הפיגועים ב-11 בספטמבר '01.

מקורות במשרד החוץ הספרדי אמרו כי ספרד הציעה לארח את הועידה כבר בשנה הבאה.

עוד כתב העיתון כי ספרד מוכנה להתחייב לפרויקט למרות יחסיה הרגישים עם איראן, לאחר שראש הממשלה הספרדי אסנר הביע תמיכה בתוכניות ארה"ב למתקפה נגד עיראק.
