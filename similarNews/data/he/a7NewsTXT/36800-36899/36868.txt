

בסיום דיון בו השתתפו שר הבטחון בנימין בן אליעזר, ראש השב"כ אבי דיכטר והרמטכ"ל משה יעלון, הוחלט בין השאר על הידוק הכתרים והסגרים באזור השומרון ועל צעדי ענישה שונים שיופעלו נגד גורמי הטרור בערים הפלשתיניות באזור. כמו כן נקבעו הצעדים אותם תנקוט ישראל נגד ארגוני הטרור כבר ביממה הקרובה.

בתוך כך נמשכות ההכנות בצה"ל להוצאת הסיורים הישראלים הניידים מחברון כפי שהודיע שר הביטחון בן אליעזר. ככל הנראה תתבצע הנסיגה המדוברת כבר מחר או מחרתיים. במשרד הביטחון מגדירים את הצעדים כמיועדים להקל על האוכלוסייה הפלשתינית בחברון. על פי ההערכות, אם יצליח צעד זה יורחבו ההקלות גם לבית לחם במסגרת תוכניתו של שר הביטחון בן אליעזר אותה הגדיר לפני ימים אחדים "יהודה תחילה".

אמש נערכה בחברון פגישה בין מפקד חטיבת חברון אלוף משנה דרור ויינברג לבין המוגדרים כבכירי מנגנון הביטחון הפלשתיני. פגישה זו התקיימה לקראת ההערכות המחודשת של צה"ל מחוץ לעיר ותפיסת "אחריות ביטחונית" של הרש"פ בעיר.

על פי המסתמן, גם בהיערכות החדשה ישאיר צה"ל מצידו תצפיות בגבעות חארת א-שייח' ואבו סנינה ויפעל פעם נוספת ביישוב היהודי בחברון.
