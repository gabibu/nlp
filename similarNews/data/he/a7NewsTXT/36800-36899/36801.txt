

בעקבות החשיפה בתיקשורת על כך שלא נערכות מדידות תקופתיות למוני החשמל והטלפון ויש חשש שהמונים אינם מדויקים, הניח היום ח"כ זבולון אורלב הצעת חוק אשר תסמיך את שר התעשיה והמסחר באמצעות המפקח על משקלות ומידות, לבצע מדידות לצורך אימות דיוק גם של מוני חשמל וטלפון.

ח"כ אורלב מסביר כי מוני החשמל פועלים בדרך של מדידת אנרגיה ואילו מוני הטלפון פועלים על ידי מדידת הזמן, לכן יש צורך לתקן את החוק ולהסמיך את שר התעשיה והמסחר לפקח גם על מדידות של זמן ואנרגיה ולא רק על נפח בלבד. "עלינו להגן על האזרח ולדאוג שלא ישלם יותר מהכמות האמיתית שאותה הוא צורך", אומר ח"כ אורלב.
