

התפרצות מחלת השעלת בצפון-מזרח אפגניסטן גרמה למותם של 100בני-אדם בעשרת הימים האחרונים, כך דיווח אתמול הרדיו הממלכתי של אפגניסטן. כתב מטעם סוכנות המידע בחתאר, ציטט עד מקומי שאמר כי מספר המתים בנפת קופאב שבחבל בדאחשאן עולה בהתמדה. "עד-כה בקופאב מתו מאה בני-אדם. הקורבנות העיקריים של המחלה הם ילדים וקשישים, והמחלה מתפשטת. מניין המתים גדל מיום ליום", נאמר.

חבל בדאחשאן, שעל הגבול עם סין וטג'יקיסטאן, נחשב לאחד מהחבלים העניים והמבודדים ביותר באפגניסטן. על-פי דיווחי רדיו אפגניסטן, ארגוני הסיוע אינם פועלים באזור. שעלת היא מחלה זיהומית, הפוגעת בעיקר בילדים. היא מתבטאת בהתקפי שיעול, המלווים בקשיי נשימה. אפגניסטן, שמאחריה 23 שנות מלחמה, נחשבת לאחת מהמדינות המובילות בעולם בשיעור התמותה ממחלות.
