

שמות 6 מתוך 14 נרצחי הפיגוע בצומת כרכור הותרו לפרסום: סמ"ר איימון שרוף הי"ד לוחם משמר הגבול בחברון, תושב עוספיה, סמל ניר נחום הי"ד חייל בחיל התותחנים מכרמיאל, עופרה בורגר הי"ד בת 56 מהוד השרון, איריס לביא הי"ד מנתניה, רס"ל אליעזר מוסקוביץ' הי"ד ורב"ט אילונה חנוכייב הי"ד.

סמוך לשעה ארבע וחצי אחר הצהרים נשמע אמש קול פיצוץ בצומת כרכור. מכונית תופת נצמדה אל אוטובוס בקו 841, אוטובוס מאסף שעשה דרכו מקריית שמונה לעבר חדרה ועצר לאסוף נוסעים בצומת אלונית. מהפיצוץ החל האוטובוס לבעור, מה שהקשה מאד על כוחות ההצלה לחלץ את הנוסעים ולהצילם.

מהפיצוץ נרצחו 14 בני אדם ולמעלה מ 40 נפצעו.

האוטובוס, לפי עדויות עדי ראייה, עלה בלהבות שעה ארוכה עד שהצליחו לכבותו. מפקד צוותי מד"א שהגיע למקום הפיגוע סיפר: "כשהגענו האוטובוס בער ותחמושת שהייתה בו התפוצצה. הפצועים היו מפוזרים ברדיוס גדול מאוד וחלקם ככל הנראה עפו מהאוטובוס. מהאוטובוס עצמו לא נשאר דבר".
בשיחה לגלי צה"ל אמר אחד הפצועים כי הפיצוץ התרחש בחלקו האחורי של האוטובוס. לדבריו, הוא הצליח לחלץ את עצמו אך מיד חזר פנימה וכך הצליח לחלץ חייל אחד מתוך האוטובוס. הוא סיפר כי האוטובוס התלקח במהירות, מה שמנע את האפשרות להיכנס אליו שנית ולהגיש עזרה. הפצועים פונו לבתי החולים "הלל יפה" ו"העמק", בהתאם לדרגות חומרת פציעתם.

בטלוויזיה של החיזבאללה קיבל עליו ארגון הג'יהאד אחריות לפיגוע. דובר החמאס רנתיסי אמר כי הוא מברך את מבצעי הפיגוע וקרא לכל הארגונים "להתלכד" ולהצטרף ל"גל הפיגועים". במערכת הביטחון סבורים כי המחבלים יצאו מתשתית הטרור בג'נין.

רוני דניאל, כתבו הצבאי של הערוץ השני של הטלוויזיה, אמר כי בצה"ל חושבים לשוב ולהדק את הכתר סביב העיר ג'נין שבמטרה להקל על חיי תושביה, נמנעו מלהיכנס אליה.

סגן השר לביטחון הפנים גדעון עזרא אומר כי צה"ל צריך לנקוט פעולות הרתעתיות נגד מחבלים מתאבדים , פעולות כגון הרס בתי משפחותיהם וגירושן.

בתגובה לפיגוע הרצחני, אמר דובר "האיחוד הלאומי-ישראל ביתנו": "הפיגוע הערב הוא התשובה והמתנה שהטרור מעניק לממשלת ישראל על פינוי כוחות צה"ל מחברון, על פינוי המאחזים ועל החולשה שהממשלה מפגינה". לדבריו, במקום להגן על המתיישבים מפקירה ממשלת ישראל את ביטחונם בידי הטרוריסטים.

גם ח"כ מיכאל קליינר יו"ר חירות הגיב על הפיגוע בכרכור. הוא אמר: " מתממשת תחזיתו של הרמטכ"ל, ולפיה פינוי מאחזים יתפרש ע"י הפלשתינים כחולשה ויזמין טרור". לדברי קליינר, סדרי העדיפויות הפוליטיים והעקומים של שר הביטחון מביאים לכך שכוחות הביטחון מתישים את עצמם על הגבעות ביש"ע במקום להילחם בטרור.

ערפאת אמר הלילה לכתבים: "ההנהגה הפלשתינית מתנגדת לפעולות שמטרתן פגיעה באזרחים פלשתינים או ישראלים". סוכנות הידיעות של הרש"פ ואפ"א פרסמה הצהרה, ולפיה קוראת הנהגת הרשות ל"חידוש מיידי וללא תנאי של תהליך השלום, שהוא הדרך היחידה לפריצת 'מעגל האלימות', התוהו ובוהו ושפיכות הדמים".
