

באזור היישובים שבות רחל ועדי עד שליד שילה היו התנגשויות בין יהודים לערבים. שדות אחדים של יהודים ומכוניות אחדות של פלשתינים עלו באש. אקדחו של רכז הביטחון מהיישוב עדי עד נחטף ממנו.

האירוע החל כשמאות הערבים שהוסתו מהמסגדים הסתערו על חקלאים מהיישוב שבות רחל, ותקפו אותם, וזאת לאחר שהופצה שמועת-שווא בכפרים תורמוס עיא ולובן א-שרקיה כאילו מתנחלים השחיתו רכוש ערבי או אף רצחו ערבי.

כוחות משטרה חשו למקום, אך גם אותם התקיפו הפורעים. בשיחה עם כתבנו פנחס ימין אמר משה תמיר, רכז הביטחון, כי הערבים החלו לזרוק עליו ועל אנשיו אבנים ואף ניפצו את שמשות הרכב. הם התחילו להתקהל, ובמהלך ההתקהלות חטפו התוקפים, לדבריו, את אקדחו.

לדבריו, המשטרה התפרסה במעלה הגבעה, והחיילים נסוגו לנוכח האלימות הערבית. הערבים ראו כי צה"ל "משפר עמדות לאחור", החלו להתקדם, ובדרכם אף שרפו שדות, כדי להבריח את המתיישבים מהמאחז. רק לאחר שהמשטרה הגיעה כדי להשליט סדר נרגע המצב.

רכז הביטחון התלונן במשטרה על כך שנשקו נחטף.
