

היועץ המשפטי לממשלה אליקים רובינשטיין קרא למשטרה להגיש כתבי אישום מזורזים כנגד מתיישבים ש"תקפו" שוטרים במהלך הפינוי בחוות גלעד. היועץ שוחח בנושא עם מפקד מחוז ש"י במשטרה ניצב שחר איילון, וציין בפניו כי עליו לבצע אכיפת חוק מיידית כלפי כל אדם שיפגע בשוטרים או בחיילים, גם בפינוי מאחזים בלתי חוקיים עתידיים.

במחוז ש"י טענו כי בכל אירוע, בפרט אירועים בהם מעורבים יהודים "המפרים את החוק באופן בוטה", ההנחיה הברורה היא "למצות עמם את הדין", וכך נעשה גם בסוגיית פינוי מאחז גלעד.

מועצת יש"ע פרסמה אתמול הודעה, ובה היא מביעה דאגה מ"ההסלמה במשבר המאחזים". היא קראה לציבור המתיישבים להקפיד על איפוק במסגרת המאבק הצודק נגד פינוי המאחזים", כך נמסר בתום הישיבה המיוחדת של הנהלת המועצה שהתקיימה אמש. מועצת יש"ע גם קראה לרה"מ שרון להתגייס בדחיפות ליישוב המשבר.

אתמול סיפרה מעיין עייש, תושבת הישוב יצהר, בראיון לתכנית 'בוקר בשבע' עם עמנואל שילה, כי כל גופה של בתה, תהילה, שנפצעה במהלך הפינוי בחוות גלעד, מכוסה בכתמים כחולים ממכות יבשות מבעיטותיהם של שוטרי היס"מ. אמנם בתחילה, אומרת עייש, ניסו חיילות לבצע את משימת פינוי הנערות, אך מכיוון שהן היו "עדינות מידי" נשלחו במקומן שוטרי היס"מ ושוטרות מג"ב, ואלה בפעולתן נקטו אלימות קשה, והתוצאה, אומרת עייש, היא שעל גופה של בתי יש סימני לחץ של אצבעות בבשר, סימנים כחולים על כל הגוף, ויש חשש כי אחת מאצבעותיה נשברה.

עייש הוסיפה כי גם בנה הוכה מכות קשות בידי שוטרים, וכי אחד מהם אף נגח בברכו בפניו. עייש ציינה כי בני הנוער לא התקיפו את השוטרים וגם לא גידפו אותם.

בתכנית "בוקר ב- 7" אתמול אמר גם משה זר, בעליה של אדמת "חוות גלעד", כי להסתערותם האלימה של שוטרי היס"מ על המתיישבים לא הייתה סיבה מוצדקת, מפני שהמתיישבים כלל לא התקיפו את השוטרים. לדבריו, כ 200 שוטרי יס"מ שכל אחד מהם "גברתן וגורילה", כלשונו "הגיעו אל החווה מיד לאחר סעודה שלישית ותקפו ציבור של כ 120 אנשים, בהם נשים וילדים שישבו בסככה. הם אפילו לא פנו אלינו, ולא ביקשו שנתפנה אמר זר, הם פשוט ''נכנסו בנו' בצורה אכזרית ובכוח".
