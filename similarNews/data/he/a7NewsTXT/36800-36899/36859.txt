

ארה"ב העבירה למועצת הביטחון הצעת החלטה המתירה שימוש בכוח נגד עירק. דובר מחלקת המדינה האמריקנית ריצ'ארד באוצ'ר מסר כי ארצות הברית העבירה הצעת החלטה חדשה בעניין עירק לחברות הקבועות במועצת הביטחון של האו"ם: צרפת, רוסיה, אנגליה וסין. באוצ'ר אמר כי הצעת ההחלטה מתירה במפורש להשתמש בכוח נגד עירק.

עם זאת הנשיא בוש אמר אתמול כי הוא מאמין שיהיה אפשר לפרק את עירק מנשקה בדרכי שלום, והוסיף כי יהיה מוכן לתת למהלכים הדיפלומטיים סיכוי נוסף. "ניסינו דיפלומטיה, ואנו מנסים זאת פעם נוספת. אני מאמין שאנו, העולם החופשי, אם נחליט על כך, נוכל לפרק מנשקו את האיש הזה בדרכי שלום, אבל אם לא, הרי שיש לנו הרצון, כמו שיש למדינות אחרות, לנטרל את סדאם", אמר הנשיא האמריקני לכתבים.

לדברי הנשיא, המדיניות האמריקנית, הקוראת להחלפת המשטרה בעירק, עומדת בעינה, אולם הוא ציין כי אם סדאם ייענה לכל דרישות פירוק הנשק של האו"ם, הרי ש"בכך נוכל לראות סימן לשינוי המשטר". ממשלת עירק אומרת כי דבר אינו מצדיק אישור הצעה חדשה במועצת הביטחון.

"אנו מזהירים מפני אישור החלטה חדשה, שתסתור את ההבנות עם מזכ"ל האו"ם קופי אנאן ועם ראש צוות הפקחים הנס בליקס", איים הדובר העירקי הרשמי בשידור בטלוויזיה.

בתחילת אוקטובר בווינה הגיעו שלטונות עירק ובליקס להסכם על נוהלי הבדיקות, לאחר שבגדאד הסכימה בספטמבר לשובם המיידי וללא תנאים של הפקחים, וזאת לאחר ארבע שנות היעדרות.
