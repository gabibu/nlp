

מיכאל יצחקי, תושב רעננה, שנפצע באורח קל בפיגוע סיפר: "ישבתי במושב שמאחורי מושב הנהג. קראתי ספר בנחת. ואז היה פיצוץ אדיר שהעיף את האוטובוס לצד הכביש. עפתי מהמושב על הרצפה. קפצתי וברחתי מייד החוצה. הכל התמלא עשן. הסתכלתי על האוטובוס וראיתי שיצאו עוד שניים או שלושה אנשים. שמענו חיילים צועקים 'הצילו'. נכנסנו לאוטובוס וחילצנו חייל אחד שהיה פצוע קשה, חייל נוסף ניסה לצאת דרך החלון משכנו את פלג גופו העליון מהחלון וחילצנו אותו. חייל שלישי הצליח לחלץ עצמו דרך המנוע, שהיה קרוע מהאוטובוס".

"לאחר כמה שניות נדלק מיכל הסולר. והיתה בעירה גדולה. ניסינו להכנס שוב לאוטובוס להציל אנשים נוספים, אך האש כבר היתה עזה, וכדורים מנשקם של החיילים שהיו באוטובוס שרקו מסביב. אחר-כך כבר לא ניתן היה לעשות דבר. האוטובוס בער כולו. לצערי הנורא לא הצלחנו להציל עוד אנשים, כולם נשרפו שם באוטובוס", סיפר.
