

קבוצה של 300 יהודים מצרפת נענו למבצע השיווקי "שנת האור", שעורך בימים אלה משרד התיירות בצרפת, והיא תגיע לישראל כסנונית ראשונה כבר במהלך החודש הקרוב.

צופים כי במהלך חודש נובמבר יגיעו לישראל כ 300 יהודים, חברי שלושה ארגונים יהודיים: ארגון הקונסיסטייאר, איגוד בעלי העסקים היהודים בצרפת והמגבית היהודית.

הקבוצות השונות יגיעו לארץ לביקור של שבוע ימים במסגרת מבצע שיווקי רחב היקף, ושמו "שנת האור", מבצע המתנהל כתחרות בין הקהילות השונות, ובמסגרתו מדליקים המבקרים "אור סמלי", נר, וזוכים לתעודה המכריזה עליהם בני אור. בחנוכה של השנה הבאה, עם סיום המבצע, תזכה הקהילה שתאסוף את מספר הגדול ביותר של נרות להוקרה ממלכתית ישראלית במעמד ראשי המדינה.

בעת ביקורו בפאריס, לפני כעשרה ימים, בכינוס של כ-300 מנהיגי הקהילות בצרפת וסיטונאי תיירות הפעילים במגזר היהודי, הכריז מנכ"ל משרד התיירות אהרון דומב על פתיחתו של מבצע "שנת האור".

הנוכחים באירוע הביעו התלהבות מהמבצע, ורצון להשתתף בו. מבצע שנת האור משמש בסיס לחברות התעופה ולסיטונאים ליצירת חבילות נופש ייחודיות ואטרקטיביות בארץ.

חברת אל על ביקשה להיות החברה הראשונה הרשמית של "שנת האור", וכבר כיום היא מציעה מחירי טיסה אטרקטיביים לישראל, ועל בסיסם ייבנו חבילות סיור שלמות במחיר אטרקטיבי. הקבוצה הנוכחית היא, כאמור, סנונית ראשונה להגעה צפויה של קבוצות נוספות בחודשים הקרובים לישראל.
