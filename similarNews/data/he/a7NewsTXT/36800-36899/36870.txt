

בפעם הראשונה מזה עשרת ימי העיצומים במשק, הצליחו נציגי השובתים ברשויות המקומיות והממונה על השכר באוצר, יובל רכלבסקי, להגיע להתקדמות מסוימת במו"מ שהתנהל אמש.

בעקבות התקדמות זו במשא ומתן החליטו נציגי השובתים לחדש את עבודת פקחי התנועה בערים הגדולות והחל מהיום ישובו לרשום דו"חות חנייה.

באשר לעובדי המדינה לא חלה כל התקדמות ממשית במו"מ, כך גם בנושא תוספת היוקר בו קיים נתק מוחלט בין המעסיקים ונציגי השובתים.

כזכור, חלק מנציגי השובתים ברשויות המקומיות הפסיקו ביום א' לפנות בוקר את השביתה ל-72 שעות, זאת לאחר פגישה לילית בחוות השקמים בין ראש הממשלה אריאל שרון ויו"ר ההסתדרות עמיר פרץ. לאחר אותה פגישה חזרו עובדי התברואה לפנות את האשפה והסייעות לגננות חזרו לעבודה.

ראש הממשלה ועמיר פרץ הודיעו לצוותי המו"מ כי הם רואים ביום רביעי בבוקר כמועד היעד לסיום המו"מ ביניהם. במידה ועד למועד זה לא תחול התקדמות של ממש ינהלו שרון ופרץ עצמם מו"מ ויגיעו לפשרה.

במסגרת שביתת עובדי המדינה, משרדי הממשלה יהיו סגורים, לא תהיה קבלת קהל, לא ניתן יהיה להוציא דרכונים, תעודות זהות, רישיונות נהיגה ולקיים מבחני נהיגה מעשיים ועיוניים. משרדי הביטוח הלאומי, משרד התעסוקה ומס הכנסה יהיו סגורים גם הם.

ברשויות המקומיות יפנו הזבל גם מחר וגני הילדים יעבדו כרגיל. בעיריית תל אביב אגפי הגבייה של הארנונה יעבדו כרגיל ויענו לקריאות טלפוניות.
