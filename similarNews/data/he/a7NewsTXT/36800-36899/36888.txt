

הסתימה ישיבת סיעת האיחוד הלאומי ישראל ביתנו שנערכה אחר הצהריים במאחז "גבעת אסף" שליד בית אל. בישיבה השתתפו חברי הכנסת יורי שטרן יו"ר הסיעה, אורי אריאל, הרב בני אלון צבי הנדל.

הישיבה נפתחה בסקירה של ח"כ ח"כ שטרן על פעילות חברי הסיעה בנושא המאבק הפרלמנטרי והאחר נגד ההחלטה לעקור מאחזים ברחבי יו"ש. כמו כן הועלה נושא פינוי כוחותינו משכונותיה הערביות של חברון. ח"כ הנדל הדגיש בפתח הישיבה כי האחראי האמיתי לביצוע הפינויים הוא ראש הממשלה אריאל שרון עצמו שאלמלא הסכמתו לא היו יוצאים לפועל הפינויים השונים.

הנדל הציע בדבריו ליצור לחץ על חברי הכנסת של הליכוד שיועבר דרכם ללשכת ראש הממשלה. ללחץ זה הציע הנדל להוסיף גם שיחות טלפוניות מח"כים, אישי ציבור ואזרחים.

יו"ר תנועת מולדת ח"כ הרב בני אלון אמר כי "הפיגוע בצומת כרכור החזיר אותנו אל הפרופורציות הנכונות להבנת והכרת זהות אויביו האמיתיים של עם ישראל-הטרוריסטים המתאבדים והרש"פ הפושעת, מול המתיישבים התורמים לחוסנה של ארץ ישראל". ח"כ אלון הוסיף כי ההיאחזות במקום תימשך והמאבק לעליה מחודשת, באם יבוא פינוי חלילה, יהיה נחוש ונטול פשרות".

בהתייחסו לפינוי חוות גלעד אמר אלון כי "אל לנו להיכשל בדברים אותם הוציאה התקשורת מהקשרם".

אלדד שורק, תושב המאחז, פרס בפני הנוכחים את תוכניתם של המתיישבים באשר לאפשרויות לפיתוח המקום ולהשתרשות בו. כמו כן הזכיר שורק את תולדות המקום בו נרצח אסף הרשקוביץ הי"ד. סורק תקף בדבריו את הטענה בדבר השימוש הרב בחיילי צה"ל לצורך אבטחת המקום, "לא די בכך שהדברים הם שקר גס אלא שאנחנו אף מסייעים לביטחון בגזרה כולה".

הח"כים הביעו דעתם באשר לחשיבותו האסטרטגית של מיקום המאחז.

יו"ר המועצה המקומית בית אל מר ישראל רוזנברג תבע ממשטרת ישראל לצייד בפעילותה באזור תגי זיהוי, "נתייחס לכל מי שלא יהיה לו תג זיהוי כפרובוקטור".

ש"ס תפעל למניעת פינוי גבעת אסף

נציגי "גבעת אסף" נפגשו אתמול בכנסת עם חברי סיעת ש"ס. בפגישה הבטיחו חברי כנסת אלה לפעול למניעת פינוי המקום וכן הבטיחו לבוא ולבקר בו בתחילת השבוע הבא. נציגי היישוב הסבירו לח"כים את חשיבות המיקום מבחינה בטחונית. הח"כים יעלו בפני ראש הממשלה אריאל שרון את הנושא.

קודם לכן דווח כי גזירת הפינוי של "גבעת אסף" נדחתה בשבוע לפחות. כך החליטה הוועדה לתכנון ובנייה במנהל האזרחי שערכה אתמול שימוע לתושבי המאחז. בשבוע הבא ייערך להם שימוע נוסף.
השימוע נערך אתמול במשרדי המינהל האזרחי בבית אל, והשתתפו בו תושבי מאחז "גבעת אסף" שליד בית-אל. זאת לאחר שהוצא צו הריסה למבנים במקום.

אמיתי בן פזי, מתושבי "גבעת אסף" אמר לכתב ערוץ 7 קובי סלע כי התרשם שהשימוע היה מבוים, וכי כלה ונחרצה עם שר הביטחון לפנות את הגבעה. פרקליטם של מתיישבי "גבעת אסף" עו"ד אבי הר זהב אמר כי מצד אחד הצו נמסר לידי המתיישבים ביום חמישי בלילה וזימנם לדיון ביום שני בבוקר, ומצד שני העובדה שבצו היו הסעיפים בלתי רלוונטיים לעובדות, גרמו לבג"ץ להתרשם כי צריך לתת למתיישבים זמן רב יותר כדי להכין את עצמם. אכן צריך לתת לאדם שוועדה כזו אמורה לחרוץ את גורלו וגורל חייו בביתו אפשרות הולמת להתגונן, אמר הר זהב.

גאולה הרשקוביץ, תושבת עפרה, אמו של אסף הי"ד, שעל שמו נקרא המאחז "גבעת אסף", עברה בימים האחרונים להתגורר במאחז. היא אמרה כי היא מתפללת לנס שיגרום לשר הביטחון לתת ביטחון במקום לגזול אותו. דברים אלה היא אומרת מפני ש"גבעת אסף" היא, לדבריה, נקודה אסטרטגית חשובה, ודרושה בה נוכחות של יהודים. הרשקוביץ ציינה כי בטרם צאתו של רה"מ שרון לארה"ב הוא התקשר אליה וביקש ממנה לפעול להרגעת השטח. הרשקוביץ אמרה כי היא מעדיפה פינוי שקט ומוסכם, אך הוסיפה כי בכל מקרה המתיישבים ישובו שוב ושוב לגור בגבעה עד שהממשלה תתרצה להתיר להם את הדבר. היא ציינה כי רה"מ הבטיח לה שבמקום ישוב אזרחי יוקם בגבעת אסף בסיס צבאי, ואמרה כי היא עצמה תמשיך להתגורר עם החיילים.

ומעניין לעניין באותו עניין: יו"ר המטה למען א"י אביעד ויסולי הגיש אמש תלונה במשטרת כפר סבא נגד שר הביטחון ויו"ר מפלגת העבודה בנימין בן אליעזר בנוגע לפינוי המאחזים, כך מדווחת סוכנות הידיעות "קול רינה". "התלונה הוגשה בגין עברות מתן הוראה של עובד ציבור בעל זיקה פוליטית ובשימוש לרעה בכוח המשרה בנוגע להריסת חוות גלעד ללא צו הריסה וללא זכות שימוע", כך נמסר מהמטה.
