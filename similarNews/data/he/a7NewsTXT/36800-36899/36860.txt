

ח"כ אורלב הניח על שולחן הכנסת הצעת חוק לתיקון פקודת המשקולות והמידות. לאחרונה נחשף בתקשורת כי אין נערכות מדידות תקופתיות למוני החשמל והטלפון, ולכן קיים חשש שהמונים אינם מדויקים. משום כך הניח אתמול ח"כ זבולון אורלב הצעת חוק אשר תסמיך את שר התעשייה והמסחר באמצעות המפקח על משקלות ומידות, לבצע מדידות לצורך אימות דיוק של מוני חשמל וטלפון.

אורלב מסביר כי מוני החשמל פועלים בדרך של מדידת אנרגיה, ואילו מוני הטלפון פועלים על ידי מדידת הזמן, לכן יש צורך לתקן את החוק ולהסמיך את שר התעשייה והמסחר לפקח גם על מדידות של זמן ואנרגיה ולא על נפח בלבד.

"עלינו להגן על האזרח, ולדאוג שלא ישלם על יותר מהכמות האמיתית שאותה הוא צורך", אומר ח"כ אורלב.
