

"הטעות של תהליך המו"מ הישראלי-פלשתיני הייתה שלא ניתנה מיד עצמאות לפלשתינים" , כך אמר אדריכל הסכמי אוסלו, שר החוץ שמעון פרס. הוא אמר את הדברים בראיון שפורסם אתמול ביומון הספרדי "אל מונדו". הוא הוסיף כי "היינו צריכים להתחיל בהענקת העצמאות לפלשתינים מבלי שייקבעו גבולות מוגדרים וסופיים. עשינו טעות", אמר.

לפי התכנית, התעתד פרס לצאת אתמול למדריד כדי להיפגש עם ראש ממשלת ספרד חוסה מריה אסנר ועם שר החוץ הספרדי ג'וזפ פיקה, כדי לקבל מהם את תמיכתו של האיחוד האירופי בתוכניתו החדשה, המשותפת לו ולאבו עלא. עקב הפיגוע במחסום אל עריק דחה פרס את נסיעתו.

בפגישה אחרת, שהתקיימה בין פרס לראשי הארגונים היהודיים בארה"ב, הציג פרס את עיקרי תכניתו, והגן גם על תכנית אוסלו. על הביקורת שנשמעה עליו ועל רה"מ לשעבר רבין על כך שמסרו עשרות אלפי רובים לפלשתינים אמר פרס: "הרובים אינם יורים בעצמם. הבעיה היא המוטיבציה לירות, והמוטיבציה הזאת נבעה ממה שקרה אחרי אוסלו ולא באוסלו".

תכנית נוספת, והפעם סעודית, המיועדת להשגת הנסיגה הישראלית מיש"ע התפרסמה ב"ניו יורק טיימס". עפ"י התכנית יובטח לישראל נרמול יחסים וייסוד יחסים דיפלומטיים מלאים עם מדינות ערב, ובתמורה היא תיסוג "נסיגה מוחלטת" מיש"ע. עם זאת, בד בבד עם ההצעה נסוגו הסעודים מהצעתם בטענה כי בשל "דיכוי הפלשתינים על ידי ממשלת אריאל שרון" אי אפשר לבצעה. ארה"ב הפגינה ספקנות מה באשר ליוזמה, אך שר החוץ שמעון פרס הגדיר את היוזמה כ"מעניינת וחיובית".

בבטאון הרשמי של הרש"פ "אל חיאת אל ג'דידה" פרסם מנכ"ל משרד ההסברה הפלשתינית חסן אלכאשף את יחסה של הרש"פ לתכניות של הנושאים והנותנים "המסורתיים" של אוסלו, כלשונו. "מנהלי המו"מ המסורתיים אינם מסוגלים להבקיע... אני מציע שיפסיקו לפעול... מאז אוסלו הם 'חרשו' את כל העולם ולא השיגו דבר. הגיע הזמן להחליפם. לעומתם הלוחמים שפותחים באש שופכים את דמם למעננו, והם רק מבקשים שניתן להם זמן, והזמן הזה לא יארך. אם נסכים לרגיעה נפסיד הרבה. נפסיד את הריאקציה שמתחוללת בחברה הישראלית, ונחלץ את שרון מהמשבר. זו שעתם של הלוחמים, וזו ההזדמנות של כולנו".


