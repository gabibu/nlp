

הסוכנות היהודית החליטה להגדיל ב-20 אלף דולר את הסיוע לכל משפחה מארגנטינה שתרצה לעלות לישראל. המענק הנוסף יינתן רק לאותם עולים שיגיעו לישראל במהלך תשס"ב-ג (2002).

כתב עתי"ם מוסר, כי במסיבת עיתונאים שכינס יו"ר הסוכנות היהודית סלאי מרידור, במשרדי הסוכנות בירושלים, נמסר כי הסיוע הנוסף ימומן על ידי איחוד הקהילות היהודיות בארה"ב וקרן היסוד, שנרתמו לנושא בשל חשיבותו. הכסף מיועד לארבע מטרות: פיצוי על הרכוש שהעולים נאלצו להשאיר מאחוריהם בארגנטינה, סיוע בתעסוקה והכשרה מקצועית, סיוע בקליטת הילדים במערכת החינוך ושיגור המטען הנייד לישראל.

מרידור מסר, כי מתחילת השנה עלו כבר 600 עולים מארגנטינה ולמעלה מ-5000 איש פנו למשרדי הסוכנות, כדי לברר אפשרות לעלות לישראל. על פי הערכות, עד סוף אפריל יגיעו 1500 עולים. יצויין כי הקהילה היהודית בארגנטינה מונה 200 אלף איש, מרביתם בבירה בואנוס איירס וזו הקהילה הגדולה מבין הקהילות היהודית ביבשת דרום אמריקה.
