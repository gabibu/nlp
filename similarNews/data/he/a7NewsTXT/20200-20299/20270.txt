

צלילים צורמים ליוו את טקס הזיכרון שנערך בכנסת לציון מלאת 10 שנים לפטירתו של ראש הממשלה מנחם בגין ז"ל. הישיבה המיוחדת התקיימה במעמד נשיא המדינה משה קצב, נשיא בית המשפט העליון אהרון ברק, הנשיא לשעבר יצחק נבון, ראש הממשלה לשעבר בנימין נתניהו, חברי כנסת לשעבר, נציגי הסגל הדיפלומטי, ועשרות ותיקי האצ"ל ובית"ר. בנו של מנחם בגין בנימין זאב לא נכח בטקס. בנאומו אמר רה"מ כי צוואתו העיקרית של בגין הייתה הצורך לשמור על אחדות הגורל היהודי, והוא ייזכר כמי שמנע מלחמת אחים בעת הקמת המדינה. "אנו נוסיף לזכור את מנחם בגין הפטריוט, המנהיג, המדינאי, הפרלמנטר, איש ההדר, איש הכבוד, הלוחם הנאמן, ולאהוב אותו", אמר.

במסגרת הטקס תקף יו"ר האופוזיציה ח"כ יוסי שריד את בגין בשל החלטתו לצאת למלחמת שלום הגליל, שמטרתה היתה לסלק את הטרור הפלשתיני מגבול הצפון. הוא גם אמר "האיש הטוב והמיטיב הזה, ידע גם להרע. איש נקי הדעת ונקי הכפיים ידע גם ללכלך", אמר. לדברי שריד, בתקופת מלחמת לבנון "גבר בגין הרע על בגין הטוב, שביקש להיטיב. הוא היה איש כבוד, שגלה לבדידותו באי כבוד". התנהגותו זו של שריד עוררה זעם רב מאד אצל רבים מחברי הכנסת.

למשמע הדברים, החלו חברי כנסת מש"ס וממפלגות נוספות לקרוא קריאות ביניים לעבר שריד. "מרעיל בארות מקצועי", קרא יצחק כהן מש"ס, והוסיף: "תרד למטה, חצוף!". ח"כ מיכאל איתן קרא: "אתה יודע מי זה בגין?".

חברי הכנסת ועוד אנשים החליטו לצאת בהפגנתיות מאולם המליאה, עד ששריד סיים את נאומו. בעקבותיהם נטשו את יציע האורחים חלק מוותיקי בית"ר ואצ"ל, ובכך הביעו אף הם מחאה למשמע הדברים.


