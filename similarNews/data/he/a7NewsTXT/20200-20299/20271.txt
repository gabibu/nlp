

במסגרת היערכותו של משרד החינוך לקראת חג הפורים, שיחול ביום שלישי הקרוב, הופצו הנחיות למנהלי מוסדות החינוך, וזאת כדי להביא לתודעתם של הילדים את הסיכונים הקשורים בחג הפורים, ואת הדרכים למניעתם. בימים אלה הושם דגש על ההנחיות הקשורות לביטחון. המשרד הורה למחנכים, למורים, ולעובדי סגל ההוראה האחרים לבדוק את אכפתם של הכללים האלה: אסור להשתמש באקדחי "קפצונים", באקדחי "פקקים", בפיקות, בזיקוקין דינור, במפתחות עם מסמרים ובאביזרים דומים. אסור להשתמש באבקות שריפה מכל סוג שהוא, או באמצעים אחרים היוצרים קולות נפץ, או רעשים דמויי התפוצצות, העלולים לגרום לבהלה. אסור להשתמש בתחפושות מחומרים דליקים, כגון צמר גפן, זהורית וניילון, ויש להשתמש רק בבדים שאישר מכון התקנים כבטיחותיים. אסור להשתמש בשקיות פלסטיק כמסכה, משום סכנת חנק למתחפש, ואסור להשתמש בצבעים ובצבעי איפור שאינם "נושמים".

בשל המצב הבטחוני גם הוחלט במשרד החינוך לפנות לגננות ולסייעות בגני הילדים, ולבקש מהן כי בניגוד למקובל לא יסיימו את יום הלימודים בפורים מוקדם, בשעה 11.00 במקום בשעה הרגילה, 13.20. נוהג זה קיים משום שבפורים נערכות בגנים מסיבות פורים בשעות אחר הצהריים בהשתתפות ההורים, ובהסכם העבודה הקיבוצי של הגננות נקבע כי בימים שבהם מתקיימים אירועים אחר הצהריים הן רשאיות לקצר את יום העבודה.


