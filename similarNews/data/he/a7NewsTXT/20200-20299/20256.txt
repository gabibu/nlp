

יו"ר חרות, ח"כ מיכאל קליינר, המשמש גם כיו"ר הלובי הפרלמנטרי למען שחרור יהונתן פולארד יפגש היום בכלאו בארה"ב. ח"כ קליינר ימסור לפולארד עותק ממכתב עצומה שיזם ח"כ מיכאל איתן הקורא לנשיא ארה"ב לשחרר את פולארד מהכלא. על המכתב חתומים 110 חברי כנסת. כמו כן, ימסור לו את הפרוטוקול המתורגם של דיון הכנסת האחרון בעניינו, שהתקיים במלאת 16 שנים לישיבתו בכלא.

בכוונת קליינר לעודד את פולארד ולהבהיר לו שמדינת ישראל אינה מפקירה אותו ואינה שוכחת אותו וכי הלובי הפרלמנטרי בראשותו יפעל כדי להבטיח שממשלת ישראל תהפוך כל אבן על מנת להביא לשחרורו. קליינר מתכוון לבחון עם פולארד דרכים חדשות לזירוז שחרורו מהכלא.


