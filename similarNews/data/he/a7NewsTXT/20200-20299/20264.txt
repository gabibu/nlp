

כתבנו חגי הוברמן אמר אתמול לערוץ 7 כי הפיגועים האחרונים, כמו זה שהיה בעין עריק, וגם כמו זה שהיה במרכז המסחרי בקרני שומרון מעידים על כך שהחמאס והפתח עלו לשלב חדש. לדבריו, הם נועזים, ורמת המקצועיות שלהם כחיילים גבוהה, ולכן אין הם נרתעים מלהיכנס ללוע הארי, למחנות צבא וליישובים.

התקפה כמו זו על מחסום צה"ל, אמר הוברמן, הייתה כרוכה באיסוף מודיעיני יסודי ובתכנית מסודרת, שעל פיה הם ידעו מתי לתקוף, ואיך לעשות זאת. לדברי הוברמן, צה"ל נוקט פעולות שבלוניות, שאינן מרתיעות, ולעומת זאת המחבלים מצדם מתעודדים מאד מה"הצלחות" בפיגועים ומהסדקים המתגלים בחוסנה של החברה הישראלית. עד לפני כחודש הם היו נתונים בייאוש, אמר הוברמן, ופתאום חל המפנה, הניכר, כאמור, ב"הצלחות" בהפגנות השמאל, ובמכתב הסרבנים. עכשיו הגיעו המחבלים למסקנה שכדאי להמשיך להילחם, אמר, והוסיף כי צה"ל חייב עכשיו לפעול בדרך יצירתית, ולהוציא את היריב משווי משקלו.

רון בן ישי, הפרשן הצבאי של ערוץ 1, אמר אתמול בתכנית "בוקר ב   7" כי על ישראל לשנות את אופי הלחימה ביש"ע ולעבור ללחימה התקפית ויזומה נגד המחבלים. לדבריו, כיעד למלחמתם הציבו המחבלים את חיילי צה"ל ואת המתיישבים. נגד המתיישבים הם מנהלים מלחמת טרור, ונגד צה"ל מלחמת גרילה, אמר בן ישי. עקב כך, אומר בן ישי, צה"ל חייב להתאים את שיטות הלחימה שלו בהתאם לסוג המלחמה מולו הוא ניצב, כלומר בהתאם למלחמת גרילה. לדבריו, במלחמה כזו על צה"ל להקדים את המחבלים, לתקוף אותם במקום הימצאם, ואף ליצור "פיתיונות", כלשונו.

בן ישי אמר כי הקריאות להשמדת תשתית הטרור הם "רעיונות המעניקים סיפוק מבחינה פסיכולוגית", אבל טבעה של מלחמת גרילה היא שהיא נמשכת גם לאחר שהורסים את תשתית הטרור. כדוגמא לדבריו הוא הביא את אשר התרחש בצ'צניה, שם גם לאחר שהרסו את העיר גרוז'ני מלחמת הגרילה נמשכת.

בן ישי אמר כי מגבלותיו של צה"ל נובעות מהוראותיו של הדרג המדיני, "המשגע", כלשונו, את צה"ל, בדרישותיו "לתגובות לבידוד ולמיטוט ועוד כל מיני שטויות", בזמן שמה שצריך הוא לתת לצה"ל הוראות להילחם את מלחמת הגרילה.


