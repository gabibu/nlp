

במערכת הביטחון עדיין ישנה אי וודאות אם אכן המחבלים שעצרה הרשות הפלשתינית הבוקר נמנו על החוליה שרצחה את השר זאבי או שהיו רק מעורבים ברצח. כך מסרו מקורות במערכת הביטחון לכתבנו קובי פינקלר. זאת למרות הודאה של מערכת הביטחון בצהריים כי מדובר ברוצחים. בדיקת המידע שהגיע מהרשות הפלשתינית נמשכת.

לפנות בוקר עצרו שוטרי הרש"פ בשכם את שני רוצחיו של רחבעם זאבי ואת מפקדם. מדובר בחאמדי קוראן ובאסל אל-עסמאר, חברי חוליית הרצח, וראש הזרוע הצבאית של החזית העממית עבד אבו-רולמה. הם נעצרו בדירת מסתור בשכם.

השר צחי הנגבי קרא לראש הממשלה לדרוש מן הרשות להסגיר את רוצחי השר זאבי ואת שולחיהם. גם נשיא המדינה משה קצב הצטרף לדרישה ואמר כי משפט בבית דין ישראלי יהיה צודק יותר ממשפט פלשתיני. את הדברים אמר הנשיא בתום ביקור תנחומים בבית משפחת החייל רב סרן מור אלרז הי"ד.

בירושלים אומרים כי המעצר מוכיח שהלחץ על ערפאת הוכיח עצמו. עד כה היתנה ראש הממשלה את יציאת ערפאת מרמאללה במעצרם של רוצחי זאבי. בעקבות מעצר השלושה בשכם תובע חבר הכנסת אחמד טיבי לאפשר לערפאת חופש תנועה מחודש.

מנגד אומר חבר הכנסת צבי הנדל מסיעת האיחוד הלאומי כי הוא אינו מאמין להודעה על מעצר רוצחי זאבי אך גם אם היא נכונה הם ישולחו לחופשי בהקדם.

"אני לא מאמין להם, וגם אם יסתבר שהם עצרו מי מהרוצחים  הם ישוחררו עם צל"ש. הרשות הפלשתינית מנסה להשיג נקודות באמצעות מכונת הסברה משומנת של שקר, אך העם בישראל כבר יודע היטב שמדובר בחבורת רוצחים שפלים שחייבת להיעלם מהעולם" דברי ח"כ הנדל.

שר החוץ שמעון פרס, אמר בתום פגישתו עם ראש ממשלת ספרד חוסה מאריה אסנר כי הדיווחים על מעצרם של רוצחי השר זאבי מעודדים. פרס הוסיף כי הוא מקווה שעתה, ניתן יהיה לחדש את שיחות התיאום הבטחוניות, אשר ביכולתן להוריד את רמת האלימות.

בתשובה לשאלות עיתונאים במדריד אמר השר פרס כי תפיסת הרוצחים מוכיחה כי הלחץ שהפעילה ישראל על ערפאת היה יעיל, והביע תקווה כי כעת תיסלל הדרך לחידוש ההידברות והמו"מ.
