

הבוקר נפצעו שני חיילים בהתקפת מחבלים במחסום בקעה אל שרקיה הגובל בגבול השרון.
חייל אחד נפצע פצעים בינוניים והשני נפצע באורח קל. רכב, בעל לוחית זיהוי ישראלית, ובו שני ערבים הגיע למחסום ליד בקעה אל שרקיה. אחד המחבלים ירד מהרכב ופתח באש לעבר החיילים במחסום. כאמור שני חיילים נפצעו. שאר החיילים הסתערו על המחבלים וחיסלו אחד מהם. השני ברח לפרדסים הסמוכים ומאז מתנהלת מצוד אחריו. את הידיעה העבירה סוכנות הידיעות "קול רינה".
בשעות הלילה המשיכו המחבלים את התקפותיהם.

סמוך לשעה 20:30 הופעל מטען סמוך לג'יפ של צה"ל בעלייה להר עיבל. לא היו נפגעים, ולא נגרם נזק לרכוש. מחבלים ירו לעבר היישוב שא-נור בצפון השומרון.

במחסום צה"ל ממערב לקלקיליה הופעל אתמול בערב מטען סמוך לג'יפ צבאי, ובמקביל ירו המחבלים לעבר הג'יפ. כוח צה"ל השיב באש.

באותה עת פתחו מחבלים באש לעבר עמדת צה"ל מדרום לקלקיליה, וכן הושלך מטען והתפוצץ לעבר עמדת צה"ל מדרום לאל חאדר. בכל התקריות לא היו נפגעים ולא נגרם כל נזק.

מחבלים ירו לעבר רכב ישראלי שנסע סמוך לתורמוס איה שמצפון לרמאללה. לא היו נפגעים, אך נגרם נזק לרכב.

בעקבות ירי מחבלים לעבר כביש המנהרות המוביל לגוש עציון, צה"ל חסם את התנועה באזור. כך דיווח כתבנו קובי פינקלר.

מחבלים ירו לעבר שתי עמדות צה"ל מצפון לחברון, סמוך לגשר חלחול וסמוך לצומת בית כחיל. לא היו נפגעים. החיילים השיבו אש. מחבלים ירו גם לעבר רכב ישראלי שנסע בצומת הכבשים מדרום לחברון. לא היו נפגעים, אולם לרכב נגרם נזק.

אזרח ישראלי נפגע אתמול קל עד בינוני בשעות אחר הצהריים בפיגוע ירי בכביש כיסופים, וסמוך לאזור שבו אירע פיגוע זה נמצאו שני רימונים שהמחבלים זרקו , אך הם לא התפוצצו. צה"ל פוצץ את הרימונים באופן מבוקר וערך סריקות באזור.

מטוסים ומסוקי תקיפה של חיל האוויר הפציצו בלילה יעדים של מנגנוני הביטחון הפלשתיניים ברמאללה, בשכם, בג'נין ובעזה. ברפיח הפציצו מטוסי קרב של חיל האוויר מבנים שבהם שוכנות מפקדות של המשטרה ומנגנוני הביטחון הפלשתיניים.

בג'נין ירו מסוקי תקיפה של חיל האוויר 3 טילים לעבר מפקדה של המשטרה הפלשתינית.

מוקדם יותר, סמוך לשעה 20:00, ירו מסוקי חיל האוויר שני טילים לעבר מפקדה של מנגנוני הטרור של הרש"פ. מקורות פלשתינים מסרו לסוכנות עתי"ם כי היעד לתקיפה היה מפקדת "אנסאר". מדובר במבנה הדרכה של מפקדת כוח 17 בעיר עזה, ובעבר הוא כבר הותקף.

בשיחה עם סוכנות עתי"ם התלונן בכיר ברש"פ כי ישראל לא הודיעה, כהרגלה, לפני שתקפה אמש. הבכיר טען עוד כי אף על פי שהיה צפי להתקפה קשה מצדה של ישראל על יעדים פלשתיניים, הם פינו רק חלק מהמפקדות והמשרדים, מכיוון שלא חשבו שישראל תתקוף גם מחסומים בכניסות לכפרים ולערים פלשתיניות, כפי שעשתה.


