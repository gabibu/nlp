

מנכ"ל כיתן תעשיות טקסטיל, עדי ליבנה אמר בצהריים בתגובה לידיעת סוכנות עתי"ם על כוונת "כיתן" לסגור מפעלים כי "אין לנו כוונה לסגור את המפעלים ולפטר את העובדים. אנו מתכוונים להמשיך ולייצר בישראל".

"נכון שכתבתי שנאלץ לסגור את המפעלים, לפטר את העובדים ולהעביר את הייצור למדינות אחרות, אבל זה אם בקשותינו לא תענינה בחיוב. נראה לי, שמשרדי הממשלה יהיו מוכנים להשתתף אתנו בהשקעות הנדרשות ולכן אין לנו תוכניות מעשיות לסגור ולפטר", הבהיר המנכ"ל לכתבת עיתי"ם.

ליבנה ציין שכיתן סיימה, לראשונה, באיזון את שנת 2001, אחרי שנים של הפסדים וכי כבר יש לה צבר של הזמנות סביר לשנת 2002. "היום מצבנו סביר מבחינת עיסקית, אבל אנחנו לא מסוגלים לעמוד בהשקעות הגדולות שנדרשות מאתנו, ללא עזרה", אמר ליבנה. ליבנה הבהיר כי החברה יכולה לעמוד במחצית מההשקעות הנדרשות ממנה ושהיא מצפה שהממשלה תממן את המחצית השנייה.
