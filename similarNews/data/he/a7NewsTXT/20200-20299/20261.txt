

בעקבות ההסלמה בטרור הפלשתיני אישר אתמול המטבחון המדיני בטחוני המצומצם מתווה פעולה שונה כלפי הרש"פ, אם כי אין מדובר בשינוי אסטרטגי. על פי ההחלטות, התגובות תהיינה בעלות עוצמה רבה יותר, וכן יוגבר רצף הפעולות. לאחר מכן אישר הקבינט המדיני-בטחוני את דפוס הפעולה הזה. רה"מ הודיע כי כדי לעקוב מקרוב אחר שינוי המתווה הוא ייפגש עם ראשי הצבא ומערכת הביטחון מדי יום. אתמול אמר רה"מ כי הוא לא יגרור את ישראל למלחמה. "נגיב על הטרור הפלשתיני בלי לגרור את ישראל למלחמה", אמר. מלשכת שרון נמסר כי הערב הוא יתייצב בפני אזרחי המדינה ויישא דברים בעניין ההסלמה בטרור.

אתמול ערכו אלוף פיקוד המרכז יצחק איתן ומפקד אוגדת יהודה ושומרון תת אלוף גרשון יצחק מסיבת עיתונאים במפקדת הפיקוד במצודת כפיר בנווה יעקב. במהלך המסיבה הם הגדירו בפעם הראשונה את מלחמת אוסלו כמלחמה.

מסקנות הפיגוע בעין עריק מעלות כי המחבלים הערימו על החיילים. "היינו מצפים שאירוע כזה יסתיים אחרת. יחד עם זאת, יש להבין שהמחבלים ניצלו כאן בציניות את הנתיב להולכי רגל. החיילים, בתמימותם, ראו בהם אזרחים חפים מפשע", אמר מפקד אוגדת יהודה ושומרון תא"ל גרשון יצחק. בתדרוך, שאליו הגיע גם אלוף פיקוד המרכז יצחק איתן, הסביר מפקד אוגדת יהודה ושומרון כי המחבלים ניצלו את הנתיב להולכי רגל, הנמצא בצדי הכביש וקרוב לעמדת צה"ל, כדי להתקרב לחיילים מכיוון החלק הקדמי של העמדה, ולפתוח עליהם באש מטווח קצר מאוד. ארבעת חיילי ההנדסה שהיו בעמדה הקדמית נפגעו מיד, ונהרגו מאש המחבלים.

שניים או שלושה מחבלים השתתפו בתקיפה, ומיד לאחר הירי על העמדה הקדמית נכנסו לחצר העמדה, ירו בחייל נוסף, ואחר כך נכנסו לקרוואן הממוגן בעמדה, וירו בשלושה לוחמים נוספים, וביניהם מפקד המחלקה, שפיקד על העמדה. המחבלים הצליחו להרוג את המ"מ ולוחם נוסף שהיו בקרוואן, ולפצוע את הלוחם השלישי. הלוחם השמיני בעמדה, שעמד על גג הקרוואן הממוגן, לא נפגע, ועל פי עדותו השיב באש, אך לא פגע במחבלים.
בתדרוך הדגיש אלוף פיקוד המרכז כי ארבעת הלוחמים שהיו בעמדה הקדמית, שתפקידה לפקח על המעבר בנתיב הולכי הרגל ובכביש, היו ערוכים לפעילות כמתחייב מהפקודות, והיו מצוידים בכל הציוד הדרוש, ובכלי נשק דרוכים ונצורים כנהוג. גם מפקד המחלקה במבנה המגורים לבש על עצמו שכפץ ונשקו היה עמו. לאחר קרב היריות נטלו עמם המחבלים שני רובים מסוג אם-16 שהיו שייכים לחיילים במוצב.

מפקד אוגדת יהודה ושומרון הדגיש שההתקפה על מחסום צה"ל בעין עריק מדגימה את הדילמה והמורכבות שבפעילות המחסומים ביש"ע בכלל. זאת, בשל הצורך לאפשר המשך חיים תקינים ככל האפשר לאוכלוסייה האזרחית מחד גיסא, והצורך לעצור מחבלים מתפוצצים, לחשוף מטעני חבלה וללכוד מחבלים המבקשים לבצע פיגועי ירי והתאבדות מאידך גיסא.

אלוף פיקוד המרכז אמר עוד: " כל זמן שהרשות הפלשתינית לא תבצע את מה שהיא מחויבת לו מההסכמים ימשיך צה"ל את הפעילות נגד מבצעי הטרור והלחימה נגדנו, ואף יגביר אותה".

אלוף פיקוד המרכז הורה למפקדי החטיבות המרחביות ביהודה ושומרון לבחון מחדש את פעילות המחסומים ואת יעילותם בגזרות שעליהם הם מופקדים. על פי ההנחיה, מקצת מן המחסומים שיסתבר שיש בהם סכנה יפונו, ואת מקומם ימלאו כוחות ניידים. מחסומים אחרים יתוגברו בחיילים נוספים.
הרמטכ"ל שאול מופז סייר אתמול בצהרים במחסום עין עריק. מפקד אוגדת איו"ש גרשון יצחק סקר בפני מופז את פרטי התחקיר הראשוני על הפיגוע במחסום. ממערכת הביטחון נמסר כי כדי לחקור את פרטי האירוע הקשה ימונה בקרוב קצין בודק. האזור כולו הוכרז כשטח צבאי סגור.


