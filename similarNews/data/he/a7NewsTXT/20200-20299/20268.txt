

11 שופטי בג"צ דחו פה-אחד את כל העתירות שהוגשו נגד הוראת השעה, המאפשרת לדחות את גיוסם של בחורי ישיבות. העותרים היו חברי הכנסת נעמי חזן ורן כהן ממרצ, ח"כ יוסי פריצקי משינוי, תנועת התעוררות ועורכי הדין יהודה רסלר ואהוד פלג. לפני כ-3 שנים קבע בג"צ, בהרכב מורחב של 11 שופטים, כי אין תוקף חוקי למצב שבו בחורי ישיבה דוחים את גיוסם ויש להסדיר את העניין בחוק. השופטים כתבו כי הם ערים לרגישות ולמורכבות של הסוגיה והקציבו לכנסת 12 חודשים לחוקק חוק המסדיר את סוגיית גיוס בחורי הישיבות. בתום שנה לא חוקקה הכנסת חוק וביקשה ארכה לפעול. בג"צ נענה כמה וכמה פעמים לבקשת הכנסת להאריך את הארכה, כדי לאפשר לכנסת לפעול. ב-19 בדצמבר שנת 2000 החליט בג"צ, שלא להעתר לבקשת שר הביטחון להארכה נוספת. למחרת, ב-20 בדצמבר 2000, התקבל בכנסת חוק שירות בטחון, המיועד למי שתורתו אומנותו והחוק עיגן בחקיקה, לפרק זמן מוגבל, את ההסדר שמכוחו פעל שר הביטחון בנושא דחיית שירותם של תלמידי ישיבות שתורתם אומנותם. החוק התקבל בכנסת ב-7 במרס שנת 2001.

את העתירות דחו השופטים לנוכח העובדה שוועדת הכנסת בראשות ח"כ יוסי כץ פועלת ומקדמת את החקיקה ולכן, יש לאפשר לוועדה להשלים את עבודתה.

השופט מצא הבהיר בסוף פסק הדין כי הוא דוחה את העתירות מבלי לנקוט כל עמדה על ההסדר החקיקתי הראוי לעניין גיוסם לשירות בטחון של תלמידי ישיבות שתורתם אומנותם.

ח"כ יוסי כץ, העומד בראש הוועדה הפועלת להסדיר את עניין גיוס בחורי הישיבות, אמר כי הוא מרוצה מהחלטת בית המשפט וכי הוועדה תמשיך לעבוד במרץ.


