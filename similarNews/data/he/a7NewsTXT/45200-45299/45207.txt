

ראש הממשלה אריאל שרון ויו"ר מפלגת העבודה עמרם מצנע אמורים לשוב ולהיפגש ביום שישי בפעם השנייה בשבוע זה, כדי להתקדם במו"מ הקואליציוני לצירוף "העבודה" לממשלתו החדשה של שרון.

יש לציין כי בכך גוברים הסיכויים להקים ממשלת אחדות חילונית בראשות הליכוד, מפלגת העבודה ושינוי.

להערכת פרשנים פוליטיים, המו"מ הישיר שרון-מצנע מוריד מחשיבות המו"מ בין שינוי והמפד"ל בנושאי דת ומדינה, שהיה אמור לסלול את הדרך להצטרפות שתי המפלגות לממשלת שרון, כאשר ההערכה הייתה כי מפלגת העבודה לא תצטרף לממשלה.

ההערכה היא כי תביעות המפד"ל בנושאי דת ומדינה יזכו מעתה לפחות אהדה בשינוי.

יצוין כי אמש התראיין יו"ר מפלגת העבודה לשעבר בנימין בן אליעזר בתכנית "משעל חם" בערוץ השני של הטלוויזיה, שם אמר כי במידה ויציג ראש הממשלה בפני מפלגת העבודה אפשרות ורצון להקים ממשלת אחדות חילונית, לא תיוותר בידי ראשי 'העבודה' ברירה אלא לפתוח במו"מ להקמת ממשלה מעין זו.

יצוין עוד כי בראיון המדובר שלל בן אליעזר את אפשרות שיתופה של המפד"ל בממשלה, זאת מתוך חשש שהממשלה תהיה כבולה בידי מה שהגדיר כ"הימין הקיצוני", באמירתו זו הציב עצמו בן אליעזר כתקיף יותר מיו"ר שינוי המצדד בשיתוף פעולה עם המפד"ל.

ביום ראשון בשבוע הבא יערך דיון בלשכת מפלגת העבודה בשאלה אם לבטל את ההחלטה הקודמת של הלשכה עליה הוחלט לפני כשלושה שבועות לפיה אין להצטרף לממשלת שרון ואף לא להקים צוות מו"מ לשיחות עם צוות הליכוד במסגרת הניסיון להקים ממשלת אחדות.

בתוך כך ממשיך צוות הליכוד במו"מ הקואליציוני בכפר המכבייה. היום ייפגש הצוות בראשות אורי שני עם נציגי ש"ס, עם נציגי האיחוד הלאומי ועם נציגי יהדות התורה.
