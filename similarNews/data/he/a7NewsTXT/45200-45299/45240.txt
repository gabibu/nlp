

בז'נבה נפתחה ועידה בנושא נעדרים כתוצאה ממלחמות.

ועידה בינלאומית שתעסוק בסוגיית האנשים הנעדרים כתוצאה מסכסוכים מזוינים ואלימות פנימית נפתחת ביום ד' בז'נבה.

הוועידה, שאורגנה בידי הוועד הבינלאומי של הצלב האדום, מכנסת 350 מומחים מכ-90 מדינות, בניסיון להסב תשומת לב ציבורית לסבל שעל פי רוב זוכה להתעלמות של אלפי משפחות ברחבי העולם, שפשוט אינן יודעות מה עלה בגורל יקיריהן.

מהצלב האדום נמסר, כי הארגון הבינלאומי מקווה כי המאורע ימריץ את המאמצים לברר מה עלה בגורל הנעדרים.

מטרה אחת של הוועידה היא למצוא קווי יסוד מעשיים למנוע מלכתחילה את היעלמותם של אנשים.

המומחים ידונו בנהלים המשמשים את המדינות והארגונים, ויחפשו כיצד להיענות לצורכיהן של המשפחות - חומריים, משפטיים ופסיכולוגיים.

"המניע למאמצינו הוא המודעות הברורה שהצטברה במהלך השנים ובכל רחבי העולם לייאושן של משפחות הנעדרים כאשר הן אינן יכולות לברר מה קרה לקרוביהן", אמר נשיא הוועד הבינלאומי של הצלב האדום, יאקוב קלנברגר.

"אני קורא לממשלות ולכל מי שמעורב בנושא לנקוט בדחיפות צעדים יעילים על מנת לחסוך ממשפחות נוספות את הכאב הזה".

נמסר עוד, כי בין המשתתפים יהיו מומחים מתחומי המשפט, המדע והצבא,
גורמים רשמיים מהאו"ם, נציגים מהאגודות הלאומיות של הצלב אדום והסהר האדום מכל העולם, וכן נציגים של עמותות שהוקמו על ידי משפחות של נעדרים מאזורי סכסוך שונים וארגונים בלתי ממשלתיים.

הם יתמקדו בתוצאותיהם של שמונה סדנאות ושלושה מחקרים שאורגנו בידי הוועד הבינלאומי של הצלב האדום במהלך השנה האחרונה.

מהצלב האדום גם נמסר, כי לא ידוע כמה אנשים ברחבי העולם נעדרים כיום כתוצאה מסכסוך מזוין או אלימות פנימית.

במאה העשרים לבדה היו מיליוני מקרים כאלה.
מתוכם יש יותר מ-22,000 אנשים מיוגוסלביה לשעבר שמקום הימצאם אינו ידוע עד היום, יותר מ-100,000 מרואנדה, ויותר מ-6,000 מפרו.

בארצות רבות, משפחות מחכות זה שנים ועשורים לידיעות לגבי יקיריהן.
