

"נושא השוליים גבה הרבה דמים. למעלה מ-12% מההרוגים בתאונות דרכים בשנת 2002 נהרגו בשולי הדרך. מצב זה מדליק נורה אדומה ומחייב התייחסות מערכתית הולמת. אין די באכיפה, יש לשלב הסברה ותשתיות הולמות כגון חניונים למנוחה בצידי הדרך על מנת להתמודד עם התופעה", כך אמר ראש אגף התנועה במשטרה, ניצב יעקב רז, בדיון של הסגל הבכיר באגף התנועה שהוקדש לנושא התאונות בשולי הדרכים.

ממחקר שערך אגף התנועה בנושא זה עולה כי אשתקד נהרגו 67 בני-אדם ב-46 תאונות דרכים קטלניות שארעו בשולי הדרך. 18 תאונות קטלניות ארעו כאשר רכב סטה מנתיבו לשוליים ופגע ברכב אחר או בהולך רגל, 14 תאונות דרכים קטלניות ארעו עקב ירידה לשוליים בשל איבוד שליטה ו-14 תאונות נוספות התרחשו כאשר רכב התנגש בשוליים בעצם קשיח כגון עץ, מעקה בטיחות או צלע הר.
