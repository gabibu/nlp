

שרון מקרב את ש"ס והאיחוד הלאומי לקואליציה לקראת הפגישה עם מצנע.

מטוטלת המו"מ הקואליציוני נמשכת.

ביום ד' הושגה, לדברי מקורות בצוות המו"מ של הליכוד, התקדמות ניכרת בשיחות שניהל הצוות בראשות אורי שני עם צוותי המו"מ של ש"ס והאיחוד הלאומי.

לדברי דובר הליכוד ההתקדמות היתה כל כך משמעותית עד כי בימים הקרובים אמורים אורי שני יו"ר ש"ס, אלי ישי, להיפגש ולסכם את הנקודות האחרונות שבמחלוקת.

"צוות ניסוח מצומצם", לדברי דובר הליכוד, של חברי האיחוד הלאומי אמור אף הוא להיפגש פעם נוספת עם צוות המו"מ של הליכוד, כדי לסיים את הדיון בסוגיות המעטות שבמחלוקת ולנסח הסכם קואליציוני.

ההתקדמות, כפי שתוארה, עם ש"ס והאיחוד הלאומי, אמורה להעניק את התחושה שיורדת האטרקטיביות של שינוי בעיני הליכוד.

ייתכן כי הדבר ידרבן את טומי לפיד, יו"ר המפלגה, להתגמש, אולי עד כדי הסכמה לחברות בממשלה יחד עם ש"ס.

במפד"ל העריכו ביום ד' כי השיחות עם שינוי בנושאי דת ומדינה עדיין "תקועות".

אפילו חסיד המו"מ עם שינוי, יו"ר המפד"ל, אפי איתם, מתח ביקורת על שינוי ועל ניסיונה לחילון מוחלט של ישראל, עם דגש על חילול השבת וקניונים פתוחים בשבת, והדגיש כי המפד"ל, כמפלגה דתית, לא תוותר בנושאי דת ומדינה.

הדברים נאמרו, ככל הנראה, גם בשל המתקפה המרוכזת של אברהם רביץ ושלמה בניזרי על שיחותיו של
איתם עם לפיד לקראת כניסה משותפת לממשלת שרון.

ההתפתחויות ביום ד', ופגישת שרון ומצנע הצפויה ביום ו', מעלות מחדש את האופציה של ממשלה בראשות הליכוד ומפלגת העבודה ובהשתתפות המפד"ל והמפלגות החרדיות, ללא שינוי.

זאת, ככל הנראה, מאחר ורה"מ מבין שלמרות כוחה המדולדל יחסית של ש"ס אין הוא יכול לוותר על השתתפותה בקואליציה, בשל האהדה הרבה לה זוכה המפלגה בקרב רבים ממצביעי הליכוד.

בינתיים מתכונן עמרם מצנע לפגישתו עם שרון בסוף השבוע.

מצנע החל בפגישות עם חברי סיעת "העבודה" בכנסת בלשכתו בת"א.

הוא נפגש במהלך היום עם אברהם שוחט, יצחק הרצוג ויולי תמיר כדי לגבש את הדרישות משרון להמשך המו"מ להצטרפות לממשלת אחדות.

ההערכה היא כי מצנע ידרוש משרון אזכור להקמת מדינה פלשתינית, פינוי התנחלויות ברצועת עזה ופינוי התנחלויות ביהודה ושומרון, בקווי היסוד של הממשלה.

שרון יתקשה למלא אחר דרישות מצנע, כל עוד יהיה עליו לרצות גם את המפד"ל וש"ס בסוגיות מדיניות.
