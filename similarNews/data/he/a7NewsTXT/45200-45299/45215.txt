

משרד ההגנה האמריקני הורה לשלוח עוד 28,000 חיילים לאזור המפרץ, כך מסרו בכירים בפנטגון.

5200 חיילים מחטיבת הפרשים המשוריינת השלישית, שבסיסה בפורט קארסון שבקולורדו, נכללים בצו שנחתם בימים האחרונים, ציינו המקורות.

לארה"ב יש כעת 182,000 חיילים באזור המפרץ ובסביבתו, למקרה שהנשיא בוש יפקוד לפלוש לעיראק, אמר בכיר בפנטגון שביקש להישאר בעילום שם. עשרות אלפי חיילים נוספים יגיעו לאזור בשבועות הקרובים.

לחטיבת הפרשים המשוריינת השלישית היה תפקיד חשוב במלחמת המפרץ. "החטיבה חדרה לעומק של יותר מ-300 ק"מ בתוך עיראק תוך 100 שעות, והשמידה שלוש חטיבות של המשמר הרפובליקני העיראקי", אמר קפטן ברן וורקמן, דובר צבאי בפורט קארסון.

לחטיבה יש יותר מ-300 כלי רכב משוריינים, כולל טנקים מסוג M1A1 "אייברמס" וM3A2 מסוג "בראדלי", ויותר מ-80 מטוסים, כולל מסוקי קרב מסוג "אפאצ'י", מסרו מקורות צבאיים, שציינו כי החטיבה ניידת מאוד, ויכולה לנהל פעולות התקפתיות והגנתיות, סיורים ומשימות ביטחוניות. היא יכולה גם להתפרס במהירות במצבי חירום.

מקורות אמריקניים מסרו, כי קרוב ל-200,000 חיילים אמריקנים יהיו באזור המפרץ עד תחילת מארס. בנוסף לחיילי חי"ר, ארה"ב ריכזה באזור מטוסים וספינות קרב, כולל חמש נושאות מטוסים, אליהן מתלוות עשרות ספינות מלחמה שנושאות טילי טומאהוק ארוכי-טווח.
