

צה"ל ממשיך לפעול בקסבה - נחשפה מעבדת חבלה.

כוחות צנחנים, גולני, נח"ל, שיריון והנדסה המשיכו ביום ד' את הפעולה הרחבה בה החלו לפנות בוקר בקסבה של שכם.

במהלך הפעילות נפצע קל מפקד גדוד בנח"ל מאבן שהושלכה לעברו.

כן חוסל מחבל ונפצע אחר מירי חיילי צה"ל לאחר שירו ויידו בקבוקי תבערה בחיילים.

במהלך הסריקות בקסבה נחשפה מעבדת חבלה ובה כ-10 ק"ג חומר נפץ מסוג TATP.

כן התגלו כדורי ברזל ומסמרים המשמשים כרסס במטעני החבלה בהם מצוידים מחבלים מתאבדים.

במקום נמצאו גם חומרים כימיים שונים וחומרי הסתה הכוללים כרוזים המפארים שמם של מתאבדים.

במהלך המבצע נלכדו כ-30 פלשתינים שחלקם הועברו לחקירת השב"כ וחלקם נחקרים בשטח על ידי כוחות הביטחון.

במהלך הסריקות נמצא בסליק בבית בקסבה רובה סער מסוג קלצ'ניקוב ואקדח.

יש לציין, כי הפעילות הנרחבת של צה"ל בשכם בוצעה לאחר שלזרועות הביטחון זרמו התרעות רבות על כוונת ארגוני המחבלים להוציא פיגועי התאבדות מהעיר.

כוונת הכוחות בעיר לגלות מעבדות חבלה, לעצור מבוקשים ולפגוע בכך בתשתיות הטרור.

מקורות בצה"ל מסרו כי הפעולה תהיה ממושכת וכי לא נקבע לה תאריך סיום.

המבצע הנרחב האחרון של צה"ל בשכם בוצע בין ה-12 בנובמבר וה-24 בדצמבר 2002.

במבצע, "גלגלי תנופה" שמו, נעצרו 110 מבוקשים - רובם מהפתח והמחמאס ומקצתם מהחזית העממית.

במהלך המבצע חוסלו 10 מחבלים, נפצעו 34 בחילופי אש עם צה"ל ונחשפו מספר מעבדות חבלה ובהן עשרות קילוגרמים של חומרי נפץ ומרכיבים של חגורות נפץ למתאבדים.

במחנה הפליטים עסכר בעיר נמצאה מעבדת חבלה גדולה ובה חומרי נפץ שנמצאו בבקבוקי טלק לתינוקות.

כן נחשפה חגורת נפץ שהוחבאה בערמות בגדים במשאית. החגורה נתפסה בצומת תפוח, ביציאה משכם.

יש לציין כי במבצע "גלגלי תנופה" ואחריו נעצרו מבוקשים בכירים רבים באזור ובראשם אחמד זאלום וצלאח קיני מהפתח' ופיראס פידי מהחמאס, אולם באחרונה העריכו בשב"כ כי תשתית הטרור של החמאס והפתח בשכם שוקמה והיא נכונה להמשיך בפעילותה, בעיקר באמצעות ניסיון לשלח מחבלים מתאבדים ארצה.
