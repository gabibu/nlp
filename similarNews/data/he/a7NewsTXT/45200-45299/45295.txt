

"הם לא ממלאים את התחייבויותיהם", כך אומר אחד מפקחי הנשק מטעם האו"ם בהתייחסו לשיתוף הפעולה של ממשלת עירק.

עפ"י דיווחו של ה"וושינגטון פוסט" חלה התדרדרות בשיתוף הפעולה של עירק, זאת מאז יום שישי בו נערך הדיון במועצת הבטחון של האו"ם.

לדברי פקחי הנשק, למרות התחייבותה המפורשת של עירק, אף מדען המעורב בפיתוח טכנולוגיית טילים או נשק כימי וביולוגי, לא הגיע לראיון.

פקיד בכיר באו"ם ציין כי אם עירק תמשיך בחוסר שיתוף הפעולה, ייאלצו הפקחים למסור חוות דעת שלילית המתייחסת לשיתוף הפעולה עם עירק, בדו"ח הבא שיוגש למועצת הבטחון.

דו"ח כזה יכול להתברר כמכריע לגיבוש תמיכה בהצעה אמריקאית-בריטית לפעולה צבאית בעיראק.
