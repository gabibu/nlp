

בימים האחרונים ניכרת התאוששות בשוק הדגים ותושבים חוזרים לקנות דגים בנקודות המכירה השונות באזור תל-אביב ומרכז הארץ.

בעקבות זיהום חופי תל-אביב במי ביוב ואזהרות שפירסם משרד הבריאות מפני אכילת דגים הנידוגים בחופי ת"א-יפו, ירדה צריכת הדגים מאז זיהום מי-הים ברחבי הארץ ב-70% .

גם פירסומים של משרד החקלאות על סוגי דגים שונים הגדלים בבריכות מבוקרות בכינרת או במפרץ אילת, לא הועילו ותושבים הדירו רגליהם מחנויות הדגים.

בעקבות מבצע הסברה מקיף שנערך באחרונה, ניכרת בימים האחרונים התאוששות במכירת הדגים.

במשרד החקלאות והבריאות ביקשו להבהיר, כי הדגים הגדלים בבריכות מים מתוקים בכינרת, במפרץ אילת, דגים מיובאים ודגי הים התיכון שנידוגו מחוץ לאיזור הסגור, ראויים למאכל.

יצוין, כי האזור שזוהם במי-ביוב סגור לדיג מאז תחילת הזיהום, כדי למנוע הגעת דגים מזוהמים לשווקים.
