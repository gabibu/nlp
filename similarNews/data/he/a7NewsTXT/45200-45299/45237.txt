

מנכ"ל משרד התקשורת: "למרות המשבר בענף, התחרות בתחום האינטרנט המהיר מתפתחת.

בהרצאה בכינוס השביעי של איגוד האינטרנט הישראלי, נשא מנכ"ל משרד התקשורת, אורי אולניק, סקירה על התפתחות התחרות בתחום התקשורת וציין כי השינוי המשמעותי ביותר בענף התקשורת במהלך 2002 קשור במהלך פתיחת שוק האינטרנט המהיר והתמסורת לתחרות, תוך שימוש בתשתיות תקשורת נוספות של חבורת הכבלים מד-1 וסלקום.

במסגרת ההרצאה הובאו נתונים המתייחסים למגמות ולתהליכים הצפויים בשנת 2003 וניתן מידע אודות התחרות בין ספקי התשתית השונים.

בעקבות התחרות בענף האינטרנט המהיר, עלה מספר המנויים בכ-500% במהלך שנה אחת.

המנכ"ל ציין כי אם קצב ההצטרפות לשירות האינטרנט המהיר ימשיך באותה מתכונת עד לסוף השנה, תרחיש לפיו בסוף שנת 2003 מדינת ישראל תהיה המדינה המערבית המובילה באחוז החדירה, הינו סביר ביותר, להוציא מספר מדינות במזרח אסיה.

עם זאת עדיין, רוב המנויים באינטרנט רחב הפס, מגיעים מקרב גולשי ה-DIAL-UP ויש להגביר את המאמצים הממשלתיים ושל המגזר העסקי להחדרת האינטרנט לשכבות נוספות באוכלוסייה ע"י פרוייקטים מבורכים כגון "תפוח" ו"להבה".

על פי הנתונים שנמסרו למשרד התקשורת, במהלך השנה האחרונה היתה עלייה של 10% במספר הגולשים הפעילים ברשת.
