

שידרוג מנחת שדה תימן יחל בשבוע הבא.

משרד התחבורה והרשות לפיתוח הנגב ישקיעו כמיליון וחצי שקלים בפיתוח המנחת.

משרד התחבורה, באמצעות הרשות לפיתוח הנגב, יחל בשבוע הבא בעבודות הפיתוח של מנחת שדה תימן, הסמוך לבאר שבע.

בשלב הראשון של הפרוייקט ישופץ מסלול ההמראות והנחיתות של המנחת ויותקנו בו אמצעי תאורה חדשים לטיסות לילה.

כמו כן, יוקם מגרש חניה חדש לכלי רכב וישופרו אמצעי הביטחון והבטיחות במנחת.

משרד התחבורה, הרשות לפיתוח הנגב והמועצה האזורית בני שמעון ישקיעו כמיליון וחצי שקלים בפרוייקט.

עבודות השיפוץ והפיתוח של המנחת יימשכו כשלושה חודשים.
במנחת שדה תימן חונים בדרך קבע כ-25 מטוסים קלים ודאונים. אורכו של המסלול הוא כ-1,100 מטר ורוחבו כ-20 מטרים. פיתוח המנחת יאפשר נחיתות והמראות של מטוסים עד 40 נוסעים.

שר התחבורה, צחי הנגבי ציין כי שידרוג המנחת יאפשר לחדש את קווי הטיסות הסדירות, משדה תימן לצפון הארץ ולדרומה.

כמו כן הוא יתרום לפיתוח התעשייה בבאר שבע ובישובים שבסביבה ויעודד יזמים ממרכז הארץ להשקיע באזור הדרום.

מנחת שדה תימן ישתלב עם המרכז הארצי לפעילות ספורטיבית, תעופתית, שיבנה באזור המנחת.

במקום מתוכנן גם פארק תעשיות גדול שיספק תעסוקה לתושבי באר שבע והסביבה.

משרד התחבורה הקציב כ-3 מיליון שקלים להקמת שני מנחתים נוספים ולשיפוצם של מנחתים קיימים.

לפני כחודשיים הוחל בהקמתו של מנחת חדש במצפה רמון, בהשקעה של 20 מיליון שקלים. במנחת יבנה מסלול באורך של כ-1,400 מטר.

בנוסף לכך הושקעו כמיליון וחצי שקלים בפיתוח מנחת מטוסים בפארק התעשיות בר-לב, שליד כרמיאל.

הפיתוח יכלול בין השאר, את ריבוד המנחת ומסלול הטיסה באספלט.
אורכו של המסלול כ-750 מטר.
