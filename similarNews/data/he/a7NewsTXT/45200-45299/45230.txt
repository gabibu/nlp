

ארבע רקטות נחתו אחר הצהריים באזור התעשייה בעיר שדרות. הירי בוצע ככל הנראה בתגובה לפעולה הלילה, בה נהרגו 11 מחבלים בפשיטה גדולה של צה"ל על מחרטות בעזה.

הרקטות ככל הנראה מדגם "קסאם" נחתו ליד מפעל זכוכית בשדרות. פועל נפגע באורח קל ופונה ע"י צוות מד"א לבית החולים "סורוקה" בבאר שבע. מבית החולים נמסר כי האיש נפצע מרסיסים רבים ונמצא בהכרה. האיש מטופל במיון הכירורגי.

בזמן ירי הרקטות התקיים במרחק כ-200 מטר ממקום נפילת ה"קסאם", כינוס הזדהות של ראשי ערים מהליכוד עם העיר שדרות בעקבות ירי "הקסאם" לעבר העיר בחודשים האחרונים.

ראש עיריית שדרות, אלי מויאל, סיפר כי "במהלך הכנס שמענו פיצוץ והתחלנו לקבל טלפונים על ירי טילי קסאם. הפסקתי את הכנס, ואמרתי לראשי ערים: בואו תראו פשוט במו עיניכם במה מדובר. לקחתי אותם למקום הנפילה - חצר מפעל. למרבה המזל - הטיל לא פגע במפעל. טיל נוסף נפל באזור מכללת ספיר". מויאל והתושבים אמרו כי ציפו לירי, בעקבות פעולת צה"ל הלילה בעזה.

ראש מועצת עומר, פיני בדש שהגיע למקום נפילת הטילים אמר "כי בדיוק היום הגיעו לשדרות 30 ראשי ערים שבאו לחזק את ראש עיריית שדרות על התקפות טילי הקסאם". פיני בדש אמר בצחוק לבאי הכנס בסוף האירוע: "בשביל לסיים את הכנס כמו שצריך, צריך טיל אחד או שניים". לא עברו חמש דקות ונפלו 4 טילים.

מפקד המחוז הדרומי ניצב משה קרדי, אמר ל- כי "אין לנו מידע נוסף על ירי 'קסאמים' הצפוי לעבר שדרות, ולכן התושבים לא נקראו לרדת למקלטים, אולם יש התרעות כלליות לפיגועים באזור שלנו".

כוח צה"ל פשט הלילה על מעוז החמאס בשכונת סג'עיה בעזה.

הכוחות פוצצו ארבעה בתי מלאכה וכן 32 מחרטות, אשר שימשו, על פי צה"ל, לייצור פצצות מרגמה, ורקטות קסאם. במהלך המבצע נהרגו 11 פלסטינים ונפצעו כמה עשרות. בקרב חיילי צה"ל לא היו נפגעים.
הבוקר דווח כי בין ההרוגים הפלסטינים חמישה מאנשי כוחות הביטחון הפלסטינים וארבעה פעילים בארגונים השונים. לטענת הפלסטינים, שלושה מההרוגים הם אזרחים שנקברו תחת מחרטה שנהרס בידי הכוחות. מח"ט גבעתי, אל"מ עימאד פארס, שפיקד על המבצע, מכחיש את הדיווח. לטענתו, כל הבתים שנהרסו בפעולה פונו מראש.

אל"מ פארס מסר כי המבצע הלילה בא כתגובה לפיצוץ הטנק בשבת סמוך לדוגית". לדבריו, המבצע הינו חלק משרשרת מבצעים שבמהלכם פועל צה"ל נגד תשתית ייצור אמצעי הלחימה ברצועת עזה.

סמוך לשעה 23:00 אמש נכנס כוח חטיבתי שכלל את גדוד הסיור וגדוד "צבר" מחטיבת גבעתי, גדוד הסיור מחטיבת גולני, גדוד טנקים מחטיבת "ברק" וכן כוחות הנדסה ומסוקי קרב לתוך שכונת סג'עייה בעזה. לדברי אל"מ פארס, הכוח נתקל בהתנגדות פלסטינית עזה כבר בכניסתו לשכונה. "עשרות פלסטינים חמושים הגיעו לעבר הכוחות וניסו למנוע את התקדמותם.

כבר במהלך הכניסה לעיר הופעלו לעברנו לפחות שמונה מטעני ענק". לדברי פארס, גרמו המטענים לפגיעות בחלק מרכבי הנגמ"ש, אולם למרבה המזל איש מהחיילים לא נפגע.

הפלסטינים דיווחו כי אחד מאנשיהם התפוצץ על טנק בפעולת התאבדות אולם לדברי אל"מ פארס מדובר בפלסטיני שכיוון טיל נ"ט לעבר הכוחות ונפגע מירי טנק שהביא לפיצוץ המשגר בידיו.
הכוחות הגיעו לכמה בתי מלאכה פלסטינים בשכונה ופוצצו 32 מחרטות. לדברי פארס, בחלק מבתי המלאכה לא נמצאו אמצעי לחימה, ובעליהם קיבלו מכתבי אזהרה מצה"ל.

סמוך לשעה 5:00 בבוקר יצאו הכוחות חזרה לעבר הקו הירוק.

ד"ר עבד אל-עזיז רנטיסי, מראשי החמאס ברצועה, הזהיר הבוקר בתגובה לפעולת צה"ל בעזה, מפגיעה קשה בחיילי צה"ל.

כוח גדול של צה"ל פשט לפנות בוקר (יום ד') על הקסבה של שכם למבצע מעצרים ממושך.

שני פלסטינים נהרגו בחילופי אש עם החיילים ועד לשעות הצהריים נעצרו שבעה מבוקשים וחשודים בפעילות טרור. מקורות פלסטינים דיווחו כי אחד ההרוגים הוא נער פלסטיני בן 16 שיידה אבנים לעבר טנק.

במבצע בקסבה משתתפים גדוד של הצנחנים הפועל בשכם בחודשים האחרונים, יחידת הסיור של הצנחנים, יחידת הסיור של הנח"ל, ויחידת "אגוז" של חטיבת גולני. על המבצע מופקד מפקד חטיבת הצנחנים אלוף משנה אביב כוכבי.

גורמים בפיקוד מרכז מסרו כי "מטרת המבצע הינה לשתק את פעילות גורמי הטרור בתוך הקסבה ולעצור פעילים בארגונים שיובילו בהמשך למעצר של פעילים נוספים ולפירוק חוליות המחבלים הפועלות מתוך העיר העתיקה בשכם".

בשכם ממשיכות לפעול גם בימים אלה תשתיות נרחבות למדי של החמאס, תשתית של "חללי אל אקצה" של הפתח וכן תשתית של החזית העממית האחראית להריגתם של שני חיילי הצנחנים במוצב "הדיסקוטק" מדרום לעיר.

עם זאת, במהלך השבועות האחרונים, ניכר קושי של המחבלים לצאת לפיגועים משכם לתוך שטחי ישראל בשל התייצבות כוחות צה"ל במרחב התפר ולכן מנסים הארגונים משכם להעביר את מטעני הנפץ שברשותם
לגזרות אחרות.
