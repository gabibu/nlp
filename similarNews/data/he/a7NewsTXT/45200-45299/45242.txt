

הלימודים במודיעין יושבתו מחר למשך שעה.

מזכ"ל הסתדרות המורים: האלימות נגד מורים - רעה חולה.

הלימודים בכל מוסדות החינוך במודיעין (למעט גני הילדים והחינוך המיוחד) יושבתו מחר, יום חמישי (20.2.03) למשך שעה ויפתחו בשעה השניה (9:00).

זאת, במחאה חריפה והתראה כלפי תופעת האלימות של הורים ותלמידים כנגד מורים ואנשי חינוך, כפי שהדברים מצאו ביטויים, בין היתר, גם השבוע כלפי מנהלת בית הספר היסודי "אסיף" במודיעין.

בעקבות המקרה, פונתה המנהלת, נאוה אסף, לטיפול רפואי בבית החולים, ידה קובעה בגבס והיא נזקקת, על-פי המלצת הרופא, לעשרה ימי מנוחה.

מזכ"ל הסתדרות המורים, יוסי וסרמן, שב ומדגיש כי אין מדובר במקרה חריג במיוחד ויוצא-דופן, אלא שרבים ממקרי האלימות בבתי הספר נגד מורים, כמו נגד תלמידים, אינם מוצאים את ביטויים התקשורתי ואינם מטופלים, למרבה הכאב והצער, בכל החומרה הראויה.

"לדאבון הלב, הפכה האלימות והחוצפה נגד המורים לעניין שבשגרה.
הסתדרות המורים מתריעה פעם אחר פעם נגד התופעה ונגד העובדה שידיהם של המורים כבולות. כל בריון - מלך, וכל מתחצף - גיבור. חובת המערכת להחזיר למורים את כבודם, את כוח הסמכות והקניית המשמעת, ולתת להם גיבוי מלא - מול תלמידים אלימים, כמו גם מול הורים מאיימים", אומר וסרמן.
