

איראן: נתעמת עם מטוסי ארה"ב שיחדרו למרחב האווירי שלנו.

שר ההגנה האיראני עלי שמחאני, אמר ביום רביעי כי כוחות צבא איראן ייצאו ל"עימות" מול כל מטוס אמריקני שיחדור למרחב האווירי של הרפובליקה האיסלאמית בעת המלחמה האפשרית נגד שכנתה עיראק.

איראן, שהוגדרה כמדינה תומכת בטרור על ידי וושינגטון, מתנגדת לכל פעולה צבאית נגד עיראק, וקראה פעמים רבות לבגדאד לשתף פעולה עם פקחי הנשק של האו"ם, כדי לשלול כל תואנה אמריקנית שתוביל למלחמה.

"נגן על המרחב האווירי שלנו ולא נניח לאמריקה לחדור אליו כשתתקוף בעיראק" אמר השר לכתבים בטהראן.

כאשר נשאל שמחאני מה תהיה תגובת איראן במקרה שמטוסים אמריקנים יחדרו בטעות למרחב האווירי האיראני בזמן המלחמה, ענה כי "נגיב בצורה החלטית וחד משמעית מול האמריקנים, ונתעמת, בשל הטעות".

למרות חוסר האהדה האיראני לפעולה צבאית אמריקנית ב"חצר האחורית" שלה, לא רואה הרפובליקה השיעית-איסלאמית את עצמה כידידתה של עיראק, בה נלחמה בין השנים 1980 ל-1988, אולם שמחאני הבהיר כי טהראן לא תיקח חלק במלחמה נגד אויבתה לשעבר.

"לא נתיר חדירה למרחב האווירי שלנו בשום תנאי, גם אם מועצת הביטחון של האו"ם תאשר מתקפה על עיראק".

ארה"ב ניתקה את קשריה הדיפלומטיים עם עיראק ב-1979, לאחר המהפיכה האיסלאמית והדחתו של השאח.
