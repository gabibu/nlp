

פיקוד העורף מתחיל בחלוקת ערכות מגן לעובדים זרים השוהים במדינה, על פי החלטה שהתקבלה בימים האחרונים, בתאום עם מנהלת ההגירה, לא יינקטו כל פעולות נגד שהותם של העובדים עם הגיעם לתחנות החלוקה.

החל מהיום מתחיל פיקוד העורף בחלוקת ערכות מגן לעובדים זרים השוהים במדינה. העובדים הזרים מוזמנים לקבל את ערכות המגן להם ולבני משפחותיהם בסניפי רשות הדואר ו-"המשביר לצרכן" ברחבי הארץ, לפי רשימת הסניפים שתפורסם באמצעי התקשורת.

מדובר צה"ל נמסר כי את ערכת המגן יקבלו העובדים עם הצגת דרכון, תמורתה ישאירו פיקדון בסך 200 ש"ח, אשר מחציתו יוחזר בעת החזרת הערכה. ילדים ונוער זכאים לקבל את הערכה ללא תשלום.

לערכות יצורפו הוראות שימוש בשפות: עברית, אנגלית, ערבית ורוסית ובהמשך יופצו הוראות שימוש גם בתאית, רומנית וסינית.

על פי החלטה שהתקבלה בימים האחרונים, בתאום עם מנהלת ההגירה, לא יינקטו כל פעולות נגד שהותם של העובדים עם הגיעם לתחנות החלוקה. החלטה זו התקבלה עם החשש שעלה לפיו יעדיפו העובדים שלא לקבל את הערכות כדי למנוע את גרושם מהארץ.


בשלב זה טרם החלה חלוקת ערכות מגן עבור סטודנטים זרים, אורחי משרד החוץ, עובדי הסוכנות היהודית ותיירים השוהים בבתי-מלון. חלוקה זו תחל בשלב מאוחר יותר ועליה תפורסם הודעה נפרדת באמצעי התקשורת.
