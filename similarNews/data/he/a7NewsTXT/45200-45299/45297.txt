

משרד החוץ הבריטי פרסם אתמול אזהרה לאזרחים הבריטים לא לבקר בישראל ובכוויית. "אנחנו מייעצים לכם לא לערוך כל ביקור שאינו חיוני, כולל נסיעת נופש לכוויית, ואם אתם כבר בכוויית צאו ממנה, אלא אם כן אתם סבורים שנוכחותכם בה חיונית", נאמר בהודעה.

משרד החוץ כבר הודיע על הוצאת בני משפחותיהם של אנשי סגל השגרירות מכוויית, וכן על החזרתם הביתה של כל אלה הרוצים לצאת ממדינה זו. באשר לישראל הוזהרו האזרחים הבריטים שלא לערוך בה "ביקורים שאינם חיוניים".

"אם אתם כבר בישראל, עליכם לשמור על עירנות גבוהה ולשקול אם נוכחותכם ונוכחות קרוביכם חיונית. אם אתם נמצאים בגדה המערבית או בעזה אנו מייעצים לכם לצאת מיד, כל עוד דרכי היציאה פתוחות", נאמר בהודעה. עוד הודיעה בריטניה לאזרחיה השוהים בעירק כי עליהם לצאת משם מיד, וזאת בשל התגברות המתח באזור ובגלל הסכנה כי הם יהיו יעד לטרור.

לאחר הפגנות הענק באירופה ובבריטניה נשמעו קולות שהזהירו את טוני בלייר, ראש ממשלת בריטניה, כי תמיכתו במלחמה מסכנת את עתידו הפוליטי. ג'ורג' ג'ונס, העורך הפוליטי של ה"דיילי טלגרף", כתב אתמול כי מממצאי סקר יוגוב, שנערך עבור העיתון, עולה כי מרבית אזרחי בריטניה תומכים דווקא בעמדתו של ראש ממשלתם, ולפיה בידי סדאם חוסיין נשק להשמדה המונית, וכי יש לפרקו מנשקו או בדרכי שלום או בהפעלת כוח נגדו.

מסקר זה התברר כי מרבית הבריטים אינם פציפיסטים, כפי שהיה אפשר לחשוב ממראיהן של ההפגנות שנערכו בלונדון ובערים נוספות. הבריטים הביעו העדפה לאפשר לפקחי האו"ם לפרוק את סדאם מנשקו בדרכי שלום, אך הוסיפו כי אם ייכשלו בכך יש לתקוף אותו. 80% אמרו כי יש להציב לסדאם אולטימטום, וכי אם לא ייענה לו, 76% מצדדים בתקיפה אמריקנית בריטית בתמיכת מדינות נוספות.

במסיבת עיתונאים שערך בלייר במעונו הוא דחה את הטענות שנשמעו כלפיו כאילו הוא "שש לקרב" והוסיף כי עדיין אפשר לפתור את הבעיה בדרכי שלום. הוא ציין כי למרות ההפגנות בשבת, אם האו"ם ייכשל במאמציו לפרוק את סדאם מנשקו לא תהיה ברירה ומי ש"ישלם את המחיר" יהיה העם העירקי.
את מבקריו הזמין בלייר להקשיב לעדויות גולים עירקיים, המספרים על משטר האימה של סדאם ורצונם העז לסלקו.

"אם ננקוט צעד מלחמתי נעשה זאת מתוך ידיעה ברורה שאנחנו מסלקים את אחד המשטרים המתועבים והברבריים ביותר בהיסטוריה המודרנית", אמר בלייר.

בתגובה לטענות נגדו כי תמיכתו במלחמה תסכן את עתידו הפוליטי אמר בלייר כי בנושאים פוליטיים אפשר לתמרן אבל "בסוגיות של חיים ומוות, אני חייב לומר את מה שאני באמת חושב, ובסופו של דבר כל אחד יעשה את חשבון הנפש שלו. זהו מחירה של דמוקרטיה", אמר.

הטלגרף מציין כי בלייר סובר שטרור בינלאומי הנשען על מדינות "נוכלות" המעוניינות בכאוס עולמי מסכנות את שלום העולם יותר משעושה זאת עימות בין מעצמות.
