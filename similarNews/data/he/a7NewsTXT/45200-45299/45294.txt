

בית המשפט המחוזי בחיפה גזר אתמול 21 מאסרי עולם מצטברים ועוד 40 שנות מאסר על תאבת בן עזמי סולימאן מרדאוי, מבכירי הג'יאהד האיסלאמי בג'נין, שהורשע ברצח 21 בני-אדם ופציעתם של 191 בני אדם, בעשרות פיגועי טרור שהיה אחראי להוצאתם לפועל.

הוא נעצר בחודש אפריל אשתקד, לאחר שצה"ל נכנס לג'נין. הוא הסגיר עצמו עם מחבלי ג'יהאד נוספים לידי צה"ל.

בגזר הדין ציינו השופטים מיכה לינדנשטראוס, י. דר וי. כהן: "בעינינו הוא רוצח שפל, האחראי לקיפוח חייהם של 21 אנשים, נשים, צעירים ומבוגרים ולפציעתם של מאות על לא עוול בכפם".
בגזר הדין הוסיפו השופטים כי מדובר ברוצח שפל חסר כל מעצורים אנושיים ומוסריים, אשר קטף את חייהם של קורבנות, וראה את הרצח כמטרה נשגבת, תכנן פיגועים והגדיל את פוטנציאל הפיגועים בכך שבחר מקומות הומי אדם.

השופטים ציינו גם כי מרדאוי המיט אסון ושואה גם על בני-עמו וכי גם לאחר פרק הזמן שחלף הוא לא הביע כל חרטה.

"מילים לא יחזירו את הקורבנות שחסרונם יעיק על בני משפחותיהם לכל חייהם, ושאין מילים המסוגלות לנחמם ולעודדם", כתבו השופטים.

השופטים גזרו על מרדאוי 21 מאסרי עולם מצטברים ועוד 40 שנות מאסר על פציעתם של 191 בני-אדם.

יצוין כי מדובר בעונש חסר-תקדים בחומרתו.
