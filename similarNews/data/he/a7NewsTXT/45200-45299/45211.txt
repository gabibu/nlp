

שני חיילים דרוזים, תושבי הכפר ירקא מואשמים בגניבת שלושה מקלעי מאג מבסיס צה"ל "שרגא" שבצפון הארץ, בסיס בו שרתו. השניים פרקו את המקלעים מרכבי "אכזרית" בהם טיפלו כאנשי תחזוקה בבסיס.

את המקלעים מכרו, על פי החשד החיילים לגורמים ברשות הפלשתינית תמורת חמשת אלפים דולר לכל מקלע. עם השניים נעצר אדם שלישי שסייע לשניים בשעות שלאחר ביצוע הגניבה.

בכפר ירקא אומרים היום כי הציבור הדרוזי בכללותו, ואנשי הכפר בפרט מתנערים ממעשיהם של השניים. בכפר מציינים את תרומת העדה הדרוזית למדינת ישראל ולצה"ל במשך שנות קיומו.

סלאח מולא, אביו של ריפעת, אחד החשודים, אומר כי כל הפרשה היא "עלילת דם", כהגדרתו. לטענתו בנו "לא נעדר אף לא יום אחד משירותו הסדיר. כל יום הוא נסע ל"שרגא" לשמש בתפקידו בתחום התחזוקה. קודם לכן, הוא שירת בעזה בגדוד הדרוזים. אילצו אותו לדבר בחקירה. הוא סתם דיבר. איימו להביא את משפחתו לחקירה, אם לא ישתף פעולה. הצדק יצא בסוף לאור", דברי האב.

על פי דברי גורמים במשטרה הצבאית, לבד מהעמדתם של השלושה לדין, יעמדו לדין גם מפקדים בבסיס בעוון התרשלות.
