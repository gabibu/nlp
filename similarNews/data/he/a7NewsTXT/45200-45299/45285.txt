

שר הבטחון שאול מופז אומר כי ירי רקטות הקסאם מהווה גורם להמשך הפעילות ברצועת עזה כדי למנוע שיגורן.

בשיחה עם כתבים במשרדו בתל אביב אמר שר הביטחון שאול מופז כי בעקבות ירי טילי הקסאם תמשיך ישראל את פעילותה ברצועת עזה. לדבריו, צה"ל עושה מאמצים למנוע את המשך ירי הטילים. "נמשיך לפעול ברצועת עזה בדרך שקבענו. בדרך הזאת נבטיח ונשיג יותר ביטחון לאזרחי ישראל", אמר מופז.

שר הפנים אלי ישי הודיע כי משרדו יעביר לשדרות מענק מיוחד של מיליון וחצי שקלים, וזאת בשל המצב הביטחוני והכלכלי בעיר. אתמול ספגה שדרות מטח של ארבעה טילי קאסם, ואלה פגעו באזור התעשייה של העיר. מאחד הטילים נפגע קל תושב העיר, מלגזן שעבד באחד המפעלים.
אמש התפוצץ מטען חבלה גדול ליד כוח צה"ל סמוך לתל סולטן שליד מורג. באזור נפתחו סריקות אחר שני ערבים שנצפו במקום בשעת הפיצוץ.

בשכם ממשיך צה"ל את פעולתו, ובמהלכה נעצרו 30 מחבלים, ונחשפה מעבדת חבלה שהיו בה למעלה מעשרה קילוגרמים חומרי נפץ.

בג'נין נהרג אתמול מחבל בגדודי השאהידים של אל אקצה. טיל פגע במכוניתו. כתבנו קובי פינקלר דיווח כי מדובר בשאהר זכארנה, מחבל בכיר ב"גדודי חללי אל-אקצה".
הפאתח' איים להגיב על חיסולו של זכארנה בג'נין. בכרוז שפרסם נאמר כי הארגון מטיל על ישראל את האחריות לחיסולו של זכארנה. זכארנה היה מראשי הארגון.

גם החמאס פרסם הודעה כי יפגע בישראלים בכל מקום. בראיון ל M.B.C. אמר איסמעיל אבו-הניה, אחד מבכירי החמאס ברצועת עזה, כי לחמאס אין גבולות גיאוגרפיים, לא בגבולות 67' ולא בתוך ישראל. לדבריו, החמאס "יגיב לטרור הישראלי בטרור דומה ולא יתחשב לא באזרח ולא בחייל".

בחומש חדר ערבי לחלקו הצפוני של היישוב, ונתפס.

כוחות צה"ל הרסו אתמול את ביתו של חליל אבו סמארה, אשר היה מעורב בתכנון מעשי טרור רבים בחבל עזה. מדובר צה"ל נמסר כי מכתב אישום שהוגש נגדו בבית דין צבאי עולה כי הוא עשה שימוש במבנה לצורך סיוע לירי פצצות מרגמה וירי מנשק קל לעבר בתי כפר דרום וכן לצורך איסוף מודיעין על אודות פעילותם של כוחות צה"ל בגזרה. כתבנו קובי פינקלר מוסיף כי בג"ץ אישר את הריסת המבנה.
אתר גוש קטיף מדווח אף הוא דברים אלה על אודות פעילותו של אבו סמארה. הריסת הבית התבצעה לאחר שבג"ץ קיבל את עמדת צה"ל על הצורך הביטחוני שבפעולה זו.

במרכז העיר טול-כרם עצר אתמול כוח מיוחד של צה"ל את מחבל החמאס נאהד אבו-שועלה, כך טענו מקורות ערביים.

לטענתם, הכוח נכנס לשוק המרכזי של העיר ועצר את המחבל, שעבד כמוכר בדוכן לממתקים בשוק.

