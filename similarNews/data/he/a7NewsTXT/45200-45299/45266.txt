

50 שנה אחרי הסכם השילומים: גרמניה תשלם פיצויים לעוד 4,000 ניצולי שואה.

ממשלת גרמניה הסכימה להרחיב את הזכאות לתשלומי פיצויים חודשיים לעוד 4,000 ניצולי שואה, רובם מישראל, שלא נכללו עד-כה בהסדרי הפיצויים שנחתמו עם גרמניה בשנות ה-50 וה-70.

הסיכום הושג לפני מספר ימים בברלין בין משלחת "ועידת התביעות מגרמניה" למשרד האוצר הגרמני.

סוכם כי כל אחד מהניצולים יקבל 270 יורו לחודש לכל ימי חייו.

מבין 4,000 הניצולים, 2,000 היו במחנות עבודה בתנאים דומים למחנות ריכוז, בגרמניה והונגריה.

2,000 ניצולים היו במחנות ריכוז, בגטאות, או במסתור וחיו קודם במערב-אירופה.

חבר "ועידת התביעות", נח פלוג, המשמש גם כיו"ר מרכז הארגונים של ניצולי השואה בישראל מסר כי בנוסף הוחלט להגדיל את התשלומים החודשיים ל-60,000 הניצולים מקבלי הפיצויים מ-250 ל-270 יורו לחודש.

פלוג הוסיף, כי בשנת 2002 שילמה גרמניה באמצעות ועידת התביעות כשני מיליארד ש"ח לכ-60,000 ניצולי שואה מישראל שהיו עובדי כפיה בזמן השואה.

כל אחד מהם זכאי לתשלום של 33,000 ש"ח כפיצוי חד-פעמי.

בשנת 2002 קיבלו הניצולים מחצית מהסכום.

השנה יקבלו את היתרה.
