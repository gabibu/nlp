

כל הסמים משפיעים על המוח באותה הצורה.

בין אם אדם מעשן סיגריות או משתמש בקוקאין, קצות עצבים מסוימים במוחו מושפעים באותה הדרך, דבר הרומז כי ייתכן שקיימת שיטה כוללת לטיפולי גמילה, אמרו ביום רביעי מדענים מאוניברסיטת סטאנפורד.

למעשה האלכוהול, הקוקאין, האמפטמינים, המורפיום והניקוטין גורמים לרגישות יתר של תאי המוח, נאמר במחקר שנערך במרכז הרפואי האוניברסיטאי בסטאנפורד, קליפורניה.

"הבחנו בשינוי אחד שנגרם עקב שימוש יתר בסמים, בעל מנגנונים מולקולריים שונים", אמר ד"ר רוברט מאלנקה, שעמד בראש צוות המחקר.

תאי המוח שהושפעו נמצאים באיזור מסוים במוח המוכר כסיפון המוח הגחוני (VTA -Ventral Tegmental Area), נאמר במחקר, שיפורסם ב-20 בפברואר בביטאון "ניורון".

בשנה שעברה הלעיטו החוקרים עכברי ניסוי בקוקאין, ומצאו כי הגלוטמאט שבגופם עורר גירוי נוירונים באיזור ה-VTA, והפרשת דופאמין - ניורטרנסמיטור או מעביר כימי בין-עצבי הקשור לתנועה.

תאי המוח ממשיכים להיות רגישים ביותר לגלוטמאט למשך זמן של כשבוע.

במחקר הנוכחי גילו המדענים כי השלכות דומות מופיעות גם עקב שימוש באלכוהול, מורפיום, ניקוטין ואמפטמינים.

לדבריהם, לחץ יוצר שינויים דומים, אולם לסמים אחרים, שאינם ממכרים, אין השפעה כזו.

ייתכן שתוצאות המחקר יוכלו להסביר מדוע מצבי לחץ גורמים לנסיגה בתהליכי גמילה מסמים, ציינו החוקרים.

לדברי מאלנקה, "זו רק תחילת הסיפור, אבל כיוון שהכול מתרחש באיזור ה-VTA, סביר שההמשך יוביל לתוצאות כלשהן".
