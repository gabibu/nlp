

ח"כ אריאל מהאיחוד הלאומי סבור כי למרות נכונותו של שרון ל"ויתורים כואבים" והפרסומים האחרונים על עקירת ישובים ומדינה פלשתינית "אמיתית", עדיין יש מקום רב להפעלת לחצים באמצעים שונים.

לפי הפרסומים השונים "מחיר" כניסת העבודה לקואליציה עומד כעת על הכללת התוכנית להקמת מדינה פלשתינית בקווי היסוד של הממשלה, על תכנון עקירת יישובים ובניית גדר ההפרדה, כך דיווח העיתונאי בן כספית. במאמר ב"מעריב" הוא כותב כי במהלך פגישתם ביום שני הבטיח שרון למצנע כי הוא פועל להשגת "שלום אמיתי. מדינה פלשתינית אמיתית. הורדת התנחלויות בהסדר הקבע. תכנית אמיצה בתיאום מלא עם ארצות הברית, עם לוח זמנים, תיאום מלא עם הירדנים, סיוע מצרי. כל העולם בתמונה, כולם יתנו כתף, רק אתם חסרים לנו. "אני הולך על זה ברצינות, אני מתכוון למה שאני אומר", אמר שרון", כך על פי כתבתו של כספית.

ביום שני דיווח שירי וייצמן מהעבודה על המגעים המתנהלים בין יו"ר צוות המו"מ של הליכוד אורי שני ובנו של ראש הממשלה עומרי שרון לבינו, ומדבריו עולה כי הושגה הסכמה, ולפיה קווי היסוד של הממשלה יכללו ייסודה של מדינה פלשתינית והקמת גדר ההפרדה.

ביומן ערוץ 7 אמר ח"כ אורי אריאל מ"האיחוד הלאומי" כי הוא אינו מופתע מכך שראש הממשלה מנהל מו"מ עם העבודה על כניסה לקואליציה. כך הוא הבטיח טרם בחירתו, אמר אריאל, והוסיף כי גם נכונותו של שרון ל"ויתורים כואבים" אינה מפתיעה. עם זאת, אומר אריאל, עדיין אפשר להשפיע על מהלך העניינים, גם באמצעות הפעלת לחץ, על אנשי הליכוד שבכינוס המרכז הצביעו כנגד מדינה פלשתינית, וגם באמצעות גופים חוץ פרלמנטריים, כמו מועצת יש"ע, שפעלה בעבר.

אחד מהגופים החוץ פרלמנטריים הוא חוג הפרופסורים לחוסן מדיני וכלכלי. ד"ר רון בריימן, העומד בראש החוג, שלח השבוע מכתב דחוף אל ראשי שלוש מפלגות הימין: "האיחוד הלאומי", ש"ס והמפד"ל, המנהלים מו"מ עם הליכוד על כניסה לממשלה. במכתבו ביקש בריימן להיפגש עם ראשי המפלגות כדי לדרוש מהם שיסרבו להיכנס לממשלה שבקווי היסוד שלה ייכללו "חזון בוש" ו"מפת הדרכים"   שמות נרדפים למדינה פלשתינית. כמו כן כותב בריימן: "ברצוננו להביע את התנגדותנו להכללת 'גדר ההפרדה' לאורך 'הקו הירוק' בקווי היסוד. החוג רואה בגדר זו גדר פוליטית, בזבוז כספים, והבחנה מסוכנת בין יהודים משני צדי הקו, כד כדי הפקרה, או טיהור אתני של היהודים תושבי יש"ע".

בשיחה עם כתבת ערוץ 7 רותי אברהם אומר בריימן כי גם עבור אלו הדוגלים בגדר הפרדה כאמצעי המונע ממחבלים להגיע ל"קרבנותיהם", התוואי המתוכנן על ה"קו הירוק" אינו תוואי שנותן פתרון ביטחוני אמיתי. "הקו הירוק", או כפי שכינה אותו אבא אבן ז"ל קו "גבולות אושוויץ", נקבע, אומר בריימן, באופן שרירותי וחסר משמעות. 'במקום שבו הפסיקו הצבאות המותשים להילחם בשנת 48' - שם נקבע הקו הירוק', הוא מציין. אם בונים גדר הפרדה היא צריכה לתת מענה ביטחוני אמיתי, אומר בריימן, ומציע כי במקום לגדר את "הקרבנות" יגדר צה"ל את מוקדי הטרור, כגון את העיר ג'נין. לדבריו, הגדר גם מוסיפה נטל כבד ומיותר על תקציבה של מדינת ישראל. עלות פרויקט גדר ההפרדה היא שני מיליארד שקלים, וזוהי רק ההתחלה, אומר בריימן, מפני שכדי למנוע חדירת מחבלים יש צורך בארגונו של מערך צבאי מורכב, שיעסוק בפטרולים. את החיילים, הוא מוסיף, ימשכו מפעילותם הנוכחית, המסכלת טרור בערים הערביות ביש"ע, ויעבירו אותם לשמור דווקא על הגדר.

אנשי "מחנה הגדר" דוגלים, לאמיתו של דבר, בטרנספר, מציין בריימן, וזאת מאחר שהתכנית כרוכה בנסיגה חד צדדית, ומה שמסתתר מאחוריה הוא גירוש יהודים מבתיהם ביש"ע. אנשי מחנה הגדר מוכנים לטרנספר את אחיהם אך לא את הערבים אזרחי המדינה אל המדינה הפלשתינית. על פי דברים אלה אפשר לומר כי הסיסמא "הם שם ואנחנו כאן", שבה השתמש ראש הממשלה לשעבר אהוד ברק, מראשי הדוגלים ביתרונה של הגדר, היא שקרית, מפני שבתוך ישראל הקטנה יישארו כבעבר הערבים אזרחי המדינה, המזוהים עם הרש"פ, וחלק מהם שאפילו מעורבים בטרור. הם יהיו גם "שם" וגם "כאן", אומר בריימן.

תכנית גדר ההפרדה, על פי בריימן, אינה מוסרית גם משום שהיא עושה אבחנה בין דם לדם, בין דמם של "יהודי המזרח", החיים מצדו המזרחי של "הקו הירוק" לבין דמם של "יהודי המערב". "יהודי המזרח", אומר בריימן יהיו פחות מוגנים ויופקרו להתקפות מחבלים.
בריימן דיבר על יכולתה של מועצת יש"ע לפעול כדי למנוע את סכנותיה של גדר ההפרדה ואמר כי הקול היוצא ממועצת יש"ע בנושא אינו אחיד, וזאת משום שראשי המועצות חברי המועצה מופקדים על צורכיהם הקיומיים השונים של תושבי המועצות. מצב זה, הוא מציין, מחייב אותם לבוא במגע עם שרים ועם ראש הממשלה. משום כך הם מתקשים להפעיל לחץ על ראש הממשלה שרון, מסביר בריימן.

