

שר הביטחון לשעבר, בנימין בן-אליעזר, אמר הבוקר כי הוא מתכוון להגיש תביעת דיבה נגד כתב עיתון "הצופה", חגי הוברמן. זאת בעקבות הכותרת הבוקר בעיתון: "הרוגי חברון הם קורבנות הפריימריס של פואד ב"עבודה".

העיתונאי חגי הוברמן הגיב על דבריו של בן אליעזר, ואמר לכתב ערוץ 7 כי ההחלטה להוציא את צה"ל מחברון נבעה משיקולים של פריימריס במפלגת "עבודה". "אני עומד מאחורי הדברים שכתבתי בעיתון 'הצופה'". אין במאמר הסכמה לפגיעה פיזית בבן אליעזר. אדרבה, אני מאחל לו אריכות ימים רחוק מעשייה פוליטית כאזרח פרטי", הטעים הוברמן. נציין כי העיתונאי הוברמן עובד במערכת "הצופה" ככתב לענייני יש"ע מאז תחילת הסכמי אוסלו ובתפקידו מחובר לדרגים צבאיים.
