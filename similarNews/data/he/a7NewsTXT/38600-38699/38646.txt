

החל ממחר תשלח לכל בתי הספר ערכה בית ספרית ובה כרזה עם מילות המנון התקווה, מגילת העצמאות ודיסק שירת התקווה.המשלוח הינו חלק מהגברת לימודי מורשת וחיזוק הקשר של הדור הצעיר עם השורשים והסמלים הלאומיים.

השרה לימור לבנת: "התקווה אשר היתה המנונם של חובבי ציון והתנועה הציונית, מהווה אחד
מסממני הריבונות ותמלילו משקף את הרוח, הכמיהה והאמונה הלאומית, לאורה התגברנו על סערות העבר וסביבה נתלכד גם בעתיד".

החל ממחר תשלח לכל בתי הספר ערכה ובה כרזה עם מילות המנון התקווה ומגילת העצמאות ודיסק שירת התקווה. שרת החינוך, לימור לבנת ומנכ"לית המשרד, רונית תירוש, תענקנה מחר את הערכה למנהל בית הספר "בן גוריון" בנס ציונה, במסגרת ביקור השרה בבית הספר.

הערכה משתלבת בתוכניתן הרחבה של השרה והמנכ"לית שבמרכזה הגברת לימודי המורשת וחיזוק הקשר של הדור הצעיר עם השורשים והסמלים הלאומיים. מאז כניסתן לתפקיד חרטו השתיים על דגלן את טיפוח הערכים ומורשת העם ועל תוספת שעה לתלמידי חטיבות הביניים שתוקדש לנושאים אלה. התוכנית מתמקדת בהקניית מושגי יסוג ביהדות, בחגים ובמועדים וערכי הציונות.

הכרזות תתלנה במקום מרכזי בבתי הספר והדיסקים עם שירת התקווה, מפי תזמורת צה"ל, יושמעו בטקסים הרשמיים שיתקיימו בהם.

לערכה מצורף מכתב מהשרה ומהמנכ"לית למנהלי בתי הספר בו הן מדגישות את חשיבותם של הסמלים הלאומיים: המנורה, הדגל וההמנון. במכתבן למנהלי בתי הספר: "עליכם המחנכים מוטלת האחריות לטעת בדור הצעיר את אותה התקווה שליוותה ומלווה אותנו מאז ומעולם".
