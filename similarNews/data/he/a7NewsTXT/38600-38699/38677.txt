

אריה מרינר תושב מרכז הארץ בן 30, התראיין בכלי תקשורת שונים בישראל כשהוא מתחזה לידידו של מח"ט חברון אל"מ דרור ויינברג שנהרג בפיגוע בחברון. וכמו לא די בכך הוסיף מרינר והציג עצמו בראיונות כמי שהיה עד ראייה לקרב בסמטאות העיר.

מרינר תיאר בפני גופי התקשורת השונים בהם ערוצי הטלוויזיה הראשון והשני וגלי צה"ל פרטים מדויקים לכאורה לאשר התרחש במהלך הקרב, כל זאת כשהוא מציג את עצמו כמי שהיה נוכח בפיגוע עצמו וביקש לפנות פצועים מהמקום.

אנשי הערוץ השני חשדו באיש שהמציא את כל הסיפור, לאחר שהתגלו פרטים קטנים סותרים אלה את אלה. כמו כן טעה כשקרא לרעייתו של אל"מ ויינברג פנינה במקום בשמה האמיתי הדסה. אנשי הערוץ השני הסגירו את האיש המתחזה למשטרה, שם נחקר ולאחר זמן קצר בו ביקש לקבוע כי כל המיוחס לו הוא שקר נשבר בחקירתו והודה בביצוע המעשים מתוך תאוות פרסום בלבד.

אמש הובא מרינר בפני שופט ששחרר אותו בערבות תוך שהוא אוסר עליו להתראיין ראיון כלשהו בתקשורת.
