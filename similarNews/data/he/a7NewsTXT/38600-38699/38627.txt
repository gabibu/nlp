

משטרת כוויית עצרה בכיר של אל-קאעידה שהכין פיגוע במכונית תופת נגד בית מלון בו מתארחים אזרחים אמריקנים.

העיתון ציין כי המשטרה עצרה לפני שבועיים אזרח כווייתי בן 21, שזוהה רק על ידי ראשי התיבות של שמו: "מ.פ."

פקיד במשרד הפנים בכוויית אישר את אמיתות הידיעה, אם כי לא מסר פרט כלשהו על הפעולה.

על פי העיתון הכוויתי "אל אנבע", שמפרסם את הידיעה, סיפר החשוד למשטרה כי אזרח תימני בשם אוסאמה אל ימני היה אמור לנהוג במכונית תופת עד לבית מלון בצנעא, בירת תימן, במה שנראה כפיגוע התאבדות.

עוד סיפר כי אסף סכום של 127,000 דולר למימון הפעולה.

עוד כתב העיתון כי שלטונות כוויית דיווחו לעמיתיהם מארה"ב, סעודיה וצרפת, על המעצר ועל המידע שמסר החשוד, שאיפשר לסכל את הפיגוע.

החשוד סיפק לשלטונות גם פרטים על הפיגוע בחודש שעבר נגד מכלית הנפט הצרפתית "לימבורג" מול חופי תימן, בו נהרג אחד מאנשי הצוות, אזרח בולגריה.

על פי "אל אנבע", החשוד מסר את שמותיהם של שני אנשים שהיו מעורבים בפיגוע: מדובר באזרח תימני בן 23 המכונה שאהאב ואדם אחר, אבו אסאם אל מאקי, שפרטים על אזרחותו לא נמסרו.
