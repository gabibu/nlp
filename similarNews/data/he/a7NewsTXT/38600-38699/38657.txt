

כוחות ההגנה האווירית העיראקים ירו על המטוסים האמריקנים שטסו בצפון עיראק, יום אחד לפני הגעתם הצפוייה של פקחי פירוק הנשק לבגדד. הפיקוד האירופי של צבא ארה"ב בשטוטגארד מסר, שהכוחות העיראקיים ירו אש נגד מטוסים מעמדות צפונית-מזרחית למוסול, באיזור איסור הטיס הצפוני, כאשר המטוסים האמריקניים היו בסיורים שגרתיים.

ירי זה בא בהמשך לתקרית דומה ביום שישי באיזור איסור הטיס הדרומי. בשני אזורים אלה, מפטרלים המטוסים האמריקנים והבריטים זה 11 שנים.

ארה"ב הודיעה שהיא רואה בהתקפות אלה הפרה של החלטת האו"ם האחרונה 1441. פקידי ממשל לא גילו אם הם יעלו את הנושא בפני מועצת הבטחון של האו"ם.

צבא ארה"ב מסר שהוא השתמש בזכות ההגנה העצמית נגד ההתקפות העיראקיות היום ושיגר נשק מונחה מדוייק על עמדות של ההגנה האווירית העיראקית. כל המטוסים שבו בשלום לבסיסם.

ארה"ב סבורה שירי על מטוסיה בשני איזורי איסור הטיס אסור לפי ההחלטה, וציטטה לשם כך את סעיף 8 בהחלטה, הגורס שאסור לעיראק לנקוט בפעולה עויינת נגד כל מדינה החברה באו"ם הדבקה בהחלטות האירגון.

אין תמימות דעים בין המומחים על חוקיותם של איזורי איסור הטיס מבחינתה של מועצת הבטחון.
ארה"ב מסתמכת על ההחלטה 688, שהתקבלה באפריל 1991, כדי לתמוך בעמדתה. החלטה זו קוראת לשים קץ לדיכוי האוכלוסיה האזרחית העיראקית, אבל איננה מפרטת את הדרכים להשגת יעד זה.

ארה"ב, בריטניה וצרפת, כוננו את איזורי איסור הטיס בצפונה ובדרומה של עיראק ב-1991 וב-1992, במטרה להגן על הכורדים העיראקים והמוסלמים השיעים, אחרי סיום מלחמת המפרץ.

