

בישיבת הממשלה אמר היום ראש הממשלה כי הסכם חברון שנחתם ב-1997 אינו רלוונטי, כי ממילא אינו מקויים. "המחוייבות היחידה של הממשלה היא לבטחון התושבים", אמר שרון.
עוד אמר רה"מ כי יש לנצל את ההזדמנות כדי לקבוע עובדות חדשות בשטח וליצור רצף טריטוריאלי בין קריית ארבע ליישוב היהודי בחברון ומערת המכפלה.

ראש הממשלה אריאל שרון אמר בישיבת הממשלה, כי הסכם חברון שנחתם ב-1997 אינו רלוונטי, כי ממילא אינו מקויים. "המחוייבות היחידה של הממשלה היא לבטחון התושבים", אמר שרון.
הדברים נאמרו בעקבות דרישתו של השר נתן שרנסקי לבטל פורמלית את הסכם חברון בתגובה לפיגוע הדמים שאירע שם בליל שבת.

בישיבה נדונה האפשרות לבניית בתים לאורך הציר המקשר בין קרית ארבע למערת המכפלה על מנת ליצור רצף התיישבות יהודי, שר הבינוי והשיכון נתן שרנסקי הודיע כי הורה לאנשי משרדו לבדוק את האפשרות המשפטית להפקיע את השטחים הללו.

שר התיירות יצחק לוי מסר כי הורה למנכ"ל משרדו אהרון דומב, איש קרית ארבע בעצמו, להאיץ את סיום תכנון הטיילת מקרית ארבע למערת המכפלה. לדבריו, הטיילת תכלול כביש ותאורה ובכך תוסיף בטחון למתפללים. בנוסף הציע לוי, שהממשלה תאשר תוספת בנייה ליהודים בחברון.

ראש הממשלה אריאל שרון לא פסל את הרעיון ליצור רצף טריטוריאלי בין קרית ארבע לבין מערכת המכפלה.

שר הבטחון שאול מופז אמר בישיבה כי בעקבות הפיגוע השתלט צה"ל על כל העיר חברון
הנתונה מאז בעוצר, בתי המחבלים נהרסו ונעצרו למעלה מ-30 מבוקשים שדרושים לחקירה. הוא הוסיף, כי שוחח במהלך סוף השבוע עם שר החוץ האמריקני קולין פאוול ושר ההגנה דונלד ראמספלד וביקש מהם להפעיל לחץ על סוריה שבתחומה ממוקמות מפקדות הטרור הפלשתיניות.

הרמטכ"ל רב אלוף משה יעלון תיאר את השתלשלות האירוע בחברון וציין כי נמשכות ההתרעות על פיגועים. הוא אמר, כי חוליית הג'יהאד האיסלאמי שביצעה את הפיגוע היתה מוכרת וידועה. עם כניסת צה"ל לחברון, לפני מספר שבועות, החוליה נטשה את העיר, אולם לאחר שכוחות צה"ל יצאו בעקבות הבנות "יהודה תחילה", החוליה שבה אליה.

בישיבה שוב התעורר הויכוח בין שרון ובין נתניהו על גירושו של ערפאת. הרמטכ"ל העיר, כי ערפאת ממשיך לסכל כל ניסיון להרגיע את השטח ולהביא להפסקת אש.

למשמע הדברים אמר שר החוץ בנימין נתניהו "אם כך, יהיה קל להסביר מדוע אנו מגרשים אותו". הוא חזר על עמדתו כי ערפאת מחוץ ליש"ע יגרום פחות נזק מאשר כשהוא נמצא ברמאללה. לראיה, הוסיף נתניהו, כשהוא היה בחוץ האינתיפאדה היתה של אבנים ומקלות ועכשיו היא של רובים ומרגמות. הוא קרא לעבור ממדיניות של התשה להכרעה וזאת על ידי חיסול מיפקדות הטרור, תפיסת השטח וטיהורו והקמת חיץ בטחוני.

עוד אמר נתניהו, כי כשערפאת יהיה מחוץ ליש"ע כוחו ידעך משום שהפלשתינים ידעו שהוא כבר לא יחזור.

שרון העיר שכדי להשתלט על הרשות הפלשתינית מחדש יהיה צורך שוב לגייס מילואים.

נתניהו: האם צריך לגייס מילואים כדי לגרש את ערפאת?
שרון השיב בשלילה ואמר "לא פותרים את המצב בסיסמאות"
נתניהו: "אלה לא סיסמאות זו שאלה עניינית, קיומית, איך להגן על תושבי המדינה".

שרון אמר כי נושא גירושו של ערפאת כבר עלה בעבר ואי אפשר להתעלם מעמדת מערכת הבטחון בנושא. "אני מתייחס בכבוד למוסד, לשב"כ ולצה"ל. זה תפקידי, לעמוד באחריות ובשיקול דעת ולא לעשות דברים שאולי תורמים במשהו לרגע. זו האחריות שמוטלת עלי".
