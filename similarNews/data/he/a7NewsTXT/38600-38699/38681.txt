

הוועד המנהל של רשות השידור אישר אמש פה אחד את תקציב רשות השידור לשנת 2003. התקציב יעמוד בשנה זו על סך 902 מליון , עלייה של כ 4% מתקציב השנה שעברה, תקציב שעמד על 866.7 מליון ש"ח.

גובה האגרה לציבור יישאר 520 , ורשות השידור טוענת כי סכום זה סופג את כל ההתייקרויות במדד המחירים, ואת פיחות השקל מול הדולר.

התקציב מביא לידי ביטוי את הגדלת ההפקה המקורית העברית בטלוויזיה, וכן את ההגדלה התקציבית להפקות מקור חיצוניות, בלמעלה מ 80%, כך מודיעה רשות השידור. העיתונאית חני לוז מציינת כי זהו אחד מצעדיו הראשונים של יו"ר רשות השידור החדש אברהם נתן, שנכנס לתפקידו לפני כחודש.

מנכ"ל רשות השידור יוסף בראל ציין במיוחד את ההתייעלות המרבית בתחום כוח האדם של רשות השידור, התייעלות שעליה מצביע התקציב המיועד. לדבריו, זהו צעד משמעותי שהוא קיבל עליו לבצע בעקבות ההמלצות בעניין זה שהופיעו בדוח הביקורת של רואה החשבון יעקב גינזבורג.

יצוין כי רשות השידור התחייבה בפני ועדת הכספים של הכנסת לקצץ כ 200 משרות כתנאי לאישור תקציב השנה שעברה, אולם את כל הצעדים שעליהם התחייבה היא לא ביצעה.

לאחר אישור התקציב ברשות השידור חייב התקציב לקבל את אישור ועדת הכספים של הכנסת.
לוז מוסיפה ומציינת כי המועמדים לכנסת עומדים בפני הדילמה האם להתעמת בתקופה זו עם רשות השידור על רקע הדרישה לעמוד בהחלטות, בעוד הם זקוקים לחשיפה באמצעי התקשורת כדי להיבחר.
