

בישיבת הממשלה אמר רה"מ שרון כי הסכם חברון שנחתם ב 1997 אינו רלוונטי עוד, וזאת משום שהוא ממילא אינו מקוים. "המחויבות היחידה של הממשלה היא לביטחון התושבים", אמר שרון.
דבריו נאמרו בעקבות דרישתו של שר השיכון נתן שרנסקי. בתגובה לפיגוע הדמים שאירע שם בליל שבת דרש השר לבטל את הסכם חברון ביטול פורמלי.

בישיבה נדונה האפשרות לבניית בתים לאורך הציר המקשר בין קריית ארבע למערת המכפלה, וזאת כדי ליצור רצף של התיישבות יהודית בין שני היישובים. שר הבינוי והשיכון נתן שרנסקי הודיע כי הורה לאנשי משרדו לבדוק את האפשרות המשפטית להפקיע את השטחים הללו.

שר התיירות הרב יצחק לוי מסר כי הורה למנכ"ל משרדו אהרון דומב, איש קריית ארבע בעצמו, להאיץ את סיום תכנון הטיילת מקרית ארבע למערת המכפלה. לדבריו, הטיילת תהיה כביש סלול, ותותקן בה תאורה וכך תוסיף ביטחון למתפללים. נוסף על כך הציע לוי כי הממשלה תאשר תוספת בנייה ליהודים בחברון.

רה"מ לא פסל את הרעיון ליצור רצף טריטוריאלי בין קריית ארבע לבין מערכת המכפלה. לפי כתבתו של העיתונאי אלוף בן מהארץ הרי שההוראה ליצור רצף טריטוריאלי בין קריית ארבע לחברון, שאותה ביקש רה"מ מהמערכת הביטחונית לבחון, אינה יצירה חדשה. מדובר בתכנית שהציג שרון כבר בשנת 96'.

על פי ההצעה דאז האזור היהודי היה אמור להשתרע ברצף אחד מקריית ארבע ועד לתל רומידה ובית הדסה. על פי התכנית, חומה הייתה אמורה להקיף את האזור היהודי, והערבים היו אמורים לעבור שם דרך פתחים בחומה. כאמור, את התכנית הציג שרון בתקופת הדיונים על הסכם חברון, בהיותו אז שר התשתיות בממשלתו של נתניהו. הצעתו לא התקבלה אז. בן מוסיף כי שרון שואף להיערך בחברון עם "מבט של שנים קדימה". הכוונה היא לכך שהאזור היהודי בעיר יקיף שטח "קומפקטי", כלשונו, ובאותו השטח יחיו כאלפיים ערבים במקום 20 אלף, כפי שנקבע בהסכם חברון מינואר 97'.

הרצף, בסופו של ההליך, ישתרע מקריית ארבע ועד לתל רומידה ובית הדסה, ויכלול את בית הקברות הקראי ואת בית הקברות הספרדי. כך ייווצר רצף בין קריית ארבע למערת המכפלה, דרך הקסבה המזרחית.

בניגוד לטענות כי בנייה יהודית בין קריית ארבע לחברון תגרום לחיכוך במקום, אומר דובר היישוב היהודי בחברון נועם ארנון כי נוכחות יהודית מסיבית של חיילים ושל אזרחים בציר זה תבטיח ביטחון ותפחית את החיכוך בין האוכלוסייה הערבית ליהודי חברון. "כבר מזמן דובר על חיבור בין קריית ארבע לחברון, ומי שמכיר את השטח יודע שכדי לבנות בתים במסלול זה אין כל צורך להרוס בו בתים. שטחים ריקים פרושים שם, ועליהם אפשר לבנות", אומר ארנון. לדבריו, הערבים צריכים להבין שהתשובה לטרור בכל מקום היא בנייה יהודית.
