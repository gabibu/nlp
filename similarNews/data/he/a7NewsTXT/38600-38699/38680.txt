

שגרירות בריטניה בתימן סגרה את שעריה, וזאת בשל התגברות איומי הטרור, כך נמסר ממשרד החוץ בלונדון.

ביום שישי פרסמה ממשלת בריטניה אזהרה לאזרחיה מפני ביקור בתימן, והמליצה לכ-300
אזרחים בריטיים החיים במדינה לעזוב את המדינה.

ממשרד החוץ הבריטי נמסר כי השגרירות ומחלקת האשרות בצנעא בירת תימן נסגרו, אולם עם זאת צוות השגרירות נותר במקום.

עם זאת גם כאשר ישובו האזרחים הבריטים מתימן הם אינם צפויים לתחושת ביטחון. הבוקר דיווח ה"הראלד טריביון", בצטטו מקורות בשירותי הבריאות הבריטיים, כי בקרוב תחל לפעול תכנית להכנת הציבור מפני התקפה כימית וביולוגית.

לדברי העיתון, בחודשים הקרובים יתקיימו תרגילי התגוננות ברחבי בריטניה, ויחולקו עלונים לציבור, ובהם יוסבר כיצד להתמודד עם התקפה מגז רעיל. "יש להימלט מפני הגז, ולהותיר את הפצועים לטיפולם של כוחות ההצלה. יש להימנע מנשימות עמוקות, ומומלץ לעשות שימוש בממחטות לסינון האוויר", אמר ליאם דולנדסון, בכיר במערכת הבריאות של בריטניה.

"אי אפשר להזהיר מפני כל הסכנות הפוטנציאליות, אך עצות פשוטות עשויות להציל
חיים", אמר עוד דונלדסון.

דונלדסון ובכירים נוספים במערכת הבריאות של בריטניה העניקו בסוף השבוע ראיונות לכלי תקשורת רבים בבריטניה, ככל הנראה בניסיון להפיג את החששות מהעדר מוכנותה של בריטניה לטפל בפיגוע טרור גדול.

ביום חמישי האחרון פורסם דו"ח מבקר המדינה של בריטניה, וממנו עולה כי לבתי חולים ציבוריים רבים ברחבי בריטניה, ולשירותי האמבולנסים, במיוחד בלונדון, אין די ציוד, ואין מספיק תוכניות להיערכות במקרה של תקיפה כימית, ביולוגית או גרעינית, תקיפה שעלולה להביא בעקבותיה 500 נפגעים ויותר.

ג'ון ליסטר, מנהל מערך שירותי הבריאות לשעת חירום בלונדון, אמר: "במקרה של חטיפת בני ערובה, כפי שאירע באולם התיאטרון במוסקווה, אירוע שבסיומו נזקקו מאות בני אדם לטיפול רפואי, תתגלה אזלת היד של שירותי הבריאות בלונדון".
