

בשב"כ מעריכים, כי ניסיון חטיפת מטוס אל-על אתמול, נעשה ממניע חבלני.
מהתחקירים עולה, כי תאופיק פוקארה ניסה לבצע את התקיפה לקראת נחיתת המטוס. כשנתפס אמר: "היום הוא יום מותי ואני עושה זאת מאחר והרגו את אחי". בחקירתו בטורקיה אמר כי בכוונתו היה לבצע פיגוע כדוגמת הפיגוע בתאומים.

כתב עתי"ם מוסר, כי מממצאים לא סופיים של התחקירים שבוצעו עד כה עולה, כי הנוסע תאופיק פוקריה עורר את חשדם של עובדי הבטחון כבר בשדה התעופה, ובתום תהליך הבדיקה הוא עלה על הטיסה.

במהלך הטיסה ניסה פוקריה להיכנס שוב ושוב למחלקת עסקים, וזאת למרות הערות חוזרות ונישנות של צוות הטיסה. לקראת נחיתת המטוס, וכאשר כל הנוסעים נצטוו לשבת במקומותיהם ולחגור את חגורות הבטחון, ניסה פוקריה לבצע את התקיפה.

גורמי הבטחון קבעו, כי פעולת הנוסע היתה מתוכננת ולא ספונטנית. לאחר שמאבטחי אל על השתלטו עליו, הוא אמר להם "היום הוא יום מותי ואני עושה זאת מאחר והרגו את אחי".

התחקיר העלה, כי פעולת המאבטחים במטוס וצוות המטוס סיכלה את כוונתו של פוקריה ומנעה פגיעה בחיי הנוסעים והצוות, ויתכן אף של אחרים.

גורמי הבטחון ציינו את הדמיון הרב במתווה הפעולה בין ה-11 בספטמבר בארה"ב לבין מאפייני האירוע הזה. כזכור, בפיגועי ה-11 בספטמבר נעשה שימוש במטוס כדי לבצע פיגוע רב נפגעים.

פוקריה נמצא עדיין בחקירה במשרדי החקירה למלחמה בטרור באיסטנבול, ושלטונות ישראל טרם ביקשו מתורכיה את הסגרתו. גורמי חקירה מישראל וכן נספח המשטרה של ישראל בטורקיה נמצאים בקשר שוטף עם החוקרים הטורקים ומתעדכנים באמצעותם.

עם זאת קרוביו של פוקארה מנסים לטעון כי לא היה בכוונתו של פוקרה לחטוף את המטוס או לבצע פיגוע. לדבריהם, פוקארה התבקש על ידי דיילת המטוס לשבת לקראת נחיתה. פוקארה הדף מעליו את הדיילת, פעולה שעוררה את תשומת ליבם של המאבטחים שהתנפלו עליו על מנת לרתקו לרצפת המטוס. תוך כדי השתלטות המאבטחים התגלה בכליו של פוקארה אולר שאורך להבו ארבעה סנטימטרים, דברי משפחתו של פוקארה.

עם זאת הגיעו אנשי השב"כ לבית הוריו של פוקארה והחרימו את המחשב האישי שלו בתקווה לגלות פרטים ברורים יותר באשר למניעיו האמיתיים של פוקארה.
