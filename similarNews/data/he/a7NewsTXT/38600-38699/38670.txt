

מפקד כוח מג"ב בחברון נצ"מ אזי סייח משפרעם השתתף בקרב הירי הקשה בחברון בליל שבת. סייח הרג את אחד המחבלים ונפצע בעצמו. מחבל ירה לעברו שלושה קליעים, אך הודות לקסדה שחבש ניצלו חייו, והוא חיסל את המחבל.

סייח תיאר את השתלשלות הקרב בפני טל ימין כתבת עתי"ם ואמר כי בשלב ראשון התנהלו חילופי אש בין כוח צה"ל ומג"ב, שאבטח את המתפללים, ובין המחבלים. לאחר מכן, לדבריו, הגיעו למקום הירי מפקדי השטח הבכירים, ובראשם אל"מ דרור ויינברג הי"ד, ואחריו נצ"מ סייח, מפקד גדוד 931 של חטיבת הנח"ל, מפקד גדוד החרמ"ש "לביא", סמג"דים של חטיבת הנח"ל וכוחות נוספים. לאחר שויינברג נהרג נכנסו לקרב סייח ומג"ד הנח"ל, וזאת בניסיון לאתר את מקורות הירי ולשתק את אש המחבלים. "במהלך הכניסה זיהינו את אחד המחבלים", סיפר. בשלב זה החלו הוא ולוחמים נוספים להתקדם מעמדה לעמדה, לכיוון המחבל, כדי להגיע קרוב אליו ולירות בו.

"אני הייתי שני, אחרי מפקד הפלוגה המסייעת של גדוד 931. דילגתי לעבר המחבל והגעתי עד אליו. נוצר מצב שהייתי בטווח מטר מהמחבל הזה, והקנה שלי מול הראש שלו, והמבט הרצחני שלו מולי", אמר סייח והוסיף כי הוא והמחבל החלו יורים צרורות זה לעבר זה, והצרור שירה בו המחבל פגע בקסדה שעל ראשו ובקיר הנמוך שניצב בין השניים. כך עפו רסיסים ופגעו בנצ"מ סייח. הצרור של סייח פגע פגיעה ישירה במחבל והוא נפל הרוג על הקרקע.

סייח הדגיש כי מחירו הכבד של הקרב, חיי הלוחמים ואנשי כיתת הכוננות של היישוב קריית ארבע, היה תוצאה מקרב הגבורה שניהלו הלוחמים. הם רצו למקום כדי למנוע המשך ירי על מתיישבים ועל מתפללים, כולם אזרחים, ובהם נשים וילדים.

"הם רצו אל המוות כדי שאזרחים לא ימותו, ועלינו לעמוד ולהצדיע לאנשים האלה", אמר.
בישיבת הממשלה דיווח שר הביטחון שאול מופז כי עתה חברון שלאחר פיגוע הדמים ב"סמטת המתפללים" נתונה בשליטתו המלאה של צה"ל. העיר נתונה בעוצר, ובתי המחבלים נהרסו. למעלה מ 30 מבוקשים נעצרו, המשיך השר ודיווח.

על פי הדיווח, צה"ל הרס את ביתו של מוחמד איוב ואת ביתו של מוחמד סידר, ראש תשתית הג'יהאד האיסלמי בחברון. סידר אחראי לשילוח ולביצוע פיגועי ירי באזור חברון, ולביצוע פיגוע התאבדות במתווה של ירי ב 14 בנובמבר אשתקד בצומת הגבעה הצרפתית בירושלים לעבר אוטובוס, פיגוע שבו נהרגו נערה וילד, ונפצעו עשרות. סידר השתתף גם במתקפת הירי הרצחנית של ליל שבת האחרון בחברון, ובו נהרגו 12 חיילים, לוחמי מג"ב ואזרחים, ונפצעו 14 נוספים.

במהלך סיורו בעיר אתמול הורה שרון לצמצם את הנוכחות הערבית בשכונות היהודיות. כמו כן הוחלט לבטל את ההקלות שניתנו לאוכלוסייה הערבית לרגל צום הרמדאן.

את מקומו של מח"ט חברון דרור ויינברג הי"ד, שנהרג בקרב, ימלא סגנו סא"ל רזי קפלינסקי.
