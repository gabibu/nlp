

בעקבות החלטתם של שר התחבורה לשעבר אפרים סנה וראש מנהל התעופה האזרחית, מר עמוס עמיר לאסור טיסה של מטוסי סילון בשדה התעופה באילת בשל כשלי בטיחות במקום, דרש ראש עירית אילת, גבי קדוש, ממר עמיר להעביר לידיו לאלתר את דו"ח הבטיחות והמסמכים הנלווים לדו"ח שהביאו להחלטה זו.

מדובר בדו"ח בטיחות שחובר על ידי חברי הועדה לבדיקת נושא בטיחות שדה התעופה באילת, הכוללים את שלושת קברניטי חברות התעופה הישראליות.

דו"ח הועדה הצביע על 12 חריגות בטיחות בשדה התעופה באילת, המסכנות את המשך פעילותם של המטוסים הכבדים בתעופת הפנים ארצית באילת.

הועדה המדוברת קבעה, כי רק לאחר שיתוקנו לפחות שני מפגעי בטיחות חמורים מתוך שנים עשר הליקויים שנמצאו, ניתן יהיה לאפשר המשך פעילותם של המטוסים הסילוניים באילת, וזאת תחת מגבלות מסוימות.

ראש עיריית אילת מתנגד נחרצות למהלך זה של שר התחבורה וראש מנהל התעופה, לאסור את הנחיתות והמראות מטוסים גדולים באילת, החל מהתשיעי בדצמבר הקרוב, בטענה כי הדבר ייסב נזק אדיר לתיירות הפנים לאילת, המצויה בתקופה זו במשבר קשה.

קדוש העביר את הטיפול בנושא ללשכת היועץ המשפטי של עיריית אילת, ואף פנה לאחרונה לממונה על מחוז הדרום במשרד הפנים וביקש את התערבותו המיידית, בטרם יפנה לערכאות משפטיות נגד החלטת שר התחבורה לשעבר, אפרים סנה.

כתבת עתי"ם מציינת כי פנייתו של קדוש לממונה על מחוז דרום במשרד הפנים, נעשתה על פי הוראות היועץ המשפטי לממשלה, שקבע כי רשת מקומית הנמצאת בחילוקי דעות עם משרד ממשלתי חייבת, בטרם תפנה לערכאות משפטיות נגד משרד או שר, לפנות קודם לכן אל הממונה על המחוז במשרד הפנים.

קדוש מאשים את ראש מינהל התעופה האזרחית בניצול שרירותי ובלתי סביר של סמכות וכוח, תוך לקיחת שיקולים זרים אשר אינם ממין העניין, שיקולים שהובילו אחרים לקבלת החלטה דומה.
