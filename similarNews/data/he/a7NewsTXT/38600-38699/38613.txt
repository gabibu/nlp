

אהרון יוסבאשווילי חייל בטירונות רצח בירי מנשקו האישי את הוריו ואחיו בטענה כי הציקו לו והקניטו אותו.

במוצאי שבת סמוך לשעה 20:00 פתח אהרון יוסבאשווילי בירי לעבר שני הוריו אסתר ומשה ששהו בסלון הבית מיד אחר כך המשיך במסע ההרג לעבר חדר האמבטיה שם היה באותה שעה אחיו שלום. הוא ירה לעברו והרג גם אותו.

לאחר הרצח עזב יוסבאשווילי את ביתו ויצא לכיוון חוף הים שם שוטט כחמש שעות. סמוך לשעה 1:00 אחר חצות הגיע החייל לתחנת המשטרה בעכו כשהוא חמוש בנשקו מסוג אם 16 ואמר ליומנאים ההמומים: "רצחתי את ההורים שלי"

כוחות המשטרה הגיעו לבית הנמצא באחת השכונות היוקרתיות בעיר עכו ומצאו שם את גופות ההורים והאח מוטלות בשלוליות ענקיות של דם.

יוסבאשווילי התגייס לצה"ל רק לפני שלשה שבועות והיה בטירונות במחנה זיקים בדרום.

הוא אמר לחוקריו כי החליט לרצוח את הוריו משום שלטענתו מזה תקופה ארוכה הם נהגו להעליבו, להציק לו ולהקניטו.

מהמשטרה נמסר כי הרצח בוצע ככל הנראה לאחר ויכוח שקיים החשוד עם הוריו.

מעדויות חברים ושכנים עולה כי מדובר בצעיר מתבודד, מוזר מעט נטלי בת 18 צעירה שלמדה איתו בבית ספר אורט דרסקי בעכו במגמת גרפיקה סיפרה כי יוסבאשווילי "היה ילד מאוד בודד, שקט ולא היו לו חברים. חברים היו מציקים לו. בסוף השנה עשינו במסגרת מגמת הגרפיקה פרוייקט והוא בחר לעשות פרוייקט על פלשתינים ונשק. רוב הזמן הוא היה מטייל לבד".

ערן מגידיש בן 19 למד אף הוא עם אהרון 3 שנים במגמת הגרפיקה. הוא סיפר: "הוא היה צעיר בודד ומוזר. אני לא יודע אם היה לו משהו בבית, אבל הוא היה בודד ללא חברים".

לחייל אחות נוספת המתגוררת במרכז הארץ.
