

לשכת היועצים העסקיים מפעילה מראשית החודש "קו חירום", והוא מיוחד להענקת ייעוץ וסיוע מהיר לעסקים שנקלעו לקשיים, כך מסר נשיא לשכת היועצים העסקיים רואה החשבון יעקב קופרברג. לדברי קופרברג, הפעלת קו החירום נועדה לסייע במתן טיפול מהיר לעסקים אשר גילו כי הם עומדים על סף קריסה. את הקו מאיישים בכל יום בהתנדבות יועצים עסקיים במשרדי הלשכה, והם שמקבלים את הפניות הטלפוניות מבעלי העסקים.

לדברי נשיא הלשכה, באחרונה גברו הקשיים של מרבית העסקים הקטנים, וחלק מהם אף אינו מודע למשבר העומד לפקוד אותו. "באמצעות טיפול מונע והגשת עזרה ראשונה אפשר לעצור את הסחף ולגבש קווי פעילות חדשים, כל זאת טרם כניסה להליכי פירוק", אמר קופרברג.

הסיוע הראשוני ניתן ללא תמורה, ואם מתברר כי יש צורך בגיבוש תוכנית הבראה מקיפה לעסק, הוא יכול להשתמש בשירותיהם של יועצים עסקיים, כפי שיבחר.

לדבריו, מאז הפעלת קו הטלפון, בראשית החודש, מוצפת הלשכה בכל יום בפניות של עשרות בעלי עסקים. רוב הפונים הם בעלי עסקים בתחומי המזון והמסעדות, ובענף התחבורה.

קשיי העסקים הקטנים מתמקדים כיום, לדברי ראה החשבון קופרברג, בבעיות קשות של מימון ואשראי, וכן בקריסתם של עסקים גדולים ובצמצום הפעילות שלהם, המחמירים את מצב העסקים הקטנים, שהיו קבלני המשנה שלהם. בימים אלו השוק נתון במיתון עמוק, ולכן אין לעסקים כל חלופה אחרת לשיפור מצבם, והמצב, אכן, חמור מאד.
