

השר לאיכות הסביבה צחי הנגבי אמר היום, כי תוכנית נסיגת צה"ל מחברון נבעה משיקולים פוליטיים של שר הבטחון הקודם בנימין בן אליעזר וההתקפה הרצחנית שהיתה בחברון בערב שבת נגרמה למעשה מתוכנית זו.

השר אמר את הדברים בסיור שערך היום בנמל אילת. "ההחלטה להוציא את צה"ל מחברון היתה החלטה פוליטית והשם שלה זה 'פואד תחילה' ולא 'יהודה תחילה'. ההחלטה נבעה משיקולים פוליטיים, ולא נלקחו בחשבון רק היבטי הביטחון.

"אני יודע שהיו במערכת הביטחון גורמים, לרבות בצבא, שהזהירו מפני תוצאות חמורות שתתלוונה ליציאה חפוזה של צה"ל מחברון. לצערנו, שר הביטחון בנימין בן אליעזר לא שעה לעצות האלה, וראינו את התתוצאה ביום שישי בלילה", אמר השר.

כתבת עתי"ם מוסרת, כי הנגבי התייחס להחלטה על יצירת רצף טריטוריאלי, בין קריית ארבע לחברון. "חשוב מאוד לחבר את קרית ארבע לישוב היהודי בחברון. בשטח זה נעשו עשרות ניסיונות לפיגועים בתקופה האחרונה.

"חייבת להיות שם נוכחות יהודית, לא רק ברמה של סיורים מזדמנים, אלא במגורים. כך ניתן יהיה להבטיח באופן אפקטיבי את חיי היהודים בקרית ארבע ובחברון. יהיה צורך להפקיע שטחים מערבים, אבל זה לא יעורר מחלוקת קשה", ציין השר הנגבי.

הרמטכ"ל משה בוגי יעלון אמר בישיבת הממשלה כי החוליה שביצעה את המארב הקטלני בחברון עזבה את חברון עם כניסת כוחות צה"ל לעיר ונכנסה בחזרה לפני כחודש עם פינוי כוחות צה"ל במסגרת הבנות "יהודה תחילה".

יעלון הדגיש כי מדובר בחוליה מוכרת וידועה לכוחות הבטחון.

יו"ר מפלגת העבודה בנימין בן אליעזר שיזם את תוכנית "יהודה תחילה" אמר הבוקר לקול ישראל כי המארב הקטלני התרחש בשטח שבשליטה מלאה של צה"ל ועל כן לדבריו, אין קשר בין בצוע תוכניתו לבין יכולת ההתארגנות של המחבלים לבצע את הפיגוע הקשה.

בן אליעזר ציין, כי ההחלטה התקבלה בהמלצת צה"ל ושירותי הבטחון, ובידיעתו ובאישורו של ראש הממשלה.

יו"ר העבודה התייחס למאמר של כתב "הצופה" חגי הוברמן שטען כי 12 ההרוגים בחברון הם תוצאה ישירה של הפריימריס לראשות מפלגת העבודה.

בן אליעזר הגדיר את המאמר כהסתה מסוכנת ואמר כי הוא מקווה שהיועץ המשפטי לממשלה יחווה את דעתו בנידון. לדבריו, יש בכוונתו להגיש תביעת דיבה נגד הוברמן על דבריו אלה.

הוברמן הגיב על דברי בן אליעזר וציין כי העובדות הן שצמרת צה"ל ובכללה דרור ויינברג הי"ד התנגדו באופן חריף למהלך של פינוי חברון וטענו כי תשתית המחבלים במקום חיה וקיימת והזהירו את המערכת המדינית מפני צעד כזה והשלכותיו המסוכנות.

הוברמן הגדיר את טענת בן אליעזר לפיה הפיגוע בוצע בשטח ישראלי כ"לעג לאינטילגנציה" מאחר ש"בשטח הפלשתיני אין ישראלים אז איפה הם יבצעו פיגועים?"

עוד אמר כתב "הצופה"כי מדובר בביקורת ענינית ולגיטימית.

ואולם כאמור למרות הכחשותיו של שר הבטחון לשעבר מתברר הבוקר כי החוליה הרצחנית אכן ניצלה בפועל את הבנות "יהודה תחילה" וחדרה בחסות נסיגת צה"ל אל חברון.
