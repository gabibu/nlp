

העיתון ניו יורק טיימס מדווח כי ממשל בוש החל במעקבים אחר עיראקים המתגוררים בארה"ב, בניסיון לאתר מוקדי תמיכה בסדאם חוסיין ולזהות איומי טרור בשטחה של ארה"ב.

העיתון המצטט מקורות בממשל האמריקני מדווח כי במסגרת משימת סוכנויות הביון שנשמרה עד כה בסוד, בוצע מעקב אחר אלפי עיראקים, המחזיקים באזרחות כפולה עיראקית ואמריקנית, הלומדים באוניברסיטאות בארה"ב או המועסקים בחברות פרטיות ואשר עלולים להוות סיכון בעת מלחמה של ארה"ב נגד עיראק.

עוד אמרו המקורות כי בסמכות הסוכנות לבטחון לאומי הוצאו צווים המאפשרים ציתות ומעקב אלקטרוני אחר גורמים מסויימים, ונעשה ניסיון לגייס גורמים אחרים לצרכי ריגול.

העיתון "ניו יורק טיימס" דיווח עוד כי במקרה של פלישה אמריקנית לעיראק, יוגבר מערך המעקבים ויחלו מעצרים של עיראקים התומכים במשטרו של סדאם אם יעלה חשד כי הם מתכננים פעולות טרור בשטחה של ארה"ב.

העיתון ציין כי משימת סוכנויות הביון נחשפה בעקבות הביקורת שמתח הקונגרס על סוכנויות הביון והמודיעין של ארה"ב על כשלון מאבקן בטרור. סנאטורים דמורקטים בכירים אמרו באחרונה כי הוכח שהממשל אינו מצליח לשים ידו על אוסאמה בן לאדן, ולזהות איומי טרור ממוקדים מאז פיגועי ה-11 בספטמבר.

המקורות אמרו לעיתון, כי החל מהשבוע הבא יחלו הרשויות הפדראליות לתשאל ערבים-אמריקנים על פעילות חשודה הקשורה לעיראק. מדובר בתשאול מרצון, ולא בחקירה, אך בעבר פעולות כאלה של הרשויות הפדאליות זכו לביקורת נוקבת מצד ארגונים ערבים-אמריקנים. בניסיון למנוע ביקורת מעין זו בעתיד, ייפגשו נצידי הFBI עם מנהיגי הארגונים הערבים-אמריקנים ולפרט באזניהם את הההיבטים הבלתי חסויים של התכנית.

פרטי התכנית נחשפו על רקע הדיונים המתנהלים בימים אלה בין ממשל בוש ובין קונגרס בניסיון לקבוע האם יש להקים סוכנות ביון פנים-ארצית, בדומה לסוכנות הביון הבריטית MI-5, שמטרתה יהיה לאסוף מידע מודיעיני על איומים בשטחה של ארה"ב.
