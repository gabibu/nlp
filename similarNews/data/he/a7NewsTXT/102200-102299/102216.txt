

תופעת מאהלי המחאה נגד תכנית ההתנתקות של ראש הממשלה מתרחבת. לאחר שהמאהל בירושלים לא נותר בודד ובצומת גולני הוקם לו אח תומך, מתכוונת מועצת יש"ע להקים מאהלים נוספים במרכזי הערים.

(הצילום: מתוך מאהל המחאה בצומת גולני)

מועצת יש"ע בסיוע פעילי ימין מתכוונת להקים בימים הקרובים מאהלי הסברה נגד הנסיגה במספר ערים בארץ. היוזמה מקבלת סיוע משמעותי של אברכים מישיבת מרכז הרב בשיתוף מטות ערים.

הם מתכננים להפעיל מערך הסברה מלא בתוך האוהלים שיוקמו במקומות מרכזיים. לפי תוכניתם, עוברים ושבים יוכלו לצפות ולהתרשם מסרט ההסברה של ועד יישובי גוש קטיף וכן לשוחח וללבן את הנושא עם הפעילים עצמם.

היום בצהריים יוקם מאהל הסברה במרכז נתניה. מאהלים נוספים יוקמו בשבוע הקרוב באישורי המשטרה והרשויות המקומיות.

בתוך כך, הערב יגיע ח"כ עוזי לנדאו ובכירים נוספים בליכוד לביקור תמיכה באוהל המחאה בצומתגולני. לנדאו ואנשי הליכוד ייפגשו עם מתיישבי הגליל המאיישים באופן קבוע את המאהל.
