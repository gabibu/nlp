

האו"ם שוב מתנער מאחריות לרצח המונים והפעם בסודן. דו"ח מטעם האו"ם קובע כי רצח עשרות אלפי הפליטים הסודנים בדרפור אינו מוגדר 'רצח עם' ועל כן לא יישלחו כוחות מטעם האו"ם להשלטת סדר במקום.

בדו"ח, שאותו פרסמה ועדה מיוחדת שהוקמה לשם כך ע"י האו"ם, נקבע כי למרות הטרגדיה בה נרצחים מדי יום מאות ואלפי תושבי חבל דרפור שבסודן, טבח בו נרצחו כשבעים אלף בני אדם, אין מדובר ב'רצח עם'. האו"ם מנמק וקובע כי מעשי הרצח אינם מתבצעים מתוך מגמה לחסל בני אדם ממוצא אתני, דתי או לאומי מסויים דווקא.

לעומת ההגדרה 'רצח עם' החילטו חברי הועדה לכנות את המתרחש בדארפור כפשעי מלחמה ועל כן הם דורשים להביא את האשמים לדין.

במידה ומסקנות הועדה היו אחרות ומעשי הטבח בדארפור היו מוגדרים כרצח עם היה מחוייב האו"ם לשגר למקום חיילים מטעמו על מנת שישליטו סדר בחבל. כעת משהוחלט לכנות את המתרחש בדארפור פשע מלחמה ולא כרצח עם יורדת האחריות מעל כתפי האו"ם ושלוחיו.

יצויין כי בעקבות מעשי הטבח, העינויים, הביזה והשוד בדארפור, המתבצעים על ידי השלטון ובחסותו, הביאו למציאות של כשני מיליון פליטים הפזורים במחנות פליטים מוכי רעב, עוני ומחלות, נתונים לגחמותיהם של שודדים ורוצחים.

לפי שעה טרם החליטה מועצת הבטחון של האו"ם על הטלת סנקציות על הממשל בסודן ובימים אלה מתגבשת החלטה כיצד לנהוג וכיצד לחייב את הממשל הסודני להרגיע את מצב הלוחמה. מבחינתם של הפליטים שם כל יום שעובר הוא יום אחד יותר מדי כשמאות מהם מתים ונרצחים ברחבי החבל.
(ש)
