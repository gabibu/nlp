

השר לאיכות הסביבה שלום שמחון פנה לראש הממשלה אריאל שרון בבקשה כי לא יאפשר בניית ישוב חדש בחולות ניצנים. זאת בטענה שתהיה בכך פגיעה אנושה בטבע ובסביבה.

בפניתו מציין השר שמחון כי לאחרונה הובא לידיעתו שקיימים לחצים רבים על רשויות התכנון לאפשר ליישב באזור חולות ניצנים את מפוני חבל עזה.

"אני סבור כי יש להעניק למתיישבי גוש קטיף כל סיוע נדרש, בכלל זאת לאפשר יישובם מחדש באזורים כפריים. אולם אין לפתור בעיה אחת, חשובה ככל שתהיה, ביצירת פגיעה אנושה בטבע ובסביבה" אמר השר והוסיף כי בסיור שערך עם בכירי משרדו, מנהלי ומפקחי רשות הטבע והגנים הלאומיים באזור חולות ניצנים, התרשם כי חולות אלו הם דיונת החולות האחרונה אשר נשארה במישור החוף, וכי חלקים נרחבים של האזור הם שמורת טבע העשירה במגוון בעלי חיים וצומח הכוללת שמורת טבע ימית המהווה אתר הטלות חשוב לצבי ים.

השר שמחון הדגיש כי כחבר בממשלה הוא שותף להחלטה לקדם את תוכנית ההתנתקות תוך פתרון בעיות המתיישבים אולם אין אנו רשאים לפגוע בזכויותיהם של הדורות הבאים.

לדעתו קיימות אפשרויות התיישבותיות אחרות וניתן לתת מענה הולם לבקשות המפונים ביניהם: יישוב הנגב והגליל.

השר ביקש בפנייתו להנחות את מנהלת ההתנתקות לעצור מגמה זו בעודה באיבה. והזמין את ראש הממשלה לסיור בשמורה על מנת שיווכח מקרוב בנזקים העתידיים העלולים להיגרם במידה וכוונה זו לא תסוכל.

" התנתקות מדינית אסור שתגרום להתנתקות סביבתית".אמר שמחון.
