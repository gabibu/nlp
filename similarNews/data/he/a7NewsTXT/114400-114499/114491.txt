

אסף מני רכז הבטחון של חומש אומר כי בפי שר הבטחון לא היו תשובות עבור תושבים, כולל אלה שמעונינים להתפנות. למופז התברר אומר מני, כי לא יהיה פשוט לפנות את חומש ולא רק בגלל מתנגדי ההתנתקות.

שר הבטחון מופז ערך אתמול (ג) ביקור בישוב חומש שבצפון השומרון. תחילה קיים פגישה סגורה עם חברי מזכירות הישוב ולאחר מכן נפגש מופז עם כלל התושבים לא לפני שמאבטחיו ניסו למנוע מחברי הגרעין הדתי של היישוב להיכנס לפגישה. לאחר זמן מה נכנסו חברי הגרעין הדתי לפגישה, אך עזבו בהפגנתיות לאחר שהבינו כי לא יתנו להם לדבר.

אסף מני רכז הבטחון של הישוב אומר לערוץ 7 כי בחומש יש שתי קבוצות של תושבים: אלו שמתכוונים להלחם ואינם מתכוונים אפילו לדון על פינוי, ואלו שהתייאשו ומנסים לקבל פרטים בנושא. אמנם במפגשו עם הקבוצה הראשונה הבין מופז כי פינוי חומש לא יהיה משימה פשוטה, אך לדברי מני אחרי הביקור התברר שהפינוי ייתקל בקשיים גם מצד הקבוצה השניה, התומכת בפינוי. זאת משום שלמופז לא היו כלל תשובות לשאלות כמו לאן יעברו. הוא אמר להם כי רק בעוד כמה שבועות ידעו התושבים לאן יועברו "והרי עוד כמה שבועות אמור להיות כבר פינוי", אומר מני.

לשאלת המראיין, אמציה האיתן, אם תושבי חומש אינם מצטערים שלא נהגו כתושבי שאנור, שסירבו להפגש עם מופז, אומר מני, כי המצב בישוב חומש מורכב יותר וכי חלק מתושביו התעייפו ממלחמות והם מבקשים לשמוע על הפתרונות שהממשלה מציעה להם. "אך אני חייב לציין שבעקבות הביקור הגיעו תושבים שחושבים אחרת ממני ואמרו לי שהם כעת חושבים פעמיים על צורת המאבק שינהלו".

מני אמר כי תושבי חומש חשים ששר הבטחון הגיע לישובם לא כדי לתת תשובות, אלא כדי לצאת ידי חובה ולטעון בציבור הישראלי כי הוא ערך ביקור בישובים.
