

בישיבה משותפת של נציגים אמריקאיים, ישראליים ופלשתיניים, עלתה תכנית הרש"פ להעביר כחצי מיליון מערביי עזה לשטחי יו"ש לאחר יישום ההתנתקות. הרש"פ ביקשה סיוע אמריקאי ליישום התכנית. האיום הבטחוני מתחזק.

המעבר הטריטוריאלי בין יהודה ושומרון לעזה, כדרישת נשיא ארצות הברית, צפוי ליצור למדיניות הישראלית בעייתיות שכן המגמה הפלשתינית היא להעביר לאחר יישום ההתנתקות חצי מיליון תושבי עזה ליהודה ושומרון, זאת בעקבות המציאות הכלכלית הקשה השוררת בעזה.

על דבר הישיבה בה התבררה התכנית הפלשתינית דיווח העיתון 'ידיעות אחרונות'. על פי הדיווח הפגישה שהתקיימה לפני ימים אחדים, עסקה בנושאי ביוב ומים.

במהלך הפגישה ביקשו נציגי הרש"פ מהנציגים האמריקאיים לסייע להם בתכנית העברת האוכלוסיה שנועדה להבטיח תעסוקה לתושבים. לפי שעה לא התקבלה התשובה האמריקאית להצעה.

כתבנו שמעון כהן מציין כי גורמי ימין, כדוגמת עורך הדין אליקים העצני מזהירים מזה זמן רב מפני קיומו של מעבר טריטוריאלי רציף בין יהודה ושומרון לעזה ללא כל פיקוח בטחוני ישראלי. העצני שרטט, במאמר שפרסם בימים האחרונים, תסריט בו באיצטלת המעבר שנועד לפתור בעיות כלכליות יעברו מיהודה ושומרון לעזה מחבלים, אמצעי לחימה ובהם טילים רקטות וחומרי נפץ ללא כל מגבלה ומערכת סינון למרחבי יהודה ושומרון. כעת הופך התסריט לתכנית מסודרת ומוגדרת.

נזכיר כי במסגרת יישום ההתנתקות צפויה ממשלת ישראל להורות על ביטול ופירוק מחסומים רבים ביהודה ושומרון, ובכך תתאפשר למחבלים נגישות קלה יותר לכל נקודה ביו"ש.
(ש)
