

סיעת העבודה עשויה לטרפד את תכנית שר האוצר להפחתות המיסים. מדובר על התכנית שאושרה השבוע בממשלה תוך התנגדות שרי העבודה. הצבעה נגד התכנית עלולה לחולל משבר קואליציוני.

כתבנו בכנסת אריאל כהנא מדווח כי בישיבת סיעת העבודה היום, אמר היו"ר שמעון פרס כי בכוונתו לדון בנושא בדחיפות עם ראש הממשלה. פרס טען שאין שיפור ממשי במצב הכלכלי "נכון שיש קצת ירידה באבטלה אבל אין ירידה בעוני. ליותר אנשים קשה לגמור את החודש. באנו עם הצעה של מס הכנסה שלילי אך האוצר אפילו לא הסכים לדון. נצטרך להחליט בשבוע הבא כיצד להצביע".

שר האוצר לשעבר, אברהם (בייגה) שוחט, אמר כי תכנית נתניהו מנוגדת לשורש התפיסה האידיאולוגית של העבודה. "התכנית הזו רותמת אותנו לאידיאולוגיה שלו. אנחנו כבולים בחקיקה לתכנית מיסוי שאינה מביאה לצמיחה". שוחט גם טען כי התכנית מנוגדת להסכם הקואליציוני בין הליכוד לעבודה.
