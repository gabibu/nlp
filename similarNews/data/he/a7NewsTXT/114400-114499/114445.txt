

בעוד ישראל מתמהמהת מלאשר את מינוי מ"מ הפטריארך המודח אירינאוס, מהדקת הרש"פ קשריה עימו, ותוקפת את מחליפו על השתתפות באירועי יום ירושלים. חשד נבדק: אירינאוס הבטיח לרש"פ אדמות בהר הזיתים.

בכיר בכנסייה היוונית אורתודוקסית מספר לכתבנו כי בכנסייה נבדק חשד לפיו הבטיח הפטריארך המודח אירינאוס לנציגי הרש"פ העברה של אדמות בהר הזיתים לידיהם.

הבכיר הבהיר כי החשד ייבדק בימים הקרובים בעת ביקורו של ממלא מקום הפטריארך אצל יו"ר הרש"פ אבו מאזן. אם אכן בוצעה עיסקה או הבטחה שכזו, הרי שרואים אותה בחומרה במסדרונות הכנסיה שכן אירינאוס מעולם לא העביר את תמורתה לקופת הכנסייה, אומר הבכיר.

עוד מדווח כתבנו כי לאחר שהעניק לאנשיה דריסת רגל רשמית במסמכיה הרשמיים של הכנסיה, "מחבקת" הנהגת הרש"פ את אירינאוס הראשון, וביום ראשון האחרון זימנה אותו לקיים טקס תפילה, למגינת ליבם של בכירי הכנסייה. את הטקס קיים אירינאוס ברמאללה כפטריארך לכל דבר, תוך התעלמות בוטה מהדחתו לפני כשבועיים מתפקידו ומינוי ממלא מקום עד לבחירת פטריארך חדש.

כתבנו שמעון כהן מדווח כי קיומה של התפילה ברמאללה בניצוחו של אירינאוס הכעיסה את ראשי הכנסייה. שכן בעצם קיומה, לא זו בלבד שאירינאוס נענה לחיבוקה של הרשות הפלשתינית, אלא שהוא מתעלם מהחלטה שהתקבלה בכינוס בכירי כלל הכנסיות האורתודוקסיות בעולם.

הרש"פ ביקשה באחרונה גם ממלא מקומו של אירינאוס למסור לה ייפוי כוח דומה לזה שקיבלה מאירינאוס עצמו, אולם ממלא המקום הבהיר כי לא ייתן כל ייפוי כוח גורף אלא יהיה מוכן לדון ביפוי כוח ספציפי לבדיקת מסמכי עיסקת המלונות אימפריאל ופטרה שבמזרח ירושלים בלבד.

אתמול אישרה ממשלת ירדן באופן רשמי את הדחתו של אירינאוס וקבלת ממלא מקום הפטריארך המטרופוליט קורוניליוס כסמכות העליונה בכנסיה במקום אירינאוס. לעומת זאת מתמהמהת ישראל מלאשר את ההדחה. הכנסייה שיגרה ללשכתו של השר לענייני ירושלים צחי הנגבי בקשה רשמית להכיר בהדחה ובמינוי ממלא המקום, אולם הנגבי טרם השיב. לדברי בכיר בכנסיה, הנגבי ייוועץ עם ראש הממשלה שרון בטרם יציג את תגובתה הרשמית של ישראל.

בתוך כך נמתחת ביקורת חריפה על ההתמהמהות הישראלית, כיוון שכאמור, את הזמן מנצלת הרשות הפלשתינית לחיזוק מעמדה בכנסייה, ול"חיבוקו" של אירינאוס עצמו. "הרשות הפלשתינית מנצלת את ההשתהות הזו כדי להתקרב אליו", אומר בכיר בכנסייה. יצויין כי גם עיתוני מזרח ירושלים, המזסוהים עם הרש"פ, החלו לקרב אליהם את אירינאוס ולאחר תקופת נתק ויחס עוין בין הצדדים החלו להתייחס אליו במאמרי המערכת שלהם כאל קורבן וכאל אדם שראוי לחזק ולקרב.

על מנת לבצר את מעמד הרש"פ בכנסייה תקפו עיתוני מזרח ירושלים את ממלא מקום הפטריארך, קורוניליוס רודוסקיס על שהשתתף בטקסים הרשמיים לציון יום ירושלים כפטריארך לכל דבר. את עורכי העיתונים במזרח העיר מטרידה נוכחות אישיות כפטריארך באירועים המסמלים את השליטה הישראלית במזרח ירושלים.

עוד נודע לכתבנו כי צפויים להגיע מקפריסין לכנסייה כעשרים שומרי ראש, המוגדרים בפי בכיר בכנסייה כ"בעלי זרוע", בהזמנתו האישית של אירינאוס. כך נודע להנהגת הכנסיה מ"מקור אובייקטיבי".. השומרים נועדו ככל הנראה לשמור על אירינאוס "למרות שאף אחד לא מסכן את חייו והמשטרה שומרת עליו באופן אישי".
(ש)
