

ח"כ בני אלון אומר לערוץ 7 כי הוא מרגיש שהפרקליטות מצויה בפאניקה, "כאשר פקיד סעד יוצר קשר עם הורה ומאיים עליו במסירת בתו לאימוץ מכיוון שלא בא לשחררו ממעצר, אנו רואים בכך מדיניות של הפחדה והטעייה".

(צילום: ערוץ 2)

אתמול התקיים דיון בועדת החוקה של הכנסת שעסק במדיניות המעצרים של המשטרה, הועדה התכנסה לאחר טענות חוזרות ונשנות על אמצעים בלתי כשרים שבהם נוקטת המשטרה והפרקליטות כנגד מפגינים שנעצרו במהלך ההפגנות וחסימות הכבישים.

בראיון ליומן הצהרים של ערוץ 7 אמר ח"כ בני אלון, שתחושתו שהפרקליטות מצויה היום במצב של פאניקה, "כאשר פקיד סעד יוצר קשר עם הורה ומאיים עליו במסירת בתו לאימוץ מכיוון שלא בא לשחררו ממעצר, אנו רואים בכך מדיניות של הפחדה והטעייה שמתחילה ביועץ המשפטי לממשלה דרך פרקליטיו, שיוצרים תחושה שאם כולנו לא נתגייס למאבק כנגד התופעות הללו המדינה תתפרק. אך הנוער שלנו לא ישבר מהתופעות הללו ואפילו במחיר מעצר, אך תפקידנו לדאוג שלא יהיה ניצול לרעה של האומץ הזה, ושלא תתבצע סחיטה רגשית של הורי הנערים שעוברים בכל מקרה קשיים לא פשוטים".

בתשובה לשאלת כתבנו אמציה האיתן מדוע לא נכונה טענת הפרקליטות שאין בהתנהגות ההורים כשבנם נעצר ולא באים לשחררו יחס לא תקין בין הורים לילדיהם, ענה ח"כ אלון כי הוא סומך על שיקול הדעת של כל הורה שאכן צריך לבדוק כל הזמן האם ילדו חש בטוב במעצר, ובאם לא עליו אכן להתערב, "גם במצב כזה אסור לאבא להפסיק להיות הורה".

ובתשובה לשאלה האם תהיה תועלת מעשית מהדיון היום בכנסת, השיב ח"כ אלון שלצערו לא נראה שיצאה בשורה גדולה מהדיון היום, אולם אדם שמרגיש שנעשה לו עוול מעתה יכול לפנות אליו אישית וכן ה"איחוד הלאומי" שכרה קבוצה של עורכי דין מהשורה הראשונה ביניהם עו"ד שמתמחה בטיפול בנוער על מנת לטפל בתופעות של הפרת זכויות אזרח בעת המעצר ויצוג הולם לנעצרים, ח"כ אלון מציע גם לפנות לאורית סטרוק מהאגודה לזכויות אזרח, שהייתה בין היוזמות של הדיון היום בכנסת.
