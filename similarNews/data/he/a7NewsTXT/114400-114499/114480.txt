

למרות פגיעה במשגר ע"י חיל האויר, נמשך ירי פצמ"רים לעבר ישובי גוש קטיף. אתמול ירו המחבלים טיל נ.ט. שפגע באוטובוס חונה וניפץ חלונות בית. במקום נפגעי חרדה.

המחבלים ממשיכים בירי לעבר יישובי גוש קטיף. טיל נגד טנקים נורה לעבר היישוב מורג, הטיל פגע ישירות באוטובוס חונה, וכן גרם לניפוץ שמשות בבית סמוך, במקום מספר נפגעי חרדה.

אתר קטיף נט מדווח כי המחבלים שיגרו אתמול למעלה מ 8 פצצות מרגמה לעבור ישובי גוש קטיף. 3 פצצות שוגרו לעבר בסיסי צה"ל. באחד המקרים נפגע חייל צה"ל באורח קל מרסיסי אחת הפצצות.

אחר הצהרים הגיב חיל האויר בירי לעבר משגר באזור חאן יונס, לאחר שנורתה ממנו פצצת מרגמה. המשגר נפגע וכך גם רכב שממנו הוצא המשגר. עם זאת מחבלי החמאס שעמדו בסמוך למרגמות נותרו ללא פגע.

זמן קצר לאחר פגיעה במשגר נורו עוד פצצות מרגמה לעבר הישובים. אחת מהן פגעה פגיעה ישירה בבית מגורים. לא היו נפגעים אך נגרם נזק.

החמאס מאיים כי התקפת חיל האויר תביא לחידוש "פעילות ההתנגדות" נגד ישראל. דובר החמאס, סאמי אבו-זוהרי אמר כי התקפת חיל האויר הפכה את הרגיעה ל"פורמלית".
