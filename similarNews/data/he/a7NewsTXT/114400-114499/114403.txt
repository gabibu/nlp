

בלשכת סוכני הבטוח מביעים דאגה מדבריו של המשנה לבנק הפועלים לפיהם מגמת הבנק היא להפוך לגורם גדול ודומיננטי בתחום הביטוח.

"בעוד ראשי בנק הפועלים ובנק לאומי מסבירים לחברי ועדת הכספים של הכנסת למה וכמה לא כדאי להם להיכנס למכירת ביטוח, יוצא המשנה למנכ"ל בנק הפועלים יעקב רזון מהארון בחשיפת כוונותיהם האמיתיות של הבנקים להשתלט על ענף הביטוח, למגר את התחרות בו, ולפגוע ברגל גסה בצרכנים". כך אמר יוסי מנור, נשיא לשכת סוכני ביטוח בישראל בעקבות דבריו של רזון בכנס שוק הביטוח שהתקיים ביום שלישי השבוע בתל אביב.

"רזון הצהיר בכנס שהבנק יהיה גורם גדול ודומיננטי בתחום הביטוח ולא סוכן ביטוח רגיל, ועוד אמר כי הבנק יסדיר את התחום מחדש. דברים בוטים אלה הם הוכחה ברורה לטענת לשכת סוכני ביטוח שאסור לתת לבנקים למכור ביטוח, מפני שהם יחסלו את התחרות בענף הביטוח ויפגעו בצרכנים תוך התניית שירות בשירות ושימוש במידע רפואי סודי של הלקוחות", אמר מנור.

"דבריו של רזון מעידים על תעוזתם של הבנקים והידיעה כי הם יכולים לכופף את החוק ואת המחוקקים. אין ספק שזו הוכחה ניצחת לכך שאם רוצים להגביר תחרות בשוק ולהגן על הצרכנים, אסור לתת לבנקים למכור ביטוח, גם לא באופן חלקי וגם לא כניסוי ממנו ניתן יהיה לחזור בהמשך, משום שמדובר בתהליך בלתי הפיך שיגרום לנזק שאינו ניתן לתיקון", דברי מנור.
(ש)

