

חמישה ח"כים מתארגנים להקמת צוות פרלמנטרי שיבדוק את נושא האנטנות הסלולריות. החמישה פנו לשר הפנים בבקשה לעצור למשך שנה התקנה של אנטנות סלולריות עבור מכשירי הסלולר מן הדור השלישי.

החמישה, רומן ברונפמן, גדעון סער, קולט אביטל, משה גפני וחמי דורון, פנו לשרי הפנים והתקשורת, אופיר פינס ודליה איציק, בבקשה לעצור למשך שנה התקנה של אנטנות סלולריות עבור מכשירי הדור השלישי. כתבנו אריאל כהנא מוסר כי במהלך השנה יבדוק צוות הח"כים את הסוגייה.

החמישה כותבים: " מצד אחד עומד חופש העיסוק של תאגידים סלולריים המבקשים לשווק שירות ( האפשרות לצפות בטלוויזיה דרך הטלפון הסלולרי) שנחיצותו מוטלת בספק. מצד שני, מדובר בהצבת אלפי אנטנות סלולריות חדשות בנוסף לאלה הקיימות. מדינת ישראל תהפוך למקום שבו אי אפשר לברוח מקרינה".

לדברי הח"כים "יש חשד גדול להסתרת מידע חיוני מהציבור בנושא השפעות הקרינה של האנטנות על ילדים ומבוגרים. אין ספק שיש השפעה פסיכולוגית משמעותית על האוכלוסיה המתגוררת ליד אנטנות סלולריות".
