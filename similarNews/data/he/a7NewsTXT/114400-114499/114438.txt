

המתקפה על ציבור המתנחלים המשיכה גם בפרק השני של 'ארץ המתנחלים', הסדרה שיצר חיים יבין. התכנית 'שווה ציטוט' בערוץ 7 מציגה: התגובה - 'ארץ השמאלנים'...

ביום ג' שודר הפרק השני בסדרת המתקפה החריפה של מגיש 'מבט' חיים יבין נגד ציבור המתנחלים. אתמול הייתה זו העיר חברון שעמדה במרכז השידור. יבין מצא לנכון להגדיר בשידור את מעשה גולדשטיין במערת המכפלה כהזדמנות פז נדירה שהייתה לה לממשלת ישראל להביא לרגיעה תוך סילוק המשפחות היהודיות מעיר האבות.

בקטע נוסף שלך הסרט קבע יבין כי בסופו של עימות בין מתנחלים לערבים "כמו תמיד", כהגדרתו, הסכימה המשטרה לטענות המתנחלים.

תגובותיו של יבין לדברי תושביה היהודים של חברון התובעים תגובה למעשי הערבים "במלחמה כמו במלחמה" הייתה זעזוע נפשי עמוק ממה שראה כאמירה בלתי מוסרית בעיקר כשהיא באה מפי אישה ואם כאלישבע פדרמן שהגדירה את עצמה "אני אם שמגינה על הגורים שלה.

בתכניתו "שווה ציטוט", בראשית השבוע של שמעון כהן ברדיו ערוץ 7, שודר מעין תסכית תגובה לסדרת יומן המסע של חיים יבין, "ארץ השמאלנים", שמו. בתסכית משולבים קטעי ארכיון מתוך הדיסק שהנפיקה מחלקת החדשות של ערוץ 7 'הכתובת הייתה על הקיר'.

במהלך התסכית שאורכו כ-14 דקות, משולבות הצהרות השלום שנשמעו ונשמעות מפי בכירי השמאל הישראלי וניפוץ חלומם, בדמות הפיגועים הרבים. בתסכית הקצר מודגשת המסוכנות שבתפיסת אנשי השמאל, להבנתם של עורכי התכנית. בקריינות, המעובדת באוירה ממלכתית-חיים-יבינית נעשה שימוש בנוסחים כמעט זהים לאלה שבחר יבין לצטט בפרקי הסדרה שלו. כזכור, בסדרה שב יבין על טענותיו לפיהן "המתנחלים טועים ומסכנים אותנו". בתסכית 'ארץ השמאלנים' חוזר מוטיב הסיכון, אולם כאן הוא מתייחס לתפיסות השמאל.


להאזנה ל'ארץ השמאלנים': שווה ציטוט

התכנית 'שווה ציטוט משודרת בערוץ 7 מדי יום ראשון וחמישי בשעה 8:00.

יצויין כי בעקבות הפרק ששודר אתמול קבעה המשטרה כי יבין מסלף בסדרה עובדות וכשקבע שמתנחל ירה, פצע ומעולם לא הובא לדין, הייתה זו אמירה שקרית שכן המתנחל (שירה תוך כדי עימות עם ערבים שהשליכו לעברו אבנים) מצוי בשלבי משפט לאחר שחקירה בעניינו נפתחה מיד לאחר התקרית.
(ש)
