

"אנו נתקלים לאחרונה בתופעה בה המשטרה שאמורה להגן על החוק במדינת ישראל היא זו שמפרה אותו על ידי מעצר של אנשים בניגוד לחוק, והגשת רשימת האשמות שגויה מתוך טעויות בשיקול דעת", אומר עו"ד אפרים קציר.

"אנו נתקלים לאחרונה בתופעה בה המשטרה שאמורה להגן על החוק במדינת ישראל היא זו שמפרה אותו על ידי מעצר של אנשים בניגוד לחוק, והגשת רשימת האשמות שגויה מתוך טעויות בשיקול דעת ולחץ עצום שהמערכת נתונה בו, דבר שגרם לשחרורם המוחלט של העצורים אתמול", כך אומר היום עו"ד אפרים קציר שייצג את שני הנערים ששוחררו בפרשה.

שני הנערים, אחד מהם הוא קטין בן שלוש עשרה נעצרו לאחר שליוו את הרב אליקים לבנון בחגיגות יום ירושלים במהלכם עברו ליד מגרש הרוסים תוך כדי שירה וריקודים. האירוע צולם בידי אחד החוגגים, ובתמונות נראה אף אחד מהשוטרים כשהוא משתתף בשמחה במחיאות כפיים. ברגע שהגיעו החוגגים אל מול מגרש הרוסים ביקש אחד השוטרים מהרב לבנון שיאמר לחוגגים להתפנות מהמקום, וכשפנה הרב לבנון אל החוגגים כדי לבקש מהם זאת, קפצו על הקבוצה שני שוטרים בלבוש אזרחי כשהם חובלים בשלושה מהחוגגים ועוצרים שניים מהם.

בראיון ליומן הצהרים של ערוץ 7 סיפר עו"ד קציר על השתלשלות העניינים מרגע זה, "בדרך כלל יש משאית שב"ס שחוסמת את התנועה מול מגרש הרוסים, וביום המדובר היה אף אוטובוס נוסף שהושכר על ידי המשטרה שחסם את הכביש, מה שלא הפריע לתובע המשטרתי לבקש מהמדינה להאריך את מעצרם של השניים עד תום ההליכים באשמת חסימת כבישים ותקיפת שוטר, המשטרה גם התיימרה להבטיח שתוך 72 שעות יוגש כנגד השניים כתב אישום. בשלב זה התובע עדיין לא ידע שאחד הנאשמים בעבירות הללו הינו קטין בן שלוש עשרה, הוא שמע זאת רק ממני שנשלחתי לייצגם על ידי עמותת "חננו", וברגע ששמע זאת, החליף את דרישת המשטרה לגבי הקטין למעצר בית עד תום ההליכים, אך בית המשפט לא קיבל את טענותיהם ושחרר את העצורים ללא כל תנאים".

"אך בזה לא תמה הפרשה", המשיך קציר, "לאחר שהשופטת הורתה לשחררם, החליטה המשטרה שרוצה מהם טביעות אצבע שאינם דרושות לחקירה עצמה אלא למאגר המשטרתי, דבר שעלול לפגוע בעתידם של הנערים, ולפי פסיקת בית המשפט איננו תנאי הכרחי לשחרורם והמשיכו להחזיקם במעצר בניגוד להחלטת בית המשפט, במקום הלכנו לשופטת שהורתה לשחררם ללא שום תנאים".

בתשובה לשאלת כתבנו אמציה האיתן האם הנערים מתכוננים לתבוע את המשטרה על ההטרדה שלדבריהם נגרמה להם, השיב קציר שהדבר תלוי בנערים ואם יחליטו שאכן רוצים לתבוע את השוטרים עמותת "חננו" שבמסגרתה פועל, תיתן את הסיוע הנדרש, "אין זה המקרה הראשון שהמשטרה מפרה חוק במעצרים, רק השבוע נעצרו קטינות באשמת ציור גרפיטי בירושלים, השוטרים מנעו מהם ייצוג של עו"ד, וניסו להתחמק ממני הם גם הוליכו שולל את ההורים וחייבו את הבנות לחתום על תנאים מגבילים קשים ביותר, ביניהם הרחקה מהעיר ירושלים וערבויות ענק, ובסוף כשהראיתי להם שהם עוברים על החוק בהחזקת הבנות בצורה כזאת הם שוחררו בתנאי שייאסר עליהם לעשות גרפיטי בירושלים, על כל המקרים הללו אנו ננסה לתבוע את השוטרים בשלב מאוחר יותר כדי שהדברים לא יישנו".
