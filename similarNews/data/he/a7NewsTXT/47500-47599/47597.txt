

לפחות 24 הינדים נורו ביום שני למוות, ככל הנראה בידי מורדים מוסלמים בחבל קשמיר ההודי.

סוכנות הידיעות "יונייטד ניוז אוף אינדיה" דיווחה, כי כ-50 אנשים חמושים, לבושים במדי צבא, כיתרו את הכפר נאדימארג, כ-50 ק"מ מבירת הקיץ של החבל, סרינגר, בטענה כי בכוונתם לערוך חיפושים.

השוטרים המוצבים בכפר, אפשרו להם לערוך את החיפושים, ומאוחר יותר, פירקו אותם התוקפים מנשקם.

עדי ראייה סיפרו כי, לאחר שביקשו מאנשי הכפר להתכנס למטרות זיהוי, פתחו התוקפים באש והרגו 24 מהם.

רשת הטלוויזיה "זי-ניוז" דיווחה שבין ההרוגים, 11 גברים, 11 נשים ו-2 ילדים.

בשלב זה לא נטל את האחריות לטבח שום ארגון מהרבים הפועלים בקשמיר.
