

כתב אישום הוגש היום לבית המשפט המחוזי בתל אביב נגד יוסף זוהר בן 38 וד"ר ולנטין טוקילה, הנאשמים ברצח אביו בן ה-62 של יוסף משה זוהר לפני כשנה.

יוסף זוהר מואשם בכך שניתק את אביו, שהיה חולה בניוון שרירים, ממכונת ההנשמה אליה היה מחובר, בזדון ועבור בצע כסף. ד"ר טוקילה נאשם כי סייע לו בכך.

על פי כתב האישום ניצל זוהר את נסיעתה של אשת אביו לחו"ל במסגרת עבודתה, החתים את אביו על תביעת גירושין מאשתו, ועל מסמך הממנה אותו כאפטרופוס שלו. נטען, כי זוהר החתים את האב גם על צוואה חדשה, המורישה לו את עיקר הונו הנאמד במיליוני שקלים ואף ניסה להעביר לחשבונו 400,000 ש"ח מהאב.

בכתב האישום נטען, כי זוהר החליף מנעולים בדירת האב ושכר שני מאבטחים כדי למנוע מהאישה להכנס לדירה. ב-8.4.2002 הגיע זוהר לדירת האב ושאל את הרופא שטיפל בו ד"ר ולנטין טוקילה, כמה זמן יוכל האב לחיות בלי שיהיה מחובר למכונת ההנשמה. טוקילה השיב, "מקסימום חמש דקות".

זוהר הבטיח לטוקילה בין 30,000 ל-50,000 דולר אם יסייע לו לבצע את הרצח. כמה ימים אחר כך שוב הגיע זוהר לדירת האב, וביקש מהרופא לנתק את אביו ממכונת ההנשמה. כשד"ר טוקילה סירב, נטען, ביצע זוהר את הפעולה בעצמו "בקור רוח באופן מרושע ונבזי".

בכתב האישום נטען, כי הנאשם אף אחז בידי אביו, וזאת על מנת למנוע ממנו להתנגד למעשה. טוקילה כרך שמיכה סביב האב כדי לוודא את מותו.

נגד טוקילה הוגש לא מכבר כתב אישום נוסף, המאשים אותו ברצח כפול, של אשתו אליאנה בת 33 עימה היה מסוכסך ושל קשישה בת 88 בה טיפלה. הוא נאשם, כי הטביע את שתיהן באמבטיה בבית הקשישה לפני שלושה חודשים.
