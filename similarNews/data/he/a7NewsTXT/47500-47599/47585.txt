

בשבוע שעבר התקיים דיון בבג"ץ בעתירה נגד פסילת הסרט ג'נין ג'נין על ידי הצנזורה. נציגי החטיבה שלחמה בג'נין בקשו לדבר בפני בג"ץ אך הם סירבו ולבסוף אפשרו ללוחמים לומר את דברם.

ד"ר דוד צנגן רופא בכיר בהדסה עין כרם ורופא חטיבת המילואים שלחמה בג'נין אומר לערוץ 7 כי מדובר בסרט מלא שקרים ועלילת דם על חיילינו. גייסו אותנו מוסיף צנגן להלחם בבירת הטרור ג'נין שעד מבצע "חומת מגן" יצאו ממנה לפיגועים ברחובות ישראל הקטנה למעלה מ 50% מהמחבלים מתאבדים. בין הפיגועים שבוצעו על ידי מחבלים מג'נין היו הפיגוע במסעדת מצא בחיפה, פיגוע במסיבת בת המצווה בחדרה, מעורבות בפיגוע בפארק הוטל בדיסקו בתל אביב ובירושלים ועוד.

ג'נין הייתה מבצר של טרור שהוציא מתאבדים אומר צנגן ומוסיף כי חבריו הגיעו לשם ונלחמו את המלחמה הכי מוסרית שיכולה להיות ותוך כדי כך גם איבדו 23 מטובי לוחמים. אחרי ששבנו מהלחימה שבה גדענו את הטרור ומנענו פיגועי טרור מצאנו כי מוחמד בכרי עשה סרט ובו טען שהחיילים לקחו ילדים להרוס בתים ולאחר מכן ירו להם בראש, שמלאו בורות בג'נין בגופות ערבים, שדרסו ערבים שוכבים על הכביש או הפגיזו בית חולים. הכל שקרים אומר צנגן והדבר גם נבדק. בבית החולים אין שריטה ומעולם לא נמצאו אותם בורות שבהם נטען כי מצאו גופות. נוסף על כך אמר צנגן בכרי ניסה לשוות לסרט מימד דקומנטרי כשהוא ראיין את אנשי המחנה והציג אותם כמוסרי עדות אמיתית. הצנזורה אומר צנגן פסלה את הסרט השקרי ושמכפיש את חיילינו. זו עלילת דם אומר צנגן ובהיסטוריה היהודית עלילות דם היוו מכשיר לרצח יהודים ולפגיעה בהם. בכרי מוסיף צנגן אמר בתכנית הראיונות של קובי מידן כי הוא מצטער על כך שהאחיינים שלו הנאשמים ברצח בפיגוע האוטובוס במירון ואף הודו בכך, אבל הוא גם הביע הבנה למה שהם עשו כי הם "ראו" מה שקרה בג'נין. מה הם ראו? שואל צנגן, הם ראו את הסרט שהוא יצר ובו השקרים של רצח ילדים דריסת אנשים ופגיעה בבתי חולים.
לדבריו אותם אלו שנראים בסרט הגישו תביעת דיבה אישית על סך 2.5 מיליון שקלים. בכרי, הוא אומר, חייב לדעת ששקרים והסתה "לא יעבור" כלשונו. כמו כן נבדקת בימים אלה הגשת תביעת דיבה ציבורית על השמצת החטיבה. לכך יש צורך באישורו של היועץ המשפטי ולכך יש להמתין.

צנגן הוסיף כי המהומה שהתחוללה בבית המשפט נבעה מאי הסכמת בית המשפט לאפשר ללוחמים להשמיע את דבריהם. לשני נציגי משפחות שכולות אפשר הבג"צ לטעון אך הוא לא הסכים להקשיב לנציגי החיילים שלחמו במקום בנימוק שכל הטיעונים כבר נשמעו.

צנגן סיפר כי אחד מהחיילים עורך הדין ישראל כספי פנה לבג"ץ בהתרגשות ואמר לשופטים כי הוא נמנה על החיילים שלחמו בג'נין. אנחנו לחמנו שם, אמר כספי כשהוציאו אותנו למשך חודש מהבית בתקופת חג הפסח. לא ישנו לילות.

למרות זאת מציגים אותנו כנאצים וכקלגסים ופושעי מלחמה ולנו לא ניתן לטעון בבית המשפט העליון בירושלים.

השופטים התנגדו בשלב ראשון אמר צנגן אך לאחר שגם הצד השני נאות להבין שכדאי שנציגי החיילים ידברו ופנה לבית המשפט ואמר שאין לו התנגדות לכך אפשרו השופטים לכספי לומר את דברו.

צנגן הוסיף כי עם ישראל יכול להיות גאה בלחימת חייליו. הוא סיפר כי באחד האירועים היה צורך להצמיד שני מטענים לחזית של בית שממנו זרקו פצצות ומטעני צינור,ב קומה השניה היו חרכי ירי ובקומה הראשונה הפעילו מוקשים ומטענים בעזרת חבלים. למשימה של הנחת המטענים הוא מוסיף נשלחו שני חיילים פשוטים, אך הם לא שמו ונסוגו חזרה כשבמהלך הנסיגה נפצע אחד מהם והגיע לידי הרופא, צנגן. לשאלתי הוא מוסיף מדוע לא שם את המטענים שנועדו להוציא את המחבלים החוצה, הסתכל החייל בעיניים ואמר לי תראה ראיתי בחלון רחוק אישה ושני ילדים ולכן לא יכולתי לעשות זאת.
אחר כך שאל אותי אם אני הרופא והשבתי בחיוב. הוא ביקש שאארגן אותו כי הוא צריך לחזור ליחידה כדי להמשיך.

איפה יש עוד עם כזה שמצד אחד כל כך מלא מוטיבציה ורצון לגדוע את יד המחבלים ומצד שני כל כך מלא מוסר וחוסר רצון לפגוע באנשים חפים מפשע, שואל צנגן. לחימה עם שמירת מוסר עולה בנפגעים הוא מוסיף "אבל אנחנו איננו יכולים לירות ללא אבחנה. אנחנו אחרים וצריך לזכור את זה".
