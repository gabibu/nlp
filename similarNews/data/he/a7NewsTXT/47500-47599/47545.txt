

רבנים מצפת קיימו היום (א'), תפילה מיוחדת לשלומם של חיילי ארה"ב ובריטניה הנלחמים בעיראק.

רבה הראשי של צפת הרב שמואל אליהו ועמו רבני קהילות מצפת הגיעו ביום ראשון בבוקר לבית הספר האר"י וערכו תפילה מיוחדת יחד עם התלמידים.

התפילה התקיימה בבית הכנסת של בית הספר. המשתתפים קראו במהלכה פרקי תהילים ורבה של צפת הרב אליהו נשא תפילה מיוחדת שחיבר לשלומם של חיילי ארה"ב ואנגליה הנלחמים בעיראק וכן להצלחתם במלחמה. התפילה נפתחה בתפילה לשלומם של חיילי צה"ל ועם ישראל. לאחר מכן קרא הרב את נוסח התפילה שחיבר, כאשר קהל המתפללים חוזר אחריו.
נוסח התפילה הוא:

"הנותן תשועה למלכים הוא יגן וישמור על כוחות הברית הנלחמים במיפרץ הפרסי, יצילן מפגיעה רעה ומתאונה ויתן בליבם עצות טובות ותחבולות מלחמה ויכניע תחתיהם את כוחות הרשע ועוזריהם הרעים. אנא ה' תן בלב האומות כולם לעזור לסייע לכוחות הברית שמוסרים נפשם, ממונם וגופם כדי להסיר מעלינו ומעל העולם כולו איום של רשע ומחשבת זדון. אנא ה' הטה לב האומות כולם לאהבת האמת, היושר והצדק. חזקם ואמצם בדרך הישרה והטובה ויקויים בנו: 'והרשע כולה כעשן תיכלה כי תעביר ממשלת זדון מן הארץ' 'ומלאה הארץ דעה את ה' כמים לים מכסים', 'והיה ה' למלך על כל הארץ ביום ההוא יהיה ה' אחד ושמו אחד'".
