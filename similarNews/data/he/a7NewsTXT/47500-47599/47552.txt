

ההסתדרות הכריזה ביום א' בערב על סכסוך עבודה כללי במשק, בעקבות התוכנית הכלכלית עליה הכריז שר האוצר בנימין נתניהו בשבוע שעבר.

במסגרת התוכנית מתעתד האוצר לפטר אלפי עובדי מדינה ולקצץ בשכרם של הנותרים. כן מתכוון האוצר לפגוע בפנסיה ובהסכמי העבודה.

בית נבחרי ההסתדרות קיבל את ההחלטה על סכסוך העבודה פה אחד, ובתוך שבועיים ניתן יהיה להשבית את המשק.

במקביל, הכריזה הסתדרות עובדי המדינה כי תפתח בעיצומים עד כדי שביתה כללית, מייד בתום מצב החירום הביטחוני במדינה.

מזכ"ל הסתדרות עובדי המדינה עופר עייני הוסמך לקבוע את מועדי העיצומים והיקפם.
ההסתדרות תפעיל החל מיום שני בבוקר מוקד מידע לאזרחים, אשר יספק מענה בנוגע ליחסי העבודה וזכויות העובדים בשעת חירום. את המוקד יאיישו עורכי הדין ומזכירי האיגוד המקצועי של ההסתדרות.
