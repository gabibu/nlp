

הממשלה אישרה ביום א' ברוב קולות את חלוקת משרד העבודה והרווחה והעברת אגפי העבודה לאחריות משרד התעשייה והמסחר שייקרא מעתה "משרד התעשיה, המסחר והתעסוקה".

מדובר ביישום ההמלצה של ועדת יצחקי לשינויים מיבניים במשרדי הממשלה.

על פי החלטה תחום הרווחה יישאר באחריותו של שר הרווחה, זבולון אורלב.

צוות בינמשרדי אמור לגבש עד ה-1 במאי את כל נושא העברת הסמכויות והתחומים לרבות בתחום כוח האדם, תקציבים ואמצעים.

במקביל לכך יפעל צוות של משפטנים ממשרדים שונים שיגבש את תיקוני החקיקה המתחייבים לאור העברת הסמכויות. על פי התוכנית, יועברו לאחריות משרד התעשיה והמסחר מספר אגפים לרבות שירות התעסוקה, המוסד לבטיחות וגהות, הרשות לתכנון כוח אדם, האגף לאיגוד ושיתוף, האגף לפיקוח עבודה, האגף למעמד האישה ומעונות היום וכן המינהלת לעובדים זרים עד להקמת רשות ההגירה במשרד הפנים.

הממשלה החלה לדון גם בהעברת נציבות כבאות ראשית ממשרד הפנים לאחריות המשרד לביטחון פנים, גם כן על בסיס המלצות ועדת יצחקי.

שר הפנים אברהם פורז התנגד לביצוע ההמלצה וטען שמערך הכבאות מתוקצב ישירות מתקציב הרשויות המקומיות ולכן, אין סיבה להעבירו למשרד לביטחון פנים. הוא הוסיף, כי בכוונתו להקציב במסגרת תקציבי הרשויות ,סכום מיוחד למערך הכבאות כך שהמערך לא ייפגע בגלל הגרעונות שקיימים ברשויות. לבקשת פורז, הסכים ראש הממשלה אריאל שרון לדחות בשבועיים את הדיון וההכרעה בנושא.
