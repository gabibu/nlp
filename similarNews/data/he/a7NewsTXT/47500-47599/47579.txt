

ישראל ממשיכה לעקוב אחרי ההתפתחויות בעיראק ועל פיהן תחליט על צעדיה הבאים כך אמר היום רה"מ שרון. הוא קרא לאזרחים להמשיך בשגרת החיים ולשלוח את הילדים לבתי הספר. כמו כן שיבח שרון את קור רוחם ושיקול הדעת של האזרחים.

לחששות הישראליים מפני שיגור טילים ממערב עיראק התייחס שר ההגנה האמריקני דונלד ראמספלד בראיון לרשת CNN . רמספלד אמר כי הוא אינו בטוח שעיראק לא תשגר טילים לעבר ישראל ממערב המדינה. הוא הוסיף "אין ספק שמאזור זה שוגרו טילי הסקאד בפעם הקודמת והם היוו איום על מדינות שכנות כמו גם על ישראל. יש לנו הרבה פעולות מיוחדות באזור הלא מאוכלס הזה ואנו מרגישים די טוב לאור העובדה שכיסינו הרבה מהשטח הזה". ראמספלד אמר כי "לא הייתי אומר שזה בטוח לחלוטין שמשהו לא ישלח מאזור זה , אבל לאור הפעולות בשטח זה ומספר הכוחות שבשטח אנחנו יכולים להרגיש הרבה יותר טוב מאשר אתמול ושלשום" .

"אין לשלול לחלוטין את האפשרות שנותרו בידי העיראקים טילי קרקע-קרקע למרות הפעילות האמריקאית הנרחבת במערב עיראק", אמר שר הביטחון שאול מופז בישיבת הממשלה בה אמר כי האיום העירקי על ישראל עוד לא הוסר. עם זאת אמר מופז כי פחתה הסכנה שעיראק תתקוף את ישראל באמצעות מטוסים בעקבות הפעילות הצבאית האמריקאית בשדות התעופה בעיראק. שר הביטחון הזהיר מפני פיגועי טרור נגד מטרות יהודיות וישראליות בעולם.

נמסר כי ביממה הקרובה לא צפוי שינוי ברמת הכוננות בישראל וכי הציבור ימשיך להידרש לנוע בצמידות לערכות המגן. גורמי צבא במטה הכללי ובפיקוד העורף הביעו היום דאגה מפני השאננות בציבור, המתבטאת באי הקפדה על הנחיות פיקוד העורף שניתנו לציבור ערב פתיחת המערכה. הגורמים קראו לציבור להמשיך ולנהוג בדיוק על פי ההנחיות. זאת עקב העובדה שלא חל כל שינוי משמעותי בהערכת המצב המבצעית.

בכתבה ששודרה במבט לחדשות בערוץ 1 צולמו שרי הממשלה קציני הצבא הבכירים כולל הרמטכ"ל וגם דוברת צה"ל כשהם נעים ללא ערכות המגן כפי שנדרש מהציבור.

שר ההגנה העיראקי סולטן האשם אחמד איים הערב שכוחות צבאו "יפגעו קשות באויב הציוני" - כך דווח בגלי צה"ל.
