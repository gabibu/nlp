

השר לבטחון פנים צחי הנגבי התבטא בחריפות נגד תוכנית האוצר לקצץ בשכר השוטרים ולבטל את הצמדתו לשכר אנשי הקבע בצה"ל. הוא אמר כי "זוהי החלטה בלתי מוסרית המהווה עלבון, השפלה ואף בגידה" בלובשי המדים הכחולים. הנגבי אמר את הדברים בכנס השנתי של שוטרי מחוז תל אביב.

כתב עתי"ם מוסר, כי השר חזר על דברים ששמע מבכירי המשטרה ששוחחו עימו בענין וכינו את תוכנית האוצר "תקיעת סכין בגב המשטרה" ו"סיכול ממוקד של האוצר במשטרה".
הנגבי הזכיר כי בשנתיים האחרונות נפלו 74 שוטרים במאבק מול הטרור, ואמר כי הוא משוכנע שיעלה בידו לשכנע את הממשלה להסיר את הצעת האוצר.
