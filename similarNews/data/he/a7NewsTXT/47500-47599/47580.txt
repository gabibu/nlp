

מערכת הביטחון תמליץ לראש הממשלה להעביר את גדר ההפרדה ממזרח ליישובים קדומים, עמנואל ואריאל. כך הם יכללו בתוך הישובים שיהיו ממערב לגדר ההפרדה. מצד שני העיתון הארץ מדווח כי במערכת הביטחון גם שוקדים על תכנון גדר הפרדה מזרחית לאורך הפאתים המזרחיים של הרי שומרון ויהודה, סמוך מאוד לתוואי כביש אלון.

רה"מ שרון דיבר על גדר נוספת זו, המזרחית, במהלך סיור שערך לשרי הממשלה לאורך גדר ההפרדה.
גורמים מדיניים בירושלים מעריכים כי חרף הצהרות ראש הממשלה שלגדר אין משמעות מדינית, כוונת שרון להקים את המדינה הפלשתינית בין גדר ההפרדה המערבית לזו המזרחית כשגדרות אלו תתחומנה את אותה מדינה. הודי ליברמן ראש מועצה מקומית קרני שומרון אמר כי לדידו גדר ההפרדה היא עניין בטחוני שנועד להגן על הישובים וכי ככל שמכשול הגדר יהיה צמוד לישובים ערביים כך מרחב ההתרעה מפני חדירות למרכז הארץ יהיה גדול יותר.

לעומתו דוד לוי ראש מועצת בקעת הירדן אומר לערוץ 7 כי תכנון תוואי הגדר המנומק ב"צרכים ביטחוניים" הוא תוואי פוליטי התואם בסופו של דבר את התפיסה המדינית של רה"מ שרון לגבי גבולותיה של מדינה פלשתינית. אני חושש הוסיף לוי שכששרון יסיים את בניית המכשול של ההפרדה או "הגדר הביטחונית" כלשונו הוא יפעיל אותה כמעין קו גבול עם הסדרי חיבורים לכניסת ערבים לעבודה ומעבר סחורות.

אין בכוחה של הגדר לפתור את הבעיה הביטחונית או לעצור את שאיפות הערבים להתאחד עם "פלשתין", אומר לוי.

שר התחבורה ויו"ר האיחוד הלאומי אביגדור ליברמן אומר לערוץ 7 כי כוונת שרון להקים מדינה פלשתינית בין הגדר המזרחית למערבית וכי האיחוד הלאומי מתנגד בתוקף לכל גדר הפרדה משום שהקמת מדינה פלשתינית וקביעת טיב ישותה טמון ברצף הטריטוריאלי. הצענו בזמנו אומר ליברמן תכנית קנטונים שנועדה בדיוק למטרה זו של מניעת רצף טריטוריאלי בין אותם אזורים גיאוגרפים טבעיים. יותר פשוט להתנהל מול כמה הנהגות מוניציפליות לא פוליטיות הוא מוסיף. מניעת הרצף הטריטוריאלי תלויה בתחכום ובנחישות שלנו אומר ליברמן ומוסיף כי צריך לזכור שמעולם לא היה רצף שכזה בין עזה ליו"ש, גם לא לפני שנת 67. ביהודה ושומרון ויריחו אפשר לבנות קנטונים מבודדים.
ליברמן התייחס לקושי "מבית" עימו מתמודד האיחוד הלאומי בהתנגדותו לגדר ההפרדה, יחסה של מועצת יש"ע לעניין. מועצת יש"ע נותנת יד לגדר ואפילו נכנסת לפרטים אופרטיביים דבר שמעיד על הסכמתה העקרונית. אנחנו מתנגדים לעניין עקרונית אך מתקשים לעקוף את מועצת יש"ע מימין. אנו נמשיך לטרפד את גדר ההפרדה המובילה למדינה פלשתינית אומר ליברמן.

רה"מ שרון אמר במהלך ישיבת הממשלה במענה לשאלתו של שר הבריאות דני נווה, כי אין שום חידוש בכל הקשור למפת הדרכים.

בסוף השבוע התפרסמו ידיעות לפיהן ארה"ב מתכוונת לפרסם את מפת הדרכים בעוד עשרה ימים מבלי לאפשר לישראל ולרש"פ להביע את הסתייגויותיהן מתוכנה. שרון אמר כי "לא יהיה שום דיון בנושא מפת הדרכים לפני סיום המלחמה בעיראק". הוא הוסיף, כי אח"כ הטיוטות של מפת הדרכים יובאו להערות מדינת ישראל.
