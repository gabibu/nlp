

שר החוץ העיראקי: ישראל משתתפת בהתקפה על עיראק.

שר החוץ העיראקי, נאג'י סברי, אמר ביום ראשון לכתבים, מיד לאחר הגיעו לקהיר, כי אף עיר עיראקית לא נפלה בידי הכוחות האמריקנים והבריטים, והוסיף כי "כעת ברור שישראל משתתפת בהתקפה על עיראק".

"אף עיר לא נפלה בידיהם וגם באום קאסר, עיר קטנה ומבודדת בדרום עיראק, עדיין ישנה התנגדות", אמר סברי לכתבים בשדה התעופה בקהיר.

עוד אמר סברי כי "עיראק משוכנעת שהציונים משתתפים במלחמה, לאחר שלטענתו שנמצאו שרידים של טיל ועליו עדות לכך שהוא יוצר בישראל. כעת ברור כי עיראק עומדת מול תוקפנות אמריקנית-בריטית-ציונית", אמר.

הטלוויזיה העיראקית שידרה ביום ראשון צילומים ובהן נראו שרידים של טיל שנמצא בבגדאד ועליו כיתוב שהוא יוצר בתע"ש, וכן מופיעה עליו המילה "ירושלים".

בהתייחסו לדיווחים לפיהן ירדן גירשה משטחה 5 דיפלומטים עיראקים, לבקשת ארה"ב, אמר כי "מצער להיווכח שממשלת ירדן נכנעה לדרישות האמריקניות, במיוחד לנוכח העובדה שעיראק ניצבה לצידה של ירדן במשך 30 שנה ואפשרה לכלכלה הירדנית להמשיך ולשרוד".
נאג'י סברי הגיע לקהיר, שם תפתח ביום שני פסגת הליגה הערבית בדרג שרי חוץ.
