

קורסים ראשונים באבטחת התחבורה הציבורית החלו היום במתקני האימונים של מערכת הבטחון באזור קיסריה ובתעשיה הצבאית (תע"ש).

מדובר בשלב השני של גיוס מאבטחים למערך האבטחה בתחבורה הציבורית, במסגרתו יוכשרו 550 מאבטחים בנוסף ל-445 מאבטחים שגוייסו עד כה.

עם סיום הקורסים ימנה מערך האבטחה 1,000 מאבטחים.

לפני כשבועיים הורה שר התחבורה, אביגדור ליברמן לאגד ולחברת דן להתחיל מיידית בגיוס מאות מאבטחים למערך האבטחה בתחבורה הציבורית במטרה להגביר את האבטחה באוטובוסים ובתחנות ההסעה של התחבורה הציבורית.

על פי תוכנית שגובשה על יד משרד התחבורה, ימנה מערך האבטחה בתחבורה הציבורית יותר מ-1000 מאבטחים, יוצאי יחידות קרביות.

עלות יישום השלב השני של גיוס המאבטחים מסתכמת בכ-70 מיליון שקלים. עם השלמת הגיוס בעוד מספר חודשים תגיע ההשקעה השנתית באבטחת התחבורה הציבורית לכ-120 מיליון שקלים.

ממשרד התחבורה נמסר כי במסגרת הגברת האבטחה בתחבורה הציבורית יופעלו עשרות ניידות בטחון מיוחדות שינועו בכל שעות הפעילות של האוטובוסים בצירי התנועה ובתחנות ההסעה של התחבורה הציבורית.

יישום השלב השני של מערך האבטחה יאפשר להכפיל את יכולתם של המאבטחים במניעה והרתעה של פיגועים חבלניים ויגדיל את היקף הסריקות של המאבטחים באוטובוסים.
