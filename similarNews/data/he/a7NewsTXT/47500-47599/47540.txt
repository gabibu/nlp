

ירדן - המדינה הערבית הראשונה המגרשת דיפלומטים עיראקים.

שלטונות ירדן גירשו ביום ראשון חמישה דיפלומטים עיראקים "מסיבות ביטחוניות", ומדובר במדינה הערבית הראשונה המגרשת דיפלומטים עיראקים משטחה, לבקשת ארה"ב.

סוכנות הידיעות הירדנית "פטרה" מסרה, כי הדיפלומטים העיראקים התבקשו לצאת את שיטחה של ירדן "מסיבות ביטחוניות, ולאחר שנמצא כי הם עוסקים בפעילות שאינה עולה בקנה אחד עם מעמדם הדיפלומטי".

ג'וואד אל-עלי, דובר השגרירות העיראקית ברבת עמון, מסר לכתב כי "הדיפלומטים התבקשו לצאת את ירדן בתוך 24 שעות, והם יצאו מיד, כבר בשעות הבוקר של יום ראשון בדרכם לבגדאד".

הדיפלומטים העיראקים שהתבקשו לעזוב את ירדן הם הנספח המסחרי, נספח התרבות, ושלושה דיפלומטים מהמחלקה הקונסולרית.

שר החוץ הירדני, מרוואן מועשר, הבהיר ביום ראשון אחה"צ כי "ירדן החליטה לגרש את הדיפלומטים העיראקים מסיבות ביטחוניות בלבד ולא מסיבות מדיניות".

שר החוץ העיראקי, נאג'י סברי, השוהה בקהיר אמר בתגובה כי "מצער להיווכח שממשלת ירדן נכנעה לדרישות האמריקניות, במיוחד לנוכח העובדה שעיראק ניצבת לצידה של ירדן מזה 30 שנה ואפשרה לכלכלה הירדנית להמשיך ולשרוד".
