

צבא ארצות הברית מדווח כי במהלך הלילה אותר על ידי הכוחות הלוחמים מפעל לייצור נשק כימי ליד העיר ניג'אף, שבמרחק מאה ושישים קילומטר מבגדאד.

על פי המתואר, על המפעל שמרו כשלושים חיילים עיראקיים שנכנעו בפני החיילים האמריקאיים, מיד עם הגיעם למקום. את המפעל הפרוס על שטח של כארבע מאות דונמים, הקיפה גדר חשמלית, ועליו הונח ציוד הסוואה למניעת זיהויו מהאוויר.

ההערכות הן כי במידה ויתברר שבמפעל אכן מתבצע ייצור נשק כימי, יביא הדבר לשינוי עמדותיהן באשר לצדקת המלחמה של מדינות אירופה. הדוגמא הבולטת לשינוי אפשרי שכזה היא דווקא צרפת, שהודיעה כבר בראשית המתקפה כי במידה ויתברר שסדאם חוסיין ייצר נשק שאינו קונבנציונאלי היא תשקול את מדיניותה מחדש.

צוות פקחי האו"ם שנדרש לחוות דעתו על המפעל שאותר מסר כי לא ידוע לו על מפעל כימי במקום זה. לטענת הפקחים לפני כשנה ביקרו במקום ומצאו בו מפעל לייצור בטון בלבד.
