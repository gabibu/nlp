

אחד מאוספי היודאיקה הפרטיים החשובים בעולם יוצג החל מ-27 במארס בבית התפוצות בתל אביב

בתערוכה "מסע אל מעבר למקום ולזמן: אמנות יהודית מאוסף משפחת גרוס". מבחר של 130 מוצגים מתוך האוסף הגדול של משפחת גרוס, המשקף את חיי היהודים ב- 33 מקומות שונים, מפרנקפורט ועד קוצ'ין, מווינה לחלב, ומווילנה לג'רבה. לכתב עתי"ם נמסר עוד, כי כל מקום מיוצג על ידי כמה פריטים נבחרים של אמנות יהודית וכתבי-יד עבריים. פריטים אלה מייצגים גם את ההקשר התרבותי המקומי הנפרד של כל מקום, וגם את המכנה המשותף היהודי-מסורתי.

בכל אחדמ-33 מיצגי-המקומות שבתערוכה, שולבה גם מובאה סיפרותית מתאימה מתוך ספרות המסעות ההיסטורית, מימי הביניים ועד למאה העשרים. הואיל והמסע אל מחוזות היהדות אינו קפוא בעבר, מיוצג כל מקום גם על ידי צילום של חייה היהודיים בו היום. התצלומים המוצגים, חלקם מאוסף המרכז לתיעוד חזותי בבית התפוצות, נעשו רובם ככולם בעשור האחרון של המאה העשרים. כך מגשרת התערוכה על פני הפער שבין עבר להווה, בין מה שנעלם ללא שוב למה ששרד או קם לתחייה.

התערוכה נערכה על ידי המוזיאון היהודי בווינה והוצגה שם בשנת 2001, ולאחר מכן הוצגה במוזיאון היהודי בפרנקפורט, גרמניה, ובמרכז להיסטוריה יהודית בניו יורק.
