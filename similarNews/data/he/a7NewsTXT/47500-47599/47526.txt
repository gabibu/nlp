

בית הדין הצבאי של חבל עזה גזר 10 עד 12 שנות מאסר על שלושת האחראים לניסיון הברחת הנשק בספינה "סנטוריני" שנלכדה ע"י חיל הים מערבית לחופי ישראל במאי 2001.

הבעלים של הספינה ומי ששיתף פעולה עם החיזבאללה בהברחה, דיב מחמאד ראשיד ואיזה, נדון ל-12 שנות מאסר. שני האנשים הנוספים שסייעו לו בהברחה נידונו לעשר שנות מאסר. הצעיר מבין 15 בניו של דיב, בן ה-58, זוכה בזמנו מכל אשמה ושוחרר לאחר שהתברר כי לא היה לו קשר להברחה והוא לא ידע עליה.

אב בית הדין, השופט יהושע רזניק, כתב בגזר הדין כי בית המשפט הקל בעונשם של השלושה לאחר שהתברר כי ההברחה נעשתה מטעמים של בצע כסף ולא "בגלל אידיאולוגיה אנטי ישראלית". מגזר הדין עולה שדיב ניסה לבצע שתי הברחות נוספות בתקופה שלפני רכישת הספינה "סנטוריני" על ידו אך הברחות אלה, בעדן קיבל מאנשי החיזבאללה יותר מ-30 אלף דולר, נכשלו לאחר שספינות בלתי מזוהות שהפליגו בקירבת ספינתו בדרך לרצועת עזה ,העלו בו את החשש כי הוא עומד להילכד. הנשק שהועבר בשתי הזדמנויות אלה על ידי דיב הושלח לים.

במהלך אפריל 2001 שוכנע דיב לנסוע עם אנשי חיזבאללה ועם שני קצינים ב"צבא השחרור של סוריה" למקום כלשהו, שם רכשו את הספינה "סנטוריני". לאחר רכישתה בוצעו בספינה תיקונים והיא הפליגה לנמל ביירות, שם הועמסו עליה בתחילת מאי 2001 כלי נשק ותחמושת בכמות גדולה, כדי שניתן יהיה להבריחם מלבנון לרצועת עזה.

"סנטוריני" יצאה לדרכה האחרונה ב-4 במאי. כאמור, נלכדה הספינה ב-6 במאי 2001 ע"י חיל הים, מערבית לחופי ישראל. בספינה נמצאו אמצעי לחימה רבים ובהם עשרות רובי סער מסוג קלצ'ניקוב, 20 מטולי אר.פי.ג'י. כמאה פצצות מרגמה ו-13 אלף כדורים לרובי קלצ'ניקוב. כן נלכדו ארבעה טילי כתף נגד מטוסים SA7 ("סטרלה").

התביעה הצבאית ביקשה לגזור על דיב 18 שנות מאסר ועל שני שותפיו 14-16 שנות מאסר.
