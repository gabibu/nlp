

לאחר שנודע כי חיילים אמריקנים נשבו בידי העירקים יצאו ערבים בדרום לבנון לחגוג ברחובות מחנות הפליטים. "אלוהים יברך את סדאם", צעקו מפגינים במחנה עין-חילווה, וחילקו ממתקים לנהגים ולהולכי-רגל.

"שבוש יראה כי העיראקים ילחמו עד לרגע האחרון כדי להגן על ארצם", צעקו המפגינים.

כ-7,000 ערבים ביניהם נשים רבות וילדים הפגינו במחנה הפליטים בעת' סמוך לצור, והבעירו דגלים אמריקנים ובריטים. רבים מהמפגינים, שהובאו לאזור באוטובוסים, צעקו "סדאם, סדאם, תחזיק מעמד אנחנו איתך".

את האפשרות כי סאדאם ישקול כניעה שוללת ד"ר עפרה בנג'ו חוקרת בכירה במרכז דיין למחקרים אסטרטגיים באוניברסיטת תל אביב. לדבריה הוא לא ייכנע אלא ימשיך ויגרור את צבאו ועמו עד הסוף. לדבריה בפני האמריקנים עומדת מלחמה קשה וממושכת ולא בסגנון "מלחמת ששת הימים" כפי שהאמריקנים קיוו. אפילו בעיר הנמל אום קאסר שהקואליציה הכריזה כי היא כבר נכבשה נמשכו קרבות עם כיסי התנגדות וההתנגדות תמשך אומרת בנג'ו כאשר אנשי הצבא העירקי יחליפו מדיהם בבגדים אזרחיים וימשיכו להלחם.

לדבריה אום קאסר היא כיבוש אסטרטגי חשוב משום שזהו הנמל היחידי של עיראק וכדי לקבל אספקה וציוד לסיוע הומניטרי זקוקות מדינות הקואליציה כמו גם העם העירקי בגישה לנמל זה. זה אחד היעדים החשובים לדבריה שאמריקה חייבת להשיג.

בנג'ו מציינת כי מלבד הקשיים בכיבוש עיראק נכונו לארה"ב קשיים רבים ביישום מטרתם להפוך את עיראק לדמוקרטיה. זו נראית אפשרות לא סבירה ובודאי שלא בטווח הקרוב היא מציינת. לדבריה דמוקרטיה היא עניין שצומח מלמטה ולא נכפה מלמעלה ובטח שלא באמצעות מלחמה. נוסף על כך בחירות דמוקרטיות מעלות לשלטון את הרוב והשיעים הם הרוב בעיראק. אם הם יעלו לשלטון יהיה זה שינוי שכמוהו לא היה בעיראק ב 500 שנים האחרונות. גם אם השיעים ישלטו הרי שהם רואים באמריקנים בוגדים כי הם לא סייעו להם כשהם התקוממו נגד סאדאם חוסיין בשנת 91 . ארה"ב התירה את דמם היא מוסיפה ואפשרה לסאדאם חוסיין לירות עליהם ממסוקים כדי לפזר את ההתקוממות. לכן גם אם תעבור עיראק הליך של דמוקרטיה והשיעים ישלטו הם לא ירצו את האמריקנים.

בנג'ו התייחסה לשמועות השונות ביחס למצבו של סאדאם חוסיין ואמרה כי כבר מאז מלחמת אירן עיראק בשנות השמונים נשמעים ביטויים כי ימיו של סאדאםחוסיין ספורים, אך "ימים ספורים" אלה היא מציינת נמשכים עד היום הזה. גם כשהאמריקנים בשער עדיין סילוקו או חיסולו של סאדאםחוסיין אינו ודאי אומרת בנג'ו.
