

קרבות רחוב באום-קאסר.

רשת סקאי הבריטית הודיעה ביום ראשון בערב, כי קרבות רחוב נערכים בעיר הנמל אום קאסר שבדרום עיראק.

כתבים, המסופחים לחיילי הקואליציה, מסרו כי הכוחות האמריקנים הפציצו את העיר במטוסים ובטנקים, במטרה להביס את 120 חיילי משמרות הרפובליקה שהתחפרו בה.

קרבות אלה נערכו למרות שבימים שישי ושבת השמיעו האמריקנים והבריטים טענות כי אום-קאסר נכבשה. לעומת זאת אמר דובר בריטי ביום ראשון כי "קרבות באיזורים הבנויים הן תהליך איטי ומתמשך".

"לא בוער לנו שום דבר. התוכנית הכוללת מתבצעת כמות שהיא", אמר הדובר קולונל רוני מקורט בקאטר.

בשעות הערב נמסר, כי אחרי שתי התקפות על העיר במטוסי "הארייר" בריטיים, שכל אחד מהם הטיל פצצה במשקל רבע טון, נראו עיראקים אחדים כשהם מנופפים בדגלים לבנים.

הקרב פרץ לאחר שכוחות אמריקנים נתקלו באש עיראקית ביום ראשון בבוקר, באיזור שבו הקימו מטה לפני כן. המארינס הגיבו באש ממכונות ירייה כבדות.

אחד ממפקדי המארינס אמר, כי קצין עיראקי שבוי סיפר שבמקום התחפרו 120 חיילים ממשמר הרפובליקה, וכי "זה היה כוח הרבה יותר גדול ממה שציפינו".

הקרב נערך בשכונת מגורים חולית, שנבנתה עבור עובדי הנמל, והמפקד האמריקני ציין כי יש בה הרבה מאוד עמודי חשמל, עגורנים ובניינים נמוכים שצבעם כצבע החול.

לאחר רדת החשיכה עדיין המשיכו האמריקנים לירות במכונות ירייה ובמרגמות על חיילים עיראקיים שהסתתרו באחד הבניינים, אך המפקד האמריקני אמר כי נראה שאלה הקרבות האחרונים הלילה.

הוא הוסיף, כי בקרב על אום-קאסר לא היו אבידות בשורות האמריקנים וכי עיראקים רבים הסגירו את עצמם. עם זאת, "קשה לומר אם יש אבידות בקרב העיראקים", הוסיף.

המארינס קראו בתחילה לשני טנקים מסוג "אברמס" להפגיז את המטרות ולאחר מכן הסיגו את כוחותיהם כדי לאפשר התקפות מן האוויר.

לאחר הפוגה בשעות אחר הצהריים החלו בערב קרבות נוספים בתחום הנמל החדש. צלפים אמריקנים ירו על לוחמים עיראקים במתחם במרחק שני קילומטר.

לאחר-מכן הפגיזו האמריקנים בתותחים ובמרגמות בניין, שבו התבצרו לפי השמועה כ-20 עיראקים.

בשעת ערב מאוחרת, אמר הדובר, כי המטרה הושמדה וכי נראה שהקרב הסתיים למשך הלילה.
