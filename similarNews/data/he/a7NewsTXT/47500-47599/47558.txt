

אפשרות לקיצור הקדנציה של הרבנים הראשיים לישראל.

הממשלה החליטה ביום א' להקים ועדת שרים שתבחן בין היתר אפשרות לקצר את הקדנציה של שני הרבנים הראשיים שייבחרו בשבוע הבא ולאחד את התפקיד לרב ראשי אחד.

לקראת הבחירות לרבנים הראשיים לישראל אישרה הממשלה את ההצעה שהעביר ראש הממשלה אריאל שרון, המחזיק גם בתיק הדתות, למינויים של 10 רבנים ו-10 נציגי ציבור לגוף הבוחר את הרבנים הראשיים המונה 150 איש.

בישיבה התפתח ויכוח לאחר ששרי שינוי דרשו לכלול ברשימת עשרת הרבנים גם רב רפורמי ורב קונסרבטיבי.

במהלך הויכוח מינה שרון ועדה בראשות שר החוץ סילבן שלום ובהשתתפות השרים יוסף לפיד ואפי איתם שיצאו מן הישיבה בניסיון לגבש פשרה.

השר שלום הציע לשינוי לשריין שני מקומות, אך לא ברשימת הרבנים הבוחרים אלא ברשימת אנשי הציבור הבוחרים את הרבנים ובתנאי שאלה לא יהיו רבנים רפורמים או קונסרבטיבים.

שרי שינוי דחו את הפשרה. "היינו מקימים מהומה עולמית אילו ממשלה אחרת קבעה שבגוף בוחר אסור לשתף רבנים קונסרבטיבים או רפורמיים", אמר לפיד.

בסופו של דבר התקבלה החלטה להקים ועדת שרים, בהשתתפות כל הסיעות המרכיבות את הממשלה, שתכין תוך 60 יום הצעת חוק לבחירת רב ראשי אחד במדינה ובערים. הוועדה גם תהיה מוסמכת לבחון את האפשרות שהבחירות הבאות לרב ראשי אחד במדינה ובערים יוכלו להתקיים בפרק זמן שיהיה פחות מ-10 שנים שהם הקדנציה הקבועה כיום בחוק לרבנים הראשיים. האפשרות הזאת תובא לידיעת הגוף הבוחר והמועמדים לתפקידי רבנים ראשיים וכן לתפקידי הרבנים בערים.

כל שרי הממשלה תמכו בהצעת ההחלטה להקים את הוועדה למעט שרי המפד"ל שנמנעו.

השר לפיד הביע סיפוק מן ההחלטה ואמר, כי זהו הישג גדול לשינוי שיביא להחלפת שני הרבנים הראשיים ברב ראשי אחד מבלי לחכות לכהונה של 10 שנים כפי שהיה נהוג עד כה.
