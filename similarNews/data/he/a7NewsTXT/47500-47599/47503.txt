

ראש הממשלה אריאל שרון אמר כי ישראל עוקבת אחר ההתפתחויות במלחמה בעיראק ועל פיהן יוחלט לגבי המשך הצעדים בהם תנקוט ישראל. שר הבטחון ו"המסביר הלאומי" האלוף גלעד אומרים: הסכנה טרם חלפה.

ראש הממשלה אריאל שרון אמר כי ישראל עוקבת אחר ההתפתחויות במלחמה בעיראק ועל פיהן יוחלט לגבי המשך הצעדים בהם תנקוט ישראל. שר הבטחון ו"המסביר הלאומי" האלוף גלעד אומרים: הסכנה טרם חלפה.

בפתח ישיבת הממשלה השבועית אמר ראש הממשלה כי : "אני רוצה לשבח את אזרחי ישראל המפגינים אחריות, קור רוח ושיקול דעת בימים אלה".

בהקשר לתפיסת שדות התעופה במערב עיראק והאפשרות להוריד את רמת הכוננות בישראל אמר שרון כי "אנחנו ממשיכים לעקוב אחר ההתפתחויות במלחמה בעיראק ועל פי ההתפתחויות נחליט לגבי המשך הצעדים שלנו".

בענין שגרת החיים אמר ראש הממשלה כי : "אני קורא לאזרחי המדינה להמשיך את שגרת החיים, לצאת לעבודה ולשלוח את הילדים לבית הספר... חשוב להמשיך ולעקוב אחר ההנחיות וההוראות הניתנות על ידי הגורמים המוסמכים".

בתום דבריו של ראש הממשלה שמעו השרים סקירה מפי שר הבטחון שאול מופז שהזהיר כי למרות שלא נחתו טילים בישראל וכוחות אמריקניים נמצאים במערב עיראק הרי שאין להיתפס לשאננות.

שר הבטחון הדגיש כי אמנם נכון הדבר שהסכנה לישראל נמוכה ביותר אולם סכנה זו טרם חלפה.
מופז אמר כי לא ניתן לשלול את האפשרות שעדיין נותרו בידי העיראקים מספר טילים לטווח ארוך.
שר הבטחון הדגיש כי קיים איום של טרור בעיקר בחוץ לארץ.

הערב תתקיים הערכת מצב נוספת במערכת הביטחון, ובה יוחלט אם להמשיך במצב הכוננות הנוכחי או שניתן יהיה להורידו כך שאזרחי ישראל לא יצטרכו לשאת עימם את ערכות המגן.

"המסביר הלאומי" האלוף עמוס גלעד אמר הבוקר כי טרם הוסר האיום העיראקי על ישראל. האלוף גלעד הסביר כי אמנם נתפסו שדות התעופה במערב עיראק וישנה נוכחות אמריקנית באיזור אולם ניתן עדיין להעריך כי אם יחושו מנהיגי עיראק כי משטרם מתמוטט והם "נדחקים אל הקיר" יתכן והם יורו לשגר טילים לעבר ישראל.

בשל כך אומר האלוף גלעד על הציבור למלא את כל ההוראות של פיקוד העורף, לא לנהוג בשאננות ולהצמד לערכות המגן.
