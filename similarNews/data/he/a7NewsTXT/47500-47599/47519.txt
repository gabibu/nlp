

עשרות שוטרים במחוז תל-אביב כבר הגישו בקשות פרישה, בעיקבות תוכנית האוצר לקצץ 120 מיליון שקל מתקציב המשטרה ולפגוע בתנאי השכר והשירות. כך אמר מפקד מחוז ת"א במשטרה ניצב יוסי סדבון במסיבת עיתונאים לסיכום שנת 2002.

לדבריו, הפגיעה הקשה ביותר במשטרה היא הכוונה לבטל את השוואת שכר השוטרים והתנאים הסוציאליים לאלה של קציני צה"ל.

"אנו רואים עצמנו כגוף בטחוני העומד בחזית המלחמה בטרור ולכן, יש בכוונות הקיצוצים פגיעה ממשית במעמד השוטר. צה"ל הוא גוף חזק אך למשטרת ישראל מגיעות זכויות כמו אלו המוקנות לצה"ל. אני מקווה מאוד שהשר לבטחון פנים יצליח למנוע את הפגיעה", אמר ניצב סדבון.

סדבון הוסיף, כי "הקיצוצים עלולים להביא לפרישת מאות ואלפי שוטרים בכל הארץ, כוח אדם ותיק, איכותי ומקצועי - מהלך שיחליש את המשטרה ויביא לפגיעה ארוכת טווח ביכולתה לטפל בפשיעה".

