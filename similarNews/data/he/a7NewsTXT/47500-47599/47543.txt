

רשת הטלוויזיה אל ג'זירה החלה לשדר צילומים של חיילים אמריקניים שבויים ופצועים, מרואיינים בידי שוביהם, לצד תמונות קשות של גופות הרוגים. שר ההגנה ראמספלד אמר כי "על פי אמנת ז'נבה אסור לצלם שבויים". גורם צבאי בכיר אמר לרשת ABC כי 11 חיילים תחזוקה אמריקנים נפלו בשבי כשתעו בדרכם.

רשת הטלוויזיה אל ג'זירה משדרת בשעת מסירת הידיעה, צילומים בהם נראים שבויים אמריקנים, מרואיינים בידי שוביהם העיראקים.

העיראקים עוברים משבוי לשבוי ומראיינים אותם. נראה כי מדובר ב-4 שבויים, אישה ו-3 גברים.
חיילת אמריקנית, ככל הנראה חובשת, מטקסס, ושלושה גברים - שניים מהם מטקסס ואחד מניו ג'רזי.

בצילומי הטלוויזיה נצפו השבויים כשהם יושבים מסביב לשולחן, בחדר סגור, ועליו פזורים מסמכי הזהות של השבויים.

בין השבויים גם חייל אמריקני פצוע שרואיין כשהוא שוכב על המיטה.

תמונות ראשונות של הרוגים ושבויים אמריקניים שודרו אחר הצהריים (א') בטלוויזיה העיראקית: בשידור נראו תמונות קשות של גופות חיילים אמריקניים, חלקן מרוטשות, שנהרגו כנראה בקרב בנאסיריה. אחר כך שודרו תמונות ראשונות של חיילים אמריקניים שנפלו בשבי העיראקי, חלקם פצועים. לפחות שניים מהשבויים שייכים ליחידת התחזוקה 507.

אחד החיילים, ג'וזף ווילסון מטקסס, נשאל: "למה הגעת מטקסס לעיראק?" והשיב: "אני ממלא הוראות". כשנשאל: "כמה חיילים הגיעו?" השיב "לא יודע".

עוד מספר חיילים שבויים נראו בשידור: פפס מילר ממדינת קנזס, אדגר (שם המשפחה אינו ידוע) מטקסס, סרג'נט ג'יימס ריילי מניו ג'רזי. בנוסף נראתה חיילת - שונה (30) מטקסס, המשרתת ביחידת התחזוקה 507.

בתגובה ראשונה לשידור תמונות השבויים אמר שר ההגנה האמריקני, דונלד רמספלד, ש"על פי אמנת ז'נבה אסור לצלם שבויים".

עוד קודם ששידרה הטלוויזיה העיראקית את התמונות הקשות לצפייה ראשי מערכת הביטחון האמריקנית אישרו את הדיווחים על נעדרים, שנשבו בדרום עיראק. ארה"ב מכחישה את הדיווחים על מטוס שהופל בשמי בגדאד וגורמים בפנטגון מוסרים כי מדובר במטוס שהופל ע"י טיל פטריוט.

גורם צבאי בכיר אמר לרשת ABC כי 11 חיילים אמריקנים נפלו עד כה בשבי. לדבריו הגורם, מדובר בחיילי תחזוקה שהיו מוצבים בנאסיריה והיו בדרכם למשימת אספקה. החיילים תעו בדרכם ואז נפלו בשבי. הגורם ציין כי לפחות 50 חיילי מארינס נפגעו בנאסיריה, כשרכבם נפגע על ידי ארטילריה עיראקית.

שר ההגנה האמריקני, דונלד ראמספלד, שהתראיין לתוכנית "פגוש את העיתונות" ברשת NBC אמר שאין בידיו מידע על שני טייסים שנאלצו לנטוש את מטוסם מעל בגדאד.

ראמספלד אמר: "אנחנו סבורים שישנם מספר חיילים אמריקנים נעדרים". הוא ציין כי ייתכן שגם מספר עיתונאים נלקחו בשבי. כשהתבקש להתייחס לתמונות החיילים העיראקים המחפשים טייסים מכוחות הקואליציה, שנראו צונחים בבגדאד, השיב: "אינני רוצה להיכנס לספקולציות, משום שאני פשוט לא יודע".

ראש המטות המשולבים של הצבא האמריקני, ריצ'רד מאיירס, אמר בראיון לרשת FOX שמתנהלים חיפושים אחר חיילים אמריקנים נעדרים בדרום עיראק. הוא ציין כי מספר הנעדרים קטן מעשרה, אך לא נקב במספר מדויק: "אנחנו עדיין מחפשים את החיילים שדווחו נעדרים, ואין לי מידע מעבר לכך".
