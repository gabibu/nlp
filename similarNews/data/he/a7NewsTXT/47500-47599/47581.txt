

כוחות צה"ל פינו הלילה את המתיישבים שהתגוררו בגבעה 26 הסמוכה לחברון. כזכור בגבעה 26 ממוקמת חוותו של נתי עוזרי הי"ד שנרצח בליל שבת בביתו בסעודת ליל שבת.

דחפורים של צה"ל החלו להרוס את הבתים שהוקמו במקום.

גורמי צבא באוגדת יהודה טענו כי הפינוי בוצע בצו של בג"ץ, והוא נקבע לתאריך מלאת שלושים להירצחו של עוזרי.

יצוין כי אין זו הפעם היחידה שמתקיים עימות סביב מאחז זה. במלאת חודש להירצחו של עוזרי ביקשו חבריו ומשפחתו לקיים עצרת אך עד מהרה התפתח עימות בין המשטרה לבין משתתפי העצרת.
המשטרה טענה כי העימות פרץ לאחר שניסתה לעצור אחד ממשתתפי העצרת, שהשמיע קריאות גנאי לעבר השוטרים. מנגד טענו משתתפי האזכרה כי המשטרה היא שגרמה לתקרית כאשר ניסתה למנוע את קיום האזכרה וחסמה את מכוניתה של אלמנת עוזרי.

אחד הפצועים בעימות היה אלחנן לרנר, מי שנפצע בפיגוע שבו נרצח עוזרי.

כתב ערוץ 7, שמעון כהן, שוחח אז עם דוברות משטרת ישראל שטענו כי "במהלך האזכרה החלה קבוצה של כעשרים מתנחלים וביניהם האלמנה לאיים על השוטרים ולקרוא קריאות גנאי לעברם. השוטרים שנכחו במקום כדי לשמור על הסדר ניגשו לעכב את אחד המתנחלים. המתנחלים תקפו את השוטרים ופצעו שלושה, לאחד יש חשש לשבר באפו ולשניים אחרים נגרמו קשיי נשימה. חמישה מתנחלים נעצרו", בדיווחו של איש המשטרה לא נמסרו כל פרטים על פציעתו של לרנר ומתיישבים אחרים.

בתגובה לדברי המשטרה אמרה האלמנה ליבנת, כי הדברים לא היו ולא נבראו. "שום שוטר לא קיבל מכה, ובקשר לקשיי הנשימה, מדובר בשוטרים מבוגרים שהיו במקום והקשיים נבעו ככל הנראה, מהתרגשותם לנוכח מה שראו, ומה שנדרש משוטרים לעשות ליהודים ביום ובאירוע שכזה".

בתכנית "בוקר בשבע" אמר היום יו"ר המפד"ל שר השיכון אפי איתם כי על פי כל סיכומים הקואליציוניים יש להביא החלטת פינוי מאחזים להחלטת ממשלה ועל כן הוא תמה על המהירות בה בוצע הפינוי. איתם אמר כי שוחח בעניין עם זאב חבר "זמביש" שגם הוא לא קיבל כל מידע על הכוונה לפנות את המאחז.
