

תעלומה. האם אכן הופל מטוס של כוחות הקואליציה בשמי בגדאד? הדיווחים בעינין סותרים. שר ההגנה רמספלד מסר כי יתכן וחסר מטוס ואילו ראש המטות המשולבים, הגנרל מאיירס מוסר כי "כל המטוסים שבו בשלום לבסיסם".

הגנרל מאיירס: לא הופל כל מטוס.
רמספלד: אפשר שחסר מטוס.

ראש המטות המשולבים של ארה"ב ריצ'ארד מאיירס ושר ההגנה דונלד רמספלד מסרו ביום א' אחה"צ דיווחים סותרים על אפשרות הפלת המטוס.

הגנרל מאיירס דחה מכל וכל את הדיווחים ממקורות עיראקים ולפיהם טייסים אמריקנים ובריטים נאלצו לנטוש את מטוסם בשמי בגדאד.

בראיון לתכנית "השבוע" ברשת ABC אמר ראש המטות המשולבים: "אין בידינו כל מידע המאשש את הטענות העיראקיות ולפיהן טייסים נאלצו לנטוש את מטוסם בשמי בירת עיראק".

"כל המטוסים שבו בשלום לבסיסם", אמר הגנרל מאיירס.

באותה העת, התראיין שר ההגנה האמריקני דונלד רמספלד לערוץ הטלוויזיה האמריקני NBC, ואמר כי
"התקבלו דווחים ולפיהם אפשר שחסר מטוס".

זמן קצר קודם לכן מסרו מקורות בפנטגון כי אין ביכולתם לאשר או להכחיש דווחים בעניין זה.
בתוך כך, ציטטה רשת הטלוויזיה הערבית "אל ג'זירה" דווחים מפי עדי ראייה ולפיהם נצפו שני טייסים נוטשים את מטוסם וצונחים סמוך לגדות החידקל. "אל ג'זירה" שידרה צילומם בהם נראו חיילים עיראקים יורים לעבר גדות הנהר, החוצה את בגדאד, וספינות של צבא עיראק מסיירות לאורך גדות הנהר בחיפושיהם אחר הטייסים.

שני הטייסים שנטשו את מטוסם בשמי בגדאד נמצאו ביום ראשון אחר הצהריים על ידי חיילי צבא עיראק, שהם מסתתרים בקני סוף על גדת נהר החידקל, כך דווח כתב תחנת הטלוויזיה הערבית "אל ג'זירה".

הפנטגון הכחיש את הדווח.

לפני זמן קצר אמר מאיירס בריאיון לתחנת הטלוויזיה האמריקנית ABC, כי "פחות מעשרה חיילים אמריקנים הוכרזו כנעדרים".

שר ההגנה רמספלד התראיין ל-ABC, ואמר אף הוא, כי כעשרה חיילים אמריקנים הוכרזו כנעדרים, ומשנשאל האם יתכן כי הם נישבו בידי הכוחות הצבא העיראקי, השיב רמספלד: "הדבר אפשרי".

יצויין כי כתב "אל ג'זירה" דווח כי שני החיילים נמצאו כשהם בחיים על שפת נהר החידקל, וברקע שידרה "אל ג'זירה" צילומים בהם ניצפים עשרות אזרחים רצים לעבר גדות הנהר, אם כי לא שודרו צילומים של הטיייסים עצמם. לא נאמר אם מדובר בטייסים אמריקנים או בריטים.

סגן נשיא עיראק, טאהה יאסין רמאדאן, הודיע כי הטלוויזיה העיראקית תשדר בשעות הקרובות צילומים של שבויי האויב.

מקורות צבאיים של בעלות הברית הכחישו כל העת את הדיווח וטענו כי אין בו ממש.

רשת הטלוויזיה אל ג'זירה שידרה בצהריים תמונות בשידור חי בהם נראו חיילים ואזרחים מתרוצצים על גדות החידקל ויורים באוויר. באל ג'זירה דווח כי מדובר במרדף אחרי שני טייסים שמטוסם הופל.

בחיל האוויר הבריטי מסרו כי אף אחד ממטוסיהם לא הופל מעל בגדד ובחיל האוויר האמריקני אומרים כי המקרה לא ידוע להם.

סגן נשיא עיראק, טהא יאסין רמדאן, שארה"ב טענה כי נהרג בהפצצות אור ליום חמישי אמר במסיבת עיתונאים מיוחדת כי בשעות הקרובות יראו בטלוויזיה העירקית שבויים של בעלות הברית שנישבו לטענתו באיזור נאסיריה.

לדבריו, נשיא עיראק לא נפגע. גם חאלד אל האשמי, מפקד הדיוויזיה העיראקית ה-51 שלדברי האמריקנים נכנעה כולה הופיע היום בטלוויזיה וטען כי הדיוויזיה לא נכנעה.
