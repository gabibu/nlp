

"אני מקווה שהליקויים הקשים לכאורה, שנתגלו בחברת "עמידר", בניהול 12 אלף נכסי רשות הפיתוח, אינם מאפיינים פעילויות בתחומים אחרים. אך הגילויים החמורים בעקבות ביקורת פנימית של החברה, מחייבים את משרד הבינוי והשיכון להידוק המעקב הרצוף על כל תחומי העיסוק של כל אחת מן החברות הממשלתיות" - כך אמר שר הבינוי והשיכון, אפי איתם, בדיון שקיים בלשכתו בסוף השבוע.

הדיון בלשכת שר הבינוי והשיכון נסב על מעקב פנימי של "עמידר", לפיו מתקשה החברה לאתר מאות נכסים שהיא מנהלת עבור מינהל מקרקעי ישראל, ובין היתר בדירות שבהם מתגוררים דיירים בלתי מורשים. עפ"י החשד, עובדי "עמידר" בסניף עכו גם זייפו לכאורה מסמכים כדי להעניק לדיירים מעמד "דייר מוגן", ובמאות דירות בוצעו חריגות בנייה.

השר איתם ביקש את רשימות כל החברות הממשלתיות, שלמשרד הבינוי והשיכון אחריות על יישום המדיניות הממשלתית לגביהן. בהתייעצות עם היועצת המשפטית של המשרד, הוא הגדיר מחדש את ההשגחה אחר תחומי עיסוקיהן:

מעקב רצוף אחר הפעילות של כל אחת מן החברות הממשלתיות, מהלך עסקיה, מצבה הכספי ומדיניות השכר שלה.

תיאום וקישור בין החברות לבין השר והמנכ"ל ובין גורמים השונים במשרד הבינוי והשיכון, שפעילותן רלוונטית לעיסוקי החברות.

מעקב אחר ביצוע פעילות החברות בהתאם לחוק, למדיניות הממשלה והנחיות משרד הבינוי והשיכון ורשות החברות הממשלתיות.

ריכוז מאזנים לדו"חות כספיים של החברות ובדיקתם, וכן מתן המלצות לביצוע בדיקות כלכליות ועדכון נהלים.

משרד הבינוי אחראי על 10 חברות ממשלתיות: "עמידר", "ערים", "פרזות", "חלמיש", "שקמונה", "חל"ד", "לור"ם", "קרתא", "הרובע היהודי" ו"האגודה לתרבות הדיור".
