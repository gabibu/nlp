

ארה"ב הודיעה היום כי התקבלו דיווחים על כוחות עיראקיים החמושים בנשק כימי סמוך לעיר קות, השוכנת במרחק של כ-170 קילומטר דרומית-מזרחית לבגדאד.

גנרל ג'ון אביזייד אמר בתדרוך לעיתונאים בקטאר כי הוא מצפה שהחיילים האמריקנים ימצאו בעיראק נשק להשמדה המונית אחרי שיכבשו את בגדאד, אך "ייקח זמן-מה" למצוא נשק זה.

"אל לנו לצפות כי נגלה אותו מיד אף על פי שהתקבלו דיווחים כי בידי מספר יחידות בסביבות אל-קות יש נשק כימי, וברור שאנו נוקטים את צעדי הזהירות הנחוצים עקב כך".

בראיון בתוכנית "נוכח פני האומה", של רשת סי.בי.אס אמר מזכיר ההגנה רמספלד כי עדיין לא ברור אם המפקדים העיראקים מתכננים להשתמש בנשק להשמדה המונית, והכריז כי אם יעשו זאת, "נרדוף אותם עד סוף חייהם".

בתשובה לשאלה אם יש הוכחות שעיראק מתכוננת להשתמש בנשק כימי, ענה ראמספלד "ראינו מידע מודיעיני לפיו האמצעים שלהם מפוזרים וכן ידיעות, שיכולות להיות נכונות או לא, כי ניתנו פקודות המאפשרות למפקדים נבחרים לבצע זאת בהתאם לשיפוטם".

ראמספלד הוסיף כי "במשך חודשים רבים קיבלנו מידע מודיעיני כי יש להם נשק כימי וביולוגי, וכי הם פיזרו אותו במקומות רבים ובמקרה אחד לפחות היה מידע כי היו הכנות כאלה".

"חשוב לזכור כי סדאם חוסיין אינו יכול להפעיל בעצמו נשק כימי או ביולוגי, הוא צריך להורות לאחרים לעשות זאת עבורו. אנחנו שכנענו אותם כי מוטב עבורם שלא יעשו זאת, וכי לא כדאי להם לתמוך במשטר גוסס, אחרת נרדוף אותם עד סוף חייהם בשל ביצוע פשעים כאלה".

ראמספלד הוסיף כי החיילים האמריקנים עדיין לא מצאו נשק כימי או ביולוגי בעיראק, אך ציין כי מספר יחידות בודקות דיווחים על מאגרים חשודים.

לדבריו, המלחמה עדיין בשלביה הראשונים והחיילים מתרכזים במשימות אחרות, כולל פריצת הדרך לבגדאד ו-וידוא שטילים בליסטיים לא ישוגרו אל המדינות השכנות.
