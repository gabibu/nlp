

אתמול הסתיים המרוץ לבחירת יו"ר למפלגת העבודה, ושר הביטחון בן אליעזר הוא הזוכה בתפקיד. בתכנית "בוקר בשבע" אמרה הכתבת לענייני מפלגות של "ידיעות אחרונות" נחמה דואק כי אלו היו הבחירות המביכות ביותר של המפלגה.

עם זאת, לדבריה, תופעת הזיופים בבחירות אין בה כל חידוש, כי מאז ומתמיד חילקו ראשי העדה הדרוזית את הקולות מראש, וזו הייתה הפעם הראשונה שבחירות כאלה נפסלו, ואין זו הפעם הראשונה שהתופעה הייתה. לדבריה, בפני בן אליעזר עומדות עתה משימות קשות.
לדעתה הראשונה בהם היא לדאוג לכך שהשר המייצג אותה לא יהיה פרס. השר המייצג הוא השר הבכיר ביותר מטעם העבודה, והמקורב ביותר לרה"מ. אם בן אליעזר יאפשר לפרס להיות בכיר ממנו, זה מתכון לכישלון, ציינה דואק.

לדעתה, בן אליעזר עומד בפני דילמה: אם ימשיך לכהן בתוך ממשלת ליכוד כשר ביטחון לא יוכל להעמיד את עצמו כאלטרנטיבה ולהיבחר בעצמו לראש ממשלה. "אם הוא יהיה שותף לממשלה הוא לא יוכל לתקוף את מדיניותה", אמרה.

ביומן הצהרים של ערוץ 7 אמר סגן שר התחבורה אבי יחזקאל ממפלגת העבודה כי הוא היה נגד עריכת "סיבוב נוסף", וכי הוא טען שיש להכריז על בן אליעזר כיו"ר. זאת, למרות שתמך בבורג כמועמד.

לדבריו, להיות היום חבר מפלגה אינו 'גליק גדול', בעיקר לא במפלגת העבודה. נוסף על כך במצב שבו עולים חשדות לזיופים והמשטרה מעורבת בענייניה של אנשי הצמרת במפלגה קשה לפתות אנשים להצטרף אליה. יתרה מכך, ציין יחזקאל: עריכת סיבוב שני ושלישי מטיל דופי באמינותן של קבוצות שונות במפלגה.

יחזקאל אמר כי יש לבחון לאן פניה של מפלגת העבודה בראשותו של בן אליעזר, בעל האג'נדה החברתית משכבר הימים. לדבריו, אם חברי המפלגה לא ישתפו אתו פעולה תהיה מלחמת "גוג ומגוג", כלשונו.

ובאשר ליחס אל הממשלה אמר יחזקאל כי מפלגת העבודה תתן קרדיט לממשלת האחדות רק כל עוד היא תפעל על פי הדרך שבה מאמינה העבודה.
