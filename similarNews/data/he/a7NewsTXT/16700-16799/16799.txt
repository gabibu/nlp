

השבוע התפרסמה כותרת מגמתית בעיתון "ידיעות אחרונות": "למתנחלים בלבד נשק - גם לחשודים באלימות". הידיעה מספרת על השבת רשיון הנשק למתיישבים שפלשתינים התלוננו כי נהגו כלפיהם באלימות.

בראיון לערוץ 7 אמר סגן שר הפנים דוד אזולאי מש"ס כי באחד מסיוריו ביישובי יש"ע העלו התושבים קושי שבו הם נתקלים בהגנה על חייהם. לדבריהם, קיימת תופעה ולפיה ערבים מגישים תלונות סרק נגד מתיישבים, ובעקבות כך שוללים מהמתיישבים את רשיון הנשק שלהם. השלילה נמשכת, לדברי אזולאי, לפעמים גם לתקופות ארוכות: עד לשנתיים או שלוש, וזאת מפני שהמשטרה נותנת אמון בדברי הערבים. גם אם בסופו של דבר, ברוב המקרים אין מגיעים כלל להגשת כתב אישום אותם מתיישבים, הנאלצים להמשיך לנוע בדרכים המסוכנות ללא הגנת נשקם, מסתכנים, אמר אזולאי. הוא ציין כי לאחר שהגיעו אליו תלונות רבות בנושא הוא נכנס לעובי הקורה, תוך שיתוף עם סגן השר לבטחון הפנים ח"כ גדעון עזרא. לדבריו, הם פנו למשטרה, וטענו כי המצב אינו יכול להימשך כך, וכי יש לפעול בצורה שונה. אזולאי אמר כי הוחלט שתלונות המתיישבים לוועדות ערר תקבלנה קדימות, וכמו כן כל תלונה שיגישו ערבים תיחקר ותיבדק לעומק בטרם יילקח נשקו של מתיישב על סמך תלונת הערבים.

נוסף על כך, הוסיף אזולאי, אם מתיישב יורה באוויר להגנתו, ונשקו נלקח לבדיקה במעבדה לזיהוי פלילי, הבדיקה תקבל קדימות, כדי שנשקו של המתיישב יוחזר אליו בדחיפות. "לא ייתכן שבדיקת מז"פ ממושכת תסכן את המתיישב, שירה להגנתו", אמר.

לשאלת כתבנו מה דעתו של סגן השר על גזר הדין של שלש שנות מאסר שנגזרו על דוד שרביט מהר ברכה, שנתפס עם נשק להגנה עצמית ללא רשיון, אמר אזולאי כי הוא מציע לשופטים הגוזרים גזרי דין שכאלה "לנסות לנסוע על הכבישים המסוכנים במשך לילה אחד, כדי לחוש את התחושה של האנשים החיים במקום הזה, שלמעלה משנה וחצי חיים בטרור איום ונורא".
