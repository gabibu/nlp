

700 סטודנטים יהודים מ-20 מדינות מגיעים השבוע במסגרת פרוייקט "תגלית". זה יהיה הגל הראשון מתוך 6,000 סטודנטים האמורים להגיע בששת השבועות הקרובים לביקור חינוכי בן עשרה ימים בישראל.

מנכ"ל הפרויקט הזה, ששמו "תגלית" ד"ר שמשון שושני ציין כי למרות המצב הבטחוני בישראל והעובדה שמשרד החוץ האמריקני מזהיר שלא לבקר בישראל, אמורים להגיע השנה ארצה אלפי סטודנטים יהודים.

מנכ"ל "תגלית" ד"ר שמשון שושני ציין כי הגופים השותפים לפרויקט הם נדבנים יהודים, ממשלת ישראל, הקהילות היהודיות, וקרן היסוד והסוכנות היהודית.
עוד אמר שושני כי הפעילות בפרויקט נעשית ברמה חינוכית גבוהה.
הוא מסר כי מחקר מעקב שערך צוות חוקרים מאוניברסיטת ברנדייס בארה"ב, גילה שבוגרי פרויקט "תגלית", שערכו לראשונה בחייהם מסע חינוכי בישראל, דיווחו על התחזקות זהותם היהודית, על רצון לשמור יותר על קשר עם מדינת ישראל, ועל נטייה לחיות חיים יהודים, כגון להינשא ליהודים ולגדל את ילדיהם כיהודים.

עוד עולה מהמחקר כי כ 9 אחוזים הגיעו לביקור שני בישראל כעבור שנה.

נתון נוסף שהודגש הוא שהסטודנטים האמריקניים השבים מסיור זה תורמים תרומה חשובה להסברה המדינית של ישראל בקמפוסים בארה"ב.
