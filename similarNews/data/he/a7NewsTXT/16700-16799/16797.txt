

אתמול בבוקר פורסם כי המפקד הפלשתיני של ג'נין הפר את הבטחתו למפקד כוחות צה"ל לעצור את החוליה שהתבצרה בבית בג'נין לאחר ניסיון לבצע פיגוע ליד היישובים גנים כדים. על סמך הבטחה זו הסיר צה"ל את המצור מעל הבית שבו התבצרה החוליה, אך הערבים הפרו את ההבטחה, והחוליה נעלמה מיד כשצה"ל יצא.

דינה אכדרי, תושבת גנים, אמרה ביומן ערוץ 7 כי פעם נוספת מסתמך צה"ל על חסדיהם של הערבים ועל הבטחותיהם לפעול. היא הזכירה כי כך נהג צה"ל בקבר יוסף, ושבגלל הסתמכות זו דימם החייל מדחת יוסוף למוות.

אכדרי סיפרה כי באופן זה תלויים חייהם של המתיישבים בגחמותיהם של הפלשתינים, ואלה יורים כל אימת שהם רוצים, וכי אין מדיניות ברורה ויזומה של צה"ל להפסיק את הירי ולעצור אותם. עקב כך, לדבריה, משתבשים חייהם של המתיישבים. היא סיפרה שכשמתבצע ירי, הכביש היחידי ליישוב נסגר, ותושבי היישוב, כמו גם ילדים המגיעים מבתי הספר, נותרים שעות ארוכות בלא יכולת לשוב הביתה.
בפעם האחרונה, היא ציינה, כשהתנהל קרב עם החוליה בג'נין, המתינו הילדים ששבו מבתי הספר עד שעה שבע בערב מחוץ ליישוב.
