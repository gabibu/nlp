

אתמול אחר הצהריים התחולל קרב יריות בפאתי ג'נין.
כתבנו קובי פינקלר דיווח כי סמוך לשעה 15.00 נתקל כוח צה"ל בחוליית מחבלים שניסתה להתמקם ליד היישובים גנים וכדים בצפון השומרון. הכוח פתח באש לעבר החוליה, וזו החלה לסגת תוך כדי שהיא יורה לעבר הכוח. הכוח השיב אש.

במהלך הירי נפגע הג'יפ של כוח צה"ל. כוח מג"ב הזעיק כוחות נוספים, ובאישור מיוחד של דרגים גבוהים נכנס הכוח לתוככי ג'נין כדי לאתר את החוליה. המחבלים התבצרו בתוך בית בעיר והמשיכו לירות לעבר הכוחות המתוגברים של צה"ל. צה"ל החל לקדם טנקים, וכן הזניק מסוקים. הטנקים ירו לעבר הבית פגזים אחדים. חילופי האש נמשכו כשלושת רבעי שעה, ובמהלכם נפצעו קל שני שוטרי מג"ב.

במהלך הקרב ניהלו קציני צה"ל מו"מ עם בכירי מחבלי הרש"פ בג'נין וסוכם כי צה"ל יפסיק את הירי לעבר החוליה שהתבצרה בבית בתנאי שהחברי החוליה יעצרו מיד בידי כוחות הרש"פ.

מח"ט ג'נין אל"מ אפי כהן אמר הלילה כי יציאת הכוחות מג'נין בתום הקרב שהתחולל שם, נעשתה בתאום עם מפקד הכוחות הרש"פ באזור שהתחייב לעצור את היורים ולמנוע ירי על חיילי צה"ל.
בפועל, אומר המח"ט, לא קיימו הפלשתינים את התחייבותם.

במחסום של צה"ל ליד הכפר עין עריק מצפון לרמאללה ניסה ערבי לחטוף נשק מחייל. כתבנו קובי פינקלר מסר כי החיילים השתלטו עליו, וכי איש לא נפגע.

סמוך לענתה בצפון ירושלים יידו ערבים אבנים לעבר רכבים ישראליים. לא היו נפגעים.

גם בדרום הר חברון בצומת אל פאוור היו אתמול יידויי אבנים לעבר כלי רכב ישראליים. לא היו נפגעים.
מטען חבלה התגלה ופוצץ באופן מבוקר ליד היישוב שקף במערב הר חברון. איש לא נפגע, כך מסר כתבנו חגי הוברמן.
