

האו"ם העביר אתמול למשפחות חיילי צה"ל שנחטפו בלבנון החטופים את תוצאותיהן של דגימות הדם שהיו באחת המכוניות שבהן נחטפו החיילים. מתוצאות בדיקת ה-D.N.A. עולה כי כתמי הדם שייכים לעדי אביטן ולבני אברהם. לא נמצאו ברכב כתמי דם השייכים לעומר סוואעד. ההנחה היא כי עומר סוואעד הועבר ככל הנראה לרכב אחר.

נציגי האו"ם דיווחו על התוצאות למשרד החוץ, ולשגריר ישראל באו"ם. משפחות החטופים קיבלו אתמול את המידע בפגישה עם האלוף במיל' אילן בירן, המטפל בעניין.

נוסף על כך, ביום שני תימסר למשפחות הקלטת שצולמה 17 שעות לאחר החטיפה. בעבר התיר האו"ם למשפחות לצפות בקלטת פעם אחת, אך הן סירבו.
שעות מספר לפני שקופי אנאן קיבל פרס נובל הוא הבטיח למשפחות כי הקלטת תועבר לצפייתן, וכי יוכלו לצפות בה כרצונם.
נציגי האו"ם אף יעבירו לידי המשפחות את פריטיהם של החיילים שנחטפו. פריטים אלו נמצאו ברכבים.

אפרת אברהם, אחותו של בני אברהם, אמרה כי קבלת הקלטת, תוצאות בדיקת הD.N.A. והגעת הפריטים, הן תוצאה ממלחמה עיקשת של המשפחות. היא ציינה כי בתחילה הכחיש האו"ם שיש בכלל קלטת.
