

ראש הממשלה אריאל שרון דחה את תביעתה של סיעת "האיחוד הלאומי-ישראל ביתנו" להפסיק את המו"מ לכינון מדינה פלשתינית. את התביעה העבירו אמש לשרון השרים אביגדור ליברמן והרב בני אלון.

בראיון בערוץ 7 אמר ח"כ צבי הנדל מ"האיחוד הלאומי" כי השרים ליברמן ואלון תבעו לקבל החלטה בממשלה שאסור לנהל מו"מ על מדינה פלשתינית בטרם נערך דיון על כך בממשלה, ובטרם התקבלה החלטה. הכוונה, ציין הנדל, לעגן את הבטחתו זו של רה"מ לסיעתם בממשלה, מאחר שהוא בעצמו אינו עומד בהתחייבותו. יתרה מכך, אמר הנדל: התחייבות זו גם אינה מחייבת את ה"בלתי נלאה", כלשונו, שר החוץ פרס, שמנהל בריש גלי משא ומתן מדיני.

הנדל הוסיף כי דוברים מהרש"פ סיפרו שהדיונים כבר עוסקים בפרטי פרטים מדיניים.

לכן דרשנו, אמר הנדל, שההתחייבות שנתן רה"מ לסיעה תתקבל כהחלטת ממשלה, וכבר ביום ראשון הקרוב לפני העברת התקציב.

עם זאת, מאחר שמזכיר הממשלה גדעון סער השיב שעות אחדות לאחר קבלת מכתבם של השרים כי הממשלה לא תקיים דיון בנושא, ולא תעלה זאת לקבלת החלטה, עתידה הסיעה להתכנס שוב לדון בפרישה מהממשלה.
