

אוקראינה הציעה, והשר פרס הסכים לקיים את המשך המשא ומתן המדיני עם הרש"פ ביאלטה, אוקראינה. "אנו תומכים ברעיון לקיים משא-ומתן ביאלטה", אמר פרס בתשובה לשאלה במסיבת עיתונאים משותפת עם עמיתו האוקראיני אנטולי זלנקו.

עיר הקיט יאלטה, שלחופי הים השחור, נכנסה להיסטוריה בפברואר 1945, כשצ'רצ'יל, רוזוולט וסטלין נפגשו שם חודשים אחדים לפני תבוסתה של גרמניה הנאצית כדי להניח את היסודות המדיניים של אירופה שלאחר המלחמה. באחרונה קיבל גם נביל שעת' את ההצעה האוקראינית בחיוב.

פרס יצא לקייב כדי לקדם את המו"מ עם הרש"פ, וזאת לאחר שקיבל גיבוי פומבי מרה"מ שרון להמשיך במגעיו לקראת חתימה על התוכנית שגיבש עם אבו עלא.

העיתונאי אלוף בן פרסם אתמול את התכנית, ולפיה מיד לאחר הפסקת אש תוקם מדינה פלשתינית עצמאית, עם "גרעין של ריבונות שממנו ינהלו מו"מ על יתר השטחים". השליטה במעברי הגבול תהיה משותפת לישראל ולכוחותיו המזוינים של ערפאת.

עוד מציין בן כי עפ"י התכנית ייסוג צה"ל גם משטחי הרש"פ שאליהם נכנס במהלך מלחמתו בטרור, כמו כן הוא ייסוג משטחי B , שהם אזורים שכיום מצויים בשליטתה הבטחונית של ישראל. בשטחי B נמצאים כבישים עוקפים רבים, ומשמעות העברתם לידי הרש"פ היא שהאחריות לבטחונם של המתיישבים בדרכים תימסר לידי הרש"פ. בידי צה"ל תיוותר אך ורק השמירה סביב היישובים.

גורמים בממשל האמריקני הגדירו את תכנית פרס כ"רעיון מעניין", אך הביעו ספקות אם הוא מעשי. פרס עתיד לצאת בסוף החודש לארה"ב להשתתף בפסגת הפורום הכלכלי העולמי, שהועתקה השנה מדאבוס שבשווייץ לניו יורק. שם ידון עם ראשי הממשל בתכניותיו המדיניות.

אורי סביר, בין אבותיו של תהליך אוסלו, אמר כי אם המהלך יצליח, זו תהיה הצלת "תהליך השלום" שיזם פרס. הוא הוסיף כי על שרון להכריע אם ילך עם פרס או עם שר התיירות אלון.

בראיון מלפני ימים אחדים ביומון הצרפתי השמאלני "ליברסיון" העריך רה"מ לשעבר ברק כי ערפאת משקר, וכי הוא לא ישתנה לעולם. לדבריו, הוא אינו מאמין גם לדיווחים על המאמצים שערפאת עושה כדי להגיע להפסקת אש. "לו היינו בסקנדינביה הייתי מאמין. כאן בישראל, לא. ערפאת משקר במצח נחושה. הרי בעבר הוא הבטיח לפחות שמונים הפסקות אש, והן מעולם לא יושמו", המשיך ברק.
