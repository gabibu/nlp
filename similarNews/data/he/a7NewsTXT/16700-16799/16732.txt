

עורך דין יהודה רסלר מתל אביב עתר אתמול לבג"צ בעקבות החלטת הוועדה לשלטון החוק ולזכויות האזרח שבלשכת עורכי הדין, שקבעה שמדיניות החיסולים שנוקט צה"ל בלתי חוקית ומהווה פשע מלחמה. העתירה הופנתה גם נגד העומד בראש הוועדה עו"ד יוסי ארנון.

בעתירתו טוען עו"ד רסלר שמההודעה משתמע ניסיון להמרדה של חיילי צה"ל נגד פקודות והוראות מפקדיהם. במיוחד, לדעת העותר, בדברים אלה שנאמרו בשם ארנון: "שהחיילים צריכים לטעמי ועל פי הפסיקה לסרב לבצע פעולות שהן פשעי מלחמה", וכי "דגל שחור מתנוסס מעל פעולות אלה, הן בלתי חוקיות, ונוגדות את דיני המלחמה והמשפט הבינלאומי".

העותר מבקש מבית המשפט העליון להכריז על ההחלטה כבטלה בגלל מה שהעותר מכנה "חריגה מסמכות או חוסר סבירות קיצוני בשימוש בסמכות".
לטענת העותר, ההחלטה אינה עולה בקנה אחד עם המטרות ועם הסמכויות של לשכת עורכי הדין, שהם, לטענת העותר, קידום עניינם של כלל חברי הלשכה. זאת בהיותה איגוד מקצועי גרידא.

העותר מציין כי הלשכה הממומנת על ידי כלל עורכי הדין חייבת לקדם את האינטרס של כלל הציבור, ובמיוחד הוא דוחה את השימוש, לדבריו, שעשתה הוועדה בראשות עו"ד ארנון במעטה הכללי של לשכת עורכי הדין כדי לקדם דעות השייכות לחלק מחבריה.

העותר רואה בחומרה את העובדה שלשכת עורכי הדין, הממונה על החוק בישראל, קוראת לחיילי צה"ל לסרב לפקודות של מפקדיהם, והוא מביע חשש שבעתיד יהיו עלולים חיילי צה"ל לסרב פקודה לבצע חיסולים של מתאבדים פוטנציאליים או שולחיהם על סמך יעוץ שכזה.

טרם התקבלה תשובת לשכת עורכי הדין לעתירה.
