

הרחבת הפעולות האמריקניות כלפי עיראק, כחלק מהמבצע נגד הטרור, עלולה לגרום הקמת מדינה כורדית עצמאית בצפונה של מדינה זו, דבר שטורקיה מתנגדת לו התנגדות נחרצת, אמר רמטכ"ל הצבא הטורקי גנרל חוסיין קיבריקוגלו.

"אם יקרה הדבר הזה הוא עלול להביא להקמת מדינה כורדית עצמאית", אמר הגנרל לעיתונאים ששאלו על מבצעים אמריקניים אפשריים בעיראק.

הרמטכ"ל הטורקי ציין כי "לא רק כל מדינות ערב, אלא גם רוסיה, כל אלה מתנגדות לחלוקת עיראק ולהקמת מדינה על בסיס אתני". הוא הוסיף כי אם תתבצע פעולה צבאית אמריקנית בעיראק, יהיו לכך תוצאות באשר לטורקיה, שיהיו חמורות יותר מתוצאות מלחמת המפרץ. "בעבור טורקיה יתעוררו בעיות רבות, שלא יהיו רק בתחום המסחר ובתחום העברת נפט", הדגיש.

טורקיה מעריכה את ההפסדים לכלכלתה מאז הטלת האמברגו על עיראק ביותר מ-35 מיליארד דולר.
