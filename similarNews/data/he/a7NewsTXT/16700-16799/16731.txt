

במהלך פגישה עם נשיא המדינה משה קצב במשכן הנשיא בירושלים אמרה אתמול יו"ר ארגון העובדים הסוציאליים בישראל אתי פרץ כי עלולה להתרחש "אינתיפאדה חברתית" וכי עלולים לצוץ "'בין-לאדנים' שאין להם מה להפסיד", כדבריה.

היא קראה לנשיא לתמוך בהם במאבק נגד הגזירות הכלכליות, ובעד השכבות החלשות: "הצטרף למאבק בתור מספר אחת, בתור מי שיודע מהי מצוקה, בתור שר העבודה לשעבר".
בפגישה נכחו בין השאר אזרחים הנזקקים לשירותיהם של העובדים הסוציאליים, והם הביעו את מצוקתם בפני הנשיא.

הנשיא קצב הביע את תמיכתו בהם, והבטיח לעזור להם ככל יכולתו.
הוא קרא לממשלה להקים מערכת ארגונית שתטפל במערכת הרווחה כל השנה.
הנשיא קצב: "הייתי רוצה שהמערכת תטפל לא רק כשפורצות שריפות, אלא באופן שוטף".
קצב הוסיף שהוא שוחח על כך עם ראש הממשלה ועם שר האוצר, וכי הם הבטיחו לו לטפל בעניין. בסיום דבריו הבטיח לעקוב באופן שוטף אחרי הטיפול של הממשלה במצוקות האבטלה והעוני.
