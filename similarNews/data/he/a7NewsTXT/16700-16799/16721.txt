

פרייח אבו מדיין, האחראי על נושא המשפטים ברש"פ, הזהיר את ישראל לבל תחוקק את "חוק האינתיפדה" המונח על שולחן ועדת החוקה בכנסת.

אבו מדיין הוסיף כי אם ישראל תחוקק את החוק אשר ימנע מערביי הרש"פ להגיש תביעת פיצויים בבתי משפט ישראליים על נזקים מהאינתיפדה, תפנה הרש"פ בתביעה לבית המשפט הבינלאומי בהאג ותגיש את מחאתה בפני הקהילה הבינלאומית.

מדובר בהצעת חוק "חוק האינתיפדה" שיזם משרד המשפטים בתקופת האינתיפדה הראשונה, ולפיה ערבים שנפגעו בידי כוחות הביטחון במהלך פעילות חבלנית יוכלו לתבוע פיצויים מישראל.

ההצעה תוקנה ע"י משרד המשפטים ועפ"י התיקון מי שהיה שותף לפעולה נגד ישראל, החל מזריקת אבנים ובקבוקי תבערה וכלה בפעילויות קשות יותר, יוכל לתבוע את ישראל, אם יוכיח שאין קשר בין מעשיו לבין האירוע שבו נפגע מכוחות הביטחון.

בנוסח הקודם של ההצעה, אפשרות הגשת תביעה נשללה לחלוטין מכל מי שהיה מעורב אי פעם בפעילות חבלנית .

תיקון נוסף בהצעת החוק הוא הארכת תקופת ההתיישנות, שאחריה אין אפשרות להגיש תביעה. בהצעת החוק בניסוחה הקודם היה אפשר לתבוע בתוך שנה מיום הפגיעה, ואילו בניסוח החדש הוארך פרק זמן זה לשנתיים, עם אופציה לשלוש.
