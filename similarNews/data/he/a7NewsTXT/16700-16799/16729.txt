

בין שאר הנושאים העוברים את חרב הקיצוץ בתקציב הוקפאה ההפחתה בשכר הלימוד של הסטודנטים. אתמול יצאו סטודנטים להפגנה במחאה על הקפאה זו. במהלך ההפגנה הם התעמתו עם כוחות המשטרה בסמוך למשרד האוצר ברמת גן. הם שכבו על הכביש ברחוב בצלאל באזור הבורסה, ושיבשו את התנועה.

המשטרה עיכבה לחקירה סטודנטים אחדים בגין הפרת הסדר הציבורי, וביניהם את יו"ר אגודת הסטודנטים ליאור שטרסברג.

הסטודנטים אמרו כי הם מוחים גם על כך ש"ממשלת ישראל מנותקת מהעם". הם הבטיחו להמשיך בהפגנות, וביום שישי הם מתכנים להפגין מול ביתו של רה"מ בחוות השקמים.

בעוד הסטודנטים מוחים על כך ששכר הלימוד לא יופחת אישרה אתמול ועדת החינוך של הכנסת את הצעתה של שרת החינוך לימור לבנת להפוך את ציון בחינות פסיכומטריות לחלופה ולא כתנאי חובה.

עפ"י המלצות הוועדה מועמד ללימודים באוניברסיטה יוכל להתקבל על בסיס הציון הפסיכומטרי או על בסיס ציון שיורכב מציוני תעודת הבגרות שלו. לפיכך ציון הקבלה ייקבע על ידי שקלול הציון הפסיכומטרי עם ציוני הבגרות, או לחילופין לפי שקלול של ציוני הבגרות עם ציון ליבה, שיתבסס על תוצאות בחינות הבגרות החיצוניות באנגלית, במתימטיקה ובעברית או בערבית.

בהחלטתה מאפשרת הוועדה גם לאוניברסיטאות להחליף את אחד משלושת הציונים הללו בציון אחר, בהתאם לדרישות הקבלה שלהן.
