

מאז תחילת המלחמה בראש השנה סגר צה"ל קטע כביש באורך 500 מטרים המוליך ממבוא חורון לבית סירא.
היישוב מבוא חורון נמצא בעמק איילון לא רחוק מכביש תל אביב-ירושלים.

לדברי תושבת היישוב רבקה שמעון, מאז שצה"ל סגר את קטע הכביש שהיה עובר דרך בית סירא מתנהלת התנועה הכבדה, הכוללת משאיות מכל רחבי הארץ, בכביש החדש העוקף והמוליך אל העיר מודיעין. משם יוצא הכביש לצומת שילת בואכה כביש 443 לירושלים ולשאר אזורי הארץ. כביש זה, לדבריה, אינו תקני ואינו בטיחותי.

עוד אומרת שמעון כי חסימת הכביש לכיוון הכפר בית סירא מנתקת למעשה את לטרון מכביש 443, וכי היא נעשתה עפ"י החלטה של צה"ל בטענה כי הדבר נובע מסיבות בטחוניות. אמנם לדברי שמעון אכן היו בו מעט יידויי אבנים, אך הוא סמוך לכפר שידוע כשקט, ומלבד זאת ציינה שמעון, אם אכן יש בעיה בטחונית היה אפשר לסייר באזור בפטרול צבאי, או להשקיף על מבואות הכפר מעמדה שתוצב סמוך למקום.

שמעון הוסיפה כי לאחרונה הוסיף צה"ל להעמיק את החסימה על ידי חפירת תעלה בתוך הכביש, וזאת כדי שהתושבים הערבים לא יוכלו לחצות אותו. אמצעי זה אינו יעיל, לדבריה של שמעון, מפני שהערבים עוברים מעל התעלה ומצדדיה.

מלבד העובדה שהחסימה אינה מונעת מעבר ערבים היא קוטעת חבל ארץ חשוב בלב המדינה, אומרת שמעון, והדבר לא יעלה על הדעת מבחינה אידיאולוגית. היא הוסיפה כי במקומות מסוכנים יותר לא סגרו כבישים, וכי לדעתה על צה"ל להגן על הכבישים ולא לסגור אותם.

שמעון ציינה שכל הפניות שפנה יישובה לגורמים שונים, כגון אל שר הביטחון, אל הרמטכ"ל ואל המח"ט, לא נענו. לדבריה, עוזר שר הביטחון ציין שגם מכבים רעות פנו אליהם בנושא הכביש, אך לעת עתה הוא יישאר חסום.

שמעון ספרה כי מלבד הניתוק בשל חסימת הכביש הופך האזור גם למפגע אקולוגי, מפני שליד ערמות העפר שערם צה"ל כדי לחסום את הכביש משליכים הערבים פסולת משלהם מכיוון חרבתא. "לפנות את כל זה - יעלה יותר", ציינה שמעון.
