

רה"מ שרון התחייב אתמול בפומבי שלא להסכים להקמת מדינה פלשתינית כל עוד לא יתקיים על כך דיון בממשלה. בשיחה עם חברי ליכוד במצודת זאב בתל אביב אמר שרון כי בשבועיים האחרונים אמנם פחת הטרור, אך הדבר הושג בעיקר הודות לפעולות צה"ל, ולא בשל מפנה במדיניות הרש"פ. שרון שב והדגיש כי כל עוד נמשכים הפיגועים לא יהיו מגעים מדיניים עם הרש"פ, אלא רק מגעים להפסקת אש. בנוגע להסכם שרקח פרס עם אבו עלא אמר שרון כי יש בו בעיות רבות. עוד אמר שרון כי אם תושג הפסקת אש הוא ינהל בעצמו את המשא-ומתן המדיני.

משה פייגלין, חבר חטיבת "מנהיגות יהודית" בליכוד, אמר אתמול כי הועברו אל יו"ר מרכז הליכוד השר צחי הנגבי חתימות של 20% מחברי המרכז, וזה מחייב אותו, לפי חוקת הליכוד, לכנס את מרכז המפלגה בתוך 30 יום. לדברי פייגלין מטרת כינוס המרכז היא לדון בהצהרתו של רה"מ שרון כי הוא תומך בהקמת מדינה פלשתינית, הצהרה הנוגדת את חוקת הליכוד ואת מצעו.

מטרת הכינוס, אמר פייגלין, היא לקבל החלטה שתחייב את שרון לחזור בו מהכרזתו כי הוא תומך בהקמת מדינה פלשתינית, כי הליכוד כתנועה מתנגד התנגדות נחרצת להקמתה. משמעות החלטה כזו במרכז הליכוד, אומר פייגלין, היא שדבר זה ייאלץ את שרון לעבור מפעילות המתחשבת בדעותיו של פרס לפעילות המתחשבת בדעות הרווחות במפלגתו שלו, הליכוד. הוא הוסיף כי כינוס המרכז בנושא זה הוא בשביל שרון "חלום בלהות", כלשונו, משום שבמהלך כזה יתברר לעיני כל העולם שלשרון אין מנדט ממפלגתו שלו לנקוט מהלך של הקמת מדינה פלשתינית, שעליו הוא הצהיר. זוהי גם הסיבה לכך ששרון ניסה להימנע מכינוסו של מרכז הליכוד, אמר פייגלין. כינוסו של מרכז הליכוד למרות אי רצונו של שרון בכך, מציין פייגלין, יאלץ אותו לרצות את תומכי נתניהו, שהם הרוב במרכז, ולכן ישתדל להגיע "כאיש המנהיג את הימין". צורך זה, הוסיף פייגלין, יגרום לשרון לנקוט צעדים כגון צעדיו בשבוע האחרון: מניעת האפשרות מערפאת להגיע לבית לחם.

יתרה מכך: לדעת פייגלין, לאחר שיאושר חוק התקציב ינסה שרון לדחוק אפילו את העבודה אל מחוץ לממשלה.

פייגלין הסביר כי גם אם שרון יכריז על כינוס המרכז ביוזמתו, וזאת כדי לקבוע בעצמו את סדר היום, וכדי להפיג בכך את חריפות הנושא של מדינה פלשתינית, וזאת כדי לסכל את המהלך של פייגלין, גם אז יצטרך שרון להתייצב אל מול חברי המרכז, דבר שייאלץ אותו לפנות ימינה בצורה האפקטיבית ביותר.
