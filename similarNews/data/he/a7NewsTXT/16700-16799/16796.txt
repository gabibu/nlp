

שר הביטחון בנימין בן אליעזר הביע צער על החלטת בג"צ, אך אמר כי יש לכבדה.

שר התשתיות אביגדור ליברמן תקף בחריפות את החלטת בית המשפט העליון, ואמר כי זו התערבות בוטה בענייניה של המערכת השלטונית, שכל מטרתה לפגוע ביכולתו של ראש הממשלה לפעול על פי צו הציבור. ליברמן אף אומר כי התנהגות שופטי בג"צ מזכירה את שלטון האייטולות בטהראן, וכי יש ציבור גדול בארץ שאינו מוכן להשלים עם ההתנהלות השמאלנית הקיצונית של המוסד הזה.
תגובת יו"ר חרות ח"כ מיכאל קליינר לפסיקת בג"ץ: "כבר במקורותינו נאמר: 'השיבה שופטינו כבראשונה ויועצינו כבתחילה והסר ממנו יגון ואנחה'". לדבריו, צריך להתפלל שכך יקרה למערכת המשפט הישראלית, שהופכת, לדעתו, לבטן הרכה של ישראל במאבקה בטרור.

ח"כ יובל שטייניץ מהליכוד אמר כי המדיניות שלפיה מחבלים שלקחו בני ערובה אינם נותרים בחיים, לא נקבעה על ידי השב"כ, אלא זו הייתה מדיניות שלדבריו הונחתה ואושרה "בקריצת עין" על ידי כל ראשי הממשלות בישראל. שטייניץ הוסיף כי במקום להתגולל על שמעון פרס או יצחק שמיר הפכו את יתום ואת חבריו לשעירים לעזאזל.

מנחם לנדאו, לשעבר מבכירי השב"כ, אמר אתמול בערוץ 7 כי אף על פי שידע מה תהיה פסיקת בית המשפט הוא קיווה שהמערכת תתעשת ותחליט אחרת. לנדאו אמר כי מעבר לפגיעה האישית ביתום יש בהחלטה משום פגיעה במערכת הביטחון, וזאת מפני שמדובר באדם שהוא מומחה ייחודי בתחומו, ומדינת ישראל זקוקה לכישוריו. לנדאו הוסיף כי דברי השופטים אינם מציאותיים, מפני שמדינת ישראל נלחמת כשהיא כבולה לעודף חוקים בעוד שלנלחמים בה אין בכלל חוקים. "אם הם חושבים שכך אפשר להילחם, הם טועים", אמר לנדאו בהגיבו על החלטת השופטים.

ח"כ נסים זאב מש"ס אמר כי אין יתום אחד אלא מדובר ב"מדינה יתומה" כלשונו. לדבריו, הפסיקה היא בשם מוסר מתחסד וצבוע, ובאובדן שיווי המשקל. בפסיקה זו הופכת המערכת להיות פועלת נגד עצמה. זאב אף התייחס למהלך לקראת הקמת בית משפט לחוקה, ואמר כי הדבר נועד בין היתר להחזיר את אמונו של העם במערכת המשפטית של ישראל, וכדי לשחרר את אזרחי ישראל משליטה ללא מעצורים של מערכת המשפט.
