

מומחי צבא אמריקנים החלו לבדוק בסיסי אוויר של טורקיה בדרום ודרום-מזרח המדינה, העשויים לשמש את ארה"ב במלחמה נגד עירק.

תחנת הטלוויזיה הפרטית NTV דווחה שמומחי צבא אמריקנים מתכוונים לבקר עד סוף החודש בבסיסי אוויר בדיארבקיר, במלאטיה, בבאטמאן, במוס ובאינצ'רליק.

אם ממשלת טורקיה תיתן אישור לכך, עשוי הצבא האמריקני לשדרג את הבסיסים האלה לשימושם של מטוסי קרב אמריקניים לקראת סוף חודש ינואר.

מטוסי קרב אמריקניים ובריטיים כבר משתמשים בבסיס האוויר אינצ'רליק כנקודת יציאה לסיורים בצפון עירק.

אמצעי התקשורת בטורקיה ציטטו אמש מקורות בלתי מזוהים שלפיהם לכוחות הקואליציה יתאפשר להשתמש בבסיסי האוויר, אך לא תינתן הסכמה לנוכחותם של חיילי הקואליציה לקראת התקפה על עירק מצפון.
