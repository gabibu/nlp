

מטען חבלה שהוטמן ככל הנראה על ידי מורדים מוסלמים התפוצץ וגרם למותם של 13 בני אדם ולפציעתם של 12 נוספים, בדרום הפיליפינים, כך מסר היום דובר צבאי.

בין ההרוגים היה ראש עיריית דאטו פיאנג סעודי אמפטוואן, מוסלמי שצעד ליד ביתו כאשר מטען חבלה שהופעל מרחוק, התפוצץ וגרם למותו. כן נהרגו ארבעה עובדי ציבור נוספים, בהם גזבר העירייה, ומספר אזרחים.

"אנו מאמינים שהמטען הוטמן על ידי אנשי חזית השחרור האיסלמית מורו", אמר הדובר, שהתייחס לתנועת המרי המוסלמית הגדולה ביותר שאנשיה נאבקים להקמת מדינה מוסלמית עצמאית בפיליפינים, שרוב תושביה קתולים.

הפיצוץ אירע בשעה שבמדינה הוכרז מצב כוננות לקראת חג המולד, מחשש לפיגועים של קיצונים מוסלמים, הקשורים ככל הנראה לרשת אל-קאעידה של אוסמה בן לאדן.

אולם, דובר מטעם חזית השחרור האסלאמית הכחיש כי אנשיו מעורבים בפיגוע, ורמז כי ייתכן שמדובר בסכסוך פוליטי מקומי.

"ברור שאנו לא מעורבים. ייתכן שהפיגוע בוצע ממניעים פוליטיים", אמר הדובר.
