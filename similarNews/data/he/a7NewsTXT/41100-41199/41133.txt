

סעודיה העבירה לרש"פ סכום של 176 מיליון דולרים, כדי לסייע למשפחותיהם של מחבלים מתאבדים ולאסירים.

סעודיה העבירה לרש"פ סכום של 176 מיליון דולרים, כדי לסייע למשפחותיהם של מחבלים מתאבדים ולאסירים. הסכום הועבר מהוועדה העממית לסיוע ללוחמי פלשתין, שבראשה עומד אחד הנסיכים הסעודים, לחשבון הבנק של אש"ף. זו הפעם החמישית במהלך השנה הנוכחית שבה מעניקה סעודיה סיוע לפלשתינים.

לא רק סעודיה ממשיכה להזרים כספים לידי ארגוני הטרור, גם אירופה וארה"ב ממשיכות בכך. אך מכתבתו של עמוס הראל בעיתון "הארץ" עולה כי בעוד ישראל נאבקת בכספים המוזרמים ממדינות אירופה ואמריקה לאש"ף, זורמים להם כספי הטרור דווקא דרך הבנקים הישראליים, ובלי פיקוח. כך עולה מדו"ח של הפרקליטות. מדובר בהזרמת כספים דרך "ערוץ עיוור", פרצה במערכת הישראלית. הראל מוסיף כי בענף הדין הבינלאומי בפרקליטות הצבאית חוברה לא מכבר חוות דעת נרחבת, שהועברה לעיונם של בכירים במערכת הביטחון והמשפט, והיא מציגה את הפרצות שזורמים דרכן סכומי עתק. המקורות מציינים כי מדובר באזלת יד של ממש בתחום מניעת מימון כספי טרור. הבנקים הישראליים מנהלים פעילות פיננסית המנוגדת לכללים הבינלאומיים.

המערכת ההומניטרית הפלשתינית תלויה לחלוטין בזו הישראלית מאחר שאין לה מטבע או בנק מרכזי משלה. אל הבנקים הפועלים ברש"פ מועברים הכספים בשיטת "סוויפט", שהיא העברת כספים בשיטה אלקטרונית ובאמצעות העברת מזומנים המועברים בידי חברות בלדרות. הבעיה נמצאת דווקא בשיטה בנקאית הקרויה "בנקאות קורספונדנטית", לפיה הבנק הישראלי, הקורספונדנטי, מספק שירותים בנקאיים לבנק הפלשתיני. מכאן שהבנק הישראלי משמש עבור הפלשתיני "ערוץ תיווך" שדרכו עובר הכסף ישירות מבנק מערבי לבנק פלשתיני. בפעולה זו הבנק הישראלי אינו יודע עבור מי פועל הבנק הפלשתיני, ומה מטרת פעילותו.

הרש"פ אינה מפעילה פיקוח, אינה דורשת זיהוי לקוחות, אינה דורשת לדווח על פעילות חשודה, ואינה פועלת למניעת מימון טרור. כך יוצא שהבנק הישראלי, המתווך, "עיוור" לגמרי באשר ליעד האמיתי של הכסף ולשימושו העתידי. בשנה שעברה התכנסו ראשי הבנקים המרכזיים בעולם לוועידה בבאזל, ובסופה הוחלט כי חובה על בנק הפועל בשיטה הקורספונדנטית לקבל מידע מלא על הבנק שהוא פועל עמו ועל הלקוחות המשתמשים בשירות זה.

"חוק הפטריוט", שחוקק בארה"ב בעקבות מתקפת הטרור של 11 בספטמבר, מאפשר לשלטונות האמריקניים לדרוש מהבנקים פירוש והבהרה אודות השירותים הללו. גם בישראל נקבע כי בנק ישראלי הנותן שירותים קורספונדנטיים חייב להכיר את מהות עסקיו של הבנק המקבל אותם ולא יפעל עם מוסד בנקאי שאינו פועל לפי סטנדרטים אלו. אך גם נקבע כי כך יפעלו הבנקים לגבי חשבונות חדשים. באשר לאלו הקיימים הדבר יחול רק מספטמבר הבא. עד אז יעברו כספי הטרור דרך הבנקים הישראליים.
