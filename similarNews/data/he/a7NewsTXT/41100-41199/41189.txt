

מכשיר ניווט חדשני שמסייע בניתוחים אורטופדים נכנס לשימוש לראשונה בארץ במרכז הרפואי "אסף הרופא".

מבית החולים נמסר, כי התוצאות המעודדות של השימוש במכשיר הוצגו בכנס האורטופדי השנתי של האיגוד הישראלי לאורטופדיה. המכשיר, שהוא מעין מחשב מתוחכם עם עיניים, הוצב בעת הניתוח, סמוך למנתח.

"מדובר במחשב עם שתי מצלמות אשר מצלמות את הניתוח, ומסוגלות לחשב במהירות ובדייקנות את המיקום המיטבי בו מומלץ למקם משתל מלאכותי", אמר ד"ר דרור רובינסון, אורטופד בכיר במחלקה האורטופדית ב"אסף הרופא".

ד"ר רובינסון הוסיף, כי בעזרת מכשיר ניווט נותחו עד-כה 25 חולים, שעקב שינויים ניווניים של הסחוס הפרקי, בוצע בהם ניתוח של החלפת ברך, תוך ביצוע תיקון טוב יותר של ציר הברך.
