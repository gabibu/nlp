

ארה"ב דחתה את ההצעה העיראקית לאפשר לסוכני הסי.איי.איי לקחת חלק בחיפוש אחר נשק להשמדה המונית בעיראק, דיווחו היום ערוצי תקשורת שונים באירופה.

מהבית הלבן נמסר כי חובת ההוכחה אינה חלה על ארה"ב אלא על עיראק, ועל הנשיא סדאם חוסיין להראות לעולם כי אין ברשותו נשק להשמדה המונית.

אתמול, הצהיר דובר עיראקי כי בגדאד תהיה מוכנה לענות על כל שאלה שתגיע מארה"ב ובריטניה בהקשר ל-12,000 דפי המסמך על יכולותיה הצבאיות של עיראק, מסמך שהועבר לאו"ם בתחילת דצמבר. גם ארה"ב וגם בריטניה מתחו ביקורת על הדו"ח העיראקי, וטענו כי הוא אינו שלם, ומכיל מידע שפורסם בעבר.

יועץ בכיר לנשיא סדאם חוסיין אמר בהתייחסות לדו"ח, כי סוכני הסי.איי.איי "מוזמנים בברכה" לעמוד בראש צוותי פקחי הנשק של האו"ם ולבקר באתרים שלכאורה שימשו, או משמשים כיום, לפיתוח או ליצור נשק להשמדה המונית.
