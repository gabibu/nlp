

אמש פרסם מטה ההסברה של הליכוד הודעה שנאמר בה כי מפלגת העבודה מנסה להעלים את הנקודה המרכזית במצעה, והיא שעמרם מצנע מוכן לסגת מיש"ע תחת אש ולהחיות את ערפאת מקברו הפוליטי.

יושב ראש העבודה עמרם מצנע אמר אמש בפגישה עם תלמידי תיכון שאם ינצח בבחירות יעקור את כל היישובים היהודיים בחבל עזה וכן ישובים מבודדים ביהודה ובשומרון.

אל"מ במיל דני יתום, מועמד ברשימת העבודה לכנסת, אמר אמש בשיחה לעמנואל שילה בתכנית "בוקר ב-7" כי צוות מומחים מטעם העבודה, והוא בראשם, גיבש תכנית לנסיגה חד צדדית מרוב שטחי יש"ע. "העדיפות הראשונה היא חידוש ה'דיאלוג' עם הפלשתינים מתוך כוונה להביא לקץ הסכסוך." יתום אומר כי "אם הדבר לא יצלח, כפי שהדברים נראים כרגע, אזי העבודה מבקשת לנקוט צעדים שיבטיחו רמת ביטחון גבוהה לכל הישראלים. בתכנית זו יעקרו יישובים, ויועברו כ 35 אלף מתיישבים" דברי יתום. הכוונה, לדבריו, לצרף למדינת ישראל את גושי ההתיישבות הגדולים, שכיום מתגוררים בהם כ 170 אלף מתיישבים. אל יישובים אלו "יועתקו", כלשונו, חלק קטן מהיישובים. "הכל" אומר יתום "ייעשה בתיאום ובעצה אחת עם המתיישבים. כל מי שירצה להמשיך ולהתגורר באחד מגושי ההתיישבות הגדולים יוכל לעבור ולהתגורר שם, והממשלה תסייע לו. מי שירצה 'לחזור' לישראל הקטנה יסייעו לו".

בראיון שאל שילה את יתום: "יש משהו מתעתע ב"להעתיק יישובים". הרי ברור שהיישובים שיימסרו לפי תכניתכם הם פשוט יישובים שיפורקו, ולא יישאר מהם דבר. מי שירצה יגור בתוך הקו הירוק, ומי שירצה יגור בתוך היישובים שיישארו, לשיטתכם, ביש"ע. לא מדובר בהעתקת יישוב כמו שהוא על תושביו ועל מוסדותיו ועל חייו המיוחדים.

יתום: אין כאן דבר מתעתע. אפשרות אחת היא להעתיק יישוב כמות שהוא. דבר זה נלקח בחשבון, למרות שאין עדיין תכניות ספציפיות. אפשרות שניה היא "להעתיק" רק את האנשים. יתום מוסיף שגם אם פעולת "העברת" מתיישבים היא מאוד כואבת ומאוד בעייתית, הרי שאם יתאפשר "להעביר" כמה עשרות יישובים בודדים ממקום אחד למקום אחר, הדבר יעניק חבילת ביטחון לכל אזרחית ואזרח, ובכך "יצאו כולם נשכרים" אומר יתום.

שילה: אתם מדברים על חשיבות ההפרדה ועל מניעת חיכוך בין יהודים לערבים. כיוון שלשיטתכם יש גושי התיישבות שאמורים להישאר ביש"ע, השאלה היא אם אתה תהיה מוכן להעתיק יישובים ערביים הנמצאים בגוש עציון לאזורים ערביים?

יתום : אפשרות זו קיימת גם כן, אבל מאחר שמדובר בתכנית שתופעל אם לא יהיה עם מי לדבר, ותידרש פעולה יזומה וחד צדדית, קרוב לוודאי שאת החלק הזה שאתה מדבר עליו לא יהיה אפשר לעשות, אלא אם כן יהיה עם מי לדבר בצד השני. כל עוד לא יהיה עם מי לדבר בצד השני, אזי נצטרך להמשיך לאכלס בתוכנו כ 50 אלף פלשתינים, שלפי אחת האפשרויות יוותרו בתוככי הגושים הגדולים.

שילה: מה תעשה עם יישובים שיסרבו להתפנות?

יתום: אני מקווה שדבר כזה לא יקרה, ואם יהיה צורך אז נשכנע. "בסופו של דבר כל אחד מאתנו אינו מצוי מעל החוק. אם תהיה החלטה מסודרת של המוסדות הפורמליים של מדינת ישראל, הרי שכל אחד מאתנו יצטרך לעשות כפי שתחליט הכנסת וכפי שתכריע הממשלה".

שילה: אם הכנסת והממשלה יחליטו לעשות טרנספר לערבים זה יהיה מקובל עליך?

יתום: "דבר כזה לא יקרה. איני רוצה לעסוק בדברים תיאורטיים. הניסיון לקרוא לתכנית זו, שיש בה כדי לתת ביטחון מלא ל 5.5 מיליון יהודים ועוד לכמיליון ומאתיים אלף ערבים החיים בתוכנו, טרנספר, הוא לא רלוונטי".

שילה: מה יש באפשרותכם לעשות כדי שבשטחים שיישארו בשלטון פלשתיני לא תהיה התעצמות צבאית, כולל בנשק כבד הרבה יותר, למשל בטילים, שיש בהם כדי לאיים על מטוסים? מה תעשו כדי למנוע את האיום הזה?

יתום: "כאשר אנו מונים את המספר הנורא של ההרוגים מאז פרוץ האינתיפאדה, מתברר כי למעט מספר מועט של הרוגים הרוב המכריע הם אלו שנהרגו כתוצאה מכך שמחבלים נכנסו ממש לתוכנו".
יתום התייחס לנושא הגדר, ולדבריו אסור שיישארו יישובים מצדה האחד של הגדר ומצדה השני. הדבר, לדבריו, יוריד את רמת הביטחון של מי שיישאר ביש"ע, ובכך תיווצר אבחנה בין דם יהודי לדם יהודי.

בתגובה לדברי יתום אומר לערוץ 7 ח"כ אורי אריאל, מהאיחוד הלאומי, כי אסור לחזור על הדברים שישראל שילמה עליהם מחיר דמים כבד. "יהודים ממשיכים להירצח" אומר אריאל. אריאל הוסיף כי הוא בדרכו לניחום אבלים בביתה של משפחה עראמה בנצר חזני "מה אומר להם? שמצנע מציע לתת פרס לרוצחים ולזרוק אותם מביתם עם ששת ילדיהם?" לדבריו מדובר בעיוות.

עוד מוסיף אריאל כי יש ללמוד לקח מהנסיגה בלבנון. "הובטח" הוא אומר "כי אם תהיה בעיה מיד יפעלו, ועתה מול גבולה הצפוני של ישראל פרושים עשרת אלפים קנים, חלקם של רקטות המגיעות עד אזור זיכרון יעקב, והם איום אסטרטגי. לעקור יישובים ביש"ע ולמסור את השטח לפלשתינים פירוש הדבר שהרקטות יכסו את שטחה של כל מדינת ישראל. הדבר יהפוך את כל גבולותיה של המדינה למאוימים באיום אסטרטגי, דוגמת האיום האסטרטגי של החיזבאללה".

לדבריו, העובדה שאנשי ביטחון וצבא כגון האלופים במיל' יתום ומצנע מציעים תכניות מסוג זה פירושה שהם מבינים בענייני ביטחון, אך אינם מבינים בחיי האומה היהודית המתחדשת.
