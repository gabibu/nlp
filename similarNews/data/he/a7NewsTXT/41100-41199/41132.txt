

כוח מסתערבים של צה"ל חיסל אמש את שאמאן סובוח, ראש החמאס בג'נין, שהיה מבוקש זמן רב. הוא התגורר בכפר בורקין. בעבר הרס צה"ל את ביתו כמה פעמים.

בתוך יריחו נלכד אמש מחבל מארגון הג'יהאד האיסלמי שנמלט לפני חמש שנים מכלא כפר יונה. מדובר בתאופיק אל זיבן, בן 35, שנשפט לעשרים וחמש שנות מאסר בעוון ביצוע פיגועים. כוח מסתערבים מלווה בטנקים חדר ליריחו ולכד אותו.

כוחות מיוחדים עצרו אמש את סלאח אל-זק, מזכ"ל הפאתח', במחנה הפליטים ג'לזון.

אל-זק נעצר סמוך למחסום הראשי באל-בירה. אל-זק היה כלוא בעבר בישראל במשך 11 שנים בעוון עברות ביטחוניות.

צה"ל פינה את רחבת כנסיית המולד בבית לחם, ועיקר כוחותיו ערוכים עכשיו במבואות העיר. זאת לקראת חג המולד הנוצרי. כתבים מדווחים מבית לחם כי העיר ריקה מתיירים.

במהלך פעילות סריקות איתרו חיילינו מנהרה ברפיח ששימשה להברחת אמצעי לחימה ממצרים למחבלי הרש"פ. המנהרה אותרה בפתח נסתר בבית פרטי בעיירה.

חיילי ההנדסה פוצצו את המנהרה תוך שמחבלים יורים לעבר הכוחות. חיילינו השיבו אש לעבר היורים ועם תום פעולת ההריסה של המנהרה הרסו גם את הבניין הנטוש ממנו ירו המחבלים.
