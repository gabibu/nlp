

היום תקיים אגודת הסטודנטים באוניברסיטת תל אביב כנס נגד תנועת הסרבנות. בכנס ישתתפו בין השאר פעילת תנועת 4 אמהות אורנה שמעוני והאלוף במיל' עוזי דיין. יו"ר אגודת הסטודנטים אסף זילכה אומר לערוץ 7 כי כינוס זה, ראשון מסוגו, מתקיים משום שתנועת הסרבנות היא סכין בלב הדמוקרטיה.

באוניברסיטה, על אף דימויה השמאלני, לומדים אלפי סטודנטים המשרתים בצה"ל במילואים. לדבריו, החברה יכולה לשאת בודדים המסרבים לשרת בשל נימוקים מצפוניים, אך כאשר קמה תנועה הקוראת לפגוע בשלטון החוק ולסרב לשרת בצבא זה צריך להדליק לכולם נורה אדומה. "אני מכבד כל צורה של מחאה, ובלבד שתהיה לגיטימית. איננו מסכימים לפגיעה בשלטון החוק" אומר זילכה ומוסיף כי אינו מסכים עם כך שכל סקטור יחליט עפ"י אמונתו מתי לשרת בצבא ומתי לא. "באנו למנוע התפתחות תופעה פסולה הפוגעת באחד מאושיות הדמוקרטיה ובאחד מאושיות הציונות. אם יפגעו באושיות אלו אין לנו מה לחפש באזור הזה" דברי זילכה.

זילכה מסביר כי אורנה שמעוני, שתשתתף בכנס, היא אם שכולה שבנה נפל בלבנון. שמעוני פעלה נגד השהייה בלבנון אך לא אמרה לבנה לסרב לשרת. בכך פעלה פעילות לגיטימית.
