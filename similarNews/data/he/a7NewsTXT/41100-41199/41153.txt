

ביום חמישי ייפרד צה"ל רשמית מטנק ה-"שוט", הצנטוריון, בתום כמעט 40 שנות שירות ושלוש מלחמות.

כתב עתי"ם מוסר כי ביום כשירות שיערוך חיל השריון בבסיס צה"ל בדרום הארץ יבצעו חיילים "מסלול צוות" אחרון וחגיגי בטנק הבריטי שהגיע לצה"ל עוד בטרם מלחמת ששת הימים ולחם מאז בכל מלחמות ישראל. יש לציין כי צה"ל כבר אינו משתמש בטנק מזה זמן. לפני מספר שנים סיים הצבא הסדיר את השימוש ב-"שוט" לאחר שחטיבת "ברק" הצטיידה בטנקי "מרכבה 3" חדישים. אחר כך סיים גם צבא המילואים את השימוש בטנק ובמקומו הצטיידו חטיבות השריון במילואים בטנקי "מרכבה" לסוגיהם.

הטנק, שמשקלו 52 טון וקוטר התותח שלו 105 מ"מ, נחשב לטנק אמין ביותר ולא סבל מתקלות רבות, למרות השירות האינטנסיבי- רובו באדמת הבזלת של רמת הגולן.

חיל החימוש הכניס בטנק במהלך השנים שיפורים רבים במנוע ובמערכת בקרת האש. בגרסה החדישה ביותר של הטנק, "שוט ד'", הוכנסו מערכות ראיית לילה טרמיות ומערכות בקרת אש מתקדמות, בדומה לאלה בהן מצויד טנק המרכבה לסוגיו.

עם פרישתם הרשמית משירות יעמדו, אפוא, ביחידות מחסני החרום של צה"ל מאות טנקי "שוט" ללא שימוש. ישראל תבקש למכור את הטנקים- ככל הנראה למדינות העולם השלישי.

הצעד הבא במודרניזציה בחיל השריון תהיה ההצטיידות בשנים הקרובות בטנק המרכבה 4, שטקס גלילתו התקיים לפני מספר חודשים בקו הייצור של הטנק בבסיס חיל החימוש בצריפין. המרכבה 4 יחליף את הפאטון- מג"ח (מרכבת גיבורי חיל) בשמו העברי- שעדיין משמש את צה"ל בסדיר ובמילואים.

בסוף התהליך יהיה צה"ל מצויד בטנקי "מרכבה" בלבד, דבר עליו יש חילוקי דעות בין המצדדים ובין המבקשים כי צה"ל יצטייד בטנק מערכה נוסף, כגון ה-"אברמהמס" האמריקני.
