

חברת החשמל חיברה את מוצבי צה"ל בהר דב לחשמל, כך מדווח היום דובר החברה.

בהודעתו אומר הדובר כי "מזג האוויר הסוער שפקד את ישראל, ובעיקר את חלקה הצפוני, ואשר נראה כי יימשך גם בסוף השבוע הקרוב, "תפס" את מוצבי צה"ל בהר דוב כשהם מחוברים לרשת החשמל הארצית של חברת החשמל. זאת, לאחר שהחברה סיימה לחבר את המוצב האחרון, מבין 10 מוצבי צה"ל בהר-דב, במסגרת פרויקט רחב היקף לחיבור המוצבים בגזרה לרשת החשמל הארצית. כעת, יכולים החיילים ליהנות גם ממים חמים במוצבים. עלות הפרויקט כ-16 מיליון ש"ח.

חברת החשמל סיימה, עוד לפני תחילתו של מזג האוויר הסוער, לחבר לרשת החשמל הארצית, את המוצב האחרון מבין 10 מוצבי צה"ל בהר דב. בכך, הסתיים שלב חשוב בפרויקט בו החלה חברת החשמל עם יציאת צה"ל מלבנון.

הפרויקט אופיין בשיתוף פעולה הדוק בין צה"ל לבין חברת החשמל, והוא כלל ישיבות תיאום רבות, ושיטות עבודה שהותאמו לתנאי השטח.

מנכ"ל חברת החשמל, ד"ר יעקב רזון, אמר כי "חברת החשמל התייחסה לפרויקט זה, כאל פרויקט לאומי בעל חשיבות ראשונה במעלה, שנועד לספק חשמל זמין ואמין, למוצבים המופקדים על שמירת גבולה הצפוני של המדינה".

במסגרת הפרויקט, הוטמנו בקרקע כ-33 ק"מ של כבלי מתח גבוה, והוקמו 3 ק"מ של קו מתח גבוה עילי ו-10 תחנות טרנספורמציה. תוואי הקו נבחר לאחר בחינת שלוש חלופות והתחשב גם בעובדה, שבצד הדרך נמצאת שמורת הטבע "הר חרמון". זאת, בנוסף לקרבה לגבול ותנאי מזג האוויר במקום, שהשפיעו ישירות על תכנון הפרויקט ועל ביצוע העבודה.

יודגש, כי חברת החשמל נתנה עדיפות לעבודות וקיצרה לוחות זמנים. עם זאת, העבודה בוצעה לסירוגין, ובהתאם להכנות הצבא ולמצב בשטח.
