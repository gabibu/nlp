

ממשלת צפון קוריאה הודיעה כי במידה וארצות הברית תבצע מהלך מלחמתי נגדה היא תעניש אותה בצורה כואבת ביותר. לאמירה זו הוצרכה צפון קוראה בעקבות הודעת ארצות הברית כי היא רואה בהתפתחותה הגרעינית המתקדמת של צפון קוראה סכנה של ממש. דברים אלה הביאו לתהיות בעיתונות האמריקאית באשר להתעלמות מצפון קוראה בה בשעה שחשדות פחותים בהרבה מביאים את נשיא ארצות הברית לאיומים חריפים כלפי עיראק.

בשידור רדיו של הבי. בי. סי אמר היום ביל ראמל בכיר במשרד החוץ הבריטי כי "הודעתה של צפון קוריאה בדבר חידוש פעילות לפיתוח תוכנית הגרעין מטרידה ביותר". הבכיר הוסיף ואמר כי "זהו מצב מדאיג ביותר" והוא "מקווה שניתן יהיה למצוא פתרון למצב בדרכים דיפלומטיות".

ראמל הגדיר את משטרה של צפון קוריאה כ"מנותק לחלוטין מהעולם החיצון" והוסיף כי "הם פועלים בדרך כלל בדרכים לא צפויות".

הסוכנות הבינלאומית לאנרגיה גרעינית הודיעה בסוף השבוע כי הצפון קוריאנים הסירו את מתקני המעקב מתחנת הכוח הגרעינית יונגביון, שהייתה סגורה על פי הסכם בינלאומי מזה שמונה שנים.

כתב עתי"ם מציין כי בעבר נחשדו הצפון קוריאנים בפיתוח פלוטוניום באתר יונגביון, לצורך ייצור נשק גרעיני.
