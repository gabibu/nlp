

הסנטור הדמוקרטי ג'וזף ליברמן כינס היום מסיבת עיתונאים בתום סבב פגישות ראשון בישראל. במהלכו נועד עם פלשתינים ובראשם אבו מאזן ואמר, כי ערפאת נכשל כמנהיג כאשר דחה את ההזדמנות שהיתה לו לזכות במדינה פלשתינית.

הסנטור ליברמן, הביע תקוה שהשיחות בין הרשות הפלשתינית לחמאס יובילו להפסקת אש,
שבעקבותיה ניתן יהיה לחדש את המו"מ הישיר בין ישראל לבין הרשות הפלשתינית.

ליברמן התרשם במהלך פגישותיו, כי שני הצדדים מייחלים לשלום ולבטחון, אך הוסיף כי הם איבדו תקוה שזה ניתן להשגה בעתיד הקרוב. הוא הדגיש, כי הצעד הראשון חייב להיות הפסקת הטרור "אם נציגי הרשות הפלשתינית והחמאס יכריזו בפגישתם בשבוע הבא בקהיר על הפסקת אש, זו יכולה להיות ראשית התקוה לחידוש המו"מ באזור".

הסנטור ליברמן, שהיה המועמד הדמוקרטי לסגן הנשיא בבחירות 2000, אמר כי יחליט בחודש ינואר אם יתמודד לנשיאות מטעם המפלגה הדמוקרטית בבחירות ב- 2004.

במהלך השבוע הסנטור ליברמן עתיד לבקר בערב הסעודית, בבחריין ובמדינות המפרץ, ובסוף השבוע ישוב לישראל לפגישות נוספות.
