

השבוע ביקרה השחקנית ג'ין פונדה בישראל. היא הגיעה מירדן למפגש עם נשים מתנועות שמאל קיצוניות. אל מול פונדה ניצבה נדיה מטר, העומדת בראש תנועת נשים בירוק, בהפגנה בלתי מתוכננת. את סיפורה של ההפגנה נגד פונדה סיפרה מטר באתר jewishworldreview.com .

מטר מספרת כי מפגש ראשוני עם ביקורה של פונדה, הידועה בקשריה עם תנועות השמאל הישראליות, היה לה עם שאלתם של רשת CNN האם יש בכוונתה להפגין נגד השחקנית בהגיעה לירושלים. מטר השיבה כי אין בדעתה להקדיש דקה מזמנה ל"בוגדת אמריקנית", כלשונה. בפינתה בעברית ובאנגלית בערוץ 7 סיפרה מטר על עברה של פונדה שכונתה "האנוי ג'יין" מאחר שהזדהתה ושפעלה עם אויביה של אמריקה בתקופת המלחמה בוייטנאם.

"ביום חמישי" ממשיכה מטר בסיפורה "נפגשתי עם חמותי רות מטר ועם פעילה נוספת של נשים בירוק, בבית אנה טיכו בירושלים, מקום המשמש לנו כמקום מפגש פעמים רבות. בבואנו היה המקום הומה עיתונאים וצלמים מהעיתונות הכתובה ומהטלוויזיה. נאמר לנו כי בתוך פחות מחמש דקות תגיע ג'יין פונדה למקום כדי להיפגש עם חברותיה מתנועת השמאל הקיצונית 'נשים בשחור'".

"ההפגנה" אומרת מטר, "הגיעה לפתחי". בשיחה עם חלק מהכתבים שהצטופפו, ממתינים לשחקנית, התברר למטר כי הם אינם יודעים כלל על עברה של פונדה, וכי הם רואים בה אישיות אמריקנית חשובה.

מטר ממשיכה ומספרת כי שלושתן חשבו לצאת מהמקום ולהמשיך את מפגשן במקום אחר, אך לאחר מכן החליטו להפגין כנגד מי שנתפסת כ"הומניטרית". "חשבנו שחשוב שהעולם יידע מה אנו חושבות כלפי זו, המתחברת שוב אל האויב, והפעם אל הערבים, הטובחים מדי יום ביומו ביהודים."

"כמה דקות לאחר מכן" מספרת מטר, "הגיע רכבה של פונדה. מהרכב יצאה אשת יחסי הציבור שלה, והיא הורתה לעיתונאים לנהוג בפונדה, ששבה עתה מירדן, 'בכבוד מלכים'". "אתם רשאים לצלמה, אך שלא תעזו לשאול אותה שאלות, ואל תפרו את פרטיותה" הורתה להם. "אשת יחסי הציבור" מספרת מטר, "סקרה את שטח המסעדה". מטר ממשיכה ומספרת "כיסיתי את פני הידועות לציבור בצעיף. בסופו של דבר ניגשה עוזרתה של פונדה אל חמותי ושאלה אותה לפשר מעשיה במקום, והיא השיבה לה כי הן ממתינות למפגש עם חברותיהן. לאחר שוידאה כי השטח 'נקי' שבה עוזרתה של פונדה אל המיניבוס ואישרה לה לצאת. פונדה יצאה מרכבה, ואחריה יצאו כתריסר נשים יהודיות המשתייכות לתנועות שמאל קיצוניות".

"הכל התנהל כמצופה." מספרת מטר, "הכתבים התנהגו כפי שנדרש מהם, אך כשפונדה חלפה על פנינו התחלנו לקרוא לעברה: 'האנוי גיין האנוי גיין את בוגדת אמריקנית. כמה אמריקנים נהרגו בגללך? עכשיו באת כאורחת של תנועת השמאל הקיצונית והבוגדנית שלום עכשיו. את מזוהה תמיד עם אויבי העולם המערבי. פעם הזדהית עם הוייטנאמים שרצחו אמריקנים, ועכשיו את מזדהה עם הערבים שרוצחים יהודים. חזרי הביתה ותתביישי'".

"אשת יחסי הציבור נקלעה למצוקה," מספרת מטר, "היא כל כך השתדלה למנוע מהתקשורת מ'להטריד' את פונדה , אולם תכניתה נכזבה אל מול שלוש הנשים 'הצעקניות'".

מטר ציינה כי כישוריה של פונדה כשחקנית עמדו לה בשעת צרתה, וכי היא הצליחה להעלות חיוך מעושה על פניה למרות הפתעתה וכעסה, זאת לנוכח המצלמות שהמשיכו לצלם את האירוע הבלתי מתוכנן. בנות לוויתה של פונדה משלום עכשיו הוסיפו להקיף אותה .

"התקשורת, לעומת זאת," מספרת מטר, "פנתה עתה אלינו כדי לברר מה בפינו. חלק מהריאיון שודר בסופו של דבר ברחבי העולם. שידור הכתבה הניב מאות אימיילים ששוגרו אלי ושהודו לי על מחאתי. בהם היו גם כאלו שיקיריהם נהרגו בוייטנאם ועד היום לא סלחו לפונדה על חלקה הבוגדני במלחמה ההיא."
