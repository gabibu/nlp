

צ'קים מזויפים בסך 800 מיליון דולר נתפסו בחיפוש בדירתו של תושב כפר סבא, בן 62.

כתב עתי"ם מוסר, כי הצ'קים נתפסו על-ידי היחידה המבצעית של מפלג ההונאה במשטרת מחוז תל-אביב לאחר שהוצגו בבנקים בישראל לצורך הפקדה ולא כובדו ע"י הבנקים שחשדו במפקיד והתלוננו עליו למשטרה. פרט להמחאות בנקאיות נתפסו בדירת האיש חותמות של חברות רבות, החשודות כמזויפות.

מחקירה עולה כי החשוד, בעליה של חברה לייעוץ פיננסי, ביקש לפתוח חשבון בבנק לאומי כדי לרכוש מלקוח של הבנק אוסף תמונות מקוריות של מארק שגל בערך של כ-25 מיליון דולר. באותו מעמד בו הגיע עם הלקוח לבנק הציג החשוד 8 המחאות בנקאיות על סך 50 מיליון דולר מחשבון ב-"בנק דה-ברזיל".

בבדיקה שנערכה על-ידי הנהלת בנק לאומי עלה כי ההמחאות מזויפות. עוד נמצא בחקירה כי חשוד מחזיק גם חשבון פעיל בבנק הפועלים, שם הציג ערבויות בנקאיות שונות מגרמניה, ניגריה וסינגפור, בסכומים של עשרות מיליוני דולרים. ככל הנראה, גם ערבויות אלה מזויפות.

בבנק הפועלים הציג החשוד סדרה בת 8 המחאות- גם הן על סך 50 מיליון דולר כל אחת, אולם הן רשומות על שם בנק בקולומביה. החשוד נעצר להמשך חקירה במפלג ההונאה של משטרת תל-אביב.
