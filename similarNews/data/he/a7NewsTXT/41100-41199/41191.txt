

ראש אמ"ן, האלוף אהרון זאבי פרקש, אמר היום כי בסוף חודש ינואר תתקיים בארצות הברית הערכת מצב ביחס למתקפה בעירק. על פי ההערכות, צפויה המתקפה האמריקנית להיפתח בחודש פברואר.

ראש אמ"ן, האלוף אהרון זאבי פרקש, אמר היום בוועדת חוץ וביטחון של הכנסת, כי בסוף חודש ינואר 2003 תתקיים בארצות הברית הערכת מצב בראשות הנשיא ג'ורג' בוש ביחס למתקפה בעירק. אז ייבחנו דיווחי פקחי האו"ם, שאמורים להגיש אותם עד ל-27 בינואר. על פי ההערכות, צפויה המתקפה האמריקנית להיפתח לאחר מועד זה, כפי הנראה בחודש פברואר.

ראש אמ"ן העריך כי נמוכה הסבירות שעירק תנסה להקדים ולתקוף את ישראל לפני הפעולה האמריקנית בנשק לא קונבנציונלי, כי זה יחשוף את העובדה שבידיה נשק מסוג זה בניגוד להכחשותיה הנמרצות.

עוד ציין ראש אמ"ן, כי בשונה ממלחמת המפרץ בשנת 1991, יש כיום פחות התבטאויות עירקיות ישירות נגד ישראל או הצהרות על כוונה לתקוף אותה. ההצהרות היום הן כלליות, ומדברות על כך שעירק תתקוף מתקפת נגד את מי שיתקוף אותה.

האלוף זאבי פרקש העריך, כי ארגון החיזבאללה ישתדל להנמיך פרופיל במהלך המתקפה כנגד עירק, מחשש שישראל תנצל את המהלך האמריקני כדי לפתוח במתקפה בדרום לבנון, במטרה לפרק את מערך הרקטות והטילים המסיבי שפרש החיזבאללה בדרום לבנון.

ראש אמ"ן העריך כי גם סוריה והפלשתינים ינהגו כך מסיבות דומות. לשאלת יו"ר הוועדה, ח"כ חיים רמון, בדבר היום שאחרי המלחמה בעירק ותוצאותיה ביחס למזרח התיכון, אמר האלוף זאבי פרקש, כי ההנחה היא שהצלחת הפעולה האמריקנית בעירק תקל על חידוש המשא ומתן המדיני בין ישראל ובין הפלשתינים בעקבות התגמשות הפלשתינים בשל התחזקות הגישה הפרגמטית בעולם הערבי אל מול הגישות הפונדמנטליסטיות.

ראש אמ"ן דיווח לוועדה, כי ארגוני הטרור הפלשתיניים ממשיכים במאמציהם הבלתי פוסקים לבצע פיגועים, אשר נמנעים אך ורק תודות למאמצי הסיכול המוצלחים של זרועות הביטחון.

בהתייחסו למפת הדרכים האמריקנית, גילה ראש אמ"ן, כי ארצות הברית הכניסה שינויים לטובתה של ישראל. בין היתר, יש במפת הדרכים התניית חידוש המשא ומתן בהפסקה מוחלטת של הטרור והאלימות, וביצוע שינויים בהנהגת הרשות הפלשתינית. בנוסף, הדרישות מישראל, לרבות בתחום הקפאת ההתנחלויות, מותנות בעמידה של הפלשתינים בתנאים שעליהם למלא. כמו כן, הושמטה ממפת הדרכים הדרישה מישראל להפסיק את הסיכולים הממוקדים.

עוד הוסיף ראש אמ"ן, כי ארגון אל קאעידה הציב את ישראל ואת היהודים כאחד מיעדיו המרכזיים. לדבריו, הפיגועים בבית הכנסת באי ג'רבה שבתוניס, ואחר כך במומבסה, הם התחלה של מימוש יעד זה. בנוסף, מנסה ארגון אל קאעידה לבנות תאים טרוריסטיים בתחומי הרשות הפלשתינית. על כך העיר ח"כ רמון, כי המצב הזה מעמיד בפני ישראל אתגר מורכב, וכי על מערכת הביטחון וקהיליית המודיעין להיערך אל מול האיום המתעצם בחו"ל.
