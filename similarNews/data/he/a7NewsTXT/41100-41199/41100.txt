

בהפגנת אנשי מגן דוד אדום שנערכה היום מול משרדי הממשלה דרשו העובדים מממשלת ישראל להעביר באופן מיידי כספים רבים שהובטחו לארגון בשל פעילותו השוטפת וכן לתמוך כספית בהגברת הכוננות והפעילות לה נדרשה מד"א בשנה החולפת.

"עד עכשיו גילינו אחריות לאומית ממדרגה ראשונה בלי שום מיגבלות. לאן ששלחו אותנו הלכנו, איפה שביקשו שנפתח מוקדים פתחנו. הכל על סמך הבטחות שניתנו לנו, הבטחות שאינן ממומשות" כך אמר הבוקר חגי שמואלי דובר ארגון עובדי מד"א בישראל שפתח בהפגנה במוצאי שבת מול משרדי הממשלה בירושלים בשל הצמצומים המתוכננים בתקציב הארגון ובשל הגרעון שהצטבר השנה.

העובדים מאיימים כי החל ב-1 בינואר יחלו בפעולת צמצום מספר מוקדי השרות וסגירה של 33 תחנות מד"א ביהודה ושומרון ובצפון הארץ, אם לא ייענו דרישותיהם.

גרעונה המצטבר של מד"א לקראת תקציב 2003 עומד על כ-64 מיליון שקלים. רובו של הגרעון, נובע מהרחבת הפעילות באזורים מוכי טרור ובאזורים בעלי רמת סיכון בטחוני גבוהה כגון ביש"ע ובגבול הצפון (כ-16 מיליון ש"ח) ומאי תקצובן של הוצאות חרום מיוחדות שלא זכו לאישור ממשלתי (14 מיליון
ש"ח).

מפעל הפיס הבטיח להעביר לארגון 10 מיליון ש"ח ולא עמד בהבטחתו והרשויות המקומיות שגרעו אף הן 10 מיליון שקלים מתקציב הארגון וכן תת תיקצוב של משרד הבטחון והפסדי גבייה עקב התמוטטות חברת הביטוח אבנר, תורמים אף הם לסיבות הגרעון הגבוה המצטבר.

"ממשלת ישראל אמרה לנו תפתחו מוקדים ביו"ש, תשלחו ניידות ותקבלו כסף. פתחנו מוקדים שלחנו ניידות וכסף אין. סילבן שלום קורא לנו לשיחות גישוש אבל בוחר לא לשלם", אמר שמואלי. "שוב אנו נאבקים על מנת לשבור את חומת האטימות של ממשלת ישראל אל מול חיי אדם" הוסיף.

תקציב המימון השוטף של מד"א - העומד על כ-400 מיליון ש"ח בשנה - מגיע ממספר מוקדים שונים ובעיקר מגבייה עבור השרות, ממימון של בנק הדם, מתרומות שונות וממשרדי ממשלה. בתקציב זה מממנת מד"א פעילותם של כ-350 אמבולנסים ברחבי הארץ על כל ציודם הרפואי, כ-1400 עובדים בשכר וקרוב ל-6000 מתנדבים. החלק אותו דורשים העובדים מהממשלה מהווה כ-5% בלבד מן התקציב ואמור לזרום ממשרדי הבריאות, האוצר והבטחון.

על מנת לחדד את המסר, העמידו המפגינים במוצאי השבת האחרונה 20 ניידות אמבולנס בשולי הכביש הראשי מול משרדי הממשלה. במהלך יום ב' נהגו העובדים ב-10 ניידות נוספות אותן הסיעו במעגלים סביב לקרית הממשלה כשהן עוטות דגלים שחורים ויריעות ניילון גדולות ובהן הכתובת
"המלחמה מתעצמת ומד"א מצטמצמת". בכוונת הארגון להחנות גם את הניידות האלה בשולי הכביש ולהוסיף עליהן 10 ניידות נוספות מדי יום "כדי שראש הממשלה יראה אותן בכל בוקר כשהוא מגיע למשרד ויבין שהמצב רע", אמר שמואלי.

"הציבור אוהב לראות אותנו בפעולה. מגיעים מהר למקום האירוע, הוא סומך עלינו ובוטח שנבוא במהירות האפשרית על מנת להציל חיים" אמר יואב נוה נהג אמבולנס במד"א. "הציבור חייב להבין שבכך לא תמה עבודתנו. עבודתנו נמשכת 24 שעות ביממה, 7 ימים בשבוע, בלי חגים ובלי חופשות. עבודתנו היא עם חולים בכל יום, עם נפגעים בתאונות דרכים, פצועים, קשישים וכו'. עד היום עבדנו בלי לתת חשבון מתוך תקוה שדברים יסתדרו. אולי עכשיו כשהשרות ייפגע, הציבור יבין עד כמה עבודתנו חשובה והממשלה תאשר לנו תקציבים" אמר.
