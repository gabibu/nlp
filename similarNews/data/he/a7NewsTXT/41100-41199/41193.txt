

כביש חדש נחנך ליד צפת בצפון. העבודות לסלילת הכביש נמשכו לסירוגין כעשרים שנה בשל התנגדויות של הגופים הירוקים. אורכו של הכביש שנסלל על ידי מע"צ כ-14 ק"מ, והוא כולל גשר באורך של כ-440 מטרים, ובגובה של 80 מטרים. מדובר בגשר הגבוה ביותר שנבנה אי פעם בישראל. עלות סלילת הכביש הסתכמה ב-160 מיליון שקלים, ומע"צ מימנה את עלותו.

הכביש נחנך במעמד ראש הממשלה, אריאל שרון, ושר התחבורה צחי הנגבי. שרון אמר כי הורה למשרדו לשים בסדר עדיפות עליון את פיתוח הגליל והנגב.

"עברנו שנתיים קשות, מצב ביטחוני קשה ומצב כלכלי כלל עולמי קשה. הפריפריה נפגעה קשה יותר מהמרכז כתוצאה מהמיתון, וכחלק מההתמודדות נעשה מאמץ להרחיב את הפיתוח בנגב ובגליל. אנחנו פועלים לצמצום פערים רבים על ידי השקעה בתשתיות של כבישים ומסילות ברזל בגליל", דברי שרון.
