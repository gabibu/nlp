

מנהל מחוז הצפון במשרד החינוך דוד וסרמן הורה על היערכות אינטנסיבית של מוסדות החינוך בצפון למקרה של מתקפה על עירק. ההיערכות נועדה לאפשר מוכנות מקסימלית של מוסדות החינוך לכל תרחיש ואיום.

את ההוראה מסר הקב"ט המחוזי של משרד החינוך, והיא הופצה בימים האחרונים בקרב מפקחי מחוז הצפון של משרד החינוך. בחוזר נאמר כי במהלך חודש דצמבר יתבצעו בכל מוסדות החינוך הדרכות ותרגול תלמידים לאפשרות של מתקפה לא קונוונציונלית כימית או ביולוגית ולאפשרויות של מיגון הפרט והכלל בבתי הספר.

ההדרכות מתבצעות באמצעות מורות חיילות שהוכשרו ושהוסמכו בפיקוד העורף להדריך את סגל המורים בבתי הספר ולתרגל את התלמידים. החיילות ידריכו את המורים הדרכה תאורטית ויתרגלו את התלמידים למקרה של מתקפה כימית וביולוגית. התרגול יהיה באמצעות ערכות הדרכה, והחל מה-22 בדצמבר ישולב תרגול בחבישת מסיכות אב"כ לכל התלמידים. גם גננות בגני הילדים בצפון יעברו הכשרות דומות.

בחוזר צוין עוד כי ברשויות המקומיות מתבצעות הכנות במסגרת "שולחן ערוך" לאפשרות של חלוקת תרופות אנטיביוטיקה למקרה של מתקפה ביולוגית.

ב-19.2.03 יתקיים תרגיל עורף למוסדות החינוך לקראת אפשרות של מתקפת טילים ללא התרעה.
פקודות הופצו לאחרונה כדי לאפשר למוסדות החינוך ולגני הילדים להיערך ולהכין את צוותי החירום ואת המקלטים. התרגיל יבוצע בסיוע, בשיתוף ובבקרה של עורף צפון.
