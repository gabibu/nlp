

ממסמך סודי של ה- CIA שהותר לאחרונה לפרסום, עולה כי שליט עיראק, סדאם חוסיין, התכוון לתקוף בנשק ביולוגי בשלב הראשון של מלחמת המפרץ, אך לא הצליח להוציא את תוכניתו לפועל, כך דווחה היום סוכנות הידיעות הצרפתית. בארה"ב סבורים שההתקפה תוכננה נגד ישראל.

על פי המסמך, שאינו מפרט באיזה נשק ביולוגי מדובר, שיגרה עיראק שלושה מטוסים מדגם מיג 21 להפציץ מטרות בישראל בנשק קונבנציונאלי, כדי לבדוק אם הם מסוגלים לחדור את מערכת ההגנה האווירית. בשלב השני התכוונה עיראק לשגר עוד שלושה מיגים בעלי חימוש רגיל, להסחה, ומטוס סוחוי 22 חמוש בנשק ביולוגי, אולם המבצע נכשל כבר בתחילתו: שלושת המיגים ששוגרו מדרום עיראק להפצצה רגילה הופלו מעל המפרץ הפרסי, זמן קצר לאחר שהמריאו.

ראש הממשלה, אריאל שרון, אמר היום כי ישראל נמצאת בסכנה של מתקפה עיראקית, אך אם תותקף ישראל היא תדע כיצד להגן על עצמה.

הדברים נאמרו במהלך סיור שראש הממשלה ערך בבסיס חילוץ והצלה של פיקוד העורף בצריפין יחד עם שר הביטחון שאול מופז והרמטכ"ל משה יעלון. השלושה בחנו את ההכנות שנעשות לקראת מתקפה אפשרית בעיראק. במהלך הסיור נערכו סקירות על מערכות הגנה של פיקוד העורף, בהן אמצעים לאיתור ויירוט טילים.
