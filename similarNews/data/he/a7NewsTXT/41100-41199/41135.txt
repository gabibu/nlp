

יועץ הבחירות האמריקני ארתור פינקלשטיין הצטרף אמש למטה הבחירות של הליכוד. פינקלשטיין, שהיה גם יועץ הבחירות של הליכוד בתקופת נתניהו, הגיע לישראל ונועד עם ראשי מטה הבחירות של המפלגה, ובראשם יושבת ראש מטה ההסברה לימור לבנת. המסר של פינקלשטיין לליכוד הוא הדגשת מנהיגותו של אריאל שרון כאישיות העומדת בראש הליכוד.

לכישרונו של פיקלשטיין נזקק הליכוד לאור המורל השפוף בליכוד, "שקנה הליכוד ביושר", כך אמר כתב עיתון מעריב מנחם רהט לערוץ 7. לדבריו, אם הליכוד היה נוהג בחכמה ולא בטיפשות, שבאה מתחושת שיכרון כוח בקרב בכירים בצמרת, אפשר היה למנוע את מה שקרה. תפקידה של מזכירות הליכוד הוא לפקח על הבחירות, אך את המזכירות הזו ואת יושב ראשה סילק ראש הממשלה, וכך קרה מה שקרה. "מי שעולל זאת צריך היה לתת את הדין" הוסיף רהט ואישר כי כוונתו לשרון עצמו. לדבריו, התחושה הכללית שמתבטאת גם בסקרים היא שהליכוד "מאבד גובה" משום שהפעם אין מדובר בעליהום בלבד אלא בסיפור אמיתי. "לא יעלה על הדעת שאדם שרגלו לא דרכה בסניף ליכוד כלשהו כבר שנים נמצא לפתע בעשירייה השניה בתוך הליכוד. זה רק מוכיח שאנשים קנו את השלטון בכסף. דבר זה מנוגד לחוק, למוסר, לצדק ולדמוקרטיה" אמר רהט.

לדבריו, ייתכן ששרון הצהיר על כוונותיו להקים מדינה פלשתינית כדי למשוך את מצביעי המרכז אל הליכוד, אך באותה שעה הוא "יורה לעצמו ברגל" משום שכך הוא מרחיק את מצביעי הימין מגוש הימין.
רהט מוסיף כי "מצביעי המרכז ראו את המסחר ברשימה, ולכן הם חשים רתיעה מלהצביע לליכוד. מצב זה אולי ישתנה אם יצליח שרון לנקוט צעדים דרסטיים, כגון כינוסו של מרכז הליכוד כדי לקבל החלטה לבטל פריימריז במרכז, וכגון כינוסם של חברי הכנסת למושב מיוחד כדי לקדם חקיקה בנושא. אך לכך מתנגדים השרים משום שהמרכז יכול להחליט כי ההצבעה בנושא תהיה חשאית והוא ינסה בכך לשמר את כוחו ולהצביע נגד המהלך. אז הליכוד ילך מהפח אל הפחת".

רהט מוסיף כי ניכרת תחושת אי נוחות בקרב שרי הליכוד, שמתאפיינת בחוסר נכונות להתראיין. מדובר על מצב לא נוח שבו רה"מ מדבר על מדינה פלשתינית וגם מאיים כי מי שלא יתיישר על פי הקו שלו לא יוכל להיות חבר כנסת, וזאת בעוד ניצבים מאחורי רה"מ בנושא זה רק ארבעה אנשים: הוא עצמו, בנו, מאיר שיטרית וציפי לבני.
