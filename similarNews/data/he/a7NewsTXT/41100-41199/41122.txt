

שר החוץ בנימין נתניהו ביקש מעמיתו הרוסי, להעביר מסר חד משמעי לאירן ולסוריה, לבל יפתחו חזית נוספת בצפון הארץ באמצעות החיזבאללה, במידה שארה"ב תתקוף את עירק.



שר החוץ בנימין נתניהו ביקש מעמיתו הרוסי, איגור איבנוב, במהלך פגישתם היום במוסקווה, להעביר מסר חד משמעי לאירן ולסוריה, לבל יפתחו חזית נוספת בצפון הארץ באמצעות החיזבאללה, במידה שארה"ב תתקוף את עירק. השר איבנוב נענה לבקשה.

נתניהו ואיבנוב נועדו במשך שלוש שעות מחצית מהזמן בארבע עיניים. השיחה עסקה במכלול הנושאים המדיניים שעל הפרק, לרבות המצב בין ישראל לפלשתינים, אפשרות התקיפה האמריקנית בעירק והשלכותיה וכן הטרור העולמי.

שר החוץ ציין, כי אם ישראל תותקף ע"י עירק, היא תדע להגן על אזרחיה.

נתניהו גם ביקש מרוסיה לשנות את מדיניות הצבעותיה במועצת הבטחון, זאת משום שרוסיה מצטרפת אוטומטית לחזית הפן-ערבית, המגנה את ישראל על כל דבר ועניין.

שר החוץ איבנוב קבל מצידו על כך, שהעולם מתייחס במוסר כפול גם כלפי רוסיה: בשעה שהוא מגנה את הטרור העולמי ונלחם בו ומצד שני מקל ראש בטרור הצ'צ'ני.

נתניהו השיב כי הוא ער לתחושה הזו והוסיף, כי לעתים נדמה שהעולם מתייחס לישראל בסטנדרט משולש ומתיחס לטרור באזורנו כדבר ניפרד לחלוטין.

נתניהו סיים הערב את ביקורו במוסקווה, לאחר שביקר קודם לכן ברומא, פריס ולונדון, ונפגש עם שרי החוץ במדינות אלה. נתניהו ישוב לארץ מחר בצהרים.
