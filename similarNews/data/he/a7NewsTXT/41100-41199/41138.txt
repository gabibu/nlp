

ראש עיריית קריית אתא יעקב פרץ תובע להכיר באזור הקריות כאזור קו עימות, בשל סמיכותו למפעלים במפרץ חיפה, שחלקם מסכנים את הסביבה במקרה של תקלה. זאת בעקבות שרשרת המקרים שקרו בזמן האחרון במפעלים במפרץ חיפה, שסיכנו את האזור, ובהם שתי הדליקות שפרצו בתוך שבוע אחד במפעל חיפה כימיקלים.

פרץ שיגר אמש פנייה לראש הממשלה ולשרי האוצר, הביטחון ואיכות הסביבה, להכיר בקריות כאזור קו עימות. "רצף האירועים החמורים שאירעו בתקופה האחרונה באזור המפרץ, הרווי חומרים מסוכנים, אשר בדרך נס לא גבו מאות

קרבנות בחיי אדם, הביאו אותי לפנות אליך בבקשה לתקן חקיקה שתכיר באזור הקריות כקו עימות לכל דבר. קו העימות הדרומי של האזור הוא קו עימות חמור, והוא מורכב ממצבור עצום של מפעלים עתירי חומרים כימיים מסוכנים ביותר, המאיימים על אוכלוסייה עצומה, גם בימי שלום", ציין פרץ.

במכתבו מצר פרץ על שטרם הוקדשה מחשבה מעמיקה לפינוי המפעלים ולסילוק איום זה מהאזור.

הוא מבקש להעניק לתושבי הקריות את ההטבות הכלכליות והאחרות המוענקות לתושבי יישובי קו העימות. "תושבי האזור נתונים לסכנות קיומיות הן מבחינת כניסתנו לטווח הקטיושות, הן מבחינת אירועים שמעורבים בהם חומרים מסוכנים, המאיימים גם בעת רגיעה", ציין פרץ.
