

הסנטור הרפובליקני מטנסי ביל פריסט, בן 50, נבחר אתמול למנהיג הרוב הרפובליקני בסנאט האמריקני, ובכך הפך בן-ברית קרוב לנשיא ג'ורג' וו. בוש למנהיג הסנאט, הנשלט ברוב דחוק (51 מושבים מתוך 100) על ידי הרפובליקנים.

דובר של הסנטור ג'ון וורנר מווירג'יניה אמר שפריסט, רופא מנתח מוממחה להשתלות, שנבחר לראשונה לסנאט ב-1994, נבחר לתפקיד בשיחת ועידה טלפונית שהתקיימה ביום רביעי אחר הצהריים, ובה השתתפו כל עמיתיו הרפובליקנים.

פריסט בא במקומו של הסנטור טרנט לוט ממיסיסיפי, שהתפטר בעקבות סערה פוליטית שפרצה עקב הערותיו הגזעניות. הקונגרס החדש, ה-108 בסדרה, אמור להיכנס לתפקידו ב-7 בינואר 2003.


