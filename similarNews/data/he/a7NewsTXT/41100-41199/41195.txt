

בית המשפט המחוזי בירושלים גזר עונש של שבעה מאסרי עולם ועוד 50 שנות מאסר על נאצר אבו חמיד, בעבר כבר ביצע מעשי רצח ושוחרר במסגרת הסכמי אוסלו.

בית המשפט המחוזי בירושלים גזר עונש של שבעה מאסרי עולם ועוד 50 שנות מאסר על נאצר אבו חמיד, סגנו של מנהיג המחבלים מרואן ברגותי, שהודה והורשע ברצח שבעה ישראלים. כמו כן הוא הורשע ב-12 אישומים של ניסיון רצח וכן בעבירות של קשירת קשר לרצח ופעילות בארגון טרור.

אבו חמיד היה אחראי לשליחתם של המחבלים שרצחו את בנימין-זאב וטליה כהנא לפני שנתיים ליד עופרה, רצח אליהו כהן בכביש 443, רצח גדי רג'ואן בעטרות שבצפון ירושלים וכן רצח יוסף חייבי, אלי דהן וסלים ברקאת במסעדת "סי פוד מרקט" בתל-אביב.

אבו חמיד לא הכיר עד-כה בסמכותו של בית משפט ישראל לשפוט אותו, אך היום קם על רגליו ואמר לשופטים, כי הוא מודה במעשים המיוחסים לו ועל דעת הפרקליטות, בוטל אחד האישומים העוסק בהעברת פצצת מרגמה.

אבו חמיד אמר לכתבים, כי פעולותיו היו לגיטימיות. שכן, הוא פעל "נגד הכיבוש".

בעבר כבר ביצע אבו חמיד מעשי רצח ונדון לתשעה מאסרי עולם ובמסגרת הסכמי אוסלו, יצא פעמיים מהכלא.

השופטים יעקב צבן, משה דרורי וצבי זילברטל כתבו בגזר הדין, "חובתנו, בעת שאנו גוזרים את דינו של הנאשם לתת ביטוי לכל קורבן וקורבן מבין הקורבנות הרבים למעשיו של הנאשם. הנאשם לא הבחין בין הקורבנות. אולם אנו שמים לנגד עינינו את אלה שאיבדו את חייהם ואת אלה שאיבדו את יקיריהם. ביטוי לכך הוא הטלת עונש מאסר עולם בעבור כל נפש ונפש אשר נרצחה על-ידי הנאשם, כאשר עונשים אלה מצטברים זה לזה", כתבו השופטים והוסיפו, "מדובר במי שכבר נידון בעבר למאסרי
עולם בשל עבירות רצח, ונראה כי אין בידי עונשים אלה כדי להרתיעו, ורק הימצאותו מאחורי סורג ובריח, תמנע ביצוע מעשים נפגעים על-ידו בעתיד. אשר על-כן, אנו גוזרים על הנאשם שבעה מאסרי עולם, שירוצו במצטבר זה לזה וכן עונש של 50 שנות מאסר, שירוצה אף הוא במצטבר ליתר העונשים".



###END###


