

סגן יו"ר ועדת הבחירות המרכזית ח"כ אפי אושעיה הזהיר כי יש פרצות במערכת המחשב המשמשת את הוועדה בתהליך קליטת נתוני ההצבעה בבחירות לכנסת, המאפשרות לפגוע במזיד בתוצאות הבחירות.

ח"כ אושעיה ביסס את תלונתו, אותה העביר למנכ"ל ועדת הבחירות המרכזית תמר אדרי, על מימצאים ראשונים של בדיקה חיצונית שהזמין מחברת מחשבים.

בין הליקויים שנמצאו במערכת המחשב של יום הבחירות: התקשורת בין העמדות האזוריות לבין המחשב המרכזי לא מוצפנת ואפשר לאתר קודי גישה ולזהות את המידע המועבר בה.

השימוש במחשבים מתאפשר באמצעות שמות משתמש וסיסמא, אך ללא כרטיס זיהוי או אמצעי פיסי אחר לאימות המשתמש.

לאחר הקלדת הנתונים ע"י קלדנית, הרשימה נחשבת תקינה כאשר יש התאמה בין מספר הקולות שהוקלדו לבין מספר המצביעים, גם אם הוקלדו נתוני הצבעה שגויים. ח"כ אושעיה דרש הקלדה כפולה בשתי עמדות שונות והשוואה ע"י מחשב, בדיקה חיצונית של נתוני ההקלדה והשוואה בין הפלט המוקלד לפרוטוקול הידני.

ח"כ אושעיה דרש, שעמדת מחשב, שנעשו בה יותר משלושה תיקונים באותה רשימה, תינעל אוטומטית, וחידוש השימוש בה יתבצע באישור אחראי מיחשוב.

בעקבות המימצאים והעובדה שמפאת קוצר הזמן לא ניתן לתקן את הליקויים עד הבחירות, ובעצה אחת עם מזכ"ל מפלגת העבודה ח"כ אופיר פינס, הודיע אושעיה, כי בכוונתו להקים, ביחד עם חברת המחשבים החיצונית, מערכת מיחשוב מקבילה שתוזן בתוצאות אמת, לצורך בדיקה ואימות של תוצאות מערכת המיחשוב, שמשמשת את ועדת הבחירות המרכזית.

עוד הוחלט, שנציגים בקלפיות יקבלו העתק של סיכום התוצאות בקלפי ויעבירו אותם לח"כ אושעיה. הוא יעביר את ההעתק למפעילי מערכת המיחשוב הקבילה להקלדה והזנת המערכת.

בוועדת הבחירות המרכזית דחו על הסף את הממצאים והטענות של אושעיה. "האשמה בדבר פרצות במערכת המיחשוב של ועדת הבחירות המרכזית, נטולת בסיס וחסרת שחר. המערכת מאובטחת, פועלת ללא דופי ומוכנה לקלוט את נתוני ההצבעה לכנסת", אמרה מנכ"לית הוועדה תמר אדרי,היא הכחישה את "הממצאים" של אושעיה והביע פליאה על שנחפז לפרסמם בטרם נמסרו לה ולוועדה המקצועית שמטפלת בכך.

מנכ"לית ועדת הבחירות הדגישה, כי מפעילת המערכת, מל"מ, עמדה בהצלחה במספר מערכות בחירות בהן הוכיחה אמינות, מקצועיות ורמת ביצוע גבוהה.
