

אלכסנדר קוסטיוק בן 23, המאבטח שמנע היום את חדירת המחבל המתאבד לתחנת הרכבת בכפר סבא, ונהרג מהתפוצצות המחבל, יובא לקבורה באוקראינה, כך החליטו הוריו, תושבי בת ים.

אביו של קוסטיוק אמר כי בניגוד לידיעות בתקשורת כאילו החליטו ההורים לעזוב את הארץ, בדעת המשפחה לנסוע לאוקראינה לשבועיים כדי לקבור את הבן, ואחר כך תשוב המשפחה חזרה לישראל.

אלכסנדר קוסטיוק עלה ארצה לפני 6 שנים ושירת במשמר הגבול- בעיקר בחברון ובבית לחם. הוריו ואחיו בן ה 13 עלו אחריו. לאחר שחרורו מצה"ל ביקש קוסטיוק ללמוד הנדסה אך הפסיק לאחר זמן קצר את לימודיו בשל רצונו לשפר את ידיעותיו בשפה העברית.

לפני כשבוע מצא עבודה כמאבטח בחברת שמירה שמאבטחת את תחנת הרכבת החדשה בכפר סבא.


הבוקר סמוך לשעה 7:30 הגיע מחבל מתאבד אל תחנת הרכבת החדשה במזרח כפר סבא ופוצץ את עצמו בכניסה לתחנה בין הנוסעים סמוך לתור לרכבת היוצאת לאוניברסיטת תל אביב ורכבת צפון דרך ראש העין.

המחבל שלבש ג'קט שחור ביום חם עורר את חשדו של המאבטח אלכסנדר קוסטיוק, שביקש ממנו תעודת זהות ודרש ממנו לעבור בדיקה בטחונית על גופו. המחבל שהבין כי לא יוכל לעבור את מחסום האבטחה פוצץ את עצמו בכניסה לתחנה.

בשעות הערב דווח כי חמישה פצועים מהפיגוע בתחנת הרכבת נותרו עדיין בבתי החולים "מאיר" בכפר סבא ו"בילינסון" בפתח תקוה. תשעה פצועים נוספים שוחררו במהלך היום לביתם.

בין הפצועים שעדיין מאושפזים מאבטח הרכבת רותם אלפי (21) מתל אביב, שנפצע באורח קשה כשעמד בכניסה לתחנה, ליד חברו המאבטח אלכסנדר קוסטיוק ז"ל, שנהרג.

אשה נוספת מאושפזת באורח בינוני עד קשה. מצבם של שלושה פצועים נוספים מוגדר בינוני.

במערכת הבטחון אומרים כי המחבל הוא אחמד חטיב בן 19 מארגון חללי אל אקצא של הפתח' תושב מחנה הפליטים בלטה בשכם. גם ארגון חללי אבו עלי מוסטפא של החזית העממית נטל אחריות. במחנה הפליטים טוענים כי המחבל השתייך דווקא לארגון החמאס.

עוד אמרו במערכת הבטחון כי לגבי אזור השרון מתקבלות התרעות רבות המתחדשות מדי יום.

מפכ"ל המשטרה רנ"צ שלמה אהרונישקי אמר במקום הפיגוע כי: "המאבטח שעשה את העבודה כמו שנדרש ממנו מנע אסון יותר גדול ונזקים הרבה יותר גדולים".

לדבריו, הפיגוע הנוכחי חדר את כל מעגלי האבטחה הקיימים אך אסור לשכוח ש"במהלך הימים האחרונים היו הרבה מאד סיכולים".

עוד אמר אהרונישקי כי"כעת אנחנו פועלים לאיתור שותפים למחבל אך מוקדם לדעת איך הגיע למקום ומי סייע לו".

המפכ"ל ציין כי"משטרת ישראל תמשיך להיערך מול מוקדי קהל בשל ההתרעות הרבות".

רותם מאבטח של רכבת ישראל שהיה במקום ונפצע אמר בראיון לקול ישראל כי : זה היה נורא ... פשוט נורא. אנשים פצועים.. חלקי גופות. ראיתי את המחבל שעליו ז'קט ואת המאבטח בכניסה מדבר איתו ראיתי אותו מכניס את היד לכיס ובשניה הזו היה הפיצוץ שהעיף אותי משם... הרגשתי את המסמרים נתקעים לי בגב. הסתובבתי ומיד ראיתי שהמאבטח שדיבר איתו נהרג באתי למאבטח השני וניסיתי לעזור לו אבל לא ידעתי מאיפה להתחיל...".


מנכ"ל רכבת ישראל, יוסי שניר אמר כי לפי התחקיר, פעלו המאבטחים - כשורה. לדבריו, יופקו הלקחים מן הפיגוע, בתיאום ובשיתוף פעולה עם משטרת ישראל וגורמי הביטחון. שניר הוסיף כי מערך האבטחה ברכבת תוגבר ועבר שינויים בעקבות מספר פיגועים וניסיונות פיגוע שהיו בתחנות ובמסילות הרכבת בשנתיים האחרונות.
