

עודאי, בנו של סאדאם חוסיין נהג להתעלל בשחקני כדורגל של הנבחרות הלאומיות. כך מפרסם ה"טיים" שמציין כי בבגדד נמצא גם המתקן שבו עונו השחקנים.

עתה כשמשטרו של סאדאם חוסיין מתחיל להראות כסיוט מתרחק, עולים ונחשפים חייהם של אזרחי עירק שסבלו תחת משטר זה.

מפרסום בעתון "טיים" עולה כי ידו הארוכה של המשטר העירקי הגיעה גם לתחומים לא צפויים.

עפ"י הפרסום עודאי חוסיין, בנו של סאדאם חוסיין שליט עיראק לשעבר, ששימש גם כנשיא הוועד האולימפי העיראקי נהג להתעלל בשחקני כדורגל של הנבחרות הלאומיות.

עודאי נהג לתלוש ציפורניים לשחקנים שסרחו לדעתו או שהפסידו במשחק מכריע.

פיפ"א הודיעה שהיא תחקור את החשדות אך ספק אם תוכל לעשות משהו בעניין שכן לאף אחד מהשחקנים לא היה אומץ להתלונן על ההתעללות.

אלא שכפי הנראה תלונות אלו לא תידרשנה משום שכטענת העתון נמצאה הראיה שתפליל את עודאי.

בחצר האחורית של הוועד האולימפי במרכז בגדד נמצא מתקן, המעיד על ההתעללות בשחקנים.

המתקן, שהוסווה בתוך ערימה של עלים יבשים, עשוי מתכת והוא אמור להכיל אדם מבוגר, לדקור אותו וללחוץ אותו.

את המתקן מצאו בוזזים עיראקים, שניסו לגנוב אותו. אלא שכפי הנראה הם סברו שלמתקן זה אין ערך וכך הוא נמצא על ידי האמריקנים.
