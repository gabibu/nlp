

בשל הירידה החדה בפעילות העסקית בשנה האחרונה וירידת ההכנסות של החברות נרשמת עלייה משמעותית במספר הבקשות להקטין את המקדמות למס הכנסה ולבטוח הלאומי.

השנה כבר חלה עליה של כ- 30 אחוזים בבקשות של הנישומים להקטין את המקדמות שלהם למס הכנסה לעומת אשתקד- כך עולה מבדיקה שנערכה על ידי לשכת יועצי המס.

הסיבה המרכזית לגידול בבקשות להקטנת המקדמות נעוצה בעובדה כי המקדמות לשנת המס 2003, מתבססות על הדוחות של שנת המס 2001 וחלק מהן מתבסס על הדוחות של שנת המס 2000, שהיו שנים "טובות" יותר למגזר העסקי לעומת המציאות עסקית השוררת כיום . יצוין כי מס הכנסה שולח את פנקסי המקדמות לנישומים בחודש נובמבר 2002, עבור שנת 2003. עתה לאחר 4 חודשי
פעילות מגלים הנישומים כי בפעילות העסקית שלהם חלה ירידה משמעותית הם דורשים
את הקטנת המקדמות.

במס הכנסה מוכנים להקטין את המקדמות ללא הערמת קשיים, אולם כאשר מתברר בסוף השנה כי המחזור העסקי של הנישום גדל, מוטל עליו קנס בגובה של הצמדה מלאה וריבית שנתית של 4% החל מחודש יולי 2003.

קיימת גם דרישה של הנישומים להקטין את המקדמות למוסד לביטוח לאומי. אולם, הביטוח הלאומי תובע כי התנאי להקטנת המקדמות יהיה לאחר הגשת מאזן לרבעון הראשון של השנה. לכן, נראה כי בחודש הבא, כאשר יועצי המס ישלימו את הכנת המאזן לנישומים לרבעון הראשון יוגשו דרישות רבות מצד הנישומים להקטנת המקדמות.

על פי פקודת מס הכנסה, ההחזרים בשל תשלומי היתר של הנישומים לשנת 2002 יתחילו בסוף חודש יוני הקרוב. נראה, על פי הדוחות שהוגשו כי השנה תחול עליה חדה בהיקף ההחזרים לעומת אשתקד.
