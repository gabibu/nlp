

טיל קסאם נחת בחג בצהריים בשדרות. איש לא נפגע ולא נגרם כל נזק. הטיל נפל בשטח פתוח בשכונת נווה-אשכול בשדרות. חבלני משטרה פינו את שרידי הטיל מהמקום.

הערב, במוצאי החג, תיערך בשדרות הפתיחה של חגיגות המימונה בהשתתפות ראש הממשלה, שגריר ארה"ב בישראל ואנשי ציבור נוספים.

עירנות מתנדבי המשמר האזרחי מנעה פיגוע
בכפר טירה שבמשולש פוצצו חבלני המשטרה שלושה מטעני צינור. סמוך לשעה 1.30 אחר חצות הבחינו מתנדבי המשמר האזרחי באדם שנע על אחד משבילי העפר בצד המערבי של העיר. האיש עורר את חשדם של המתנדבים והם הורו לו לעצור, אז השליך מידיו תיק ונמלט מהמקום.
חבלן שהוזעק למקום פוצץ באופן מבוקר את המטען שנמצא בתיק.

למקום הוזעקו כוחות משטרה רבים שפתחו בסריקות באזור. בחיפושים נטלו חלק לוחמי מג"ב, מסוק שחג באיזור ומתנדבים רבים, אולם החשוד בהנחת המטען טרם נתפס. בעקבות האירוע הוכרזה כוננות מוגברת באזור השרון.
