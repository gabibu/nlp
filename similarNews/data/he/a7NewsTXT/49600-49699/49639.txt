

"לראש ממשלת ישראל אסור לנהל שום משא ומתן עם ממשלת הרצח החדשה שהקים ערפאת", כך הגיב במוצאי החג סגן שרת החינוך צבי הנדל (האיחוד הלאומי) לפתרון המשבר ערפאת אבו מאזן שאפשר את הרכבת ההנהגה החדשה ברש"פ.

"לראש ממשלת ישראל אסור לנהל שום משא ומתן עם ממשלת הרצח החדשה שהקים ערפאת", כך הגיב במוצאי החג סגן שרת החינוך צבי הנדל (האיחוד הלאומי) לפתרון המשבר ערפאת אבו מאזן שאפשר את הרכבת ההנהגה החדשה ברש"פ.

"מי שעוד תלה תיקוות בממשלה הפלשתינית החדשה, קיבל הוכחה נוספת לכך שהרש"פ ממשיכה להיות אירגון רצח משומן", אומר הנדל ומבהיר כי אבו מאזן ובעיקר דחלן הם אנשי טרור שדם יהודי רב על ידיהם.

בממשלתו של אבו מאזן יכהן מוחמד דחלאן והוא יופקד על מנגנוני הביטחון, ויהיה שר המדינה לענייני ביטחון. אבו מאזן יחזיק בתיק הפנים נוסף על ראשות הממשלה. את ההסכמה בין ערפאת לאבו מאזן השיג שליחו של הנשיא מוברק, הגנרל עומר סולימן.

מזכ"ל הרש"פ, טייב עבד אל ראחים, אמר לעיתונאים שהתגודדו מחוץ למוקטעה, כי "ערפאת ואבו מאזן יישבו את המחלוקות ביניהם".

יו"ר המועצה המחוקקת אבו עלא (אחמד קוריע) הודיע לאחר שהושגה ההסכמה בין ערפאת לבין אבו מאזן, כי המועצה תתכנס בשבוע הבא לאשר את הרכב הממשלה בראשה יעמוד אבו מאזן.

טרם נסגרה סופית רשימת השרים בהנהגה החדשה של אבו מאזן.



חבר הכנסת שמעון פרס, אמר כי מדובר בהתפתחות חשובה ואין דרך חזרה ממנה. לדעת פרס, כעת ניתן לנוע מהר יותר קדימה עקב השינויים באיזור והקטנת האיומים על ישראל.

לדבריו, ישראל צריכה כמובן לעמוד בנחישות על מילוי התביעות המוטלות על הפלשתינים בייחוד בתחום הביטחוני. ח"כ פרס מתכוון להביא היום הצעת החלטה ללשכת מפלגת העבודה, לפיה המפלגה תאמץ את "מפת הדרכים" כשזו תפורסם.

בין המברכים על מנויה של הממשלה החדשה ברשות היו ראש ממשלת בריטניה טוני בלייר ועמיתו הספרדי חוסה מאריה אסנאר. "אנו מאושרים מכך שהושגה הסכמה על מינויה של ממשלה בראשותו של מחמוד עבאס (אבו מאזן). ישנם כעת סיכויים טובים שתושג התקדמות במזרח התיכון", אמר בלייר והוסיף כי כעת נסללה הדרך לפרסום מפת הדרכים לה ציפו.

גם ארה"ב קידמה היום בברכה את ההסכמה שהושגה בין יאסר ערפאת ובין אבו מאזן על הרכב ההנהגה. "אנו ממתינים לאישור הרכב הממשלה החדשה", מסר דובר מחלקת המדינה של ארה"ב ריצ'רד באוצ'ר.

עוד הוסיף באוצ'ר ואמר כי ארה"ב מצפה לעבוד עם אבו מאזן ולפרסם את "מפת הדרכים" למזרח התיכון, שנדונה זמן רב בקרב חברות הקהיליה הבינלאומית, מיד לאחר אשור הרכב ההנהגה .
