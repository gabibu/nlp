

משטרת כפר סבא עצרה בסוף השבוע שעבר 2 נערים ממולדביה, בחשד שעסקו בפלילים בכפר סבא. שוטרים שעצרו אותם הותקפו על ידם ובחקירתם נתגלה שמדובר בשני נערים ממולדביה שהגיעו לישראל בגפם כמסתתנים ממצרים. הוחלט לגרשם למולדתם.

בחקירתם התגלה שהשנים, בני 17, הגיעו ארצה באורח בלתי חוקי, לאחר שהסתננו ממצרים. כל אחד מהם שילם 4000 דולר עבור הנסיעה ואת הכסף הלוו והתחייבו להחזירו מעבודתם בארץ. השנים גוללו סיפור חיים קשה, בעיקר בשל המצוקה הכלכלית הקשה בביתם שבמולדביה. הוריו של אחד הנערים שהו בישראל טרם הגעתו ואביו סייע לו בכניסה לישראל והעבירו מגבול אילת לגדרה.

ההורים, עובדים זרים ששהו בארץ באורח בלתי חוקי, עזבו את ישראל לפני מספר חודשים, מרצונם. בנם נשאר בארץ.

עוד הוברר, שהשנים עבדו בעבודות מזדמנות, אך בעיקר עסקו בגניבות. לפני שלושה ימים נעצרו, אך במשטרת כפר סבא הוחלט להעבירם למשטרת ההגירה להמשך תהליך גרושם, מבלי שיוגש נגדם כתב אישום, למרות חומרת העבירות שביצעו.
