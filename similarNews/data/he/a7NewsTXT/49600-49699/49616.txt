

גופתו של החייל, טוראי גיא גמליאלי, שנפל למימי הירדן, נמצאה. גיא נסחף במים הגועשים של הירדן ליד גשר הדודות.

גופתו של החייל גיא גמליאלי ז"ל, בן ה-19, נמצאה היום (ג') בצהריים בערוץ הירדן.

לאחר יממה של חיפושים נמצאה גופתו של החייל גיא גמליאלי בן 19 בערוץ הירדן ההררי. הגופה נמצאה כ-500 מטרים במורד הנהר, מהמקום בו נכנס ביום שני למים הסוערים, בהוראת מפקדו.

את הגופה מצאו צוללנים של המשטרה ומתנדבי יחידת החילוץ גולן, שסרקו את ערוץ הירדן. על הגופה נמצאו נשקו האישי והחגור. הודעה על מציאת הגופה נמסרה למשפחה, שהשתתפה אף היא בחיפושים, והגופה הועברה לזיהוי סופי.

צה"ל מינה קצין בודק שפתח בחקירת אסון טביעתו של גיא גמליאלי, לאחר שקיבל הוראה לחצות את הירדן ללא ציוד הצלה מתאים. בשלב זה לא הושעה הקצין שהורה לגמליאלי לחצות את הירדן.

אחותו של גיא, שני גמליאלי, אשר הגיעה בשעות הבוקר לאתר החיפושים, אמרה, כי המשפחה קיבלה הסברים מקציני היחידה ומפקד הבסיס על נסיבות האסון. היא סיפרה כי מפקד הכוח הסביר למשפחה, שהחיילים התחלקו לשתי קבוצות, שמשימתן היתה לחצות תוך פרק זמן קצוב את הירדן ולשוב בחזרה.

המפקד שפקד על החיילים היה בקבוצה השניה. כאשר הוא נכנס למים, הבין שהזרם סוחף מידי ונתן הוראה לחיילים סביבו לחזור. אחיה גיא גמליאלי, שהיה בקבוצה השניה ולא שמע ככל הנראה את ההוראה לחזור למעלה הגדה, ירד למים ונסחף מיד. חברו, שניסה להצילו, נסחף אף הוא וכמעט טבע אולם הצליח להיחלץ.

גמליאלי נסחף במים הגועשים במורד הנהר, ומאז נעדר.

גיא גמליאלי השתתף ביום שני יחד עם חבריו בקורס קציני מודיעין ייעודי, בתרגיל תצפית באיזור רמת הגולן. בהגיעם ל"גשר הדודות" בירדן ההררי, הורה מפקד הכוח לחיילים להתחלק לשתי קבוצות ולחצות את הירדן.

בחיפושים אחרי גמליאלי השתתפו חיילים, שוטרים ומתנדבים, שסרקו את תוואי הירדן מגשר הדודות ועד לשפך הירדן לכינרת, הקטע בו נעלם החייל. בין המחפשים היו גם צוללנים מיחידת הצוללנים הצפונית של המשטרה, יחידת החילוץ של צה"ל ומתנדבי יחידת החילוץ גולן, שסרקו בסירות רפטינג את ערוץ הנהר. כמו כן השתתפו בחיפושים מסוקים של המשטרה ושל חיל האוויר. החיפושים התנהלו
מחפ"ק משותף של צה"ל והמשטרה שהוקם בכרכום.

היום (ג') בבוקר הובא למקום גם כלי הנדסי כבד, כדי להטות את אפיק הזרימה המקורי של הירדן לאפיק צדדי, ובכך קיוו המחלצים להטות את זרימת הירדן, להוריד את זרימת המים בערוץ ולהקל בכך על הצוללנים בחיפושים. מתברר כי ההטייה הביאה לירידת מפלס המים בערוץ הירדן, דבר שהביא לחשיפת הגופה במורד הנהר.

על ההתרחשות בה טבע אחיה אמרה שני גמליאלי, "אחי, שהיה אתלט מצוין, קפץ ראשון למים כי רצה לעשות את הכל על הצד הטוב ביותר. גם בבית ספר ציוניו היו הטובים ביותר, שכל הורה היה מתגאה בהם ותולה על הקיר. גם בצבא רצה להגיע הכי רחוק ולתרום הכי הרבה למדינה כי היה אידיאליסט".

זמן קצר לפני שנמצאה גופתו אמרה שני, כי המשפחה מקווה כי גיא יימצא, אבל כשרואים את זרם המים בירדן, קצת קשה להאמין בכך.

מפקד זרוע היבשה בצה"ל, האלוף יפתח רון-טל, הורה היום על הקמת ועדת חקירה לבירור נסיבות טביעתו של החניך בקורס מש"קי מודיעין שדה, טוראי גיל גמליאלי. בראש הוועדה יעמוד מפקד מתקן אדם, אל"מ אייל נוסובסקי.

משלביו הראשונים של התחקיר עולה כי מפקד הקורס הורה לחיילים לעבור בתוך מי הירדן הגועש, במסלול שסטה מהמתוכנן. המסלול גם לא תואם עם גורמים שונים בצה"ל ובמערכת האזרחית, הליך שהיה עשוי להתריע בפני מפקדי הקורס על הסכנה.
