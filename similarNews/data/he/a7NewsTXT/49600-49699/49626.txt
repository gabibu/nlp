

"אני זוכר את עצמי בתוך אולם כמו בית משפט. פתאום שמעתי קול אומר לי 'דוד, מה אתה עושה פה, הזמן שלך עוד לא הגיע, יש לך משפחה אוהבת. תחזור לאשתך, לילדים ולנכדים. לא התווכחתי, ופתאום כשפתחתי את עיניי מצאתי את עצמי בבית החולים", כך סיפר דוד יצחק בן ה-75 מנהריה בשחזרו את סיפור הצלתו בידי אשתו ממוות קליני.

לפני כשלושה שבועות חזרה רבקה בת ה 62 לביתה לאחר שהביאה את נכדתה לגן. בבית שרר שקט מוזר סיפרה רבקה והוסיפה "אני לא רגילה לשקט הזה. בדרך כלל כשבעלי קם בבוקר, הוא מדליק את הרדיו ואני מוצאת אותו יושב בסלון או במטבח, קורא עיתון ושותה קפה", סיפרה.

האשה המודאגת החלה לקרוא לבעלה, ומשלא נענתה גברו חששותיה והיא החלה לבדוק את חדרי הבית. כשהגיעה למקלחת, גילתה את בעלה מוטל על הרצפה ללא הכרה.

"התמונה הזאת לא יוצאת לי מהראש. קראתי לו והוא לא הגיב. הזזתי לו את הראש והראש נשמט. בדקתי ומצאתי שלא היה לו דופק, ואז יצאתי החוצה בהיסטריה וקראתי לשכנים. התחלתי לבכות ולצעוק 'דוד מת, דוד מת'.
השכנים ראו אותו שוכב ופחדו להתקרב", משחזרת רבקה.

שכניה הזעיקו ניידת לטיפול נמרץ, ובמקביל פתחה רבקה בניסיון להציל את חיי בעלה. "כשראיתי שהשכנים פוחדים להתקרב ומד"א מתעכב ניגשתי לדוד, השכבתי אותו על הגב והתחלתי לבצע בו הנשמה מפה לפה. לאחר מספר פעמים שמעתי אותו מחרחר. המשכתי לעשות לו עיסוי חזה. אין לי שום ניסיון ברפואה, אבל ראיתי איך עושים את זה בסרטים וכך נהגתי גם אני", הוסיפה האשה.

לאחר מספר דקות הגיע לדירתם צוות ניידת טיפול נמרץ, שפינה את דוד לבית החולים בנהריה, כשהוא ללא הכרה, אך עם דופק ונשימה עצמאיים. הוא הוכנס מיד לחדר ההלם בבית החולים, שם החלו הרופאים לייצב ולנטר את מצבו באמצעות הנשמה ומתן תרופות להעלאת לחץ הדם, וכן למניעת הפרעות בקצב הלב.

דוד אושפז במחלקה לטיפול נמרץ-לב, ונותר שלושה ימים מחוסר הכרה. לאחר שהתאושש הוא הועבר להשגחה במחלקה הפנימית.

ד"ר אריה אייזנמן אחראי האגף הפנימי במחלקה לרפואה דחופה אמר כי "במקרים של דום לב, המוח מתפקד כארבע עד שש דקות בלבד. בדרך כלל סיוע לא מגיע בזמן כה קצר, והפעולה שהאשה ביצעה איפשרה 'הקניית זמן' למספר דקות נוספות, שהיו קריטיות ביותר לתפקוד המוח. פעולה זו הבטיחה את פעילות המשך הטיפול של צוות ההחייאה".

דוד ורבקה נשואים 47 שנים ולהם ארבעה ילדים ועשרה נכדים. רבקה הוספיה בסיפוק: "איך אני יכולה לוותר עליו אחרי כל כך הרבה שנים?"

בעלייתו ארצה לא נרשם בתעודת הזיהוי של דוד יצחק תאריך הלידה, ולפיכך החליטו בני המשפחה כי יום "הצלתו" ה-7 באפריל, ייחשב כיום הולדתו.
