

אלוף פיקוד המרכז משה קפלינסקי המליץ לרמטכ"ל רב אלוף משה יעלון, לבטל את מינויו של אל"מ חגי מרדכי, מפקד חטיבת חברון, לתפקיד מפקד חטיבת הצנחנים. המלצת קפלינסקי באה לאור תפקודו הלקוי של מרדכי בתקרית, בה כוח צה"ל רצח בשוגג שני מאבטחים ישראלים ששמרו על אנטנה באזור חברון.

אלוף פיקוד המרכז משה קפלינסקי המליץ לרמטכ"ל רב אלוף משה יעלון, לבטל את מינויו של אלוף משנה חגי מרדכי, מפקד חטיבת חברון, לתפקיד מפקד חטיבת הצנחנים. המינוי היה אמור להיכנס לתוקפו בחודשים הקרובים.

המלצת קפלינסקי באה לאור תפקודו הלקוי של מרדכי בתקרית, בה כוח צה"ל הרג בשוגג שני מאבטחים ישראלים ששמרו על אנטנה ליד חברון ב-13 במאי השנה.

כתב עתי"ם חיים פרנקל מוסר כי אלוף פיקוד המרכז הציג אתמול (ב') בלילה את מסקנות ועדת החקירה של הפיקוד, לבירור נסיבות האירוע בפני הרמטכ"ל.

בנוסף להמלצת קפלינסקי בעניינו של מרדכי, החליט אלוף פיקוד המרכז גם לתת הערה פיקודית למפקד אוגדת יהודה, תת אלוף עמוס בן אברהם, על תפקודו בעת האירוע, וגם למפקד יחידת "מגלן", שחייליו הרגו את המאבטחים, ולהדיח מתפקידו ולשחרר מהצבא את מפקד הפלוגה שחייליו השתתפו בתקרית החמורה.

בתדרוך לכתבים הגדיר מקור בכיר בצה"ל את מה שהתרחש כאירוע "קשה מאוד ובעל תוצאות טרגיות".

מתחקיר פיקוד המרכז עולה, כי הכשל נבע מזיהוי שגוי של תצפית, שהוצבה על מנת לאתר מחבל מבוקש על ידי צה"ל. במקום לאתר את המחבל, איתרה התצפית בטעות את המאבטח הישראלי הנושא נשק ליד האנטנה. מרגע שאותר נושא הנשק הישראלי, חשבו מפקדי הכוחות בשטח כי מדובר במחבל חמוש, והכוח שנשלח למקום כדי לחסל את "המחבל" ירה באחד המאבטחים למוות. חברו, שהיה בקרבת מקום וביקש לסייע להרוג, נורה אף הוא על ידי מסוק תקיפה שהוזעק למקום.

מתחקיר פיקוד המרכז עולים ליקויים, כאמור, הן ברמת חטיבת חברון והן ברמת יחידת "מגלן". מסתבר, כי את הפקודה לכוח שפעל בשטח נתן קצין המודיעין של החטיבה ולא מפקד החטיבה. בנוסף, נמצא כי במפות ששימשו את המבצע לא עודכנו הנתונים, ולפיהם ישנם שומרים ישראלים בגבעה שעליה האנטנה. האנטנה נמצאת במקום מאז אוקטובר 2002, והשומרים הגיעו למקום בינואר 2003, אך לדברים לא ניתן ביטוי במפות של המבצע, שאמורות היו להיות מעודכנות. ממסקנות אלוף
פיקוד המרכז עולה, כי אילו היו המפות מעודכנות, ניתן היה לעמוד ביתר תוקף ובזמן
מתאים על טעות התצפית בזיהוי.

ליקויים נמצאו גם בצורה בה הכין מפקד הפלוגה את הכוח שלו ותדרך את התצפית, שמפקדה הוחלף שעות ספורות לפני תחילת המבצע. בשל הליקוי בהכנת התצפית ובהכנת הכוחות, שאמורים היו ללכוד או לחסל את המפקד המבוקש, הוחלט להדיח, כאמור, את מפקד הפלוגה.

מתחקיר פיקוד המרכז עולה שרשרת האירועים שהביאה לטעות הטראגית ולהריגת שני הישראלים. בשעה 11:40 בבוקר ה-13 במאי עדכן השב"כ את חטיבת חברון, כי המחבל נמצא במקום שסומן לתצפית. שתי דקות לאחר מכן נפתחה תנועה של שני כוחות ליעד כדי לכתרו ואחר כך ללכוד את המבוקש, עמו היה במקום, על פי הדיווחים, מחבל נוסף.

בשעה 12:40 השתלט הכוח על האיזור. כאן החלה שרשרת הטעויות. בשעה 13:00 בצהריים
זיהתה התצפית, כאמור בטעות, את המאבטח הישראלי הנכנס לרכבו כחמוש ערבי מבוקש, היוצא מהבית עליו אמורה היתה לצפות.

מספר דקות אחר כך זיהה הכוח בשטח, את הרכב שיצא כביכול מהבית החשוד. נוכח זיהוי כלי הרכב, קראו חיילי הכוח ליושב בו לצאת ממנו, אך זה לא שמע ככל הנראה את הקריאה. בשל כך החליט המפקד בשטח לירות על היושב ברכב, לאחר שמפקד החטיבה כבר הודיע לו כי מדובר ב"מחבל". המאבטח הישראלי נורה בטעות ונהרג.

חברו, שביקש לסייע לו ורץ לאיזור, זוהה אף הוא כמחבל. מסוק תקיפה שהוזעק למקום ירה בישראלי והרגו.

רק אחר כך התגלתה הטעות הטראגית, שהחלה מתצפית יחידת "מגלן" שזיהתה את שני המאבטחים כשני מחבלים, מאחר שצפתה בשטח לגבעה הסמוכה לגבעה בה אמורים להיות המחבלים.
