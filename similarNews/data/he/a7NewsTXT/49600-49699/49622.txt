

הפרקליטות הגישה היום כתב אישום נגד חאלד בן עבד אגבריה, תושב ערערה בנחל עירון, ובו נטען כי הנאשם הסיע מחבל תופת לנתניה. שם התפוצץ המחבל בפתח בית קפה "לונדון". בפיגוע נפצעו 66 בני אדם, ארבעה מהם קשה..

חאלד בן עבד אגבריה, בן 39, מהכפר ערערה בנחל עירון (ואדי ערה), מואשם כי הסיע מחבל תופת בסוף חודש מרץ לנתניה, שם הוא ביצע פיגוע התאבדות. בכתב האישום, שהוגש בבית המשפט המחוזי בחיפה, מואשם בן עבד אגבריה בסיוע לנסיון רצח ובסיוע ובכוונה לחבלה מחמירה, בהסעת שוהה בלתי חוקי ובהשמדת ראיה.

התובעת עו"ד הדס רונזברג-שיינרט מפרקליטות מחוז חיפה סיפרה כי בסוף חודש מרץ התבקש הנאשם להסיע ערבי לנתניה. המבקש הציע עצמו בפני הנאשם כאחד ממכריו וביקש להסיע את אחיו, כביכול, תמורת 500 ש"ח.

נטען, כי הנאשם נפגש עם המחבל המתאבד סמוך לכפר זיטא. במהלך הנסיעה הציג עצמו המחבל המתאבד כאחיו של אותו מכר, ואולם הנאשם חשד באשר לזהותו.

הנאשם ביקש לערוך עליו חיפוש, אולם המחבל סירב ובעקבות כך חזר בו הנאשם מכוונתו והסכים להסיעו לנתניה.

התובעת טוענת עוד כי במהלך הנסיעה מהכפר זיטא לנתניה שאל הנאשם את המחבל, כיצד ייתכן שגוון פניו בהיר, בעוד "אחיו" כהה עור, וזה השיב כי אביהם נשוי לשתי נשים.

עוד נטען, כי בכניסה לנתניה הנאשם הבחין כי המחבל שרוי בלחץ נפשי ומזיע, דבר שהגביר את חשדותיו כי אכן מדובר במחבל המבקש לבצע פיגוע בעיר.

באותו מעמד המחבל מסר לנאשם 500 ש"ח עבור הנסיעה.

למרות שהנאשם המשיך לחשוד כי הוא מסיע ברכבו מחבל, ואף ביקש להתקשר לאחיו, הוא "העדיף להמשיך בנסיעה כרגיל תוך שהוא עוצם את עיניו מלברר את העובדות לאשורן", נטען בכתב האישום.

עוד בכתב האישום נטען כי בעיר נתניה ביקש המחבל לרדת מהמכונית, בעוד הנאשם שם לב לפניו האדומים והמזיעים.

נטען, כי לאחר שהוריד את המחבל, שב הנאשם לביתו בערערה ולאחר זמן מה הוא שמע על הפיגוע שאירע בנתניה. בפיגוע בו פוצץ עצמו המחבל המתאבד, בן 19 מטול כרם, בפתח קפה "לונדון" במדרחוב בנתניה, נפצעו 66 בני אדם, ארבעה מהם קשה.

בכתב האישום נטען כי אותו היום, לאחר שהנאשם צפה בחדשות וראה את תמונת המחבל, הוא השמיד את מכשיר הטלפון הסלולרי שברשותו, שכן לטענת התביעה הוא ידע שהמכשיר עלול להפלילו במעורבותו בפיגוע ההתאבדות.
