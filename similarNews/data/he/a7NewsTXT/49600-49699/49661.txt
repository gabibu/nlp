

"טועה מי שחושב שיאסר ערפאת, הובס בכך שנכנע ללחצים והסכים למינוי דחלאן לשר לענייני בטחון", כך אמר בכיר פלשתיני. לדבריו, דחלאן יפעל בהתאם להוראות יאסר ערפאת, שימשיך לפקח על מנגנוני הבטחון.

"טועה מי שחושב שיאסר ערפאת, הובס בכך שנכנע ללחצים והסכים למינוי דחלאן לשר לענייני בטחון", כך אמר בכיר פלשתיני.

לדברי הבכיר הפלשתיני, ערפאת מכהן עדיין כמפקד עליון לכוחות הבטחון הפלשתינים. עוד הבהיר, שדחלאן נחשב לאיש טיפוחיו של ערפאת, אשר פרש עליו את חסותו והעלים עין ממעשי השחיתות שיוחסו לו. זאת, מתוך מטרה להשאיר אותו כמוקד כוח לטובתו, בעת הצורך, ברצועת עזה. כך היה בשעה שדחלאן הסית נגד אבו מאזן ברצועת עזה וביתו של אבו מאזן נרגם באבנים, בהשראת ערפאת.

הבכיר הוסיף ואמר כי דחלאן יפעל בהתאם להוראות יאסר ערפאת, שימשיך לפקח על מנגנוני הבטחון. ערפאת עשוי להנציח את רפיון מנגנוני הבטחון, כדי להכשיל את אבו מאזן, כדי להוכיח שאבו מאזן אינו מצליח בתפקידו, גרס הבכיר.

לדברי הבכיר, ערפאת ייתן את האור הירוק לאישור ממשלת אבו מאזן במועצה המחוקקת, אך הוא יתנכל לה בכל דרך ואנשיו יתנגדו ויציבו מכשולים לכל פעולה שיבצע אבו מאזן, בעיקר בענייני בטחון. מטרת ערפאת העיקרית, לדבריו, היתה לטרפד את מינויו של הקולונל נאסר יוסוף מחשש לעימותים ולאירגון מחדש של מנגנוני הבטחון. נאסר יוסוף נחשב לאחד ממקורביו של אבו מאזן, וגם בדעותיו והוא גם חברו האישי. זאת בניגוד לדחלאן שאין זיקה עמוקה בינו ובין אבו מאזן. זאת הסיבה שערפאת ניסה להסוות מעין הקהילה הבינלאומית את שתי מטרותיו האמיתיות על-ידי מסך עשן שהסיט את תשומת לב למוחמד דחלאן, שנחשב למעשה, לאיש של ערפאת, במידה מסויימת.

הבכיר הבהיר את התאוריה בכך שבין ערפאת ובין אבו מאזן אין אימון הדדי ובעיקר לאחר שאבו מאזן זכה לתמיכה מהקהילה הבינלאומית. ערפאת לא יכול היה להתנגד לאבו-מאזן באופן אישי ופומבי, ועל כן ביצע את התרגיל לגבי אי הסכמתו למינוי של דחלאן.

לדבריו, ערפאת שאף להרחיק את נאסר יוסוף מהתפקיד שיועד לו כסגן ראש הממשלה ואכן הוא הצליח לדחוק את נאסר יוסוף לתפקיד אחר, שולי, בממשלת אבו מאזן.

הבכיר מסר עוד שערפאת מתחיל כבר לנשוף בהמשך פעילותו של אבו מאזן. כך למשל, אנשיו של ערפאת החלו להפיץ בקרב אנשי הזרוע הצבאית של הפתח, בעיקר באיזור שכם, שכוונתו האמיתית של אבו מאזן היא לפרק את האירגון, בעוד שערפאת ואנשיו, בעיקר האני אל חסן, החלו להזרים כספים לאנשי ארגון זה, כדי לחזק אותם בשטח, הדבר נועד, כדי לצוד שתי מטרות - האחת, לפעול נגד אבו מאזן והשניה - להראות לקהילה הבינלאומית שאבו מאזן לא מצליח להשיב את הבטחון לרשות.

עוד אמר הבכיר, כי לאחרונה מינה ערפאת, דווקא במשרד הפנים, כ-10 סמנכ"לים ומנכ"לים בכירים מהתנזים של הפתח שאינם מתאימים לתפקידם. הם קיבלו משכורת, מכונית ונהג, על מנת להכשיר את הקרקע למרי פנימי נגד אבו מאזן, אם ינתב עובדים או יוציא הוראות, שערפאת אינו מסכים להם. לדעתו, המחבן העיקרי יתמקד בעמדתו לגבי האירגונים הממשיכים בפיגועים נגד ישראל ומה תהיה עמדת ערפאת בעניין זה. האם יסייע לאבו מאזן, או שלהפך, ישב בצד וישקיף על הלוחמה הפנימית בין אבו מאזן ובין אירגונים אלה. לכן, אבו מאזן יתקל בשני המכשולים העיקריים והם: אירגוני האופוזיציה והמלכוד שהציב ערפאת בפניו, בעיקר בכל הקשור לרפורמות הבטחוניות. (עיתי"ם)
