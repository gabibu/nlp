

בתגובה לדברי שר הפנים פינס כי אין בכוונתו לאכוף את חוק החמץ אומר מ"מ יו"ר הכנסת משה כחלון כי אסור לשר לקחת את החוק לידיים. שר הפנים מחוייב לחוק ככל אזרח, הוא אומר.

מ"מ יו"ר הכנסת משה כחלון אומר כי אסור לשר לקחת את החוק לידיים. "אין הבדל בין אזרח המחוייב לחוק לבין שר הפנים המחוייב לאכוף את חוק החמץ ע"פ חוק". על היועמ"ש לממשלה להורות לשר הפנים לחזור בו מכוונתו שלא לאכוף את חוק החמץ, אומר כחלון .

דבריו של כחלון באים בתגובה לדברי שר הפנים הטרי אופיר פינס מהעבודה, כי אינו מתכוון לאכוף את חוק החמץ האוסר מכירת חמץ בפומבי בימי חג הפסח. בזאת הולך פינס בדרך קודמו, אברהם פורז.

כתבנו אריאל כהנא מדווח כי פינס טען בצהרים במליאת הכנסת שהוא עצמו דוקא מקפיד שלא לאכול חמץ בפסח אלא שלדבריו אסור לכפות את החוק. עוד טען שר הפנים כי לא ניתן לאכוף את החוק.
"הצוות המקצועי שלי במשרד הודיע לי שהחוק הזה הוא בלתי ניתן לאכיפה, משום שהכנסת כנראה התרשלה" אמר פינס .

בתגובה תבע ממנו ח"כ גפני להביא לתיקון החוק אך פינס התחמק. בעקבות דברי פינס הודיעה ש"ס כי תגיש הצעת אי אמון בממשלה.

אי אכיפת החוק אינה נחלתו של חוק החמץ בלבד אלא גם של החוק האוסר פתיחת עסקים בשבת. על תופעה של אי שמירת חוק המונית ביחס לפתיחת עסקים בשבת הצביע פרופ' ידידיה שטרן מהפקולטה למשפטים בבר אילן. כתבתנו רותי אברהם מסרה כי בדיון שנערך במכון הישראלי לדמוקרטיה על דו"ח ששון, ציין שטרן כי מאות אלפי אנשים מפרים את החוק האוסר פתיחת עסקים בשבת, ובריש גלי. "אנשים בעלי התנהגות נורמטיבית ולגיטימית בישראל, מבצעים פעולה עניפה ושיטתית של הפרת החוק בכך שהם הולכים למקומות בשבתות שבהם החוק אינו נשמר ביודעין, ולא נאכף ביודעין, ושלטונות המדינה מפעילים 4 פקחים ש'אינם מופעלים' כדי לא לאכוף חוק שעות עבודה ומנוחה", אמר פרופ' שטרן.
