

נער אמריקני בן 16 שרצח ביום ב' 9 אנשים בבית ספרו בשמורה אינדיאנית במינסוטה, הצהיר כי הוא מעריץ את היטלר ימ"ש, וכינה עצמו "מלאך המוות".

כתבתנו רותי אברהם מוסרת כי עפ"י דיווח ב"טלגרף", נכנס ג'ף וויאס, לבית הספר כשהוא חמוש ופתח במסע רצח כשהוא יורה והורג 5 מחבריו ומורה. 12 בני אדם נפצעו. בסופו של דבר ירה בעצמו במהלך קרב יריות בינו לבין השוטרים.

את מסע הרצח החל וויאס בסבו השוטר. הוא רצח אותו ואת ידידתו. נטל את נשקו של הסב ואת רכבו המשטרתי ועימו הגיע לבית ספרו. בשער בית הספר ירה בשומר ולאחר מכן ירה לעבר תלמידים ומורים.

חבריו סיפרו כי וויאס התענין בתרבות 'גוטית' ו'חלומו' היה לירות בתוך בית הספר. הוא נהג ללבוש מעיל שחור, להאזין למוזיקה מטאלית כבדה ודיבר על המוות ועל התאבדות ללא הרף.

וויאס נהג להשתתף בפורום של אתר נאו-נאצי שבו הזדהה כ"מלאך המוות" וסיפר על הערצתו כ'נאצי אמיתי', כלפי היטלר ימ"ש.
