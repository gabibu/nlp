

פערי נתונים עצומים אודות מסורבי ומסורבות הגט. סקר שהוצג היום בועדה לקידום מעמד האישה טוען כי היקף התופעה מגיע למאה אלף נשים. מנגד בבתי הדין הרבניים רשומים פחות מ-1000 מקרים פעילים של מסורבי גט.

את נתוני המקסימום הציגה ד"ר רות הלפרין קדרי מאוניברסיטת בר-אילן. על פי סקר שערך מכון גיאוקרטוגרפיה הרי ש-40% מהנשים שעברו הליכי גירושין היו נתונות במצב של סרבנות גט. 16% מתוכן היו נתונות במצב של סחיטה ו7% כלל לא התגרשו בשל סרבנות הבעל.

כתבנו בכנסת אריאל כהנא מדווח כי מנגד, כמחצית מהנשאלות דיווח כי התהליך היה הוגן ועל פי החוק. הסקר נערך בקרב 1000 נשים במגזר היהודי. "מחישוב סטטיסטי של בסיס הנתונים עולה כי קרוב למאה אלף נשים היו נתונות במצב של סרבנות גט. על פי תפיסתנו כח אישה שנתקלת בסירוב מתמשך מצד בן זוגה לגט או בנסיון לסחוט ממנה ויתורים בנוגע להזקחת ילדים ורכוש היא מסורבת גט" אומרת הלפרין-קדרי. עוד היא טוענת כי בתי הדין הרבניים והאזרחיים וכן הנשים עצמן משלימות עם מצב שבו הן מוותרות על זכויות שמעניק להן החוק כדי להשלים את הליך הגירושין.

אל מול ממצאי הסקר הציג היועץ המשפטי של בתי הדין הרבניים נתונים אחרים לגמרי. "איפה הן המאה אלף הללו"? שאל עו"ד שמעון יעקבי בדיון הועדה למעמד האישה. בישראל, דיווח יעקבי, יש כ9500 מקרי גירושין מידי שנה. 96% מתביעות הגירושין מסתיימות תוך 300 יום והסכמי הגירושין עצמם תוך 30 יום. ארבעת האחוזים הנותרי מורכבים באופן כמעט שווה מגברים ומנשים. במצטבר רשומים בבתי הדין הרבניים 963 תיקי גירושין שאינם מסתיימים ומרביתם הם הם דווקא של גברים. "לגברים קשה יותר להתגרש" אמר יעקבי ועורר את צחוקן של היושבות בדיון.
