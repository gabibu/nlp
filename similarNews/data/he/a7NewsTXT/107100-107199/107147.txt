

שבעה מיליארדי שקלים, זו עלות יישום תכניתו המדינית של ראש הממשלה, מדווח מנכ"ל משרד ראש הממשלה אילן כהן המדגיש כי לטעמו מדובר בתכנית שאם לא תבוצע יתרחש אסון מדיני, כלכלי וחברתי בישראל.

לדברי מנכ"ל משרד רה"מ, עלות ההתנקות תגיע ל-7 מיליארד שקלים. הוא העריך כי כשליש מהמפונים ימצאו מקומות מגורים חלופיים בכוחות עצמם וכי על הממשלה יהיה לדאוג לשני השלישים הנותרים. הוא אף הביע ביטחון כי ניתן יהיה להעביר קבוצות שלמות של מתיישבים לאתרים חלופיים ומסר כי משרד רוה"מ מכין תשתית לכך למרות שלא התקבל אישור לכך מצד המתיישבים עצמם. עוד מסר כהן, כי הוקמה לשכת עבודה מיוחדת למפוני חבל עזה מתוך מטרה לסייע למפונים במציאת מקומות עבודה חלופיים כחלק מתהליך ההתיישבות מחדש.

כשהוא מבקש להדגיש את יתרונותיה של תכניתו המדינית של ראש הממשל אמר היום מנכ"ל משרד ראש הממשלה כי "ההתנתקות הפכה מאקט חד-צדדי למהלך מדיני מכריע וכל דחייה שלו תהיה אסון מדיני, כלכלי וחברתי. להערכתי, אם התהליך המדיני יימשך נוכל להגיע לשיעור צמיחה של כ-5% ולא להסתפק ב- 3.8% צמיחה. במקביל, תהיה גם ירידה בשיעור האבטלה אל מתחת ל-9% ועלייה בהשקעות הזרות הריאליות".

את הדברים אמר כהן, בהופעה בפורום של המרכז הישראלי לניהול (המי"ל), בכינוס שהתקיים במלון "קראון פלזה" בת"א. הפורום בפניו הרצה כהן הוא 'מועדון יו"רים וראשי תאגידים' הפועל במסגרת המי"ל בראשותו של איש העסקים יצחק קאול.

אילן כהן ציין, כי אמנם ההתנתקות היא היעד החשוב ביותר של ראש הממשלה לשנת 2005, אך הדבר לא ייפגע בהמשך ביצוע הרפורמות במישור החברתי והכלכלי, כמו הרפורמה בשוק ההון, המקרקעין, האנרגיה והחינוך (יישום דוח דברת), לצד חקיקת חוק בנק ישראל, יישום תוכנית ויסקונסין והמעבר לפנסיה צוברת במערכת הביטחון. כמו כן, יימשך תהליך ההפרטה, לרבות המשך הפרטת בזק, בז"ן ובנק לאומי. "אסור להגיד שהכל זז הצידה בגלל ההתנתקות. נמשיך בהתנהלות השוטפת שלנו, כולל ליווי הרפורמות וייזום מהלכים", הדגיש כהן.
