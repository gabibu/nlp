

בכנסת אושר חוק אשר ימנע ממבצע עבירה ליהנות מרווחי פרסומה. החוק נועד למנוע מאנשים דוגמת אתי אלון, שהורשעה במעילת ענק בבנק למסחר, להרוויח מפרסום פשעם. ביהמ"ש יוכל להורות על העברת הרווחים לקורבן הפשע.

מליאת הכנסת אישרה אתמול חוק אשר ימנע ממבצע עבירה ליהנות מרווחי פרסומה. החוק אותו יזמו חברי הכנסת ניסן סלומיאנסקי מהמפד"ל ואיתן כבל מהעבודה, קובע כי מורשע לא יהא זכאי לשום רווח כספי מביצוע הפשע שביצע, והמדינה תחרים למשך 5 שנים מיום ההרשעה רווחים שיפיק מכך.

החוק נועד למנוע מצב שבו פושעים מפרסמים את מעלליהם ומרווחים מכך כסף. סלומיאנסקי וכבל נקטו ביזמה בעקבות הראיון שהעניקה תמורת כסף, אתי אלון, שהורשעה במעילת הענק בבנק למסחר.

החוק אינו אוסר את עצם הפרסום, כדי שלא לפגוע בחופש הביטוי, אלא קובע כי בית המשפט רשאי ליטול את רווחיו של הפושע כתוצאה מהפרסום. עוד קובע החוק כי אם אדם נפגע מהעבירה, רשאי בית המשפט להורות על העברת הרווחים מהפרסום לנפגע וכן תתאפשר העברת הרווחים לילדי העברייין לצורך קיומם הכלכלי.

"פירות הפשע לא יערבו לחיכו של הפושע אלא יועמדו לזכות קורבנותיו", אומרים שני חברי הכנסת. (ר)
