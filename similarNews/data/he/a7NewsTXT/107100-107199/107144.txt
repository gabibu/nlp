

עדיין לא רואים פעילות רצינית דיה של הרש"פ נגד הטרור, קובע הרמטכ"ל רב אלוף משה יעלון במפגש עם מתגייסים צעירים. "אם לא יהיה שקט ברצועה נפעל כמו בדרום לבנון", מאיים יעלון.

אתמול, יום אחרי הופעתו המדוברת של הרמטכ"ל בפני ועדת חוץ וביטחון, ערך רב אלוף יעלון ביקור בבקו"ם, שם נפגש עם מתגייסים חדשים.

בשיחה עם כתבים דיבר יעלון על הפלשתינים, על איום הטרור ועל יחסיו על מופז. בהתייחסו לפלשתינים אמר יעלון: "לצערנו אנו עדיין לא רואים פעילות מספיק רצינית של הפלשתינים כדי למנוע טרור ולכן הוחלט על הטלת הסגר במהלך חג הפורים ביהודה שומרון ועזה".

כתבנו לעינייני צבא קובי פינקלר מוסר כי לדברי הרמטכ"ל, האיום לפיגועי התאבדות נשקף בעיקר מכיוון שכם, ג'נין וטול-כרם. "ישנן חוליות פעילות שמתכוננות לבצע פיגועים בימים אלה ולכן אנו ממשיכים לפעול, כולל בביצוע המעצרים הלילה. במעצרים אלה בהם אנו עוצרים מחבלים במיטתם אנו מונעים מהם להגיע למועדון בתל-אביב או לקניון בעפולה וכל עוד הפלשתינים לא עושים את זה נוכח האיום הוחלט להטיל את הסגר".

על יחסיו עם שר הבטחון אומר יעלון: "אני ממשיך לעבוד כרגיל וכל השאר רכילויות".

הרמטכ"ל נשא דברים בפני חיילים שהתגייסו לגדודי החי"ר הייעודי וציין שצה"ל ייערך אחרת לאחר מימוש תוכנית ההתנתקות בהגנה על הגבולות ועל השטחים הקרובים לאזורים פלשתיניים.
עם זאת, ציין יעלון: "אם לא יהיה שקט ברצועת עזה אנו נפעל ברצועה כמו שפעלנו מעבר לגבול בלבנון כשלא היה שם שקט".
