

כ-45 נערים ובוגרים שנעצרו השבוע בהפגנת החסימה בכביש החוף, הועברו היום לאגף מיוחד לכלא מעשיהו, שהוקם לעצירת מתנגדי תכנית ההתנתקות.

באגף הוכנו כ-900 מיטות לכליאת אסירים יהודים שיעצרו בשל מחאתם נגד ההתנתקות.

עורכי דינם של העצורים עדי קידר, וסוניה מוזס, אמרו כי מדובר במעצר המוני שנועד ל'סתום את פיות' האנשים, חסימת כבישים אינה מצדיקה מעצר ממושך של מפגינים במיוחד כשמדובר בעצורים ללא עבר פלילי. "מדובר במדיניות שמאלנית של מערכות החוק נגד אנשים שמוחים מחאה פוליטית. אנשים חשים שהשלטון נבחר על מצע אחד ועושה דברים הפוכים לחלוטין".

יצויין כי עו"ד אליקים העצני, אמר לאחרונה, בתגובה להכנת אגף לעצירת מתנגדי התנתקות, כי צריך למלא את בתי הכלא בישראל במתנגדים להתנתקות, "הם הכינו מקום ל-900 איש, אבל מה הם יעשו אם יהיו אלפי אזרחים שומרי חוק, שיהיו מוכנים להיכנס לכלא במחאה על פשע הגירוש והעקירה?" שאל, "היכן ישכנו אותם? "

העצני אמר כי מול מעצרים המוניים של ציבור נאמן ושומר חוק, אף משטר לא יוכל לעמוד. (ר)
