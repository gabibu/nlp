

התנצחות קולנית בין שר התשתיות בנימין בן אליעזר לבין שר האוצר התרחשה בדיוני ועדת הכלכלה. 'אתה מפר הסכם קואליציוני' הטיח נתניהו, "אתה מנסה להשתלט על משרדי ממשלה", ענה בן אליעזר.

השניים התנצחו בשאלת חוק ההסדרים והכללת משק החשמל בתוכו. נתניהו דורש שהחוק יכלול גם את משק החשמל, אולם השר בן אליעזר קובע שמדובר בנסיון השתלטות של נתניהו על משרדי הממשלה.

בן אליעזר סיפר לחברי הוועדה כי בסיכום קודם עם שר האוצר הובטח לו כי חוק החשמל יבוטל באם הוא יאפשר את הפרטת בתי הזיקוק. נתניהו קרא לעברו "אתה מפר הסכם קואליציוני".

בתגובה לדברי נתניהו אמר השר בן אליעזר כי "שר האוצר רוצה להשתלט על משארד התשתיות כמו על שאר משרדי הממשלה, וזה לא יקרה כל עוד אני עומד בראשו". עיקר טענתו של בן אליעזר הייתה שהוא מתבקש על ידי נתניהו לחתום על הסכם שטרם ראה במלואו.

בשל התלהטות השיח בין נתניהו לבן אליעזר החליט יושב ראש הוועדה חבר הכנסת אמנון כהן לקטוע את הדיון והציע את עצמו כמתווך ומפשר בין השניים.

כאן המקום להזכיר כי דברים דומים הטיחה שרת התקשורת דליה איציק בנתניהו כשקבעה שהוא מנסה להשתלט על משרדה. טענתה התייחסה לדרישתו של נתניהו לכלול בחוק ההסדרים את הרפורמה ברדיו והמעבר לרדיו דיגיטאלי. "הוא רוצה מאבק והוא יקבל מאבק", אמרה אז איציק שקבעה כי לא יבוצע כל שינוי בחוקים הנוגעים לענייני תקשורת מבלי להיוועץ עימה.

