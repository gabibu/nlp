

בראיון ליומן הצהריים של ערוץ 7 אומר חבר הכנסת צבי הנדל כי לא התאכזב מחוות דעתו של הרב עובדיה יוסף, שכן העריך שהחוק יעבור בוועדת החוקה, ולתקוותו גם יעבור במליאת הכנסת.

באשר למגעים שקדמו להחלטת הרב עובדיה סיפר הנדל כי הרב עובדיה בירר פרטים רבים אודות סיכויי המשאל והשלכותיו. "היום, העובדה שח"כ רביץ הצביע בעד פתרה לרב עובדיה את הבעיה והוא יכול שלא להכריע כבר היום".

הנדל העדיף להפנות את דבריו לעידוד הציבור להשתתף בהפגנת הדומיה בראשית השבוע. הפגנה זו תחל ביום שני ב-10:00 בבוקר. הנדל הביע תקווה כי שתיקת ההמונים מול הכנסת תשכנע את הח"כים לתמוך במהלך המשאל.

חבר הכנסת הנדל מדגיש כי אינו רואה במצב בו יעבור התקציב במליאה כפי שצפוי, "פתח המילוט שלנו הוא חוק המשאל". לבד מהמאבק הפרלמנטרי רואה הנדל במאבק ברחוב חשיבות ראשונה במעלה בנסיונות השיכנוע של חברי הכנסת. "חברי הכנסת נמצאים בבועה שלהם וחשוב שיראו את העם אומר את דברו נגד התכנית. לאחר שבהפגנת השמאל השתתפו רק שלושת אלפים איש ואלף חמש מאות שוטרים חשוב שגם הצד השני יפגין את דברו", אומר הנדל.

כאמור, הנדל אינו רואה סיכוי להפלת תקציב המדינה ולביטול תכניתו המדינית של ראש הממשלה. זאת כיוון ש"תמיד יהיו סיעות השמאל או הערבים שיחליטו להצביע בעד כדי להציל את ההתנתקות", דברי יו"ר האיחוד הלאומי.
(ש)
