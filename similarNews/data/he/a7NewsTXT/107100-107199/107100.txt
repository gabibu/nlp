

ממשלת ישראל קובעת רשמית, כי על כל תושבי יש"ע, כולל גוש-עציון, מעלה-אדומים ואריאל, לצפות לאפשרות של עקירתם מבתיהם. "מעמד השטח חייב את התושבים לצפות את אפשרות פינויים ביום מהימים", אומרת המדינה.


כך עולה מתשובת המדינה לעתירה של עו"ד יוסי פוקס, מטעם "הפורום המשפטי למען ארץ-ישראל", נגד חוק עקירת מתיישבי חבל עזה.

כתבנו חגי הוברמן מדווח כי בתשובה כותבים נציגי המדינה מנהלת מחלקת הבג"צים בפרקליטות המדינה אסנת מנדל ועוזר ראשי לפרקליט המדינה יובל רויטמן, כי "אזור יהודה והשומרון ואזור חבל עזה מוחזקים על-ידי מדינת ישראל, ממלחמת ששת הימים ועד היום, בדרך של תפיסה צבאית או "תפיסה לוחמתית" כאשר מעמדם הסופי לא נקבע, והוא אמור להיקבע בהסדרים מדיניים כאלה או אחרים.

"תפיסה לוחמתית", קובעת המדינה, "היא מעצם מהותה, לזמן מוגבל, והיא נועדה רק כדי להבטיח את הסדר והביטחון הציבורי". כאן באה הקביעה המשמעותית: "מעמדו של השטח, ומעמדם של היישובים הישראליים המצויים בו, חייב את העותרים, ואת יתר התושבים, לצפות את אפשרות פינויים, ביום מן הימים".

משמעות הדברים היא, מבאר כתבנו, שבכל מקום ביש"ע על תושבי הישובים להיערך לאפשרות של עקירה.

המדינה גם טוענת, כי "טענתם של העותרים, כי יכלו לצפות שהתיישבותם תהא התיישבות של קבע, אין לה על מה שתסמוך". זאת למרות שרוב ראשי הממשלות בישראל, כולל גולדה מאיר, מנחם בגין ויצחק רבין זכרונם לברכה, ויבדלו לחיים ארוכים יצחק שמיר ובנימין נתניהו, ובמיוחד אריאל שרון, אמרו בכל מיני הזדמנויות כי מתיישבי גוש-קטיף יישארו במקומם בכל הסדר עתידי.

