

הנכה החשוב בהסטוריה היה משה רבינו, כבד הפה והלשון. נכותו היתה קשה בעיקר לתפקידו, כי הכלי למילוי תפקיד מנהיג הוא הדיבור. רבש"ע הנגיש אותו כשהפך את אהרון למתורגמן. דברי דובר הנכים יואב קריים בערוץ 7.

הכנסת אישרה פה אחד חוק המחייב הנגשה עבור אנשים מוגבלים בתוך 14 שנה. החוק אושר ברוב של 36 חברי כנסת ללא התנגדות, ובעקבות אישורו מחוייבת המדינה להתאים עבור כ 750 אלף אנשים עם מוגבלויות את: בנייני המגורים, מקומות העבודה, שטחי המסחר, מוסדות הציבור, בתי הספר,המרפאות, אתרי הבילוי והטבע , הצמתים והמדרכות. חלק מהמוסדות כמו מוסדות להשכלה גבוהה יונגשו לנכים בתוך 9 שנים.

אדם שיפר את חובת ההנגשה הנדרשת עפ"י החוק צפוי לקנס של עד 50 אלף שקלים, ונושאי משרות שמפרים את החוק צפויים להליכים פליליים.

בראיון לאריאל כהנא בערוץ 7 אומר יואב קריים דובר מטה מאבק הנכים, כי החוק עושה את דרכו בכנסת מאז שנת 93 ופרקים מהחוק העוסקים בתעסוקה אושרו כבר ב 98. החוק לדבריו הוא פרי 'מפעל החיים' של ח"כ שאול יהלום.

נגישות מסביר קריים, היא ההבנה של החברה כי מוגבלות היא ענין סביבתי, ולכן לוקחת על עצמה חובה מוסרית להסיר מכשולים. "מדרגה בפני אדם הנתון בכסא גלגלים היא מכשול ואת המכשול הזה צריך להסיר ולתת להכנס לבנין בדרך אחרת. אי תרגומן של תכניות טלויזיה עבור חרשים באמצעות כתוביות או בכתב סימנים גורם לכך שהחרשים נותרים מחוץ לתרבות הישראלית, ואת המכשול הזה ניתן להסיר על ידי תרגום".

התנגדותה של הממשלה לחוק נבעה מנימוקי תקציב והויכוח הגדול לדבריו נסב על הנגשת בתי ספר. "אני חושב שבתי ספר הם הדבר החשוב ביותר כדי לאפשר לדור הבא לחיות חיים אחרים מאלו שחוו נכים במדינה".

החוק קובע תהליך של הנגשה שיימשך 12 שנים ומדובר לדברי קריים בהישג יפה אך לדעתו הממשלה טעתה בגישתה אל הנושא. אין המדובר באיכות חיים אלא במתן אפשרות לנכים לצאת ממעגל תלויי קיצבאות אל שילובם במעגל העובדים. זהו אינטרס "כדאיניקי כלכלי שמהותו יציאתם של הנכים לעבודה ותרומתם לחברה הישראלית, וזוהי השקעה" הוא אומר.

כמות הנכים לדבריו רק תגדל ככל שהרפואה מתקדמת משום שמצילים יותר אנשים שבעבר היו יוצאים מהעולם בעקבות תאונות ומחלות. הם נותרים במוגבלות ואם החברה לא תיערך לאפשר לאנשים עם מוגבלות להמשיך לתרום היא תקרוס. על כך יש לדבריו להוסיף את העליה בתוחלת החיים שגורמת לכך שיש יותר זקנים וגם הם זקוקים להנגשה.

למעשה הנכה הכי חשוב בהסטוריה היה משה רבינו, מדגיש קריים, הוא היה אדם כבד פה ולשון. זו היתה נכות קשה לזמנו אך בעיקר לתפקידו, כי הכלי העקרוני למילוי תפקיד מנהיג הוא הדיבור. "הריבון היחיד שהיה אז סידר למשה רבינו הנגשה, הוא הפך את אהרון למתורגמן שלו כדי שיתווך בינו לבין הציבור. כשהריבון מסיר מכשולים, אנחנו רואים שחברה מרוויחה את ערכי המוסר הנשגבים ביותר המקובלים על כל הדתות. יש בקרבנו כוחות שהחברה מפסידה והכוחות הללו בסופו של דבר יהיו פיצוי על הכסף. זו משמעותה של השקעה".

לאחר אישור החוק הוא אומר יעברו גם הנכים וגם החברה תהליך של הטמעה והפנמה שגם הנכים יכולים להשתלב בחברה ובכל מקום.

