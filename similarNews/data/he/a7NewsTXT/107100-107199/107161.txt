

אנשי האו"ם המוצבים בחברון התלוננו במשרד החוץ, וטענו כי מתיישבים בעיר מתנכלים וזורקים לעברם אבנים. ב-NRG דווח כי בעקבות התלונה נשלח הבוקר מכתב מהאגף לארגונים בינלאומיים במשרד החוץ אל הרמטכ"ל ואל מפכ"ל המשטרה, בו הם מתבקשים לעשות כל שביכולתם כדי למנוע נזק דיפלומטי.

דובר היישוב היהודי החברון, נועם ארנון, לא גינה בחריפות את המקרה, אלא האשים את אנשי האו"ם במעורבות בפיגועים. "הם לא תמימים כמו שהם נראים", אמר. "הם היו מעורבים במספר פעולות שהיו סביב פיגועים והואשמו על ידי גורמים בכירים בצה"ל, בעריכת תצפיות ומתן אינפורמציה".

ארנון ציין שתקופה ארוכה אנשי האו"ם לא נכנסו לתחומי הישוב היהודי, אבל לאחרונה, על רקע ההקלות לפלשתינים העניין השתנה. "הם התחילו לחדור באופן פרובוקטיבי לכל פינה בישוב", ציין. "יש תושבים שמתמרמרים ויכול להיות שהיו ילדים שאולי זרקו עליהם אבנים. זאת כמובן לא הדרך ואנחנו לא רוצים שיפגעו".
