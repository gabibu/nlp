

שר האוצר נתניהו הגיע אמש לפגישה עם הגר"ע יוסף כדי לשכנעו לתמוך במשאל עם. ביום ב' הקרוב תתקיים במליאה הצבעה בקריאה ראשונה על חוק משאל עם. אם ש"ס תתמוך צפוי החוק לעבור.

אתמול בערב התקיימה פגישה בה נטלו חלק שר האוצר, בנימין נתניהו ומנהיג ש"ס, הרב עובדיה יוסף ויו"ר המפלגה, אלי ישי. נתניהו מבקש לשכנע את הרב יוסף לתמוך במשאל עם וזאת לקראת ההצבעה בקריאה ראשונה על משאל עם, שתתקיים ביום ב' הקרוב, במליאת הכנסת.

אם ש"ס תתמוך במשאל יש סיכוי שהוא יעבור.

בשבוע הבא יובא גם תקציב 05' להצבעה במליאה. בפגישה שנערכה אמש בין רה"מ לקבוצת נאמני הליכוד המתנגדים לתכנית ההתנתקות, בקש שרון את תמיכתם בתקציב וציין כי אין לו רוב. הוא הוסיף: "אישור התקציב הוא תנאי להמשך שלטון הליכוד".

הח"כים המתנגדים הודיעו קודם לפגישה, כי אם לא תהיה משמעת סיעתית להצבעת סיעת הליכוד בעד משאל עם כפי ההחלטה שהתקבלה במרכז הליכוד, יצביעו נגד התקציב, שכן הוא מאפשר בפועל את יישום תכנית ההתנתקות ועקירת היישובים היהודיים מחבל עזה וצפון השומרון.

נאמני הליכוד הציעו בפגישה לכרוך את התקציב בחוק משאל עם ולהטיל משמעת סיעתית בליכוד על שני החוקים. שרון סירב לתמוך במשאל עם ואמר עוד כי מפלגת העבודה הודיעה שאם הליכוד יתמוך במשאל עם הם יצביעו נגד התקציב. (ר)
