

אחרי אוהלי ההתיישבות העובדת במאהל המחאה מול הכנסת ובצומת גולני, אחרי 'כנס נהלל' הראשון, ו'כנס נהלל' השני בכפר ביל"ו, ההתיישבות העובדת ממשיכה לצעוד עם המאבק בתוכנית העקירה. הפעם במסע טרקטורים.

ביום ראשון הקרוב (ט"ז אדר, 27.03) ייערך מסע טרקטורים ורכבי עבודה גדולים מהצפון לירושלים.

עשרות חקלאים ממושבים וקיבוצים מהגולן, עמק בית-שאן, עמק יזרעאל, והגליל כולו יגיעו לירושלים כשהם רכובים על גבי טרקטורים וכלי עבודה חקלאיים ממונעים.

זאת לקראת הפגנת הענק שתיערך בימים שני-שלישי מול הכנסת תחת הכותרת "מתייצבים להכרעת העם".

הטרקטורים ייצאו בשעות הבוקר על מובילים שייסעו דרך כביש הבקעה וכביש החוף, ויגיעו לנקודת הריכוז בשער הגיא, שם ימתינו לתחילת הנסיעה המשותפת. בשעה 14:00 ייצאו הטרקטורים בשיירה, בנסיעה על הכביש, משער הגיא לרחוב רופין מול הכנסת בירושלים. בשעה 20:00 מתוכננת הגעה למתחם ההפגנה מול הכנסת.

מארגני האירוע מדווחים לכתבנו כי חקלאים ובעלי טרקטורים שמעוניינים להירתם למסע, וכן כל מי שביכולתו לתרום למימון הובלת הטרקטורים, יוכלו לפנות לעומר עתידיה ממארגני המסע בטלפון 052-8666341 או למועצת יש"ע 02-5810624.

