

פרקליט המדינה, ערן שנדר, החליט לסגור את תיק החקירה נגד ח"כ יוסף פריצקי, ונגד יתר החשודים המעורבים בפרשות הקשורות לתיק. פריצקי בירך על
סגירת התיק ומצפה להתנצלות מחברי 'שינוי'.

ב- 7 יולי 2004 הושמעו הקלטות בערוץ 1 המתעדות שיחות בין שר התשתיות הלאומיות, יוסף פריציקי, לחוקר פרטי, מהם עולה כי הוא מנסה "לתפור תיק" לשר הפנים, אברהם פורז.

בעקבות הפרשה פוטר השר פריצקי ונפתחה חקירה במשטרה אשר במהלכה נחקרו אנשי עסקים וחוקרים פרטיים.

אמש (ב') הודיע פרקליט המדינה, ערן שנדר, כי החליט לסגור את תיק החקירה נגד ח"כ יוסף פריצקי בשל היעדר ראיות. כמו כן נסגרו תיקי החקירה נגד יתר החשודים המעורבים בפרשות הקשורות לפרשה - בהם החוקרים הפרטיים יעקב אשל ומאיר פלבסקי, איש העסקים יוסי מימן, שבתי שביט ויו"ר ועד חברת חשמל לשעבר, אלי לנדאו.

ח"כ יוסף פריצקי אמר בתגובה "אני מצטער על דמי שנשפך לשווא, מלכתחילה ידעתי שאני קורבן, ואני מצפה כעת להתנצלות מעמיתי בשינוי, שמיהרו לשפוך את דמי".
