

הסתיים לפני זמן קצר כנס הרבנים שנערך בישיבת ההסדר בשדרות. בכינוס של "איחוד הרבנים למען עם ישראל וארץ ישראל" השתתפו למעלה משבעים רבנים בסימן חיזוק לאנשי שדרות ותושבי גוש קטיף.

את הכינוס פתח הרב מאיר פנדל, ראש ישיבת ההסדר, שהביע צער על העובדה שהיו צריכים להפסיק את הלימוד ולצאת לרחובה של עיר. הרב פנדל אמר כי מדובר בחילול השם גדול שנופלות פצצות בהרי ישראל בלי תגובה הולמת.

הרב חיים דרוקמן, ראש ישיבות בני עקיבא, אמר כי הבעייה היא שלא מבינים את שיכות הארץ לעם ישראל. הרב חמו, רבה של קריית גת אמר כי צריך להתחבר אחד לשני ומתוך כך צריך להתחבר לארץ.

הרב יגאל קמינצקי, רב גוש קטיף, עמד על האבסורד שיש מצב שנופלים כל כך הרבה פצצות ועדין יש החושבים להפקיר את גוש קטיף בידי האוייב. "זה רק יגבר ויגיע לערים נוספות" אמר הרב.

הרב יוסף ארציאל, מזכיר הוועד, מסר לכתבנו: "המסר המרכזי בישיבה הזאת הוא האבסורד שקיים במחשבה שניתן לתת את עזה לאוייבים מתוך הנחה שהם לא ידבירו את מה שיש היום שם ויפחיתו את הטרור".

הרבנים חיזקו בכינוס את תושבי גוש קטיף ושדרות נוכח המשך ירי הקאסמים והרקטות.
