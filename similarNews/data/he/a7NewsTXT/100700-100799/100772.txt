

היום (ג') בשעה 11:00 יתקיים ביד ושם כנס יסוד של המועצה הציבורית בנושא תרומתם של ניצולי השואה למדינת ישראל במעמד פרופ' אהרן ברק, נשיא בית המשפט העליון.

במסגרת הפרויקט לתיעוד ולחקר של תרומת ניצולי השואה להקמת המדינה - המשותף ליד ושם ולמרכז הארגונים של ניצולי השואה בישראל - הנהלת הפרויקט בראשות משה זנבר מקימה מועצה ציבורית לפרויקט.

מטרת הפרוייקט היא לאתר ולרכז חומר ארכיוני ולפתוח בפעולת הצלה של הארכיונים הפרטיים של ניצולי השואה, ארגוני עולים ומוסדות שעסקו בקליטתם בארץ, כדי ליצור תשתית מדעית ראויה למחקר ולתיעוד, לעודד חוקרים, דוקטורנטים וסטודנטים למחקר ספציפי על תרומתם של ניצולי השואה בתחומים השונים, וליזום פעולות הסברה, הנצחה ימי עיון וסמינרים בנושא בלווי של היועצת האקדמית של הפרוייקט הפרופ' חנה יבלונקה.

תפקיד המועצה יהיה לתמוך בפרויקט הן מבחינה ערכית וציבורית הן בהעמדת משאבים להגשמתו. במועצה הציבורית יישבו אישי ציבור, ניצולי שואה, בני דורות ההמשך ואחרים ובראשה יעמוד מר אריה מינטקביץ.

יו"ר הנהלת יד ושם, אבנר שלו, אמר כי "הפרויקט יחזק את הקשר הטבעי בין יד ושם לניצולי השואה - קשר שהחל עם הקמתו של יד ושם וממשיך להיות ליבו של המוסד". שלו מוסיף כי "אין זה מובן מאילו שניצולי השואה, אחרי השבר והאובדן הגדול, המשיכו את רצף חייהם כרגיל ואף יותר מכך: במקום לטבוע ביגון משתק הם בחרו בחיים ועל כך הוקרתנו", ציין שלו .

יד ושם ייחד השנה את יום הזיכרון לשואה ולגבורה תשס"ה לנושא "כאב השחרור והחזרה לחיים   בסימן 60 שנה לסיום המלחמה" ובמאי השנה יתקיים ביד ושם כינוס עולמי של ניצולי השואה ודורות ההמשך   "מדור לדור".

"פרויקט זה, לא זו בלבד שהוא לעצמו מסר של הניצולים לחברה ולמדינה, אלא הוא מעין העברת הדגל לדורות הבאים",אמר צבי גיל, ניצול שואה ויוזם הפרויקט. "מתברר שהדורות הבאים יודעים על העבר של הוריהם ושל סביהם בגיהינום של השואה יותר משהם יודעים על מעשיהם במדינת ישראל שבה נולדו", מדגיש גיל.
