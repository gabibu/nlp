

בדבריו בטקס חילופי אלוף פיקוד העורף שהתקיים אתמול אמר הרמטכ"ל רב אלוף יעלון כי המענה לנגע פצצות המרגמה והקסאמים "יושג לא במהלך אחד, אלא בסדרת מהלכים כפי שעשינו מול איום פיגועי ההתאבדות".

(בתמונה: נווה יעלון ויצחק. צילום: דו"צ)

האלוף גרשון יצחק יחליף בתפקידו את האלוף יאיר נווה ששימש כאלוף פיקוד העורף מאז שנת '03. נווה ימונה, כזכור לתפקיד אלוף פיקוד המרכז, זאת לאחר שסיים לימודיו במכללה הבריטית לביטחון לאומי.

יצויין כי בתפקידו האחרון שימש האלוף גרשון יצחק, כמפקד אוגדת יהודה ושומרון.

הרמטכ"ל, רב אלוף משה יעלון אמר במהלך הטקס כי "בדור האחרון הפך העורף ליעד מועדף על אויבינו שרואים בו את "הבטן הרכה" של מדינת ישראל. מאחר ובהתמודדות ישירה עם צה"ל- ברור להם היטב שלא יצאו כשידם על העליונה, מכוונים הם את מאמציהם לפגיעה בעורף, במגמה לפגוע פגיעה אנושה בכושר העמידה של החברה בישראל, זאת באמצעות הטרור שמנסה להביא לכמה שיותר אזרחים ישראלים נפגעים. כך חושבים שולחי המחבלים המתאבדים למרכזי אוכלוסיה ישראליים, וכך חושבים יורי פצצות המרגמה על ישובי רצועת עזה ומשגרי רקטות הקסאם לעבר שדרות".

"יחידות צה"ל ימשיכו לרדוף את האחראים לטרור באשר הם, כדי לתת מענה לאיום הזה. מענה שיושג לא במהלך אחד, אלא בסדרה של מהלכים כפי שכבר עשינו מול איום פיגועי ההתאבדות. בנוסף לכך ימשיך צה"ל ובעיקר יחידות פיקוד העורף לפעול כדי לחזק את יכולת העמידה של אזרחים בישובים המותקפים", אמר יעלון.
(ש)
