

הערב יצא משלוח תרופות נוסף בטיסה מישראל למשלחת הרפואית של מגן דוד אדום הנמצאת בבלפיטייה שבסרי לנקה.

משלחת מגן דוד אדום המונה תשעה אנשי רפואה נמצאת בסרי לנקה מתחילת השבוע שעבר וטיפלה בלמעלה מ-1,000 חולים במרפאת השדה ובמקדשים באזור שם השתכנו הפליטים הרבים. משלוח התרופות כולל בעיקר תרופות אנטיביוטיות.

מעדויות של אנשי המשלחת מסתבר כי כלבים משוטטים תוקפים את הילדים ומספר גדול מביניהם ננשך ומגיע לטיפול רפואי.

משלוח התרופות שוגר בדחיפות על פי בקשת המשלחת הרפואית של מגן דוד אדום בבלפיטייה המטפלת מדי יום ברציפות במרפאת שדה ובשטח עצמו בכ-300 חולים, רובם ילדים הסובלים ממחלות זיהומיות ובעיות בדרכי הנשימה.

מספר הפונים לעזרה ממשלחת מגן דוד אדום הולך וגדל בכל יום. כבר משעות הבוקר המוקדמות משתרך תור ארוך של עשרות בני אדם המבקשים טיפול רפואי. שמה של משלחת מד"א ואיכות הטיפול הגבוה נודע באזור ומספר הפונים לעזרה מאזורים מרוחקים מתרבה והולך.

סמוך למרפאה של מד"א פועל מפעל הזנה המופעל על ידי מומחים מתנדבים מהמועצה הלאומית להתנדבות, התנועה הקיבוצית וישראייד. מפעל ההזנה חילק עד עתה אוכל ל-2000 אנשים.
