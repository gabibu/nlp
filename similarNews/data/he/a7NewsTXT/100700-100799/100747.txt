

שר התמ"ת אהוד אולמרט נפגש היום (ב') בסיאול עם שר הסחר הקוריאני וסיכם עימו, במהלך הועדה הכלכלית המשותפת, להמשיך ולבחון את נושא חתימת הסכם איזור סחר חופשי בין המדינות.

לשר הקוריאני הוגש סקר מקיף שנערך בנושא על ידי מינהל סחר חוץ בתמ"ת שתוצאותיו הינם בעד קידום איזור סחר חופשי.

השר הקוריאני ביקש לקבל נתונים גם על השפעותיו החיוביות של הסכם האס"ח בין ישראל וארה"ב ונקבע כי הצדדים ישובו להתדיין בנושא בהקדם האפשרי לפני קיום הועדה המשותפת הבאה, שתערך בישראל בתחילת 2006.

אולמרט מסר כי לישראל הסכמי סחר חופשי עם מדינות בצפון אמריקה ובאירופה, אך לישראל אין כל כיסוי הסכמי ביבשת אסיה המהווה יעד לכחמישית מסך היצוא הישראלי וחשיבותה הכלכלית מסחרית הולכת ועולה.

לדבריו, על ישראל להיערך לכך, ועל משרדו מוטלת האחריות ליצור את תשתית הסחר אשר תשרת את היצוא הישראלי בעשורים הקרובים, תוך התאמה לצרכים העדכניים של החברות. בנוסף, הדגיש השר אולמרט כי מדינות אסיה נמנעו עד כה מלחתום הסכמי סחר חופשי והתמקדו בפעילות במסגרת ארגון הסחר העולמי. מגמה זו משתנה כיום, ויותר מדינות באסיה חותמות על הסכמי אזור סחר חופשי.

ממשרד התמ"ת נמסר כי סקר שנערך במינהל סחר חוץ מעלה כי עד בתוך פחות מעשר שנים תהיה באסיה רשת של הסכמי סחר חופשי המונה את הודו, סין, יפן, דר' קוריאה, מלזיה, אינדונזיה ועוד. מדינות אלו המונות 3.5 מיליארד איש והינן חשובות מבחינת הסחר העולמי יהיו קשורות בהסכמי סחר חופשי בשל כך רואים במשרד התמ"ת כיעד ישראלי יצירת דריסת רגל בגוש הכלכלי האסייתי ההולך ומתהווה.

לאחר עבודת מטה אשר נערכה במינהל סחר חוץ הוחלט להתמקד בדר' קוריאה כמדינה ראשונה להיכנס עימה למו"מ על הסכם סחר חופשי, בנוסף נמסר כי במינהל סחר חוץ מתבצעת כעת עבודה לגבי הסכם כלכלי משופר עם הודו וכמו כן, נערכת עבודת מטה לגבי מדינות נוספות באסיה כיעד למו"מ על הסכמי סחר חופשי.
(ש)
