

עמיר פרץ, יו"ר ההסתדרות החדשה הבטיח לעשות כל מאמץ כדי למנוע שביתה בנמלים. כך עולה מפגישה שנערכה היום עם שרגא ברוש, נשיא התאחדות התעשיינים.

בפגישה שנערכה בבית התעשייה בת"א, נענה פרץ לבקשתו של ברוש למנות את יורם בליזובסקי, מנכ"ל התאחדות התעשיינים למשקיף במו"מ על הרפורמה בנמלים. בליזובסקי ילווה את השיחות והמגעים בין האוצר, ההסתדרות וועדי העובדים.

ברוש הציע, כי בימים הקרובים ידווחו צוותי המו"מ על ההתקדמות בשיחות לשר האוצר וליו"ר ההסתדרות. הצעה שכבר נענתה בחיוב ע"י פרץ.

ברוש אמר בפגישה עם יו"ר ההסתדרות כי מרגע שצוותי המו"מ לא יוכלו להתקדם יותר, על שר האוצר ויו"ר ההסתדרות להכנס אישית "לעובי הקורה" ולנהל את המו"מ ברציפות, אם בעצמם או בעזרת גורמים אחרים, על מנת להביא את השיחות לסיום מוצלח ולמנוע שביתה שישית בנמלים בשנתיים האחרונות.

נשיא התאחדות התעשיינים הדגיש כי שביתה בנמלים היא אסון לכלכלה ולמשק הישראלי וכי יש לעשות הכל על מנת למנוע אותה ולהגיע להבנות. שביתה שתגרום להרס היצוא הישראלי ולפגיעה אנושה באמינותם של התעשיינים והמגזר העסקי ברחבי העולם, תוך אובדן מאות לקוחות.

השניים סיכמו לפעול במשותף ליצירת מקומות תעסוקה במשק, שכן הם רואים עין בעין את הבעייתיות של האבטלה הגבוהה. זו פגישה ראשונה שנערכה בין ברוש לפרץ והיא התנהלה באווירה חיובית ביותר.

בפגישה דנו השניים גם ב"מועצה הלאומית לכלכלה ולחברה" שמקדמת ההסתדרות, ושמטרתה לגשר בחילוקי הדעות בין הממשלה, ארגוני המעסיקים וההסתדרות.
