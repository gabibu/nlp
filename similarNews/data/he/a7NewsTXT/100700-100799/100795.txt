

יו"ר מרכז השלטון המקומי, עדי אלדר ויו"ר מרכז המועצות האזוריות, שמואל ריפמן, המשמשים גם כדירקטורים במפעל הפיס, שלחו אמש מכתב ליו"ר מפעל הפיס, שמעון כצנלסון, בו הם דורשים ממנו שלא לאשר הקצאת כספים לנושאים שונים, עד אשר יופשרו תקציבי מפעל הפיס לרשויות המקומיות. המכתב נשלח בעקבות מחלוקת שהתעוררה בישיבת הדירקטוריון האחרונה, משנוכחו השניים כי חרף העובדה שמפעל הפיס הקפיא פרויקטים תרבותיים וחברתיים ברשויות המקומיות, ממשיך הדירקטוריון לאשר העברת תקציבים לנושאים ולתחומים שונים, שאינם קשורים לרשויות המקומיות.

בשלטון המקומי אומרים כי "מזה כשנה וחצי, שמפעל הפיס הקפיא את כל התקציבים שהיו מיועדים למימוש צרכים תרבותיים וחינוכיים דוגמת בינוי ופיתוח מועדונים לקשישים ולנוער, אולמות ספורט ופעילויות דומות ברשויות המקומיות.

תחת זאת "שועבדו" כל תקציבי מפעל הפיס לטובת בניית כיתות לימוד   תחום המצוי בתחום אחריותה של הממשלה והיא זו שאמורה לתקצבו. לאחרונה, בעוד שגזירת ההקפאה על בינוי ופיתוח ברשויות המקומיות עדיין בתוקף, התרבו הבקשות לאישור הדירקטוריון, להקצאת תקציבים למטרות חברתיות שונות, אשר אינן נוגעות לשלטון המקומי. לאור זאת, הוציאו השניים את מכתבם ובו הדרישה שלא להקצות שום תקציב לאף מטרה, עד שיופשרו התקציבים המיועדים לרשויות המקומיות.

יש לציין כי בדירקטוריון מפעל הפיס מכהנים 7 ראשי רשויות, המהווים רוב בקרב הדירקטורים. אלה נערכים עתה למהלך להשבת תנופת הפיתוח של מפעל הפיס ברשויות המקומיות, באמצעות החלטות בנדון שיתקבלו בדירקטוריון".
