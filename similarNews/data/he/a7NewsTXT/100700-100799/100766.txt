

חברי סיעת המפד"ל בראשותו של יו"ר הסיעה, ח"כ זבולון אורלב, קיימו היום ביקור הזדהות עם תושבי העיר שדרות.

חברי הסיעה קיימו ישיבה בהשתתפות חברי מועצת העיר וראשי מוסדות החינוך, ישיבת ההסדר והגרעין התורני.

ח"כ אורלב פתח את הדיון והדגיש כי חובה למחות על אוזלת ידה של הממשלה בטיפולה בשדרות " למפד"ל יש מסר ברור שלפיו שדרות ראויה לחומת מגן" אמר.

בתגובה הביע ראש העירייה אלי מויאל את הערכתו לסיעת המפד"ל וציין כי נציגיה בכנסת ובממשלה הם בני בית בעירו בשנים האחרונות.

בסיום הדיון תבעה הסיעה מהממשלה לקחת אחריות ולהגן על התושבים כולל ביצוע מבצע נרחב ברצועת עזה.

נשיא המדינה, מר משה קצב, ביקר בשעות הצהריים בעיירה שדרות שספגה טילי קסאם בימים האחרונים כדי להביע הזדהות וכדי לחזק את ידי התושבים, כמו-כן ערך הנשיא ביקורי תנחומים אצל שלוש המשפחות משדרות שאיבדו את יקיריהן בפיגוע במחסום קרני.

הנשיא נפגש עם ראש העיר - אלי מויאל, יו"ר ההסתדרות החדשה - חה"כ עמיר פרץ, עם חברי מועצת העיר ורבניה. הנשיא האזין לדברי תושבים שביקשו ממנו לסייע להשיב את הביטחון לעיר ולשפר את מצבה הכלכלי.

"באתי להביע הזדהות עם כאבכם ולחזק את ידיכם" אמר הנשיא והוסיף: "אין לי צל של ספק שתושבי שדרות עומדים איתן למרות שהם עוברים תקופה קשה בחייהם גם אין לי שום ספק שנטישה אינה עומדת על סדר יומכם".

הנשיא הדגיש שהממשלה וצה"ל עושים כל אשר לאל ידם כדי לשים קץ לנפילות טילי הקסאם על העיר וכי אין פער בין מה שצה"ל רוצה לבצע ובין מה שהממשלה מוכנה להורות לו לבצע. "הממשלה וצה"ל פועלים בתיאום מלא וללא חילוקי דעות ביניהם בנושא זה, ואני מקווה שבקרוב מדינת ישראל תוכל להביא לנטרול איום טילי הקסאם". .
