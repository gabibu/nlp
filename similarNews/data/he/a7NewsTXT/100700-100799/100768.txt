

אהרון שבו, אביו של מתי שבו העצור על הובלת לבנות חבלה, מתרעם בראיון לתוכנית "סוגרים יום" בערוץ 7 על האיסור שהוטל על בנו אפילו לערער על חומרת העונש .

אהרון שבו, אביו של מתי שבו העצור על הובלת לבנות חבלה, מתרעם על האיסור שהוטל על בנו אפילו לערער על חומרת העונש "שרות בתי הסוהר לא מתנגד לשחרור בני מתי, וגיסו איציק פס. רק השב"כ מתנגד", כך אומר אהרון שבו בראיון לתוכנית "סוגרים יום" בערוץ 7.

לדברי שבו, המערכת המשפטית מיישרת קו עם השב"כ, למרות שבעיניינו של מנהיג התנועה האיסלאמית, השי'ח ראאד סאלח, תומכת פרקליטות מחוז הצפון בעיסקת הטיעון שנחתמה איתו - וזאת למרות שגם במקרה זה מתנגד השב"כ.

למרות התנגדות השב"כ, החליט היועץ המשפטי לממשלה, לקבל את עיסקת הטיעון המוצעת. בעקבות זאת פנו שבו ופס ליועץ מזוז, דרשו לבטל את עיסקת הטיעון, ואיימו שאם לא ייענה מזוז לדרישתם - יעתרו לבג"צ.

בראיון סיפר אהרון שבו כי בנו ואיציק פס, אמורים היו כבר מזמן להשתחרר עקב התנהגות טובה, אך הדבר נמנע בגלל מעורבות השב"כ.

שבו גם תקף את התנהלות נשיא המדינה משה קצב, אשר למרות כל הפניות אליו, סירב לחון את השניים, או להתערב למען יותר להם לצאת לחופשות "גם קצב מיישר קו עם השב"כ, כבר איננו מצפים ממנו לכלום", ציין אהרון שבו.

לפני חודש וחצי דחה בית המשפט המחוזי בירושלים את עתירתם של יצחק פס וגיסו מתי שבו נגד ההחלטה שלא לנכות שליש מתקופת מאסרם.

השניים, טענו שאין ממש בטענת השב"כ כאילו שחרורם יסכן את בטחון המדינה. ימיים אחדים קודם לכן, דחה גם נשיא המדינה, משה קצב, בקשה להעניק חנינה לפס, שבתו שלהבת נרצחה לפני שלוש שנים בידי מחבל.

עורך דינם, עדי קידר, שמייצגם מטעם עמותת "חננו", אמר אז כי השופטים התמקדו גם במסוכנותם על פי דוחות השב"כ. לדבריו, הטענה היחידה שהם קיבלו שבאמת אין כאן פגיעה באמון הציבור, כפי שקבעה הוועדה בהחלטותיה. עו"ד קידר מסר כי בכוונתם לערער לבית משפט העליון על ההחלטה.

מקורבים של שני האסירים אמרו בתגובה: "מוזר שאותו בימ"ש ואותה ועדת שחרורים שמגלים הבנה וסובלנות כלפי רוצחים, אנסים, שודדים וברוני סמים, נטפלים אלינו ומסרבים לתת לנו זכויות בסיסיות. אם זו לא היתה המדינה שלנו היינו צוחקים".

לפני כחודשיים שיגרו שבו ופס מכתב חריף לנשיא קצב במחאה על סירובו להקל בעונשם. לדבריהם יש "לרחם" על הנשיא ש "הדרדר לתהום של אטימות ורשעות ומתפקד כעושה דברו של השמאל הקיצוני".

פס ושבו כתבו עוד: "כיצד יתכן שאתה, ששחררת מאות מחבלים שפגעו ביהודים כה רבים   סירבת להקל מעט בסבלם של משפחה שכולה ושל אב שכול שאיבד את בתו   ולא פגע באיש? קשה לכתוב זאת, אך זו אמת ברורה, שלו היינו מחבלים   כבר מזמן היינו משוחררים לבתינו. האם אתה סבור שאיציק פס מסוכן לבטחון המדינה יותר מהמחבלים ששחררת? אכן, לצערנו, בך התקיים במלואו הפסוק 'כל המרחם על אכזרים   סופו מתאכזר לרחמנים'. לבושתנו, אתה מייצג את אמות המידה המוסריות של מדינת ישראל: מדינה המשחררת מחבלים שפגעו באזרחיה   אך מסרבת לשחרר את קרבנותיהם.
מדינה שבהרף עין הופכת אוהב לאויב ולהפך. מדינה בה מי שמביע התנגדות לעקירת יהודים והחרבת בתיהם הוא פושע, שמקומו מאחורי סורג ובריח".

פס מוסיף באופן אישי לנשיא, כי העריך מאוד את המחווה שלו לבוא ולבקר את משפחתו לאחר רצח שלהבת הי"ד ומציין כי המדינה עשתה שימוש ברצח במסגרת המאבק ההסברתי. ואולם " כיום אני נוכח לדעת כי המדינה ונציגיה ניצלו בציניות את סבלנו, ואין כל גילוי של אמפתיה, התחשבות או רגישות למצבנו. לכן אני דורש ממך ומכל מערכות המדינה לא להזכיר יותר את בתי שלהבת הי"ד ולא להשתמש בשמה למטרה כל שהיא. אתם, המתנהגים ברשעות כלפי משפחתה של שלהבת, אל תעזו לשאת את שמה היקר על שפתיכם".

פס הוסיף במכתבו לנשיא: "אתה בסך הכל חותמת גומי בידי השב"כ, הפוליטיקאים והתקשורת השמאלנית".
