

תקציב של 150 מיליון שקל, אושר לבניית הטרמינל רגלי ומעבר לסחורות במעבר ארז החדש. כך מדווח כתבנו קובי פינקלר.

במסגרת תוכנית ההתנתקות, יועתק מעבר ארז ב-100 מטר ממיקומו הנוכחי וייבנה בתוך שטח ישראל. המעבר החדש יאפשר תנועה של 500 בני אדם בשעה בכל שרוול בידוק. ביולי הקרוב אמור הטרמינל הרגלי להתחיל לפעול במתכונת חלקית. שטחו של הטרמינל יתפרש על פני כ-20 אלף מ"ר.
ממשרד הביטחון נמסר שעבודות ההכנה להקמת הטרמינל הרגלי עתיר הטכנולוגיה יחלו בימים הקרובים. לדברי מנהל הפרויקט במרכז הבינוי, רס"ן רונן בן-אסא, ייחודו של המעבר הרגלי הוא בביטול המגע בין הצוות הישראלי שיפעיל את אמצעי הבידוק הביטחוני, לבין הפלסטינים.

לפי התוכנית אמורים היו להיבנות עשרה שרוולי בידוק, אך נראה כי במסגרת התקציבית הנוכחית ייבנו רק שישה שרוולים וביולי יופעלו ארבעה. כל שרוול יכלול גלאים רבים. כמו כן יותקן בכל שרוול אמצעי חדיש שיסרוק את גופו של הנבדק, יציג הדמייה של הגוף ויחשוף חפצים מוסתרים. השימוש בטכנולוגיה זו נמצא כעת בהליך אישור משפטי, בהתאם לחוקי צנעת הפרט. מעבר של אדם אחד בשרוול הבידוק יימשך כמה דקות.

עמדת הבקרה תמוקם במפלס השני מעל לשרוול. הבקרים יעקבו אחר העוברים דרך חלון משוריין ובאמצעות מצלמות, ינחו את העוברים בעזרת מערכת כריזה, ויפתחו וינעלו את הדלתות בלחיצת כפתור. לאחר הבידוק הביטחוני ימשיכו העוברים לעמדת הזיהוי והאישור, שבה ייעשה שימוש בכרטיסי המעבר המונפקים כיום ובשיטת הזיהוי הביומטרי.

קומפלקס מעבר ארז כולו ישתרע על פני כ-300 דונם, ויכלול גם תחנת רכבת. הוא יופעל על ידי חברה פרטית שתיבחר במכרז בחודש הבא. בשנה הקרובה ייבנה במתחם מעבר הסחורות, שאופיו טרם נקבע, ובהמשך ייבנה גם מעבר לכלי רכב.

