

שר ההגנה של פולין ירז'י שמייז'ינסקי מתח היום ביקורת על הנשיא בוש ועל שר ההגנה האמריקני דונלד ראמספלד שחשפו את דבר פעילותה של יחידת קומנדו עילית פולנית במלחמה בעיראק.

"דבר רע הוא שפוליטיקאים, גם אם שמם ג'ורג' בוש או דונלד ראמספלד מדברים על פעילותן של יחידות מיוחדות", אמר שמייז'ינסקי בראיון לרדיו הממלכתי. "בוש וראמספלד אינם מדברים על פעילותן של יחידות קומנדו אמריקניות, על כן בקשתנו, אותה כבר העברנו, שלא לחשוף פרטים על מה שחיילים פולניים עושים בשטח", אמר.

בוש וראמספלד שיבחו ובו זמנית חשפו השבוע את פעילותה של יחידות הקומנדו הפולניות GROM (ברק), במסיבות עיתונאים ונאומים ששודרו בטלוויזיה ברחבי העולם.

דבריהם של בוש ורמספלד באו לאחר שביום שני פרסמה התקשורת העולמית את תמונותיהם של חיילי היחידה שצולמו עם עמיתיהם האמריקנים באום קאסר.
