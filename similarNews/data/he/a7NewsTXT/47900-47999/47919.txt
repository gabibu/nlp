

המפד"ל מקפיאה את השתתפותה בממשלה בעיקבות החלטת שר התעשייה והמםחר, אהוד אולמרט להפסיק את עבודת הפקחים המחלקים דו"חות לעסקים הפתוחים בשבת. "זאת היתה המדיניות של ש"ס" אמר טומי לפיד, והיא כבר לא בממשלה.

משבר קואליציוני: המפד"ל הקפיאה את השתתפותה בממשלה.

השר אולמרט החליט כי הפקחים יפסיקו לחלק דו"חות לבעלי עסקים הפתוחים בשבת, ובתגובה מאיימת המפד"ל לפרוש מהממשלה. אורלב: "המפד"ל לא תשלים עם הפקרת השבת". שינוי: "הם צריכים להבין שבממשלה איתנו לא תהיה כפייה דתית".

משבר קואליציוני ראשון: שרי המפד"ל הודיעו היום אחר הצהריים (ה') לראש הממשלה, אריאל שרון, כי המפלגה מקפיאה את השתתפותה בממשלה ובקואליציה, זאת בשל החלטת שר התעשייה והמסחר, אהוד אולמרט, להפסיק את עבודתם של פקחי השבת ברחבי הארץ.

תפקידם של הפקחים הוא לאכוף את "חוק השבת", ולחלק דו"חות לבעלי עסקים שפתוחים בשבת. באחרונה נענה השר אולמרט לבקשת יו"ר שינוי, השר טומי לפיד, להפסיק לשלוח את הפקחים בשבת ל"פיצוציות" ובעלי העסק הפתוחים בשבת, "מאחר וזאת היתה מדיניות של ש"ס, שכבר לא חברה בממשלה". אולמרט השיב ללפיד כי כבר השבת הפקחים לא ייצאו לחלק את הדו"חות.

שר הרווחה, זבולון אורלב, אמר כי "המפד"ל לא יכולה להשלים עם הפקרת השבת. זאת הפרה בוטה של ההסכם המחייב את שמירת הסטטוס קוו. מבחינתנו זהו משבר קואליציוני חריף". יו"ר ועדת העבודה והרווחה של הכנסת, ח"כ שאול יהלום, הודיע כי הוא יכנס ישיבה דחופה של חברי הוועדה בעקבות הודעת אולמרט. "הליכוד רוצה לחלק את מדינת ישראל לשניים. אלו שעושים חיים בשבת ואלו שצריכים לעבוד ולשרת אותם", אומר יהלום. "את היצירה הכי יפה של היהדות הליכוד מנסה לחסל".

בשינוי אומרים כי "המפד"ל הם לא ש"ס והם צריכים להבין שבממשלה עם שינוי לא תהיה כפיה דתית. איש באמונתו יחיה".
