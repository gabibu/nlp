

הותר לפרסם כי שני ערבים נושאי תעודת זהות ישראלית נעצרו בידי המשטרה כחשודים במעורבות בפיגוע הדמים הרצחני שארע בחמישה במרץ בשדרות מוריה בחיפה, שבו נרצחו 17 אזרחים ועשרות נפצעו.

אחד החשודים הוא בן 35 והאחר בן 16, ובעת מעצרם אתמול בבית משפט השלום בחיפה אמר נציג המשטרה כי הם נעצרו יום לאחר הפיגוע כחשודים במעורבות בפרשה.

עוד נודע כי חשודים רבים נוספים נעצרו בגין פרשה זו, חלקם ערבים תושבי יו"ש.

יש לציין כי בית משפט השלום בחיפה התיר אתמול לפרסם את פרטי הפרשה ואת דבר מעצרם של השניים, אך אסר לפרסם את זהותם ואת מקום מגוריהם.

מדובר בערבים שמוצאם ביו"ש, אך הם נושאים תעודות זהות ישראליות. הדיונים בקשר לשניהם הופרדו, ובהליך הארכת מעצרו של הנער גילה נציג המשטרה כי מדובר במספר רב של עצורים, חלקם מתחומי יו"ש, וכי בחקירה חלה התפתחות.

נציג המשטרה ציין כי מדי פעם הנער משתף פעולה עם חוקריו, וכי הדבר מצביע על ההתפתחות בחקירה. עוד מסר נציג המשטרה כי מדובר בחקירה סבוכה, וכי הראיות שבידי החוקרים קושרות את הנער לחשדות נגדו.

סנגורו של העצור בן ה 16 אמר אתמול כי מדובר בנער העצור כבר 20 יום במתקן של השב"כ. "אני אומר שגם עברייני ביטחון הכבדים ביותר אינם יכולים לעמוד בפני חקירה של 20 יום של אנשי שב"כ ולא לספר מה שיש לספר", ציין הסניגור. הוא הוסיף כי אין כל ראיה ישירה הקושרת את מרשו לחשדות נגדו וביקש לשחררו.

השופט אהוד רקם קבע כי יש ראיות לכאורה נגד העצור וכי בנסיבות הללו היועץ המשפטי לממשלה צודק בכך שהמליץ לאפשר להאריך את מעצרו.

עוד נטען כי החשוד בן ה 35 קושר את עצמו לאירוע, וכי הוא הודה הודאה חלקית בחשדות נגדו. החוקרים אף חושדים כי הוא מעורב אישית באירוע עצמו, אולם סניגוריתו טענה: "נראה כי יש כאן ניפוח מאוד גדול של ההאשמות, כדי להמשיך ולבצע פעולות שבעצם כבר בוצעו ולא הניבו תוצאות".

השופט אהוד רקם האריך את מעצר השניים עד ליום ראשון הקרוב, כלומר בארבעה ימים. השופט קבע זאת לאחר שאמר כי גם הראיות לכאורה נגד החשודים מעוררות חשש נגדם ורומזות על היותם מסוכנים מאד.

