

הממשלה אישרה הפחתה באגרות הטלוויזיה והרדיו שתחל השנה ותתפרס על-פני שלוש שנים.

על-פי התוכנית שגובשה במקום התוכנית לבטל לחלוטין את האגרות ולאפשר לרשות השידור לשדר פרסומות, תחל ההפחתה באגרת הרדיו כבר בחודש ספטמבר השנה. אגרת הרדיו שהיא כיום בסך 131 ש"ח תופחת ב-40% וספטמבר 2005 היא תהיה 38 ש"ח.

אגרת הטלוויזיה המסתכמת כיום ב-515 ש"ח, תופחת החל מ-1 בינואר 2004 ב-10% ובשנתיים הבאות ב-25% כל שנה, כך שב-2005 היא תהיה 260 ש"ח.

שר האוצר בנימין נתניהו והשר אהוד אולמרט, הממונה על ביצוע חוק רשות השידור, החליטו גם על רפורמה מקיפה ברשות השידור. לצורך כך תוקם בקרוב ועד בינמשרדית שתגיש את המלצותיה בתוך שלושה חודשים. בראש הוועדה יעמוד מנכ"ל משרד המסחר, התעשייה והתעסוקה, ויהיו בה שלושה נציגי ציבור ושני נציגי משרדי האוצר והמשפטים.

כמו-כן החליטה הממשלה לבצע הפרדה כספית וחשבונאית בין הרדיו והטלוויזיה ברשות השידור, כך שהחל משנת 2004 תתנהל כל יחידה בנפרד בתחום ההכנסות וההוצאות.
