

אביו של אחד משני המאבטחים שנהרגו לפני יותר משבוע בשוגג בידי כוחות צה"ל התלונן במשטרה בתביעה "לחקור את הרצח", לדבריו.

מדובר בברוך בן-יוסף, שבנו יהודה וחברו יואב דורון נהרגו בשוגג בגבעה מעל היישוב פני חבר בהר חברון ב 13 במארס.

בתלונתו מאשים בן-יוסף את צה"ל ברצח השניים, וגורס: "לא היה ספק לכל מי שהשתתף בסיור כי לא תיתכן כל טעות בזיהוי הגבעה כנקודה ישראלית ואת האנשים המאיישים את הגבעה כישראלים, ואת הרכב שבו נסע הבן שלי כרכב ישראלי".

עוד טוען האב בתלונה כי לעומת מדיניות צה"ל, הידועה כזהירה מאוד בכל הנוגע בפגיעה בתושבים ערבים באזורי יהודה ושומרון, מנהל צה"ל מדיניות גלויה של רדיפת מתיישבי הגבעות, כדוגמת גבעה 26 של קריית-ארבע, חוות גלעד, חוות מעון ועוד.

האב כותב כי מתעורר חשד כבד שישנו קשר בין רצח בנו וחברו דורון ז"ל ובין אותה מסכת רדיפה. עוד הוא טוען כי לגורמים מסוימים היה רצון לראות את התוצאות הללו.

לדברי האב השכול "אותה מערכת בוגדנית ומושחתת, אשר סיפקה עשרות כלי ירי ואמצעי לחימה אחרים לגרועים במחבלים למרות האזהרות הרבות מפני הסכנה המוחשית הכרוכה בכך, אותה מערכת, שאיננה חותרת להחרמת האויב על כל אמצעי הלחימה שלו, מסוגלת לרצוח בדם קר יהודים בגבעות יהודה ושומרון".

בתלונתו הוסיף האב כי אמנם קשה להעלות על הדעת שבמקרה זה בוצע רצח בכוונה תחילה, אך מאחר והשלטון הישראלי על כל שלוחותיו התחבר לרשעי אומות העולם לקראת יישום תוכנית בגידה נוספת לחלוקת הארץ ולקראת הקמת מדינה ערבית בלבה של ארץ-ישראל הנקראת "מפת הדרכים" אין הוא יכול לפסול אפילו את האפשרות הרחוקה הזאת.

עוד כותב האב כי אין לו אמון בצה"ל ובתחקיריו, וכי לכן הוא דורש שהמשטרה תפתח לאלתר בחקירה פלילית של הרצח. הוא הוסיף כי מכיוון שמחוז יהודה ושומרון אחראי במידה לא מבוטלת לרדיפה אחר מתיישבי הגבעות ביהודה ושומרון ראוי שהחקירה תתבצע במחוז אחר של המשטרה. כל זאת אומר בן יוסף למרות טענתו שגם בכך אין כדי להבטיח חקירה הוגנת מצד המשטרה.

עוד תובע האב כי החקירה תכלול "את כל הדרגים הבכירים: החל מראש הממשלה דרך שר הביטחון, הרמטכ"ל, אלוף הפיקוד, מפקד האוגדה, מפקד החטיבה, ראש השב"כ ועד לחיילים הזוטרים שלחצו על ההדק".

התלונה הוגשה במשטרת מעלה אדומים, שם מתגורר בן יוסף, ונמסרה לידיו של ראש מחלקת חקירות יצחק שילה.

ממשטרת יהודה ושומרון נמסר בתגובה: "אין לשפוט אדם בצערו. אנו מצרים על מותו של יהודה בן-יוסף ז"ל. החקירה נמצאת בידי צה"ל, וזה ימשיך לחקור את האירוע עד לקבלת החלטה אחרת".
