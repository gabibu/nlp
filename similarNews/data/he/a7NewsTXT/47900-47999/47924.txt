

בשורה רעה למעשנים. חוקרים גילו, כי מולקולה המשתחררת כתוצאה מחשיפה לניקוטין, גורמת לתאים סרטניים להתפתח מהר יותר ולהיות אלימים יותר.

ניקוטין לא רק מגביר את הסיכוי לחלות בסרטן, אלא אף מאיץ את התפתחותם של גידולים קיימים בגוף. כך עולה ממחקר שנערך במרכז לחקר הפרימאטים באורגון, ארה"ב.

מתוצאות המחקר נראה כי הניקוטין גורם להפרשת חומר המעודד את צמיחתם של תאים סרטניים בגוף, ואף גורם להם להיות תוקפניים יותר כלפי הרקמות הבריאות.

הניקוטין גורם להפרשת מולקולה הנקראת אצטילכולין (acetylcholine), חומר כימי המשמש לנשיאת מסרים חשמליים במוח ובמערכת העצבים. החוקרים מצאו כי לסוגים מסוימים של תאים סרטניים ישנם קולטנים המאפשרים למולקולות האצטילכולין להכנס אל תוך התא - ולהשפיע על פעילותו.

עוד מצאו החוקרים, כי תאים הגדלים במהירות ייצרו כמויות גדולות של מולקולות האצטילכולין ויצרו תגובת שרשרת שהובילה להאצת הגדילה והצמיחה של התאים. נראה כי החומר מעודד את התחלקותם וגדילתם של התאים, וככל שריכוזו גדול יותר - כך התאים גדלים ומתפתחים מהר יותר.
כאשר החוקרים שברו את שרשרת התגובות על ידי חסימת הקולטנים שעל גבי קרומי התאים הסרטניים, באמצעות אטרופין, המשמש כנוגדן לגז עצבים, התאים הסרטניים חדלו מלהתחלק.

על פי תוצאות המחקר החדש, העישון לא רק גורם להגברת הסיכון לחלות בסרטן הריאה, אלא אף מעודד תאים סרטניים קטנים בגוף להפוך לאלימים יותר וגורם להם להתפשט בגוף מהר יותר. "את מעגל הקסם הזה אפשר לשבור באמצעות הפסקת עישון", אמר אחד החוקרים שלקחו חלק בניסוי.
