

מאז הודיעה ארצות הברית על כוונתה לתקוף את עירק הועברו למעלה מ 16 מיליון דולרים מכספי תרומות שגייס איחוד הקהילות היהודיות בצפון אמריקה U.J.C לשם היערכות החירום בישראל.

הכסף חולק בין שלושה תחומים: רכישת ציוד חיוני לשעת מלחמה עבור בתי החולים, ועבורו נתרמו כשבעה מיליון דולרים, רכישת ציוד מיגון לעורף, ועבורו יועדו כחמישה מיליון דולרים, והפעלת מיזמים שונים, המסייעים לאוכלוסייה להתמודד עם חרדות, שקיבלו כשני מיליון דולרים.

קמפיין החירום, המקיף את הפדרציות היהודיות בארצות הברית ובקנדה, החל לפני כשנה ביוזמת ארגון ה U.J.C., וזאת בעקבות ההתקפה הרצחנית על מלון "פארק" בנתניה.

לפני כמה חודשים, כשארצות הברית הכריזה על כוונותיה לתקוף את עירק, הוחלט כי חלק מהסכום שגויס עד כה יועבר לטובת היערכות העורף לקראת מלחמה אפשרית במפרץ.

נמסר כי בסך הכל הושקעו במיגון שלושה מיליוני דולרים: מיליון דולר יועדו למיגון פגיות ומחלקות ילדים בבתי חולים באזורי סיכון גבוהים, ושני מיליון נוספים הושקעו בהכנת חדרים אטומים עם מסנני אוויר עבור אוכלוסיות המתקשות להתמודד עם חבישת מסכות אב"כ במקרה חירום. כך, למשל, נבנו חדרים אטומים עבור קשישים במרכזי יום לקשיש, למפגרים, לאוטיסטים ואף מוגנו עשרות כיתות בחינוך המיוחד.

בין השאר נרכשו בכספי התרומות 7,500 ביפרים עבור אוכלוסיית החירשים בישראל, בעלות כוללת של מעל למיליון דולרים, ונקנו 60 אוהלי אב"כ מיוחדים בעלות של כ 90 אלף דולרים עבור נכים קשה, שאינם מסוגלים לחבוש את המסכה. גם פיקוד העורף קיבל לידיו מעל למיליון דולרים לקניית טרקטורונים, ביגוד מיוחד וציוד הצלה לשימוש בעת התקפה כימית.

נוסף על כך, כאמור, שימשו הכספים גם להעסקת עובדים סוציאליים המבקרים זקנים בודדים ומסייעים להם להתמודד עם הפחד.

"התרומות הועברו על סמך המלצות פיקוד העורף ומשרד הבריאות ובשיתוף הסוכנות היהודית והג'וינט", כך מסר נחמן שי, מנכ"ל U.J.C. בישראל. "ההתגייסות של יהדות ארצות הברית בשנתיים האחרונות היא מדהימה, ומעבירה הרגשה שאנחנו משפחה אחת גדולה. התרומות שלהם, שיכולות להציל נפשות במקרה של מלחמה, מוכיחות את זה".
