

הבג"צ דחה היום את עתירתה של אגודת "תנו לחיות לחיות" נגד קצין רפואה ראשי בצה"ל והוועדה לניסויים בבעלי חיים במערכת הביטחון. האגודה ביקשה מבג"צ להוציא צו על תנאי שיורה על הפסקת השימוש בכלבים כאובייקטים לאימונים במהלך קורס לטיפול בנפגעי טראומה המועבר לרופאים צבאיים.

בשעת האימון הכלבים מורדמים.

אגודת "תנו לחיות לחיות" טענה כי שימוש בסימולטור המדמה בני אדם הינו חלופה נאותה ועדיפה על השימוש בכלבים, אך הוועדה לניסויים בבעלי חיים במערכת הביטחון השיבה כי השימוש בסימולטור אינו יכול להוות תחליף לאימון בגוף חי.

שופטי בג"צ אהרון ברק, אליהו מצא ויצחק אנגלרד השתכנעו כי צה"ל מקפיד על צמצומו של הסבל הנגרם לכלבים ככל הניתן. בהחלטתם ציינו כי מדובר בקורס שמטרתו הצלת חיי אדם ועל כן יש לייחס חשיבות עליונה להכשרתם הנאותה של הרופאים.

קצין רפואה ראשי בצה"ל תת אלוף גיורא מרטינוביץ' אמר בתגובה, כי "בית המשפט פסק היום שערך הצלת חיי אדם עולה על הדברים האחרים".
