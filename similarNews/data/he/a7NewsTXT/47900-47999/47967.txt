

בג"צ דחה אתמול את עתירתו של פעיל הימין אביגדור אסקין בבקשה להוציא צו על תנאי נגד המדינה בנוגע לחוק המקשה על רוצח ראש ממשלה להשתחרר מבית הסוהר.

עתירתו של אסקין עוסקת בפעילותה של ועדת השחרורים המיוחדת בשירות בתי הסוהר, שמטרתה לדון בכל שנתיים בקציבת עונשם של אסירי עולם המרצים את עונשם שבע שנים ויותר.
בשנת 2001 נוסף לחוק סעיף המונע למעשה מוועדת השחרורים לדון בקציבת עונשו של אסיר שהורשע ברצח ראש ממשלה ממניעים פוליטיים ואידיאולוגיים.

אסקין טען שהתיקון לחוק אינו חוקתי, מכיוון שהוא סותר את חוק היסוד של כבוד האדם וחירותו. בתשובתה אמרה פרקליטות המדינה כי גם לאחר התיקון לחוק עדיין שמורה לנשיא המדינה הסמכות לקצוב את עונשו של רוצח ראש הממשלה, וכי את החלטותיה של ועדת השחרורים מוסרים לנשיא בגדר המלצה בלבד.

שופטי בג"צ ברק, ריבלין וגרוניס דחו את העתירה מטעמים נוהליים. בהחלטתם כתבו כי אין לדון בעתירה לגופה, וזאת מפני שבעל העניין בה, יגאל עמיר, אינו שותף לעתירה בעצמו. השופטים גם הוסיפו כי העתירה היא מוקדמת, מכיוון ששאלת קציבת העונש לעמיר טרם הגיעה לדיון בפני ועדת השחרורים המיוחדת או בפני נשיא המדינה.
