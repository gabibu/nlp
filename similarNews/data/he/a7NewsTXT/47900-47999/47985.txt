

משטרת ישראל תעלה שוב את רמת הכוננות לרמה הגבוהה ביותר בשל "יום האדמה" הקרב ובא.

מפכ"ל המשטרה אמר כי הוא מקווה שיום האדמה יעבור בשקט וכי המשטרה נערכת כבר תקופה ארוכה לקראת יום האדמה, המתרחש הפעם בצל המלחמה בעירק. המפכ"ל ציין, כי המלחמה בעירק עלולה לתרום לעליית המתח והזכיר כי מותר לקיים הפגנות, אבל במסגרת החוק.

מפכ"ל המשטרה והשר לבטחון פנים צחי הנגבי הגיעו היום לרחבת הכותל כדי לעמוד מקרוב אחר היערכות המשטרה במקום. השר ציין כי לשמחתו התפילה הסתיימה בשקט, וזאת על רקע תחזיות להתפרעויות בתום התפילות, בשל המלחמה בעירק ולקראת יום האדמה. השר ציין בנוגע ליום האדמה הקרב כי נועד עם ראשי המיגזר הערבי במהלך השבוע כדי ליצור תהליך של הידברות ולמנוע התפרעויות.

תפילות יום השישי בהר הבית עברו בשקט יחסי. למעט התפרעות של כ-200 ערבים שניסו לחדור להר הבית, לא נרשמו אירועים נוספים. בתפילה השתתפו, לטענת המשטרה, כ-9000 בני אדם.
