

הריסת "בית אלכסנדר עווארד" ביפו הוקפאה אתמול, וזאת לאחר שהרשות לשימור עתיקות הציגה בפני עיריית תל אביב צו המורה לה להימנע מההריסה.

מעיריית תל אביב נמסר כי העירייה גידרה אתמול את המבנה אך נמנעה מהריסתו, עד לאחר שתבדוק את חוקיות הצו שהנפיקה הרשות לשימור עתיקות.

העוזר לדובר העירייה קובי ברדה מסר כי בידי העירייה צו בית משפט המתיר לה להרוס את המבנה, וזאת בשל סכנה להתמוטטותו.

יש לציין כי בראשית המאה ה 20 ישבו בבית עווארד ברחוב רזיאל ביפו משרדי התנועה הציונית, ודמויות היסטוריות כיהושע חנקין וארתור רופין פעלו ממשרדים אלו.

לאחר שלפני מספר חודשים קרס חלקו האחורי הנפיקה עיריית תל אביב צו הריסה לבניין. הרשות לשימור עתיקות מסרה מצידה כי בידיה צו בית משפט מהשבוע שעבר, הקובע כי בשל הערך היסטורי של הבניין יש לבצע בו הריסה חלקית בלבד, ולשמר את חזיתו.

בתגובת לצו החדש נמסר מעיריית תל אביב: "אף על פי שקיים צו בית משפט המתיר את הריסת המבנה המהווה סכנה לציבור, עיכבה עיריית תל אביב את צו ההריסה עד לברור הצו להפסקת עבודה שהציגה הרשות לשימור עתיקות".
