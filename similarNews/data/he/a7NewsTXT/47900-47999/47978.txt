

משרד הבריאות מזכיר לציבור, שהרחצה בחופי הים של תל-אביב-יפו והרצליה אסורה עד להודעה חדשה.

הים עדיין מזוהם, כתוצאה מהזרמת השפכים השבוע, לצורך תיקון התקלה בצינור המוביל את שפכי גוש דן.

הבוקר התברר שיש תקלה חדשה, הגורמת לזיהום נוסף של מי הים.

הפעם מדובר בזרימת ביוב מהערים קריית אונו, אור יהודה, יהוד, רמת אפעל ובסיס תל-השומר, לנחלי האיילון ומשם לירקון ולים.

אלי אברהם, ממלא מקום סמנכ"ל חברת שפע בעיריית אור יהודה, מסר כי מקורה של התקלה החדשה בהתמוטטות של קו ביוב ושל הסוללה המקיפה אותו, בסמוך למזבלת חיריה, כתוצאה ממי הגשמים הרבים שירדו השבוע.

שפכים מישובים ממזרח לתל אביב זורמים בנחלים ומגיעים דרכם עד סכר עפר ליד שכונת התקווה בתל אביב, ומשם הם נשאבים למערכת הובלת השפכים של תל אביב. בשבוע האחרון, נמסר, נפרץ הסכר בשל הגשמים וניראה כי עד שהוא יוקם מחדש יזרמו השפכים לתוך תעלת האילון ומשם לים.

איגוד ערים דן החל לטפל בתקלה. אברהם העריך, כי תיקון התקלה עשוי להמשך 3-4 ימים. בנוסף לכך, נמסר כי, החל מיום ראשון, שוב יוזרמו שפכי גוש דן לים למשך 4 ימים, לצורך תיקון התקלה בצינור השני, שהתפוצץ בחודש שעבר.

דובר משרד הבריאות, עידו הררי, מסר כי בשלב זה עדיין לא ידוע מתי תתאפשר הרחצה בחופים והם ייפתחו לרחצה רק לאחר שבדיקות מי הים יוודאו כי המים נקיים מזיהום.
