

ארה"ב תשלח עוד 100 אלף חיילים להילחם בעיראק במהלך החודש הקרוב. בוש ובלייר אומרים"נילחם כל זמן שידרש".

צבא ארה"ב מתכנן להכפיל את מספר החיילים שלו בעיראק ל-200,000 בחודש הקרוב, כך מסרו פקידים אמריקנים בכירים.

כעת נלחמים בעיראק כ-125,000 חיילים ונחתים, ש-25,000 מהם בריטיים. הפקידים שדיברו בעילום שם, ציינו כי על פי התוכנית ישוגרו כ-100,000 חיילים ונחתים אמריקנים נוספים לעיראק עד סוף אפריל.

עוד מסרו המקורות כי התוכנית לתגבור הכוחות אינה חדשה, והיא חלק מתוכנית שגובשה לפני זמן רב.

בלייר ובוש נחושים להמשיך במלחמה כל זמן שיידרש.

נשיא ארה"ב ג'ורג' וו. בוש ועמיתו ראש ממשלת בריטניה טוני בלייר קיימו ביום ה' מסיבת עיתונאים משותפת בקמפ דיויד בה שיבחו את התקדמות הכוחות בעיראק והביעו את נחישותם להמשיך במלחמה כל זמן שיידרש עד להשגת כל המטרות שהוגדרו - "הדחת משטרו של סדאם חוסיין ופירוק עיראק מהנשק להשמדה המונית".

הנשיא בוש נשאל כמה זמן להערכתו תמשך המלחמה, בעקבות הערכות פרשנים בכלי התקשורת האמריקנים ולפיהם המלחמה תארך חודשים ולא שבועות, והוא השיב: "כל זמן שיידרש".

ראש ממשלת בריטניה, טוני בלייר, אמר בתשובה לאותה השאלה: "היום שבו ישוחרר העם העיראקי קרוב. אין טעם לשער השערות בנושא הזמן שיידרש, משום שמה שחשוב הוא לבצע את המשימה במלואה ולהשיג את מלוא היעדים שנקבעו על הצד הטוב ביותר".

"שימו לב, הרי אנו רק שבוע לאחר פתיחת המלחמה והגענו עד-כה להישגים אדירים. נשחרר את העם העיראקי. זוהי מחויבותנו. אנו נחושים לעשות זאת, והדבר יעשה", הדגיש בלייר.

עוד אמר ראש ממשלת בריטניה: "ניטרלנו את יכולתה של עיראק לשגר מתקפה מחוץ לגבולותיה, מהגזרה המערבית שלה". בלייר התייחס לכך שעיראק אינה מסוגלת עוד לשגר טילי סקאד לעבר שטחה של ישראל ממערב המדינה.

הנשיא בוש אמר כי ארה"ב ובריטניה מחויבות "למפת הדרכים ולישוב הסכסוך הישראלי-פלשתיני וכי "מפת הדרכים" תפורסם בקרוב", בלא שפירט.

ראש ממשלת בריטניה אישר כי החיילים הבריטים שנישבו בידי הכוחות העיראקים הוצאו להורג ובכך אישר את דבריו של שר ההגנה הבריטי ג'ף הון אשר אמר בלונדון כי הוא מעריך ששני החיילים הבריטים שהוכרזו כנעדרים מאז יום ראשון בדרום עיראק, מתים. "אל ג'זריה" שידרה את צילומי גופות החיילים ובריטניה הודיעה כי מדובר בהפרה של אמנת ג'נבה.

בהתייחס למלחמה אמר הנשיא בוש: "אנו משיגים התקדמות עקבית נגד האויב. אנו מתקדמים באיטיות אך בבטחה. סדאם חוסיין מאבד אחיזתו במדינה".

"שימו לב", אמר ראש ממשלת בריטניה בפנותו לכתבים, "רק שבוע אחד עבר מתחילת המלחמה וההישגים אדירים". הוא ציין כי כוחות הקואליציה התקדמו קילומטרים רבים בתוך שטחה של עיראק ונמצאים כ-80 ק"מ בלבד מהבירה בגדאד. "בתוך שבוע השתלטנו על בארות הנפט, על מפעלים ואנו מגינים על משאב ועל מקור עושר זה עבור העם העיראקי. מנענו אסון סביבתי חמור", אמר בלייר.

"אנו נמצאים כעת מול היחידות החזקות והנחושות ביותר בצבאו של העריץ. המערכה העומדת בפנינו תדרוש אומץ והקרבה גדולים יותר, אך אנו יודעים מראש את התוצאה: עיראק תפורק מנשקה, המשטר העיראקי יופל והעם העיראקי הסובל מזה זמן רב, ישוחרר", אמר הנשיא בוש.

נשיא ארה"ב בוש אמר עוד כי הוא ועמיתו בלייר קוראים לאו"ם "לחדש לאלתר" את התכנית "נפט תמורת מזון", שהושעתה לפני כעשרה ימים והמהווה את מקור המזון היחיד עבור יותר מ-60 אחוז מהאוכלוסייה העיראקית.

לדבריו, בקרוב יחל מבצע רחב היקף למתן סיוע הומניטרי לעם העיראקי. "אנו מחויבים לסייע לעם העיראקי לטווח ארוך", אמר הנשיא בוש.
