

כוחות ארה"ב בעירק עצרו את העיתונאים דן סממה מערוץ 1 ובועז ביסמוט מידיעות אחרונות, בחשד שעסקו שם בריגול. השניים הוחזקו במעצר ושוחררו כעבור 48 שעות בכווית. דן סממה הגיע במוצאי שבת לישראל והתראיין בערוץ 1.

השניים טוענים כי חיילי צבא ארה"ב שעצרו אותם וחקרו אותם התייחסו אליהם בצורה מחפירה והשפילו אותם. דן סממה אף סיפר במוצאי שבת בערוץ 1, כי צלם הפורטוגלי נוסף שנעצר עימם אף הוכה ע"י החיילים ואחת מצלעותיו נסדקה.
ביסמוט וסממה אמרו לכלי התקשורת בישראל, כי הוחזקו במשך כיומיים בתוך ג'יפ ונותקו מהעולם, לאחר שחפציהם האישיים נלקחו מהם, לרבות הטלפונים הניידים שלהם.

"הושפלנו במשך 48 שעות ע"י קבוצה של חיילים אמריקאים. נשק מכוון אלינו, לא נתנו לנו אוכל, אמרו לנו שגם להם אין אוכל אז אנחנו לא נקבל אוכל, לקחו מאיתנו את כל אמצעי הקשר, את כל האמצעים האלקטרוניים, את המפתחות של המכונית, ואילצו אותנו לשבת בתוך המכונית במשך 36 שעות".

"סולקנו מעירק, והאמריקנים עושים כל שביכולתם כדי שלא יהיה אף כתב אחד עצמאי בעירק. הם רוצים שכל הכתבים שנמצאים בעירק ושעובדים בעירק יהיו איתם, צמוד אליהם, עם קצין קישור שלהם שיאפשר לצלם ויאפשר לפקח על התמונות".
