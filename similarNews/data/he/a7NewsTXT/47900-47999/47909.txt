

הכוחות האמריקנים הפרוסים בדרום עיראק הודיעו ביום חמישי כי הם נערכים לקראת המערכה הקשה ביותר עד כה בדרכם לבגדאד שתיפתח בתוך 48 עד 72 שעות באיזור כרבלה, מול כוחות המשמר הרפובליקני.

"לאחר שני ימי קרבות עם הכוחות העיראקים, ובעודנו מתקדמים לאורך נהר הפרת לכוון בגדאד עומדת בפני הכוחות האמריקנים המערכה הקשה ביותר שידעו עד-כה סמוך לכרבלה, כ-110 ק"מ מדרום לבגדאד, וזאת בתוך 48 עד 72 שעות", אמר קצין אמריקני.

"הולך ומסתמן כי בכרבלה תהיה מערכה חשובה, ואנו מתגברים את הכוחות", אמר הקצין, פול גרוס-קרוגר, מגדוד ההנדסה 94 שצורף לדיוויזית החי"ר השלישית.

לדבריו, סמוך לכרבלה רוכזה חטיבה עיראקית המונה כ-6,000 חיילים ומגובה בטנקים. חלק מהחיילים משתייכים ליחידת העילית "מדינה" של משמר הרפובליקה, וחיילים מהצבא הסדיר. הכוחות העיראקים נפרסו לאורך שתי גדות נהר הפרת בפאתי כרבלה.

שלוש חטיבות אמריקניות, המשתייכות לדיוויזית החי"ר השלישית, הכוללות 15,000 חיילים ממשיכים להתקדם צפונה לבגדאד.

מרבית החיילים המשתייכים לחטיבה 1 ו-2 כבר פרוסים בנג'אף, שמדרום לכרבלה, בעוד החטיבה השלישית מנהלת קרבות מול עיראקים, דרומה משם.
