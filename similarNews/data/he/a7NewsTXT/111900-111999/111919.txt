

אמש דחתה ועדת השרים לחקיקה את הצעתו של ח"כ הרב יצחק לוי שרצה להיות ביום הפינוי בתוך הישובים, לדבר עם המפונים, להזדהות איתם ואולי אף למתן אותם.

על-פי חוק יישום ההתנתקות, גם חברי כנסת לא יורשו לשהות בישובים המיועדים לעקירה בזמן הפינוי ולאחריו, וזה, לדברי ח"כ הרב יצחק לוי, ניסיון לסתום פיות ולהסתיר מהציבור את הנעשה בשטח.

כתבנו עודד שטרן שוחח עם הרב יצחק לוי על הצעת החוק האמורה לאפשר לחברי הכנסת להיכנס לתוך הישובים בזמן ביצוע הגזירה.

"ראשית, יש חסינות לכל חברי הכנסת להיכנס לכל מקום פרט למקום שבו קיימת סכנה בטחונית", אומר לוי. "בגוש קטיף זה לא צריך להיות שונה, אם הממשלה חוששת מחברי כנסת שיכנסו לשם זה בעיני חשוד, זה מחזק את הטענות שמדובר כאן במשטר של סתימת פיות".

"אני לא רוצה להיות תלוי באישורים מיוחדים של המפקדים בשטח, אני רוצה להיכנס ולהסתובב שם בחופשיות, אם יגידו שבאמת קיימת סכנה ביטחונית, ירי וכדומה, לא אוכל להגיד שום דבר.."

עוד אומר לוי כי חברי הכנסת שיכנסו לגוש בזמן העקירה יכולים להוות גורם ממתן ומרגיע. "זה חלק מתפקידו של חבר הכנסת. להיות בשטח, לראות, לפקח..."

"כאן מדובר באירוע שנוגע ל-8000 מאזרחי ישראל, ואני מרגיש שמתפקידנו להיות שם עם הציבור שלנו, לעודד אותם, לחזק אותם עד כמה שאפשר".
