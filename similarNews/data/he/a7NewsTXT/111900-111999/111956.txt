

"אני חש מבוייש שניצולי השואה צריכים לבקש את הבטחת הקיום הכלכלי שלהם. על המדינה להבטיח קיום כלכלי סביר לניצולי השואה", דברי נשיא המדינה בפגישה עם נציגי הניצולים.


נשיא המדינה, מר משה קצב, קיבל במשכנו את חברי הועד המנהל של מרכז הארגונים של ניצולי השואה בישראל, בראשות מר נח פלוג.

חברי הועד המנהל ביקשו להיפגש עם הנשיא קצב על מנת להעלות בפניו נושאים הקשורים במצבם של ניצולי השואה בישראל, בהם מצבם הכלכלי ונושאי הנצחה וחינוך לערכי השואה.

חברי הועד סיפרו לנשיא על הקשיים הכלכליים החמורים בהם נתונים רבים מניצולי השואה בישראל, החיים על קצבאות נמוכות ואינם יכולים, לעת זקנה, לחיות את חייהם בכבוד. כן טענו שמדינת ישראל אינה מטפלת כראוי בנושא השבת רכוש של ניספי השואה ליורשים החוקיים.

כמו כן, אמרו הנציגים כי רבים מניצולי השואה הם בני 80 ומעלה ויש לעשות מאמץ מיוחד לתעד את זיכרונותיהם , בטרם יהיה מאוחר מדי.

נשיא המדינה אמר כי זוהי חובה מוסרית של מדינת ישראל לעזור לניצולי השואה "אני חש מבויש שניצולי השואה צריכים לבקש את הבטחת הקיום הכלכלי שלהם. על המדינה להבטיח קיום כלכלי סביר לניצולי השואה".

הנשיא הבטיח שיתערב כדי לסייע לפתרון הבעיות שהועלו בפניו.

כאן המקום להזכיר כי עיקר טענתם של ניצולי השואה מתמקדת בימים אלה בהתנהלותה של הנהלת בנק לאומי. לדברי ניצולים רבים הבנק מעכב תשלום מאות מיליוני שקלים לניצולים בה בשעה שהם עצמם מתייסרים בקשיים כלכליים. לדבריהם בעוד הוועדה הפרלמנטרית הוכיחה את החובות של בנק לאומי כלפיהם הרי שעד היום לא הובאו לדיון מאות ואלפי חשבונות בנק שבהם הפקידו ניצולי שואה כספים רבים המוסתרים במרתפי הבנק.
(ש)
