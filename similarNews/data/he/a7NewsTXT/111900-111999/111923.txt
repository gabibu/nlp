

באסיפת ארגון הבריאות העולמי שתחל היום בז'נבה, תועלה לדיון אמנה בין לאומית למניעה ובקרת סרטן. ניתן לרפא שליש מהמקרים תוך תיאום בין המדינות, אומרים באגודה למלחמה בסרטן ומבקשים מהשר נווה להצטרף לאמנה.

האגודה למלחמה בסרטן פנתה לשר הבריאות בבקשה לחתום על האמנה הצפויה לעלות לדין. " ניתן למנוע כ- 1/3 ממקרי הסרטן, וכ - 1/3 ניתן לריפוי מוצלח, אם המחלה מתגלית בשלב מוקדם. אולם בין מה שניתן לעשות ולבין מה שנעשה כעת, הפער רק הולך ומתרחב. בקרת הסרטן יכולה להיות יעילה, אך ורק אם סדרי העדיפויות ישתנו בדרגים הגבוהים ביותר של מקבלי ההחלטות", אומרים באגודה.

פרופ' אליעזר רובינזון, יו"ר האגודה למלחמה בסרטן ומירי זיו מנכ"ל האגודה למלחמה בסרטן, פנו במכתב לשר הבריאות לקראת נסיעתו לאסיפה (שתחל כאמור, היום בז'נבה ותמשך עד 25 במאי) : "מחלת הסרטן היא בעיה בריאותית חובקת עולם. בכל שנה מתים כ- 7 מליון אנשים ממחלת הסרטן ומאובחנים קרוב ל- 11 מליון מקרים חדשים.

במכתבם מציינים השניים כי 1 מכל 8 מקרי מוות בעולם נגרמים מסרטן, יותר מאיידס, שחפת ומלריה. בעולם העכשווי כל אחד עלול להיפגע מסרטן כחולה, כקרוב משפחה וכחבר.

באגודה למלחמה בסרטן מזהירים וקובעים כי אם המגמה הנוכחית תמשך ב- 2020, יותר מ- 10 מליון בני-אדם ימותו מסרטן מדי שנה, ומספר המקרים החדשים יעלה ל- 16 מיליון. עם זאת סרטן הינה אחת המחלות הניתנות במקרים רבים למניעה, ולריפוי, מבין כל המחלות הקשות שהאנושות מתמודדת אתן.

"אם ניישם הלכה למעשה את הידע הקיים כיום, ניתן למנוע כ- 1/3 מתוך כ - 11 מליון מקרים של סרטן מדי שנה. ה- 1/3 הנוסף ניתן לריפוי מוצלח, אם המחלה מתגלית בשלב מוקדם. הבעיה היא שלמעשה בין מה שניתן לעשות ולבין מה שנעשה כעת, הפער רק הולך ומתרחב. בקרת הסרטן יכולה להיות יעילה, אך ורק אם סדרי העדיפויות ישתנו בדרגים הגבוהים ביותר של מקבלי ההחלטות. האגודה למלחמה בסרטן בשיתוף עם ארגון הסרטן הבינלאומי - (ה- UICC), תומכות בכך שהאמנה למניעה ובקרת סרטן תאומץ על ידי פורום משתתפי ה- World Health Assembly שתתקיים במאי 2005. אמנה זו תעודד, אם תאומץ, מדינות בכל העולם לעשות צעד גדול לקראת המאבק העולמי נגד מחלות הסרטן".

"האגודה למלחמה בסרטן יחד עם חברי ה- UICC מבקשים לוודא שהממשלות יגיעו לקונצנזוס ביחס לאמנה. אימוץ האמנה הינו הצעד הראשון. בקרת הסרטן דורשת תוכניות לאומיות מתוכננות היטב אשר כוללות אסטרטגיות למניעה, גילוי מוקדם, טיפול ושיפור איכות החיים של חולי הסרטן. תוכניות אלו עשויות לגשר על הפער בין הידע למציאות, תוך כדי שימוש מרבי ויעיל במשאבים הנוכחיים   אנושיים, טכנולוגיים וכספיים. מחלת הסרטן פוגעת באנשים בכל שלב בחייהם, החל מהילדות וכלה בבגרות, הורות וזקנה. למחלה השפעה עצומה על משפחות, שכונות, קהילות ומדינות. בשמם של כ- 25 מליון בני-אדם ברחבי העולם, שחיים עם מחלת הסרטן, אנו פונים אליך בבקשה לפעול לאימוץ אמנה חשובה זו", כתבו לשר נווה.


יצויין כי World Health Assembly, הינה פורום האסיפה של ארגון הבריאות העולמי ה - WHO המתכנס מדי שנה בעיר ז'נבה שבשוויץ. זהו הפורום בו מתקבלות ההחלטות עבור ארגון הבריאות העולמי בהשתתפות נציגים מ - 192 מדינות ברחבי העולם. תפקידו העיקרי הוא לקבוע את מדיניות הארגון, למנות את המנכ"ל ואת הממונים על המדיניות הכספית שלו. השנה תדון האסיפה בתכנית התקציב המוצעת לשנים 2006-2007 וכן במהפכת חוקי הבריאות בעולם, טיוטת האסטרטגיה לחיסון עולמי ואמנה בין לאומית למניעה ובקרה של סרטן.

כאמור, את מדינת ישראל מיצגים בפורום זה משלחת מטעם משרד הבריאות בראשות שר הבריאות דני נווה.
(ש)
