

ח"כ הנדל אומר כי השב"כ לא למד דבר וממשיך ליצור שמפניות כדי להכפיש את הציבור הנאבק בתכנית הגירוש. דבריו באו בתגובה לטענות השב"כ כי מנעו פיגוע יהודים בהר הבית.

יו"ר סיעת האיחוד הלאומי, ח''כ צבי הנדל, אומר בתגובה לטענות השב"כ כי "מנעו פיגוע יהודים בהר הבית": "מסתבר שהשב"כ לא למד דבר וממשיך ליצור שמפניות על מנת להסית ולהכפיש את הציבור הנהדר הנאבק בתכנית הגירוש".

"כדאי לממשלה ולעומד בראשה להפנים כי ניסיונות הפרובוקציה לא יועילו. סקרים מוכיחים כי רוב העם מתנגד להתנתקות, ולכן יישובי גוש קטיף והשומרון לא ייעקרו ומתיישביהם לא יגורשו", דברי הנדל.

עו"ד נפתלי ורצברגר המייצג חלק מהיהודים שנחשדו בתכנון פיגועים בהר הבית אמר כי מדובר ב"פרשה שבה סוכן מדיח של השב"כ ניסה להדיח יהודים אך הנסיון לא צלח ובסיומו נאלצו השב"כ והמשטרה לשחרר אותם ללא תנאים וללא הגשת כתב אישום".

אתמול בצהרים הותר לפרסום כי המשטרה והשב"כ "חשפו" שתי "חוליות" יהודיות שתיכננו לבצע פיגוע בהר הבית - באמצעות טילי לאו ורימונים והטסת טיסן. מדובר במעצרם ובשחרורם ללא תנאי וללא הגשת כתבי אישום של 9 יהודים, שנטען תחילה כלפיהם כי תכננו לבצע פיגועים בהר הבית.

כתבנו קובי פינקלר מסר כי קבוצה אחת מונה חמישה והשניה ארבעה וכי להערכת מערכת הבטחון לא היה קשר ביניהם. לטענתם קבוצה אחת תיכננה לכאורה לעשות שימוש בטיל לאו וברימונים והשניה תיכננה פיגוע בהר הבית באמצעות "טיסן נפץ". התשעה נעצרו בתקופה האחרונה על ידי שירות הביטחון הכללי והמשטרה, בחשד כי הם תכננו לבצע פיגוע על הר הבית כחלק מהתנגדות לתכנית ההתנתקות. כאמור הם שוחררו ולא יוגש נגדם כתב אישום.

אילן הירשפלד, שנחשד ע"י השב"כ בכוונה לפוצץ טיסן נפץ בהר הבית ו"ליצור פרובוקציה", אומר לערוץ 7 כי מדובר בבדיחה, "שהרי אם זה היה רציני - אתה חושב שהייתי כאן?"

הירשפלד הכחיש את טענות השב"כ ואומר כי התכוון לצלם מעל הר הבית כדי לבדוק את הבנייה הלא חוקית שמתבצעת במקום באין מפריע. "רצינו להראות בסוף מי עושה נזק להר. שום פיגוע, זה לא בשבילי", אומר הירשפלד, בן 60 שסבל לאחרונה מבעיות בריאותיות. הוא סבור כי הגיע הזמן לסגור את המחלקה היהודית.

מועצת יש"ע אומרת בתגובה: "אנו דוחים בשאט נפש כל ניסיון לפגוע באושיות הדמוקרטיה ולהשתמש במהלכים אלימים שעלולים לסכן את מדינת ישראל כולה. מאידך, אנו מציעים לבדוק מקרוב את הטענות כי מדובר בפרובוקציה של השב"כ. עד כה הוכח כי כותרות רבות המדברות על טרור יהודי הולידו עכבר, ושבענו מנסיונות פרובוקציה והכתמת הציבור הנאבק בתוכנית".
