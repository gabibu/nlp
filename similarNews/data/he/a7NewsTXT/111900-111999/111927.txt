

ההסתדרות, יוזמת הקמתה של יחידת אכיפה של חוקי העבודה. על דבר הכוונה נודע בנאומו של יו"ר ההסתדרות בכנס שעסק בנושא מניעת העסקה פוגענית והתקיים באוניברסיטת בר אילן.

על פי תכניות ההסתדרות תכלול היחידה בשלב ראשון מספר ניידות אכיפה שיפעלו באיזורי תעשייה ומוקדי תעסוקה גדולים. כמו כן, יופעל מוקד טלפוני לתלונות ומוקד משפטי שיטפל בתלונות העובדים הנפגעים.

עוד התברר כי היחידה תוקם כבר בתוך כחודש בשיתוף פעולה בין ההסתדרות, המעסיקים המאורגנים במסגרת לשכת התיאום של הארגונים הכלכליים וחברות כוח האדם הגדולות.

בראש היחידה מטעם ההסתדרות יעמוד נעם שפר, ששימש בתפקידו הקודם כיו"ר המינהלת לתקשורת ושיווק.

"קיימת היום בעיה אמיתית באכיפת חוקי העבודה במדינת ישראל. יש חקיקה אבל אין אכיפה! אני חושב שיש לעשות מעשה אמיתי וממשי בעניין האכיפה זו מטרת יוזמתי להקמת היחידה," אומר בכנס יו"ר ההסתדרות, חבר הכנסת פרץ.

עוד אמר כי הוא "שמח על שיתוף הפעולה שאנו זוכים לו מצד ארגוני המעסיקים הגדולים ומחברות כוח האדם הגדולות. אני מאמין ששילוב הכוחות ביננו יביא לשיפור מצב העובדים במשק וימנע פגיעות בזכויות בסיסיות המוקנות כחוק לכל עובד ועובדת במדינה".
(ש)
