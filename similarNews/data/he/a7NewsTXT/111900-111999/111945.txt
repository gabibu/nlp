

משפחתו של העציר המנהלי, נריה אופן, העצור מזה תשעה ימים בכלא שקמה באשקלון, ביטלה הבוקר את הביקור המתוכנן אצלו. זאת כיוון שלטענתם השב"ס הטיל מגבלות על הביקור בניגוד לחוק.

שרות בתי הסוהר קבע הבוקר כי הביקור השבועי, יכלול שלושה בני משפחה בלבד, כשגם תינוק בן-יומו נחשב "מבקר". כמו כן נקבע שהביקור יארך חצי שעה בלבד, ואף שיתבצע מאחורי סורגים.

כל ההנחיות הללו מנוגדות לקביעת החוק. על פי החוק ביקורים אצל עצירים מינהלי יכללו את כל בני המשפחה ללא הגבלה, שהביקור יארך שעה, ושהוא יתבצע ללא סורגים.

בישוב יצהר אומרים כי לאור הפרת החוק מצד שרות בתי הסוהר החליטה משפחת אופן ש"קופים בכלוב   אנחנו לא נהיה", וביטלה את הביקור. בכוונת משפחת אופן להמשיך ולהימנע מביקורים "כל עוד יפר שרות בתי הסוהר את החוק".
(ש)
