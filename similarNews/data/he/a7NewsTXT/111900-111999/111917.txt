

ספק רב אם 11 שופטי בג"ץ הדנים בעתירות השונות נגד חוק פינוי-פיצוי יסיירו בישובים המיועדים לעקירה. דוברת בתיהמ"ש: לא יהיה סיור. הפורום המשפטי למען א"י: בית המשפט עדיין לא החליט. מקווים שהביקור יתקיים.

כזכור, בדיון שהיה לפני כשבועיים ביקשו נציגי העותרים מהשופטים לסייר ביישובים היהודיים בחוף עזה בטרם יחרצו את דינם. נשיא בית המשפט העליון, אהרן ברק, הגיב על הבקשה הזאת בהבעת חשש שסיור מעין זה יגרור תגובות נזעמות מצד התושבים, כפי שארע לאחרונה במהלך ביקורו של שר הביטחון, שאול מופז, בנווה דקלים.

העותרים הבטיחו כי השקט יישמר לאורך הסיור. כמו כן הגישו הצעה מפורטת למסלול הסיור. ואולם, עד כה לא התקבלה תגובה כלשהי מבית המשפט על ההצעה זו, ובגוש קטיף למדו מכך כי הסיור לא יתקיים. בתגובה לפניית כתבנו יהודה פריימן אישרה הבוקר דוברת בתי המשפט, תמר פול כהן, כי שופטי בג"ץ אכן לא יסיירו בגוש קטיף.

עו"ד יצחק מירון, מהפורום המשפטי למען א"י, אומר לערוץ 7 כי קיבל את תגובת הפרקליטות בנושא: "הפרקליטות אומרת כי היא משאירה את נושא הביקור לשיקול דעתו של בית המשפט. הפרקליטות מבקשת רק מספר סידורים טכניים לגבי הביקור, אך לא מביעה התנגדות לעצם קיומו. אני מקווה שהביקור יצא לפועל. אנו הגשנו כבר תכנית ביקור. הפרקליטות ביקשה שלא יושמעו טיעונים משפטיים במהלך הביקור ואנו נמצא דרך להציג לשופטים את הנקודות הרלוונטיות לטיעונים שלנו במקום". מירון ציין כי השופט ברק אמנם הביע חשש מתושבים נסערים שישבשו את מהלך הביקור, אך חברי הפורום הבטיחו לפעול לכך שהכל יעבור בשקט. "בנוסף, התושבים מעוניינים שהשופטים ישתכנעו ויפסקו לטובתם. גם האירועים בביקורו של שר הביטחון באזור הוצאו מפרופורציה. לדעתי, חשוב שבית המשפט יהיה במקום ויתרשם מהטיעונים במו עיניו".

לגבי מועד ההחלטה אומר מירון כי בית המשפט התחייב לתת החלה מיד לאחר הגשת הטיעונים. הפרקליטות אמורה לסיים להגיש את טיעוניה בעוד 10 ימים ולאחר מכן ייתן בג"ץ את החלטתו. חברי הפורום המשפטי דרשו לקבל החלטה מנומקת, מה שעלול לעכב את מתן ההחלטה בעוד מספר ימים. "אינני נוהג לנבא את תוצאות ההליכים אך הגשתי עתירה מתוך תקווה שבית המשפט ישתכנע וייעתר לנו".
