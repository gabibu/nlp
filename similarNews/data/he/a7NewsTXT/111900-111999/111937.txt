

"אזרחי ישראל חשים הזדהות וכאב נוכח התחושות של המתיישבים ואולם המחלוקת חייבת להיפתר בדרכים דמוקרטיות וכל האזרחים מחוייבים לכבד את החלטות הכנסת", דברי נשיא המדינה לבני נוער מגוש קטיף.

הנשיא: ערך ההתיישבות לא יותר חשוב מערך אחדות העם


נשיא המדינה, משה קצב, קיים דיון במשכנו עם כ- 250 תלמידי כיתות יא'   יב', נציגים של מגוון מסגרות פעילות בני נוער בישראל, מכל רחבי הארץ, לרבות בני נוער מגוש קטיף.

המפגש התקיים עם בני הנוער המעורבים בתכניות "מנהיגות צעירה" של מינהל חברה ונוער במשרד החינוך ועסק בשורה של נושאים המעסיקים את בני הנוער בכלל ובפרט בנושא: "הנוער היהודי בחברה הישראלית ותכנית ההתנתקות".

הנשיא קצב פתח את המפגש והזמין את המשתתפים למה שהגדיר כדיון חופשי, פתוח ואמיתי. קצב אמר כי על בני הנוער להקפיד על קיום דיאלוג. "למרות כל המחלוקות ושאלות היסוד המעסיקות אתכם וגם העסיקו אותי, בהיותי נער בתיכון, יש מכנה משותף. אסור לבטל את היריב. איש אינו יכול לקחת מונופול מוחלט על הערכים, לא השומר הצעיר ולא הדתיים. אין קבוצה שהיא נטולת ערכים. החשש מפני הקבוצה הנגדית אינו מוצדק".

עטליה ביסליאן, תושבת צפון השומרון, נציגת החינוך הממלכתי-דתי שאלה מדוע המתיישבים אשר התיישבו בעידוד ובאישור ממשלות ישראל, נחשבו בעבר למלח הארץ וכיום מוצגים כקיצוניים, פורעי חוק. בתגובה אמר הנשיא כי גם בעבר וגם כיום יש הערכה לציבור המתיישבים שהם אנשי מוסר וחוק, ציבור ערכי שפועל להגשים את האידיאלים שמאמין בהם, אבל, נוכח תכנית ההתנתקות ישנו בקרב ציבור המתיישבים קומץ קטן המתבטא באופן קשה ומעורר דאגה, המנסה ליצור רושם שהוא מתבטא בשם כל ציבור המתיישבים. קומץ זה קורא לאלימות ולסרבנות ואלו הם קריאות מסוכנות, לדברי הנשיא.

צוריאל קינקי, תושב נווה דקלים שבגוש קטיף, סיפר שהוא חש ייאוש ומשבר נוכח תכנית ההתנתקות ושאל כיצד הוא יוכל להמשיך לתרום למדינה לאחר ביצועה? הוא הביע תקווה שראש הממשלה ישקול פעם נוספת את ביצוע התכנית נוכח הסבל שעברו המתיישבים עם חשיפתם למטרות פיגוע לטרוריסטים.

הנשיא השיב לקינקי שאזרחי ישראל חשים הזדהות וכאב נוכח התחושות של המתיישבים ואולם המחלוקת חייבת להיפתר בדרכים דמוקרטיות וכל האזרחים מחוייבים לכבד את החלטות הכנסת, שהרי בכנסת יושבים נציגי העם שנבחרו על ידי העם. הנשיא אמר עוד כי על קינקי ונערים כדוגמתו להמשיך ולפעול למען קידום האידיאלים שלהם ותרומתם לחברה הישראלית, גם לאחר ביצוע תכנית ההתנתקות.

נזכיר כי לפגישה זו סירבו להופיע מספר תלמידים תושבי גוש קטיף שזומנו אליה, כיוון שלדבריהם מוסד הנשיאות הפך בלתי רלוונטי. "דווקא לאור הכבוד אותו אנו רוחשים למוסד הנשיאות, גדולה אכזבתנו מתפקוד הנשיא". הם הודיעו כבר אתמול כי לדעתם עדיף להשקיע את זמן הפגישה למען המשך המאבק בהתנתקות.

במכתב הסבר לצעדם זה כתבו בני הנוער כי לנוכח דריסת הערכים הדמוקרטיים מצד ראש הממשלה מוטלת הייתה דוקא על הנשיא החובה לעמוד בפרץ. "לאור זאת, נקל להבין את אכזבתו העמוקה של הנוער בגוש קטיף מהתנהגות הנשיא קצב. לו היה הנשיא עומד בפרץ ומגן על הדמוקרטיה, לו היה הנשיא מתעקש שרצון העם ("דין נצרים כדין תל אביב") יבוא לידי ביטוי ולא יעוות על ידי חשדות לפרשיות שחיתות, ג'ובים ו"תרגילים מסריחים", לו היה קצב נוהג כנשיא עזר וייצמן ז"ל, שבעיצומם של פיגועי אוסלו באמצע שנות ה-90 קרא לרבין "לעצור ולחשוב", לו היה קצב מפנים את העובדה שדמוקרטיה היא לא רק שלטון החוק אלא בעיקר תרבות שלמה ואוירה הסכמית בין בני אדם המושתתים על כבוד הדדי, לו היה נוהג לפי אחת מדרכים אלו הרי שאין ספק שהמאבק כנגד העקירה הנפשעת היה מקבל תנופה ציבורית נוספת וחשובה".

במקום זאת, לדבריהם, קצב בחר לשמש כזרוע נוספת של שרון.הם גם מזכירים כי "קצב בחר להיות נדבך מרכזי בבניית השקר התקשורתי של "רוב העם" שכביכול תומך בגירוש (אל מול התעלמותו מהמפגן האדיר ביום העצמאות בגוש קטיף אמר "אי אפשר להתעלם מהפגנת הרוב" וכיוון להפגנת השמאל בכיכר רבין כשבועיים לאחר המשאל. נוער הגוש מיצר על כך שאל מול דמוקרטיה מתנפצת בוחר קצב למלא פיו מים במקרה הטוב", אומרים בני הנוער.


יצויין כי לבד מנושאי ההתנתקות והשבר בעם דנו הנשיא ואורחיו הצעירים בנושאים נוספים:

דניאל השאיין, מתכנית "שגרירים צעירים", אשר יצא למסע הסברה באוסטריה בקרב בני נוער, שאל את הנשיא על תופעת האנטישמיות באירופה. הנשיא השיב כי יש התעוררות גדולה של אנטישמיות ברחבי אירופה. הימין הקיצוני, השמאל הקיצוני, ארגונים אנטי מערביים, ארגונים מוסלמים   משתפים פעולה על מנת לשמן את גלגלי האנטישמיות. מדינת ישראל והעם היהודי לא יסבלו הצתת בתי כנסת, חילול בתי עלמין יהודיים או התבטאויות אנטישמיות. צריך לגלות רגישות יתרה לנושא ולפעול על מנת להשפיע על דעת הקהל העולמית ועל מנהיגי העולם לפעול כנגד תופעות אלו.

אביאל אלגלי, נציג תנועות הנוער, שאל כיצד יש לפתור את הפערים החברתיים המתרחבים בחברה הישראלית? הנשיא השיב כי השורש נעוץ בתפיסה השגויה לפיה כלכלה יציבה תצמצם את המצוקות החברתיות. לדעתי, אמר הנשיא, אין וודאות שזה יקרה. נוכח היקף העוני הגובר, צריך לשלב מדיניות חברתית עם מדיניות כלכלית. צריך להבטיח צמיחה כלכלית עם צמצום העוני.

פיני פירסט, נציג היחידה לקידום נוער, שאל לדעתו של הנשיא בנושא השימוש ההולך וגובר של בני נוער בסמים. הנשיא השיב כי הוא מקיים דיונים בנושא, אולם מספר המשתמשים בסמים הולך וגודל. "עד כה נכשלנו במערכה זו נגד נגע הסמים ויש לפעול לחיפוש דרכים אפקטיביות יותר".
(ש)
