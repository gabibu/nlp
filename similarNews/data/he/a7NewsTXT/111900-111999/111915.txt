

בלילה שבין שלישי לרביעי תחל סריקתו של נהר הירקון בנסיון לאתר את התנינים הצעירים שככל הנראה הושלכו אליו על ידי גורמים עברייניים שביקשו להיפטר מהם.



(למצולם אין קשר לידיעה...)

החשש שהתנינים הצעירים הושלכו לנהר התעורר מעדותו של עבריין שהחזיק בידו את אחד התנינים, אחד מתוך כחמישים שבקעו מביצים שהוברחו לישראל.

הביצים הגיעו לישראל על ידי עבריין שנרצח, ומתוכן בקעו התנינים. על פי המידע שהגיע למשטרה חולקו התנינים כמתנות לגורמים פליליים שביקשו לגדל אותם בבתיהם.

התנינים הצעירים הגיעו לגודל של כמעט חצי מטר והגורמים שהחזיקו בהם ביקשו להיפטר מהם. אחד העבריינים ששמרו אחד מהגורים יצר קשר עם המשטרה והודיע על מיקומו של אחד התנינים. התנין נמצא והועבר לטיפול.

מעדותו של חנן קרקוקלי, אחד מהאזרחים שהחזיקו בגורים עולה כי מחזיקי תנינים אחרים שביקשו להיפטר מהם השליכו אותם לנהר הירקון. יצויין כי חלק מהתנינים מתו מאז בקעו מהביצים.

דובר רשות הטבע והגנים אמנון נחמיאס מספר לכתבנו שמעון כהן כי בלילה שבין שלישי לרביעי יגיעו לירקון פקחים מצויידים בתאורה מתאימה ובסירות ויחלו לסרוק את כל הנהר מראשיתו שבשומרון ועד לסופו בנסיון להתחקות אחר התנינים.

החשש הוא שהתנינים יגדלו בנהר למימדי ענק של ארבעה או חמישה מטרים ויהפכו לגורם מאיים באופן משמעותי על המבקרים במתחם הנהר. יצויין כי כבר כעת, כשהגורים באורך של ארבעים עד חמישים סנטימטרים הם מסוגלים לנשוך ולפצוע את הבאים איתם במגע.

נזכיר כי מאז נודע דבר הברחת הביצים לישראל ביקשה משטרת ישראל ליידע אותה על מקומם של הגורים, תוך הבהרת הסיכון הטמון בהחזקתם. אנשי חמת גדר הודיעו כי יהיו נכונים לקבל לידיהם כל תנין שיגיע מידע אודותיו. בעקבות ההודעות הגיעו דיווחים שונים אולם המצוד אחרי התנינים טרם הסתיים.
(ש)
