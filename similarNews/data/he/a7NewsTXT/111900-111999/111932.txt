

בפרויקט ראשון מסוגו בעולם מתקיימת בימים אלה במחוז אילת של רשות הטבע והגנים - השבת היען לטבע.

היען הוא הגדול בעופות החיים היום על כדור-הארץ. משקלו כ   150 ק"ג, גובהו כ   2.5 מטרים ומשקל ביצתו כ   1.5 ק"ג. היען איבד את כושר התעופה, לעומת זאת הפך למהיר בעופות הרצים וביכולתו להגיע למהירות של עד 70 קמ"ש. היען מתגונן מטורפו בריצה מהירה, אך גם בבעיטה רבת עוצמה, שכן האצבע הפנימית מצוידת בטופר.

ברשות הטבע והגנים מספרים כי היען הוא אחרון המינים הגדולים שנכחד מהנגב. צייד פרוע שהפך קטלני בתחילת המאה ה- 20, עם הכנסת רובים בעלי טווח ודיוק, הכחיד את היען מהמזה"ת. העדות האחרונה ליענים באזורנו הייתה גופת יענה שנגרפה בשיטפון בירדן בשנת 1966.

עד היום לא הושבו בעולם יענים לטבע. ברשות הטבע והגנים הוחלט לבצע השבה זו על מנת לבחון עם היענים שגדלו בשמורת טבע חי-בר יטבתה ומקורם באתיופיה, שורדים בתנאי הגנב ומתרבים בהצלחה.

היענים בשמורת טבע חי-בר יטבתה נחשפים לבני אדם בכלי רכב, ומתקרבים אליהם. כדי למנוע תופעה זו בטבע, נאספו בשנת 2003 כ   30 אפרוחים שבקעו בשטח הפתוח בשמורה, וגודלו בגדרה נפרדת, ללא מגע ומראה אדם, כשהמזון מסופק לאבוס, דרך יריעה אטומה.

בראשית אפריל השנה, כשהיענים היו כבני שנה, הועברו 15 מהם לגדרת אקלום בנחל גדול בנגב, על גבם של 10 מהם נענד משדר שיאפשר איתורם, לאחר שחרורם לטבע, בעוד כחודש.

יצויין כי שמורת טבע חי-בר יטבתה הוקמה בשנת 1968 במטרה להשיב לנגב מיני בעלי-חיים צמחוניים גדולים שנכחדו בצייד במאה הקודמת. השבת הפרא הושלמה בהצלחה וממכתש רמון ועד בקעת סיירים חיים למעלה מ   100 פראים. השבת הראם הלבן, שהחלה בשנת 1997, נמצאת בשלביה האחרונים, כשבטבע חיים כ   80 ראמים, ותהליך זה יסתיים כשיהיו בטבע כ   100 פרטים.

על מנת למנוע כל פגיעה ביענים אשר הושבו לטבע, מתבקשים המבקרים לתת ליענים זכות קדימה בשטח, אין להתקרב, לא להאכילם ויש לאסוף את האשפה.
(ש)
