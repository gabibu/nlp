

שרת החינוך לימור לבנת קוראת לראשי ארגוני המורים לשוב לשולחן הדיונים ולהקפיא את הליך הפיטורין הצפוי בשבוע ימים. לבנת אומרת כי ניתן יהיה לצמצם את מספר המורים שיפוטרו. צעדי המחאה מחריפים היום.

במסגרת צעדי המחאה נגד צעדי משרד החינוך יושבתו היום החל מהשעה 11:00 עשרים בתי ספר בחיפה. כמו כן מתכוונים ראשי המוחים לחלק לעוברים ולשבים "מכתבי פיטורין" מטעמם לשרה לבנת עצמה.

יצויין כי בהמשך המאבק מתכוונים המוחים לחקות את מפגיני ההתנגדות להתנתקות וליצור שרשרת אנושית משער הגיא למשרד החינוך שבירושלים.

ראשי ארגוני המורים שבים וטוענים כי המספר המדוייק של המפוטרים הוא 6,000 ולא 4,500 כפי שמכריז משרד החינוך. זאת כיוון שלנוכח הקיצוצים הצפויים צפויים עוד 1,500 מורים נוספים למצוא עצמם מפוטרים על ידי הרשויות המקומיות ורשתות החינוך הגדולות.

השבתת בתי הספר בחיפה מהווה השבתה ראשונה במסכת השבתות של בתי ספר ברחבי הארץ. לדברי ראשי המוחים בכל יום שבו יגיעו מורים לוועדת השימוע לקראת פיטוריהם יושבתו בתי ספר במחוז אחר של מערכת החינוך.

כאמור, שרת החינוך מבקשת מראשי ארגוני המורים להיעתר לבקשתה ולקיים דיון מרתוני ביישום תכנית דברת. במהלך ימים אלה יוקפא הליך הפיטורין לשבוע ימים. לפי שעה טרם הוגשה תשובת ראשי המורים להצעה.
(ש)
