

יו"ר ועדת הכלכלה, ח"כ אמנון כהן, תובע לחייב את חברת בזק בחסימת שיחות לטלפונים סלולאריים בהתאם לבקשות צרכנים. "הורים מבקשים לחסום טלפונים משיחות סלולאריות של ילדיהם, ו'בזק' אינה מאפשרת", אמר כהן.

בתום דיון שקיימה אתמול ועדת הכלכלה של הכנסת בנושא עלויות שירותי התקשורת למשפחות מעוטות יכולת, דרש ח"כ אמנון כהן, יו"ר הוועדה ממשרד התקשורת לקיים ביחד עם חברת בזק את הבדיקות הטכניות הנדרשות ולאפשר לחברה לחסום, לבקשות צרכנים, את ההתקשרות מקו טלפון של בזק לטלפונים סלולאריים.

ח"כ כהן, שקצב למשרד חודש ימים לביצוע הבדיקות, ביקש כי תינתן גם האפשרות להתקשר רק למספרים מסוימים של סלולאריים על פי בקשת הלקוח. "פנו אלינו הורים ובקשו שירותי חסימה לטלפונים הסלולאריים ואולם, חברת בזק, בהתאם להוראות משרד התקשורת, אינה מאפשרת זאת" אמר ח"כ כהן.

ח"כ איוב קרא ביקש לדעת מה מקובל בעולם.

סגן היועץ המשפטי במשרד התקשורת, עו"ד אריה רשף, שעמד בראשות ועדה שבחנה שירותי החסימה לכיווני חיוג, אמר כי גם בעולם לא מאפשרים חסימת שיחות לטלפונים ניידים. זאת, כדי "למנוע שימוש מניפולטיבי ופגיעה בתחרות". עו"ד רשף אמר כי הוועדה בראשותו בחנה מספר אפשרויות והצעתה לקבוע "שירות הגבלת אשראי", כלומר שירות של חסימת שיחות בגובה סכום כספי שיקבע הלקוח, לא התקבלה ע"י השר דאז ראובן רבלין. "הפתרון הפרקטי היחיד שאפשר להציע לצרכנים הוא רכישת מכשירים בעלות של 150-300  המאפשרים את כל מגוון החסימות, גם חסימות למינויים מסוימים.

מנהל אגף רגולציה בחברת בזק מר דודו מזרחי אמר כי גם בחברה התקבלו עשרות פניות של לקוחות המעונינים לחסום שיחות רק לטלפונים סלולאריים אולם המשרד אסר על החברה לבצע החסימה. "בזק רוצה לספק החל ממחר שירותי חסימה לסלולאר בהתאם לצורכי הלקוחות" אמר ואולם הטכנולוגיה הקיימת היום לא מאפשרת, לדבריו, לחסום רק מספרים מסוימים בטלפונים הניידים, וניתן לבצע רק חסימה מוחלטת לכלל שירותי ההתקשרות לסלולאר.

ח"כ דוד טל הציע לדרוש חוות דעת טכנית-מקצועית בנוסף לחוות הדעת שנמסרה ע"י נציג חברת בזק.

סמנכ"ל רגולציה בסלקום מר מישאל וקנין אמר כי חברת בזק מעונינת לחסום את קוויה לכל הטלפונים הניידים ובכך להקטין את השימוש בהם, לפגוע בתחרות ולחזק את כוחה המונופוליסטי. "נראה כי המערכת הטכנית של בזק לא מאפשרת התקשרות רק למספרים מסוימים לפי דרישת הלקוח" אמר והוסיף כי כל חברות הסלולאר מאפשרות התקשרות רק למספרים מסוימים.
(ש)
