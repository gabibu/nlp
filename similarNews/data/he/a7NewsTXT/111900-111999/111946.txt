

הרב רצון ערוסי, החבר במועצת הרבנות הראשית, מציע "להקים ממשלת צללים, כנסת צללים, ובג"צ צללים, נאמנים להלכה ולמורשת ישראל".

הרב רצון ערוסי, רבה של קרית אונו וחבר מועצת הרבנות הראשית מציע להקים ממשלת צללים שתפעל על פי ההלכה ותקבע דעת תורה על כל צעד שתחליט הממשלה.

בשיחה עם כתבנו עודד שטרן אמר הרב ערוסי כי הוא אף יחל בצעדים מעשיים למימוש הרעיון במידה ויושגו המשאבים הנחוצים למהלך המהפכני.

"ההשראה לרעיון הזה היא מאנגליה", אומר הרב ערוסי, "שם יש ממשלת צללים, שם רואים שיש אלטרנטיבה, ואם הם יודעים איך לעשות את זה, אז אנחנו על אחת כמה וכמה."

"אנחנו מרבים להעביר ביקורת על הציבור החילוני שמנהיג את המדינה ללא התייחסות לתורה הקדושה, ושהחלטותיו השונות לא נובעות ממקום של קדושה. יש לנו את היכולת לתת להם ממה שיש לנו..."

"אנחנו רק נגררים, לא ניסינו להראות בכל החלטת ממשלה, הצעת חוק או פסק דין את הפן ההלכתי שבו, צריך לגרום לעם לחשוב גם על הצד הזה ולהתמודד אתו הלכה למעשה", אומר הרב.

באשר להעברת הרעיון לפסים מעשיים אומר הרב ערוסי כי לפי שעה אין בידו המימון המתבקש למהלך, אולם משיושג המימון הרי שיפעל למימושו. על מנת להשיג את המימון החסר מתכוון הרב ערוסי "לבוא בדברים עם המנהיגים בזרמים השונים שיתנו את ידם לכך..."

לשאלת כתבנו לגבי הפערים והמחלוקות הרבות בתוך הציבור הדתי עצמו עונה הרב ערוסי כי בכך בדיוק גודלו של הרעיון. "מעבר להשפעה החיובית על המדינה, הצורך להכריע על פי ההלכה ולפסוק דעת תורה על נושאים ציבוריים חשובים יאלץ גם את הציבור הדתי על כל גווניו להתאחד ולהסכים..."
