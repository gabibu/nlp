

בשעה 17:00 יחל מבצע 'ניסוי כלים' של ארגון בית לאומי. חסימות צירים בכל הארץ. א', מפעילי הארגון: הצוותים כבר בשטח וא"א לעצור המהלך. ח"כ יהלום: מדובר באלימות של חמומי מוח. יש להמשיך בהסבר הכאב ובשכנוע.

(צילום ארכיון)

א', מהפעילים המרכזיים בחסימת הכבישים היום שוחח ביומן הצהריים של ערוץ 7 על התכניות לקראת החסימה.

א' העריך כי המפגינים צפויים לחסום את הצמתים בגופם תוך שככל הנראה יציתו צמיגים במהלך החסימות. להערכתו היקף המפגינים שיופיעו היום באירוע חסימת הכבישים יכלול כחמישה אחוזים ממספר המפגינים שיופיעו ביום פקודה אמיתי בו תבקש הממשלה ליישם את תכנית העקירה.

באשר לחשש מהיתדררות לאלימות אמר א' כי המארגנים מתנגדים לכל מהלך אלים ואת עובדה זו ינסו להבהיר לנהגים שיחושו את החסימות לקראת ערב.

עיקר המגמה היא לבטל בציבור את התחושה ששרון מנסה להנחיל לעם, לפיה הוא הצד המנצח במאבק ליישום העקירה, אומר א'. לדבריו, ככל שההמונים ייראו יותר בצמתים הציבור יבין שלא מדובר בצד ה"לוזר" של המאבק, ו"הציבור הרחב מצטרף למנצחים", אמר.

רווח נוסף אותו רואים הפעילים הוא בעצם ההבהרה למשטרה כמה כוחות תצטרך בשעת פקודה. את זאת אמר א' לנוכח הדיווחים על פריסת שוטרים ברחבי הארץ. באשר לסיכויים למנוע את הפעולה אומר א' כי צוותי הפעולה כבר פרוסים בשטח ולכן לא ניתן יהיה לעצור את המהלך. א' הבהיר כי ההתארגנות מסודרת ביותר וישנן רשימות מדוייקות של פעילים וציוותם למשימת החסימה.

לעומת דבריו אלה שוחח חבר הכנסת שאול יהלום עם חגי סגל ביומן הצהריים והבהיר את התנגדותו העקרונית למהלכי החסימה. "המגמה היא להתנחל בלבבות ומי שימצא את עצמו נחסם, ומאחר לביתו, להחליף את הבייבי סיטר, או לכל צורך אחר זה רק יביא לשינאה של המתנחלים. הרי כשאני בפקק אני מקלל את כל העולם, וזה כשיש סיבה אמיתית. עכשיו כשיתברר שלא מדובר בתאונה או אונס אחר, השנאה והכעס יגברו".

לדבריו של חבר הכנסת יהלום מהלך של חסימת כבישים הוא מהלך "סופר אלים". לדבריו יש להמשיך בפעולות ההסברה. הוא ציין את הירידה בסקרים לתומכי העקירה. "יש להוסיף להתראיין, להסביר את הכאב והמצוקה וכך להוסיף לנו תומכים", אמר יהלום שחתם את דבריו בכך ש"אוי לנו שיש חמומי מוח ואנשים אלימים שמתנהגים האופן הזה".
(ש)
