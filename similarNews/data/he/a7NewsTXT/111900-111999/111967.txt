

"אנו רוצים לנהל מו"מ בתום לב ולהגיע להישגים. אי אפשר להגיע לרפורמה כשהליך הפיטורין עומד בעינו", אומר מזכ"ל הסתדרות המורים ביומן ערוץ 7 תוך שהוא מבטל את כוונת השרה להקפיא את הליכי הפיטורין לשבוע.

שרת החינוך הודיע כי תקבל את הכרעת בית הדין הארצי לעבודה, והליך פיטורי המורים יוקפא לעת עתה.

מזכ"ל הסתדרות המורים, יוסי וסרמן, אמר ליומן ערוץ 7 כי הודעתה של לבנת היא חסרת משמעות בעיניו. "היא לא יודעת איך לצאת מהמבוך שהכניסה את עצמה אליו. היא מתעקשת לא להגיע להסכמות. אנו עדים להליך מבזה. תהליך הפיטורין הוא הליך מיותר ומכוער. אמרנו ללבנת בטלי את הפיטורין , תני למורים לפרוש מרצון ובכבוד כפי שקיבלו כלל עובדי המדינה בתכנית ההבראה".

וסרמן אמר כי הוא אכן מעוניין לנהל מו"מ, אך איננו מוכן לקיים מו"מ כאשר אקדח הפיטורין מוצמד לרקתו. "אנו רוצים לנהל מו"מ בתום לב ולהגיע להישגים. אי אפשר להגיע לרפורמה כשהליך הפיטורין עומד בעינו, כיוון שכעת עלינו להשקיע כוחות בעידוד המורים המפוטרים שנמצאים במצב של תסכול ופחד מפני העתיד. אם תינתן לנו אפשרות לפרישה מוקדמת בכבוד- אני מתחייב לכל מספר מורים שיידרש".

וסרמן חזר ואמר כי הודעתה של השרה לבנת על ההקפאה היא רק ניסיון להראות רצון טוב, ללא משמעות.

לשאלת המראיין חגי סגל אמר ווסרמן כי המורים מפנים את מאמצי המחאה שלהם נגד שרת החינוך ולא נגד שר האוצר כיוון ש"כל השנים היה שר החינוך שותף של המורים בכל הקשור לתנאי עבודה והסכמי עבודה. תמיד פנינו למשרד החינוך. מעולם לא היה הליך כל כך לא ראוי של שרה נגד המורים שלה, במקום שתהיה עם המורים ותתמוך בנו כפי שמשרד הבריאות תומך בעובדי מערכת הבריאות. זה גורם לנו להילחם במשרד החינוך".

וסרמן ציין כי ההשבתות מתקיימות בכוונה באופן חלקי - בתי ספר מושבתים רק במקומות בודדים, וגם שם השביתה היא חלקית למספר שעות. "לא נצא להשבתה כללית. זהו הליך הזדהות של מורים עם חבריהם המפוטרים, ומחאה על מצבם, ולכן הוא חלקי בלבד".
