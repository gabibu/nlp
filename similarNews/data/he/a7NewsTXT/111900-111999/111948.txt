

בתום מאבק עיקש להכללת הכנרת כמוקד פעילות באירועי הספורט הימי התחרותי במכביה, החליט אגף הספורט של המכביה ואיגוד החתירה הישראלי, כי תחרויות החתירה של המכביה ה-17, המתוכננת לחודש יולי, יתקיימו בטבריה.

בשבוע שעבר הגיעו נציגי אגף הספורט של המכביה ונציגי איגוד החתירה הישראלי לצפות בתחרות "גביע הכנרת" כדי לבדוק האם ניתן לקיים את אירועי הספורט הימי של המכביה בכנרת. הנציגים בחנו את התשתיות של המרכזים הימיים, את הצוותים המקצועיים, את רמת הניהול ואת רמת הבטיחות באתרים.

בתום הביקור אמרו הנציגים כי התרשמו מהכנרת כאתר המתאים ביותר לעריכת אירוע ספורט ימי תחרותי בינלאומי, העומד בקריטריונים ובדרישות הקפדניות, המתחייבות לקיום תחרות מקצועית בינלאומית.

בעקבות הביקור הודיע אתמול דר' גלעד וינגרטן, יו"ר אגף הספורט של המכביה ה- 17, לראש עיריית טבריה, זוהר עובד, כי נתקבלה החלטה רשמית להעתיק את תחרויות החתירה של המכביה ה- 17 לכנרת. וינגרטן כתב לראש העירייה "אנו מודים לכם מקרב לב על המאמץ שעשיתם ובטוחים שתחרויות החתירה במכביה 2005 יהיו חלק מאותם שיאים להם אנו מצפים".

על מנת לשכנע את ראשי המכביה הצליח ראש עיריית טבריה, זוהר עובד, בתוך זמן קצר, להעמיד תשתיות ימיות ספורטיביות ומקצועיות - הכוללות מימשים ימיים, מסלול תחרותי ל- 2000 מטר, הכנת מגדל שיפוט והקמת מערכות מדידה אלקטרוניות - המתאימות לקיום התחרות ועומדות בתקנים בינלאומיים.

לדברי עובד "החלטת ראשי המכביה לקיים את התחרויות בכנרת היא צעד שייתן תנופה רבה לעיר טבריה, ליישובי סובב כינרת ולספורט הימי ההישגי בישראל. טבריה פועלת רבות לקידום הספורט הימי ונראה שלקיום התחרויות בטבריה נופך נוסף לאור העובדה שנבחרת ישראל מורכבת כולה מחותרי מועדון השייט טבריה".

עוד הוסיף עובד ואמר ש"טבריה גאה לקחת חלק בתחרויות המכביה, אירוע ציוני מפואר, המחזק את הזיקה בין יהדות התפוצות למדינת ישראל, והצלחתו תסלול דרך לקיום אירועי ספורט בינלאומיים בטבריה, דבר שימשוך תיירים נוספים לעיר".
