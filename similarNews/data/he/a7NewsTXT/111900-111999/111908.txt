

מגמת שביתת הרעב של התא הכתום היא לעורר דיון ציבורי אמיתי בתכנית שרון, מבהיר אחד השובתים וקובע כי כשיחל דיון אמיתי בתכנית, הציבור הישראלי יזדעזע ויבין שההתנתקות אינה אלא שם 'מכובס' לגירוש יהודים.


רונן שובל החל היום, יחד עם חבריו, סטודנטים מאוניברסיטאות ברחבי הארץ, בשביתת רעב נגד העקירה מול משרד רה"מ. שובל, סטודנט ליחסים בינלאומיים ופילוסופיה ודובר תא כתום אומר בראיון לאריאל כהנא בערוץ 7 כי הוא וחבריו מתקשים להמשיך לשבת על ספסל הלימודים, להיות מנותקים מהמתרחש בארץ, בשעה שעומדים לעקור כל כך הרבה אנשים מבתיהם ולהפקיר את בטחון ישראל. "אי אפשר להשאר אדישים וחייבים לקחת אחריות, לכן עזבתי ביחד עם חברי את הכל כדי למחות בצורה דמוקרטית נגד תכנית ההתנתקות".

אחת ממטרות השביתה לדבריו היא לגרום לתקשורת להתחיל לדון בתכנית עצמה ולא לעסוק רק בפיצויים, בסרבנות ובחולות ניצנים. כשיתחילו לדון בתכנית עצמה, הציבור הישראלי יזדעזע ויבין, שלמעשה ישראל יצאה מעזה כבר לפני 12 שנים וגם לאחר ההתנתקות היא תמשיך לשאת באחריות משפטית בינלאומית על עזה כולל מחוייבות לספק חשמל מים ועבודה. אז יבינו ש"תכנית ההתנתקות אינה אלא שם 'מכובס' לגירוש יהודים רק משום שהם יהודים", אומר שובל.

התכנית לדבריו פוגעת קשות גם בדמוקרטיה. צריך לזכור כי תכנית דומה להתנתקות הציע מצנע בבחירות וקיבל 19 מנדטים, ושרון שהבטיח כי דין נצרים כדין תל אביב קיבל 40 מנדטים. העם אמר את דברו בצורה ברורה: לא לבריחה תחת אש.

אין זה מספיק שיש דמוקרטיה פורמלית צריך לשמור גם על מהותה של הדמוקרטיה, מוסיף שובל ומציין שכסטודנטים שחוששים לגורל המדינה והדמוקרטיה,
"באנו להביע את דעתנו כי גם דרך קבלת ההחלטות במדינה כפי שהיתה, לא מקובלת".

הוא מביע תקווה שרבים יבואו להשתתף בעצרת תמיכה בשובתים שתתקיים ביום רביעי מול משרד רה"מ "אני מניח שכאשר יראו שכל כך הרבה אנשים שובתים רעב ותומכים, גם לתקשורת לא תהיה ברירה ותצטרך לסקר אותנו ונקווה שבצורה הוגנת".

על עיתוי השביתה אומר שובל כי למי שטוען כי היא החלה לאחר שהדיון במוסדות הפורמליים הסתיים, יש לומר שלמעשה הדיון הזה מעולם לא התקיים. לא התקיים דיון על משמעות בריחה תחת אש וברגע שגורמים מקצועיים הביעו דעתם הם פוטרו. "העם שצריך היה להביע את דברו, לא קיבל הזדמנות כי התקשורת עד עתה לא עסקה בטיב התכנית אלא רק בנושאים כמו סירוב, פיצויים או חולות ניצנים".

