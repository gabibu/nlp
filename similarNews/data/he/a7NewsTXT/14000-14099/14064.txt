

שר ההגנה האמריקני דונלד ראמספלד אמר אתמול כי חיילי הכוחות המיוחדים האמריקניים הקימו נקודות ביקורת בדרכים העיקריות המחברות את צפון אפגניסטן לדרומה, וזאת "כדי לעצור אנשים שאותם צריך לעצור".

בארה"ב אתמול חתם בוש על צו, שיאפשר לצבא האמריקני להקים בתי דין מיוחדים לשפיטת זרים המואשמים במעשי טרור. "כדי להגן על ארה"ב ועל אזרחיה, ולמען ההתנהלות היעילה של המבצעים הצבאיים, וכדי למנוע התקפות טרור, חיוני שאנשים יהיו כפופים לצו זה, שעל פיו יהיה אפשר לעצור אותם, ולאחר מכן לשופטם בבתי דין צבאיים באשמת הפרת חוקי המלחמה וחוקים אחרים", נאמר בצו. "קבעתי כי כיום קיים מצב חירום מיוחד, הדורש התערבות ממשלתית דחופה, וכי החתימה על הצו הזה חיונית כדי להתמודד במצב חירום זה", אמר בוש, עם חתימתו על הצו. יועץ הבית הלבן אל גונזלס אמר לעיתונאים כי הצו מעניק לשר ההגנה דונלד ראמספלד את הסמכות להקים בתי דין צבאיים. "בפני בתי המשפט האלה יובא כל מי שחבר בארגון טרור כגון אל-קאעידה.

ארגונים לשמירה על חירות האדם מתחו ביקורת על הצו, ואמרו כי בוש צריך לפני כן "להסביר מדוע המערכת המשפטית הקיימת אינה מאפשרת את מיצוי הדין עם הנאשמים במשפטי טרור".

מדיווחה של תחנת הטלוויזיה אל ג'זירה עולה כי אנשי FBI אמריקנים עצרו את כתב התחנה בוושינגטון, מוחמד אל עלמי. הממשל האמריקני טען בעניין זה כי אל ג'זירה נתנה במה תקשורתית לטליבאן ולאוסאמה בין לאדן, ותמכה בהם.


