

שר הבטחון, בנימין בן אליעזר, שב ואמר כי, יאסר ערפאת, לא נענה ללחץ האמריקאי והבינלאומי לפעול בנחישות נגד הטרור ולחילופין מסתפק בפעילות מהשפה לחוץ, כדי לקבל מארה"ב ומהקהילה הארופית "ציון עובר" בנושא.

שר הביטחון אמר את הדברים בפגישה שקיים במשרד הבטחון בת"א עם עוזר מזכיר המדינה האמריקאי לנושאים מדיניים וצבאיים, לינקולן בלומפילד, העומד בראש המשלחת של ארה"ב לדו-שיח האסטרטגי עם ישראל. בן אליעזר הוסיף ואמר כי יש לבדוק את התנהגותו של ערפאת בראש ובראשונה על פי כוונותיו והמאמצים שיעשה בלחימה בטרור, אולם עד עתה אין שינוי במדיניותו הנותנת אפשרות לטרור הפלשתיני לפעול נגד ישראל.

