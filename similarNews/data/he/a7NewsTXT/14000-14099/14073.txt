

שר החוץ, שמעון פרס, יישא הלילה נאום בעצרת האו"ם. לקראת הנאום נפוצו ידיעות לפיהן יכריז פרס שיש בארץ קונצנזוס של הסכמה להקמת מדינה פלשתינית. אמש אמר פרס דברים ברוח זו בראיון לסי.אנ.אנ. הוא אמר שם, כי "יש מחלוקות בעניין גודלה של המדינה, הקשרים עימה וההיבטים הצבאיים, אולם הרעיון ששני העמים חייבים לחיות בשתי מדינות נפרדות, מתקבל אצל כולם".

בנאומו של פרס בעצרת הוא יחזור על הצעתו לא לדון בשלב זה במספר סוגיות קשות לפתרון, כמו עתיד ירושלים ושאלת הפליטים.


