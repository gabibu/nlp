

שר החוץ האמריקני קולין פאוול מתכנן לשאת נאום חשוב ביום שני, הקרוב ובו יתאר את עקרונות ממשל בוש על שיחות השלום במזרח התיכון, כך דיווח היום העיתון "וושינגטון פוסט".

פאוול מתכונן להדגיש את תמיכת ארה"ב במדינה פלשתינית, ולומר כי ארה"ב מתכוננת להיות מעורבת בצורה מעמיקה יותר בסכסוך בין הישראלים לפלשתינים כדי להביא לסיומו, ציטט העיתון מקורות דיפלומטיים וממשלתיים.

בעקבות הנאום, שאותו ישא פאוול באוניברסיטת לואיוויל בקנטאקי, ייצא פאוול למזרח התיכון בלוויית השליח המיוחד של משרד החוץ אנתוני זיני, ועוזר שר החוץ לענייני המזרח התיכון וויליאם ברנס, הוסיפו המקורות.

"מטרת היוזמה החדשה היא להחיות את היוזמה שאמריקנים שקלו לפני הפיגועים של ה-11 בספטמבר, במטרה להפיג את המתחים במזרח התיכון ולהענות למדינות ערביות מתונות החשות כי ממשל בוש, בניגוד לממשל קלינטון, התרחק ממעורבות ביישוב הסכסוך", הוסיף העיתון.
