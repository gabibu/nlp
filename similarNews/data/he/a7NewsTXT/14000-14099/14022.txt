

אתמול פורסם כי מוסי רז ממר"ץ עומד להגיש הצעת חוק שתאסור על צה"ל לחסל מחבלים. דבר שימנע את יכולתה של ישראל לסכל פיגועים. לדברי רז בגלי צה"ל, חיסול מחבלים ללא הבאתם למשפט אינו מוסרי.

בשיחה עם כתבת האינטרנט של ערוץ 7 רותי אברהם אמר עו"ד יורם שפטל כי בהצעה זו חושף מוסי רז את העובדה שהוא וחברי הכנסת מטעם מר"ץ כיעל דיין ויוסי שריד, משמשים בפועל כזרוע מדינית של הטרור הערבי. זאת תחת מעטה של טיעונים בדבר "משפט צדק" ומוסר.

הצעת החוק לדברי שפטל מהווה נסיון לצמצם את המהלך היחידי האפקטיבי נגד הטרור, והוסיף שאין בכך פליאה שכן מאז הסכם אוסלו וגם לפניו מתנגדים חברי הכנסת של מר"ץ וחלק מאלו של מפלגת העבודה, לכל פעולה בה נוקטת מדינת ישראל בהתגוננותה מפני הטרור.

שפטל הוסיף כי אותם חכי"ם מזדהים עם דרישות הערבים לניהול משא ומתן תחת אש וגם עם הדרישה לאפשר את חדירת הערבים למדינת ישראל באמצעות "זכות השיבה". יתירה מכך, אמר שפטל, המערכה הצבאית והמדינית של ערפאת מתואמת ומשולבת עם צעדיו של השמאל.

כדוגמא לשיתוף הפעולה בין חברי מר"ץ לבין הרש"פ הזכיר שפטל את הליכתו של יו"ר האופוזיציה יוסי שריד אל ערפאת בזמן "אירועי המנהרה", כדי לתאם עמדות. את הייעוץ שהגישו ביילין ובן עמי לערפאת כיצד לנהל את המהלכים נגד מדינת ישראל, לפני יציאת המשלחת לוואי, וכן את בואו של מוסי רז לביתו של מוחמד דחלאן, כדי לפייסו על כך שצה"ל פגע בביתו. דחלאן כידוע היה בין השאר אחראי על הפיגוע באוטובוס בכפר דרום בו נרצחו שני ישראלים ושלושת ילדי משפחת כהן נפגעו בגפיהם.

שפטל הוסיף כי גם בטאבה שיתף השמאל פעולה עם שאיפות הערבים, כשעל דעת נציגיו בפיסגה סוכם באופן עקרוני לבצע את החלטה 194 הקוראת להשיב את הפליטים לתוככי מדינת ישראל. השמאל אז טען כי ההסכמה היא על זכותם להיכנס, אך ישראל היא שתקבע את המספרים.

הסכמה זו טומנת בחובה לדעת שפטל את האפשרות לפריצת המלחמה הבאה, שכן הערבים ידרשו שכחצי מליון מבני עמם בפזורה יכנסו, והממשלה תאלץ להתנגד לכך. כמו שכניסתו של רה"מ שרון להר הבית שימשה עילה לפריצתה של "מלחמת אוסלו", כך אי הסכמתה של ישראל להענות להחלטה 194 תגרום למלחמה נוספת, אמר שפטל.
