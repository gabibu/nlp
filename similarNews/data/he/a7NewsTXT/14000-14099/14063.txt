

יו"ר הכנסת לשעבר דן תיכון עתר לבג"צ נגד פרקליטת המדינה עדנה ארבל, בתביעה לבטל חוות הדעת שכתבה נגדו. בכתב העתירה טוען תיכון כי ארבל חיברה דו"ח על מעשיו כיו"ר הכנסת, ופרסמה אותו, בלי שעשתה את המינימום המתחייב, והוא לברר עמו את נכונותן של העובדות ולקבל את תגובתו המוקדמת. ארבל קבעה בדו"ח כי תיכון ביצע מספר מעשים לצרכיו הפרטיים על חשבון הכנסת.

תיכון דורש מבג"ץ להורות לארבל להעמיד לרשותו את כל החומר שבידיה, ואשר שימש יסוד לדו"ח שהכינה, ובה בעת לאפשר לו את זכות הטיעון בפני פרקליטת המדינה. עוד טען תיכון כי חוות הדעת שהכינה ארבל הודלפה לעיתונות מבלי שהוא ידע על קיומו של דו"ח כזה ובודאי שלא הוזמן להגיב, ובכך נגרם נזק לשמו.

בעתירה טוען תיכון כי ארבל נהגה בהפקרות מוחלטת, והפרה אמונים.

