

דליה יאירי בתוכנית "ענין אחר" ברשת ב' מתחה ביקורת מרומזת על דבריו של השר לבטחון פנים עוזי לנדאו שאמר שחלק מהח"כים הערביים משמשים כסוכנים של הרש"פ.

היא ביקשה את תגובתה של היועצת המשפטית של הכנסת עו"ד אנה שניידר, ובקשה לדעת "האם מותר לחכ"ים לומר כל מה שעולה על רוחם, והאם במת הכנסת יכולה לשמש במה להתבטאויות לא פרלמנטריות?"

עו"ד שניידר השיבה כי למרות שיש צורך בחופש ביטוי המעוגן בחוק בדמוקרטיה, יש מושג של ועדת אתיקה של הח"כים , ואחד הכללים מזכיר כי ח"כ צריך להזהר משמוש בלתי ראוי בחסינותיו כח"כ.
היא הסבירה כי כיוון שנמצאים בתחום האתיקה, ה"שיניים" של ועדה זו יבואו לידי ביטוי לכל היותר בנזיפה חמורה באותו ח"כ.

חנן קריסטל , איש שמאל המשמש כפרשן קבוע בתוכניתה של יאירי, שיסע את דבריה של שניידר והזכיר כי "בשנת 52 ח"כ מנחם בגין מהאופוזיציה, קרא לרה"מ בן גוריון חוליגן, ונזרק מן הכנסת ל- 3 חודשים ע"י ועדת האתיקה".

העיתונאית חני לוז, המשמשת ככתבת לענייני תקשורת בעיתון "מקור ראשון", אמרה לכתבנו צבי ברש בתגובה כי "יש כאן חריגה בכללי האתיקה בתקשורת שהרי המראיין אינו אמור להביע את דעותיו אלא לשמש כצינור לדעות המרואיינים. כדי להיות מראיינת הוגנת, יאירי היתה צריכה לתת במה גם לאלה המצדדים בלגיטימיות דבריו של השר לנדאו.

"כמו כן", הוסיפה לוז, "טרם שמענו את פרשני 'קול ישראל' מציעים מיוזמתם להרחיק ח"כ ערבי מהכנסת למרות שבעבר כבר שמענו מהם התבטאויות קשות יותר מזו של השר לנדאו אתמול".

"לטובת הדמוקרטיה במדינת ישראל, אולי הגיע הזמן שח"כים ואנשי צבור מן מהמחנה הלאומי ידרשו הקמת ועדת חקירה ממלכתית שתחקור את האיזון הפוליטי כפי שהוא בא כיום לידי ביטוי בשידורי אקטואליה בתקשורת הממלכתית", אמרה לוז.


