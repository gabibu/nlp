

מהחקירה הראשונית של התרסקות מטוס איירבאס A-300 של חברת "אמריקן איירליינס" ברובע מגורים בניו יורק עולה כי דבר אינו מצביע על כל סיבה אחרת להתרסקות, מלבד תאונה, כך אמר אתמול אחד מבכירי החוקרים של האירוע.

כיממה לאחר ההתרסקות נמצאה גם התיבה השניה העשויה לשפוך אור על מהלך הטיסה ועל גורמי ההתרסקות.

אורי יפה, טייס "אל- על" לשעבר אמר כי מצורת הנפילה של המטוס, ובגלל הינתקות של אחד המנועים לפני ההתרסקות אפשר לדעת כמעט בוודאות כי היה כאן ליקוי טכני ולא פיגוע. יפה ציין כי דבר דומה אירע בהתרסקות מטוס אל- על באמסטרדם לפני שנים אחדות. גם שם התנתק אחד המנועים מן המטוס.

ג'ורג' בלאק, הממונה על חקירת נפילת המטוס, מסר כי: "אין דבר העשוי לרמז על כך שמדובר במשהו שונה מתאונה".

אילן וסרמן, איש עסקים ישראלי כבן 44, היה בין הנספים במטוס שהתרסק.
