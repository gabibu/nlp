

שר החוץ שמעון פרס נאם בפני עצרת האו"מ. בנאומו הצהיר כי למרות שלא מדובר במדיניות רשמית של ישראל, הרי שרעיון המדינה הפלשתינית הוא כמעט בגדר קונצנזוס מבחינת הציבור הישראלי. לדבריו מדינה פלשתינית שאינה מלחמתית ומוצלחת מבחינה כלכלית, היא ההימור הטוב ביותר של ישראל.

פרס גינה את הטרור הפלשתיני תוך שהוא פונה באופן ישיר אל הרשות. עוד הוסיף כי העובדה שקבוצות חמושות רבות נמצאות תחת רשות פוליטית אחת, אינה מאפשרת בטחון, ולכן על הרשות לפקח באופן הדוק על כלי הנשק .

פרס הדגיש כי לישראל אין ברירה והיא חייבת להגן על אזרחיה כל עוד יש טירור, וציין כי בכל יום יש כארבעים אירועים מסוגים שונים. פרס הוסיף ואמר כי לא ניתן לעשות דבר כל עוד נמשך הטירור.

מועצת יש"ע קראה לראש הממשלה לפטר את פרס כהוכחה לדבריו שדברי שר החוץ נאמרים על דעת עצמו והוא איננו שותף להם. שרון נבחר כדי להחזיר את הבטחון לאזרחי ישראל ולא כדי שייכנע לערפאת ויתן לו פרס בדמות מדינה פלשתינית, דברי המועצה.

גם שר התיירות בני אלון מפנה דרישה לראש הממשלה לפטר את שר החוץ ולהסתייג באופן פומבי מדבריו, תוך הודעה ברורה כי דברים אלו אינם מבטאים את קווי היסוד של הממשלה.

השר דני נווה אמר כי לפרס לא היה שום מנדט להצהרתו: "העובדה שזו הפעם הראשונה שמנהיג ישראלי מביע הסכמה מעל בימת האו"ם למדינה פלשתינית בעיצומו של מסע טרור קשה נגדו היא משגה חמור ואבדן עשתונות".

קודם לכן ביומן הצהרים של ערוץ 7 אמר השר נתן שרנסקי, יו"ר "ישראל בעליה" כי מפלגתו מתנגדת להקמת מדינה פלשתינית. שרנסקי אמר "הרשות הוכיחה כי היא רשות טרוריסטית. ולהקים היום מדינה פלשתינית פירושו של דבר להקים עוד מדינת טרור בעולם, ומי רוצה עוד מדינת טרור בעולם"? שאל .

ראש הממשלה לשעבר בנימין נתניהו שהתארח היום באולפני ערוץ 7, אמר כי הליכוד מתנגד באופן רשמי להקמת מדינה פלשתינית ומעולם לא שינה החלטתו. פרס לדבריו משקף מיעוט קטן בציבור והוא גם מן האחרונים שיש לו אמון בערפאת.

נתניהו אמר שלאחר המערכה הטרוריסטית הרצחנית שניהל ערפאת נגד מדינת ישראל במשך שנה שלמה, שכתוצאה ממנה נרצחו למעלה ממאתיים אנשים, הצהרת תמיכה במדינת טרור, מהווה פרס לטרור. עוד אמר נתניהו כי בהקמת מדינה פלשתינית ע"י ישראל יש אבסורד, כי בעולם נוצרה נורמה שבטרור נלחמים על ידי מיגור משטרי טרור וכאן עושים את ההיפך.

בהצהרתו של רה"מ בעד הקמתה של מדינת פלשתינית רואה נתניהו שתי שגיאות: טקטית ומהותית.
הטקטית נובעת לדבריו ממתן פרס לטרור בדמות ההצהרה על נכונות להקים מדינה פלשתינית.
אך עוד יותר מכך, הטרור שיופעל ממדינה פלשתינית יאפיל על זה שמופעל מהישות הפלשתינית. בכך רואה נתניהו שגיאה מהותית, משום שלמדינה פלשתינית יהיה מרחב אוירי, בריתות עם עירק ואירן ושליטה על גבולות, דרכם ניתן יהיה להחדיר גם טנקים וטילים.

להבטחות שלמדינה כזו לא יהיו סמלי סטטוס כצבא, שליטה על גבולות ומרחב אוירי, אין כיסוי, משום שערפאת אינו מכבד הסכמים, אמר נתניהו והוסיף שגם אם תקום חלילה מדינה פלשתינית נטולת אותם אלמנטים, ערפאת ידרוש אותם מיד כראש מדינה והוא יקבל אותם מהקהיליה הבינלאומית.

לדעת נתניהו יש לעמוד ולקרוא תגר על הנסיון הנוסף של פרס לגרור את מדינת ישראל להרפתקה מדינית אסונית כפי שעשה באוסלו.
