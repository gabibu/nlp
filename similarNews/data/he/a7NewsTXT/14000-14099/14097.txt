

נציבות הפליטים של האו"ם הודיעה היום על כוונתה לשוב ולפתוח את משרדיה באפגניסטן ולפרוס מיד עובדים נוספים בתקופת החירום הנוכחית.

"בהמתנה לאישורו של האו"ם, מאיצה הנציבות את ההכנות לחידוש פעילותה בתוך אפגניסטן", ציין הארגון בהודעה שפרסם בקאטה, שבדרום-מערב פקיסטן.

לשכת המשנה של הנציבות בעיר הראט שבמערב אפגניסטן, שבה ונפתחה ביום רביעי על ידי עובדים מקומיים, שדיווחו כי שקט שורר בעיר, מלבד מספר אנשים חמושים הנעים ברחובות.

"גיבשנו תוכנית לסיוע מיידי לכ-10 אלפים בני אדם - עקורים ופליטים ששבו לאפגניסטן", ציינה הנציבות.

על פי הערכה, כ-6 מיליון אפגנים זקוקים לסיוע הומניטרי.

צוותים של ארגון "רופאים ללא גבולות" באו ביום רביעי למאזאר-אי-שאריף ולטאלוקאן, יומיים לאחר ששתי הערים שבצפון המדינה נפלו בידי אנשי הברית הצפונית.

עם זאת קרן האו"ם למען הילד, יוניצ"ף, השעתה את יציאת שיירות הסיוע שלה, לאחר שנמסר לה כי שניים מנהגיה נהרגו ככל הנראה במזאר-אי-שאריף.
