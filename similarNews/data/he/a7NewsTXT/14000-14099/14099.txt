

בית משפט השלום בירושלים זיכה היום את פעיל הימין, איתמר בן-גביר, שהואשם שהדביק ליד סניף "דור שלום" בירושלים כרוזים ובהם תמונת מונטאג' של ראש הממשלה לשעבר, יצחק רבין ז"ל, בעירום. מתחת לתמונה נרשמו המילים "בת שבע עם כל הפלמ"ח" וכן "גם לנו יש חופש ביטוי".

הכרוזים ניתלו זמן קצר לאחר פרשת פעמוני היובל, אז היתה אמורה להופיע להקת המחול בת-שבע בבגדים תחתונים לצלילי השיר "אחד אלוקינו".

הפרקליטות האשימה את איתמר בן-גביר בהתנהגות פסולה במקום ציבורי, השגת גבול והשחתת פני מקרקעין.

השופטת רבקה פרידמן-פלדמן כותבת בהחלטתה כי בשל סתירה בעדויות שנמסרו במהלך המשפט, היא מזכה את איתמר בן-גביר מהאשמות. היא כותבת בגזר הדין שעדותו של לוי לוין, האדם באמצעותו ביקשה הפרקליטות להרשיע את בן-גביר, אינה עקבית והוא משנה את גרסתו מפעם לפעם.

עוד כותבת השופטת: "יש גם ממש בטעוני הנאשם, כי אף שאין מחלוקת שמדובר בכרוז מעורר סלידה הראוי לכל גינוי, הן שלעצמו ובמיוחד בשל כך שהוא נושא עליו את תמונתו של ראש הממשלה המנוח בגוף עירום, התייחסו בעבר הרשויות, ובהן רשויות המשפט, לפרסומים בוטים ומגונים לא פחות כאל פרסומים הראויים להגנה בשם הדמוקרטיה לחופש הביטוי. עם זאת, לאור זיכויו של הנאשם אין צורך להכנס לשאלה זו".


