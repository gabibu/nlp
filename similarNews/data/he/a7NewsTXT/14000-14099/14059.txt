

אתמול נלכד "גדול גנבי הרכב באזור השרון", כהגדרת המשטרה, בסיום מרדף של כיממה. כתבנו קובי פינקלר דיווח כי בידי המשטרה נאסף מידע, ועל פיו עשרות גנבי רכב, כאותו גנב רכב שנלכד, גויסו לשמש את ארגוני החבלה, והוכשרו לכך. מנתונים שנבדקו עולה כי אומת קשר בין גנבי מכוניות לבין פעילות טרור שהייתה בסביבת פעילותם הפלילית. לדברי פינקלר, ביממה האחרונה הצטבר מידע על 34 גנבי רכב שעוסקים בעזרה לארגוני הטרור.

לדבריו, ארגוני הטרור מגייסים את גנבי כלי הרכב כדי לנצל את "הידע המקצועי" שהם צברו כדי להסתייע בהם לפרוץ לכלי רכב, ולהטמין בהם מטעני חבלה. על חלק מהמקרים, לדבריו, חל צו איסור פרסום, אך פרסומם של שני מקרים הותר. אחד מהם היה כשהוטמן בתא המטען ברכבה של תושבת יהוד חומר נפץ, הדבר נעשה על ידי גנב רכב שגויס לארגון הג'יהאד האסלאמי, ונשלח לטמון את חומר הנפץ בתא המטען באופן שלא יעורר חשד. מקרה נוסף אירע בשכונת מאה שערים בירושלים. אחד משני המחבלים שהעביר את המכונית הממולכדת אשר התפוצצה במקום היה גנב רכב מוכר: מחמוד אבו יוסף. הוא גויס על ידי החמאס לגנוב רכב, ולהטמין בו חומר נפץ. בתמורה קיבלו בני משפחתו אישורי עבודה באחד ממפעלי החמאס בשכם.

