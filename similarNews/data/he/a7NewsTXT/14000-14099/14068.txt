

שגריר ישראל בצרפת אלי בר-נביא הגיש מחאה לז'אן דניאל, מנהל השבועון הצרפתי "לה נובל אובזרווטר", לאחר שהופיע בו מאמר המאשים את חיילי צה"ל באונס נשים פלשתיניות, שנרצחו לאחר מכן על ידי משפחותיהן.

"העיתון פרסם האשמות מפלצתיות על חיילי צה"ל, ללא שמץ של הוכחה", כתב במחאתו השגריר בר-נביא. "ידעתי כי שבועון זה מתח לפעמים ביקורת קשה נגד ישראל, שלעתים לא הייתה צודקת, אך לצערי, מעולם לא ראיתי אותו יורד לרמה נמוכה כל כך", כתב השגריר.

השגריר הגיב בכך על מאמר שהתפרסם בגיליון האחרון של העיתון, ובו סופר כי "נשים פלשתיניות שנאנסות על ידי חיילי צה"ל, נרצחות באופן שיטתי על ידי משפחותיהן. כלומר, האונס הוא פשע מלחמה, כי החיילים הישראליים מודעים היטב למה שעלול לקרות בעקבות התנהגותם".

