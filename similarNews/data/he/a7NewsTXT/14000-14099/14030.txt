

יחידת החילוץ אילת-אילות חילצה בצהריים נערה בת 17 מהר שלמה, סמוך לאילת בדרום הארץ.

הנערה, חולת אסטמה, טיילה באיזור עם בני כיתתה. כשהגיעו לפיסגת הר שלמה חשה הנערה ברע והחלה מאבדת את הכרתה. חובש שהתלווה לטיול החל לטפל בה ובמקביל יצר קשר עם חדר המצב במשרד החינוך.

כתבת עתי"ם מוסרת, כי לאחר התייעצות, הוחלט שלא להזמין מסוק ובמקום זאת להזעיק למקום את יחידת החילוץ אילת-אילות.

12 מתנדבים, ביניהם שלושה מתנדבים תלמידי ישיבת ההסדר באילת, יצאו למקום והחלו בפעולות חילוץ. במקביל, טופלה הנערה בתרופות ומצבה השתפר. כעבור כמה שעות היא חולצה בשלום מההר.
