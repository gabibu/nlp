

בוועדת החוקה של הכנסת עברה ברוב של 11 מול 5 הצעת חוק יסוד "זכויות חברתיות". כתבנו חגי סרי דיווח כי סיעת ש"ס, שמתנגדת לחוק, ביקשה רוויזיה, ולכן תהיה הצבעה חוזרת בשבוע הבא. יו"ר הקואליציה זאב בוים נמנע בהצבעה,, וביקש כי הצעת החוק תידון בהנהלת הקואליציה.

מטרתה של הצעת החוק של יו"ר ועדת חוקה ומשפט אופיר פינס מ"העבודה" היא להגן על זכויותיו החברתיות של האדם וצרכיו ובסיסיים כגון עבודה, שכר, חינוך, דיור, בריאות, לשם קיום בכבוד אנושי, ובכפוף ליכולת הכלכלית של המדינה.

החרדים והדתיים הביעו את התנגדותם לחוק היסוד הזה, וזאת בשל חששם כי בית המשפט העליון יפרש אותו פרשנות מרחיבה, כדרכו בחוקי יסוד ופסיקה, כדי לפסוק פסקים נגד ערכי היהדות. כך אירע בחוק יסוד "חופש העיסוק כבוד האדם וחירותו". ח"כ אברהם רביץ אמר כי הוא חושש מפרשנות המילים "כבוד אנושי" ו"חינוך", המופיעים בחוק. לעומתו, יו"ר ועדת החוקה ומציע החוק ח"כ אופיר פינס אמר כי במצבה הקשה של החברה בישראל מתנגדי החוק מבצעים "פשע פרלמנטרי", כלשונו.
יו"ר הקואליציה זאב בוים מהליכוד שוחח עם פינס, ובשיחה הוחלט להביא את הצעת החוק לדיון בהנהלת הקואליציה, כמתחייב מההסכם הקואליציוני. לדברי בוים, על פי קווי היסוד של הממשלה חקיקת חוקי יסוד מותנית בהסכמה לאחר דיון בהנהלת הקואליציה. הסכמה זו לא הושגה מראש, לדבריו, ולכן נוצרה הסערה.

ח"כ יצחק כהן מש"ס טען כי השמאל מנצל את העובדה שבוועדת החוקה יש לו רוב, כדי להעביר חוקים נגד הימין ונגד המסורת. הוא איים כי אם יימשך הדבר הם יחרימו את הוועדה, המתנהלת לדבריו, "כמו הקיוסק הפרטי של אופיר פינס".

לפי דרישת ש"ס להליך רוויזיה, תתקיים ההצבעה האמיתית על החוק רק בשבוע הבא.


