

משטרת ירושלים עצרה את האחראי על נושא הקרקעות ברש"פ. בלשי מפלג ההונאה של משטרת ירושלים עצרו את פתחי אטללה, תושב א-רם שבצפון ירושלים, בחשד לזיוף מסמכים שאפשרו לו מכירת עסקאות נדל"ן בקרקעות. אטללה יושב במשרדו של ערפאת ביריחו, ולטענתו, תפקידו הוא לחקור את זיופי המסמכים בהליכי רישום קרקעות בתחום הרש"פ.

משטרת ירושלים מסרה כי בידיה ראיות מוצקות הקושרות את אטללה לזיוף מסמכי קרקעות בתוך "ישראל הקטנה". לדברי המשטרה, בחיפוש שנערך בביתו נתפס נשק מסוג MP-5, ואקדח הזנקה. המשטרה החרימה את כלי הנשק והיא בודקת את הקשר בין ממצאים אלה לבין פיגועים שבוצעו עם נשק מסוג MP-5, כדוגמת פיגועי ירי אחדים שאירעו בכביש המחבר בין שכונת רמות לשכונת הגבעה הצרפתית, וכן בצומת הגבעה הצרפתית. בית משפט השלום בירושלים האריך את מעצרו של פתחי אטללה בשמונה ימים נוספים.

