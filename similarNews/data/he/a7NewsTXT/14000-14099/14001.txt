

כארבעים משפחות של אנשי צבא דרום לבנון לשעבר חזרו אתמול ללבנון דרך מעבר גבול ראש הנקרה.
המשפחות הגיעו ממקומות שונים בארץ, שם שהו בחודשים האחרונים: "אין לנו מה לעשות פה יותר. שנה וחצי אנחנו רק ישנים אוכלים ושותים. פה אין לנו עתיד, ואנו מעדיפים להישפט ולשבת בכלא מאשר להרגיש פליטים בישראל.

האנשים בישראל אולי טובים, אבל לא הממשלה. היא יכלה לעשות הרבה יותר בשנה וחצי האחרונות", אמרו השבים.

במעבר הגבול נראו מחזות מרגשים של פרידה, שלוותה לעיתים בבכי, בין המשפחות העוזבות ובין אלה הנשארות.

אנשי צד"ל לשעבר, הנשארים בישראל, אמרו שהם ימתינו כדי לדעת איזה עונש יקבלו חבריהם השבים ללבנון, ואם מדובר בעונש קל, יעדיפו גם הם לשוב למולדתם, שם יישפטו, יירצו את עונשם, ואחר-כך יחדשו את חייהם בארצם.
