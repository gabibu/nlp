

להלן הודעת דובר צה"ל:

בעקבות ריבוי ירי פצצות מרגמה, רימונים נגד טנקים וירי מנשק קל לעבר היישוב נווה דקלים בגוש קטיף וכן מוצבים ובסיסים של צה"ל באזור, פעל הלילה כח משולב של הנדסה קרבית, שיריון וחיל רגלים בפאתי חאן יונס, במטרה להרחיק את איום הירי.

בפעילות, חישפו ופוצצו כוחות צה"ל מספר מבנים, אשר שימשו זה זמן רב כעמדות ירי לפלשתינים, וכמחסה לחוליות המרגמות אשר יורות לעבר גוש קטיף.

במהלך הפעילות ירו הפלשתינים עשר פצצות מרגמה לעבר יישובי גוש קטיף ובסיסי צה"ל באיזור, וכן נפתחה אש מנשק קל והושלכו רימונים לעבר הכוחות.

לא היו נפגעים ולא נגרם נזק.

הכוחות השיבו אש לעבר מקורות הירי.

דובר צה"ל מציין, כי צה"ל נענה לאחרונה לבקשת מנגנוני הבטחון הפלשתינים לאפשר להם לפעול בעצמם להפסקת הירי מאזור חאן יונס, אולם אירועי השבועות האחרונים הוכיחו, כי אין ביכולתם, או ברצונם לעשות זאת. במהלך החודש החולף נורו 23 פצצות מרגמה לעבר היישובים והמוצבים בגוש קטיף, ובמספר רב של מקרים פתחו הפלשתינים באש, והשליכו רימונים.

צה"ל מחוייב להגנת היישובים והתושבים ברצועת עזה, ויפעל באמצעים המתאימים, כנגד הפיגועים הפלשתינים.


