

לפחות חמישה ילדים מתו, ויותר מ-12,000 ילדים חלו במדינת אסאם שבהודו, לאחר שקיבלו מנות של ויטמין A במסגרת תוכנית חיסון מפני עיוורון, שנערכה בחסות ארגון הבריאות של האו"ם.

ביום ראשון קיבלו כ- 300,000 ילדים את הויטמין, ויממה לאחר מכן החלו מאות ילדים להגיע לבתי חולים. הם סבלו מחום גבוה, מהקאות ומכאבים בקיבה.
ד"ר קרורה, מנהל השירותים הרפואיים במדינת אסאם, טוען כי הילדים חלו משום שקיבלו מנת יתר מהחיסון. לדבריו, רוב הילדים סובלים כנראה משלשולים, וזאת בשל תכולת הפרוטאין הגבוהה בחיסונים, וייתכן שהמגפה הכללית הייתה נמנעת אילו עובדי בית החולים, שנתנו את החיסון, היו מקבלים הדרכה נאותה באשר לשימוש בה. קרורה מכחיש שהחיסון ניתן לילדים לאחר תאריך התפוגה שלו.

מקורות במשרד הבריאות המקומי מסרו כי לפחות 15,000 ילדים נפגעו כנראה מהחיסון הנגוע.
"המצב קשה מאוד", אמר שר הבריאות בהומידאר ברמן, והוא הורה לפתוח בדחיפות מרכזים רפואיים כדי לנסות להתמודד עם המספר העצום של הילדים החולים.

המטרה המקורית של יוניצ"ף, ארגון הבריאות של האו"ם, הייתה לחסן כ-3 מיליון ילדים בגילאי שנה עד שש. רופאים מחשיבים את הויטמין A כדרך יעילה וזולה למניעת עיוורון בקרב משפחות מעוטות יכולת, שבתזונתן אין מספיק ויטמינים.
