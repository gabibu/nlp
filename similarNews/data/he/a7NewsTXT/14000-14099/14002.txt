

בשבוע הבא תוגש לבג"צ עתירה ייצוגית נגד המוסד לביטוח לאומי. העתירה הוגשה בהשתתפות הסתדרות הגמלאים "משען" ומאות קשישים מכל רחבי הארץ. העותרים טוענים כי המוסד לביטוח לאומי שולל את זכאותם של אלפי קשישים לקבל גמלת סיעוד, מכיוון שהחליטו לעבור מביתם לדיור מוגן.

בכנס חירום, שהתקיים אתמול בבית האבות נאות אביבים בתל-אביב, אמר מנכ"ל משען שמעון כהן כי הוא חש בושה לנוכח ההתעמרות של ראשי הביטוח הלאומי בקשישים, אשר במקום להגן עליהם, שוללים למעשה את זכותם לחיות בכבוד, כאנשים עצמאיים.

לדברי כהן, בחודשים האחרונים מסרבים פקידי הביטוח הלאומי להעניק גמלת סיעוד, המיועדת למתן שירותי מטפלת לצורך רחצה, אכילה ותפקוד בסיסי, לקשישים החוששים להתגורר לבדם בבתיהם, ובחרו לעבור לדיור מוגן. לדבריו, נציגי הביטוח הלאומי, באמתלות ביורוקרטיות, גורמים לקשישים להישאר גלמודים בבתיהם, ולהימצא בפחד תמידי, במקום לחיות את שנות חייהם האחרונות בביטחון.

יו"ר "הסתדרות הגמלאים בישראל" גדעון בן ישראל הודיע כי בשמם של כל גמלאי ישראל יצטרף ארגונו לעתירה של "משען". "אחד הפקידים הבכירים באוצר אמר לי לא מזמן: 'חשבנו שתחיו, אתן, הנשים עד 60 שנה, ואתם, הגברים, עד גיל 65. עכשיו אתם חיים עד גיל 80, והפכתם לנטל כלכלי על המדינה".

יו"ר משען פרופ' אפרים טורגובניק קרא לשר העבודה והרווחה הרב שלמה בניזרי, ולמנכ"ל הביטוח הלאומי "להסיר מעל החברה הישראלית את החרפה ואת גסות הרוח כלפי הקשישים. אם המדינה לא תגן על הקשישים, נעשה זאת באמצעות בית הדין הגבוה לצדק".
