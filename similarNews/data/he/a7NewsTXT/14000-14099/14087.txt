

מפכ"ל המשטרה, רב ניצב שלמה אהרונישקי, אמר ביום ה' כי למרות הרגיעה המורגשת בתקופה האחרונה בישראל, המשטרה ממשיכה בהערכות מוגברת.

רנ"צ אהרונישקי אמר את הדברים בביקור בחפ"ק המשטרתי שהוקם במסגרת תרגיל רחב היקף המדמה טיפול בארוע רב נפגעים, שנערך באזור הקריון שבקרית ביאליק.

בתשובה לשאלת כתב עתי"ם קובי מנדל אמר המפכ"ל: "אסור לשגות בעניין. יש פיגועים ואמרנו שיהיו פיגועים וצריך לקחת בחשבון הרבה מאוד תרחישים. מדי פעם ישנה רגיעה מסויימת, אבל מבחינת המשטרה אנחנו ממשיכים בהערכות מוגברת, בפריסה גדולה מאוד. יחד עם זאת צריך למצוא מענה גם לנושאים אחרים. האיומים הנוספים היכולים להיות - חייבים לתרגל אותם וביומיים האחרונים אנו מבצעים סדרה גדולה מאוד של תרגילים בכל מחוזות המשטרה, על בסיס תרחישים שאנו נערכים אליהם והכנו אותם ובהם משולבים כוחות נוספים".

רב ניצב שלמה אהרונישקי אמר עוד: "צריך לזכור שאנחנו תחת עימות גדול מאוד ומורכב מאוד. אין לנו יכולת לסגור את מרחב התפר, לכן אנו צריכים להמשיך להערך בצורה מורכבת וברורה".

המפכ"ל נדרש גם לרגישות הבטחונית באזור מפרץ חיפה, בו מרוכזים מפעלים שבהם חומרים מסוכנים ואמר כי נוכח הסכנה בחרה המשטרה תרחישים רבים לתרגול דווקא באזור זה. "כבר מזמן יש לגופים רבים שמעבר לגבולות הארץ אמצעים היכולים להגיע לכאן ואנחנו עוסקים בתרחישים שבשנים האחרונות קיבלו עוצמה הרבה יותר גדולה, ואנו צריכים להערך לתרחישים הרבה יותר מורכבים", אמר רב ניצב אהרונישקי.


