

לאחר 50 שנות מחקר, מכריזה רשות העתיקות על סיום הפרסום המדעי של מגילות ים-המלח (המגילות הגנוזות). ההכרזה תעשה היום בשעה 10.00 (זמן N.Y), בחדר הנאמנים של הספרייה הציבורית בניו-יורק. כמחווה של רצון טוב כלפי תושבי העיר ניו-יורק, בהתייחס לאירוע של ה-11 בספטמבר, תקדיש רשות העתיקות את הכרך האחרון של הפרסום, לראש העיר רודולף ג'וליאני ותושבי העיר ניו-יורק.

בתחילת שנות ה-50, לאחר זיהוי וצילום של יותר מ-15.000 קטעי גוויל ופפירוס, החלה עבודת המחקר והפרסום המדעי של מגילות ים-המלח על-ידי צוות של כעשרה מומחים. עקב אופי העבודה והמספר המצומצם של החוקרים הובאו לדפוס במהלך 35 השנים שלאחר מכן 8 כרכים בלבד. אז החלה להישמע ביקורת על אחריותה של מדינת ישראל לעיכוב בפרסום החומר.

עם הקמת רשות העתיקות בשנת 1990, על-ידי אמיר דרורי, ננקטו צעדים לקידום המחקר והפרסום: פרופ' עמנואל טוב מונה לעורך ראשי, הוגדל צוות החוקרים ועוד. כתוצאה משינויים אלו הובאו לדפוס עוד 29 כרכים במהלך עשר השנים האחרונות.

ההכרזה בניו-יורק תערך בנוכחות אלוף (מיל) אמיר דרורי, פרופ' עמונאל טוב וגברת שלבי וייט, יו"ר אגודת הידידים של רשות העתיקות.




