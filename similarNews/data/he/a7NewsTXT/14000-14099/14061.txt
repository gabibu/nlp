

צוות מקצועי, ובו נציגי האוצר, התעשיינים, ההסתדרות ובנק ישראל, בראשות מנכ"ל משרד האוצר אוהד מראני, ינסה לגבש הצעות לעסקת חבילה במשק. כך סוכם בפגישה שהתקיימה אתמול במשרד האוצר בירושלים. בסיום הפגישה אמר שר האוצר סילבן שלום, כי אף על פי שהמשק הישראלי עדיין במצב של יציבות, נשקפת לו סכנה של הידרדרות, ולכן צריך לעשות כל מאמץ להוציא את המשק מן המצב שאליו נקלע. שלום הוסיף כי הפגישה מעידה על רצונם של כל הגורמים במשק לנסות למצוא דרכים לגבש הסכמה לאומית.

נגיד בנק ישראל הדגיש כי כל תוכנית כלכלית צריכה לפתור לא רק את הבעיה האקוטית, אלא לתת פתרון לצמיחה מתמשכת. פרנקל אמר כי שינוי גובה הריבית הוא פונקציה של התנאים שנוצרים.

נשיא המדינה משה קצב קרא אתמול לשובתים במשק, וביקש מהם לחדול לפי שעה משביתתם, "מאחר שאין זו העת לשביתות". הנשיא קרא לשלב ידיים בהתמודדות עם בעיות השעה, ולהותיר את המחלוקות לעתות רווחה. זאת, לדברי הנשיא, אף על פי שזכות השביתה היא זכות לגיטימית במערכת יחסי העבודה במדינה דמוקרטית. הנשיא ציין כי לנוכח מצבה הבטחוני המיוחד של ישראל ונוכח הקשיים הכלכלים הפוקדים אותנו בעת זו השבתה של מגזרים שונים של המשק, פוגעת באזרחים ובמדינה, פוגעת במובטלים, וכן באלה אשר כבר נתונים במצוקה, ובמיוחד במקבלי הקצבות מהמוסד לביטוח לאומי.


