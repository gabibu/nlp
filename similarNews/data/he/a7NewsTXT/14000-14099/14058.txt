

כתבנו חגי הוברמן דיווח כי מטען צד התפוצץ על לכוח צה"ל בכפר שוויקה סמוך לטול כרם. לא היו נפגעים.

בדרך העולה אל הר עיבל התפוצץ מטען על כוח צה"ל. גם ליד בקא א-שרקייה הפעילו המחבלים מטען על סיור צבאי. בשני המקרים איש לא נפגע.

בין היישובים שבי שומרון לעינב ירו המחבלים אל כלי רכב ישראלי. סוכנות "קול רינה" דיווחה כי איש לא נפגע.

מצפון לעיירה ביר זית נורו יריות אל רכב ישראלי. איש לא נפגע.

מחבלים ירו אתמול על בסיס משמר הגבול סמוך לבית לחם. לא היו נפגעים. כתבנו חגי הוברמן דיווח כי השוטרים במקום לא השיבו אש לעבר מקורות הירי.

מטען חבלה נתגלה ופורק בשלום בצומת פני חבר בכביש הראשי מדרום לירושלים. הכביש נחסם לתנועה, וחבלנים של צה"ל ערכו סריקות אחר מטענים נוספים.

רימון נגד טנקים נורה אתמול על מוצב צה"ל סמוך ליישוב גדיד בגוש-קטיף. לא היו נפגעים, ולא נגרם נזק. הכוח במקום לא השיב אש לעבר מקורות הירי.

ליד חממות היישוב גדיד בגוש קטיף נורתה אש אל רכב ישראלי. איש לא נפגע.

כתבנו חגי הוברמן אמר ביומן הצהרים כי אתמול, יחסית לשבועיים האחרונים, חלה עליה גדולה בנסיונות הפגיעה בחיילים ובתושבים. לדבריו, הדבר נובע מהעובדה שערפאת קיווה ללחוץ את ידו של בוש, והתאכזב. המפגש לא התקיים, ומיד בשובו עלה הטרור עלייה ניכרת.


