

יריד התיירות WTM, השני בגודלו בעולם, הסתיים היום, 15.11, בלונדון, במסר עיקרי של המשך שיווק ישראל בבריטניה והמשך שיתוף פעולה עם משווקי התיירות העיקריים באנגליה.

במהלך היריד קיים צוות משרד התיירות פגישות רבות עם גורמי הענף, נציגי תקשורת ונציגי הקהילות המקומיות. מפגש חשוב התקיים עם ראשי מערכת העתון היהודי הוותיק JEWISH CHRONICAL. במפגש נכחו נציגי הארגונים השונים בקהילה היהודית ונדונו דרכים חדשות לשיווק וחשיפת מדינת ישראל כיעד תיירות מועדף עבור הקהילה היהודית בבריטניה, וכן דרכים למיקוד הביקור בישראל דווקא בשעה זו.

צוות המשרד סיים את היריד בקיום כנס מנהלי לשכות אירופה, אשר בו בוצעה הערכת מצב מחודשת, לאור המשבר התיירותי המתמשך בישראל. בכנס גובשו דרכי פעולה ממוקדות על פי אסטרטגית המשרד לשנת 2002 וכן נדונו תוכניות העבודה לשנה הבאה.

מנכ"ל משרד התיירות, מירה אלטמן, ציינה כי השנה הפך היריד כולו להפגנת נוכחות של תעשיית התיירות העולמית כולה אל מול איומי הטרור. מכאן, שהנוכחות הישראלית ביריד והביתן, שמשך קהל מבקרים רב יחסית, היו בעלי חשיבות מכרעת לשם שמירת הקשר עם גורמי הענף השונים והמשך שמירת המודעות למוצר התיירות הישראלי.

כמו כן, מנכ"ל משרד התיירות, מירה אלטמן, סיירה אתמול בביתן הירדני ביריד ונפגשה עם שר התיירות הירדני, טאלב ריפעי.

אלטמן הוסיפה, כי היא בטוחה שהמאמץ השיווקי שהושקע על-ידי משרד התיירות וגורמי הענף יסייע להתאוששות התנועה היהודית מבריטניה לישראל.
