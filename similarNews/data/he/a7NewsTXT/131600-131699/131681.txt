

בדיון שהתקיים בועדת הכלכלה של הכנסת, הודיע שר התיירות אברהם הירשזון כי הוא מוריד מעל סדר יומה של הממשלה את הצעה להקים קזינו מאחר והבחירות בפתח.

ח"כ שאול יהלום, יו"ר סיעת המפד"ל מראשי המתנגדים בכנסת להקמת הקזינו, ומיוזמי הדיון היום בוועדת הכלכלה, בירך בישיבת הועדה על הודעתו של השר הירשזון לזנוח את היוזמה הלא מוסרית והלא אחראית שהיתה פוגעת במעוטי היכולת והורסת את משפחותיהם.

כזכור, פנה ח"כ יהלום ליועמ"ש מזוז בדרישה שיורה על ביטול הדיון שעמד השר הירשזון לקיים בקבינט החברתי- כלכלי ביום שלישי, בנושא הקמת הקזינו באילת, מחשש למחטף פוליטי ערב הבחירות.

בראיון ליומן הצהרים של ערוץ 7 מסרב ח"כ יהלום לקבל את ההתייחסות למשטרה ככזו המעלימה עין מבתי קזינו ברחבי הארץ. לדבריו הבעיה היחידה היא של מחסור בכוח אדם, אך כשכוח האדם נמצא הרי שספינות הימורים מגורשות ומטופלות, ופשיטות מבוצעות על בתי קזינו ומרכזי הימורים.

יהלום דוחה את הדרישה לאשר קיומו של קזינו כדי להזרים רווחים כספיים ממקור זה למדינת ישראל. לדבריו בדיקות ומחקרים של קרימינולוגים מוכיחים שגם אם ישנו רווח כלכלי הרי שהוא יוצא בהפסד הדרמתי לחברה בישראל, אם בפירוק משפחות, אם בהתדרדרות לפשע והתמכרויות נוספות המתלוות לתופעת הקזינו בעולם.

יהלום הבהיר בראיון כי אין בכוונתו לנוח ולשקוט במאבקו במייזם הקזינו גם אחרי הבחירות. "הקזינו הוא אסון תרבותי, הוא מוקד לפשע ולשחיתות ומנוגד בתכלית לערכיה של מדינת ישראל כמדינה יהודית, ולכן יש לעשות הכל כדי למנוע את הקמתו. נמשיך להאבק נגד הקמת הקזינו אם תעלה היוזמה מחדש גם בכנסת הבאה".

להאזנה לראיון
(ש)
