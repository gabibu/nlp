

בראיון ליומן הצהרים של ערוץ 7 אומר ח"כ אלדד כי "השחיתות ניצחה" וניתן להכריז על כך באופן פומבי. לדבריו "מדינת ישראל נתונה בידי המאפיה של משפחת שרון". זאת בעקבות ההחלטה לדחות את השעיית עמרי שרון.

אלדד שב וקובל על המציאות בה בכוחו של שרון, האב ובנו לקבוע מינויים גם בתוככי הליכוד. לדבריו "כולם מפחדים ממנו, העבודה, הליכוד וגם החברים. התמונה הרבה יותר קשה מאיך שאני מציג אותה כיוון שהם מאיימים על כולם בסחיטה ובאיומים".

חבר הכנסת אלדד מספר על עדויות שלפיהם קיבלו בעלי אינטרסים כלכליים איומים ברורים שענייניהם ותקציביהם לא יקודמו ולא ימומנו אם לא יצביעו בהתאם לדרישתו של שרון.


את דבריו אמר אלדד בעקבות החלטתה של וועדת הכנסת שלא לקבל את הדרישה להשעות את חבר הכנסת עמרי שרון מפעילות בכנסת עד לאחר קביעת גזר דינו על ידי בית המשפט. בכך קיבלה את דרישת שרון עצמו לאפשר לו לפרוס את טיעוניו בפני בית המשפט לפני שיפרט אותם בדיוני ההשעייה.

הדיון הבוקר היווה סיום למסע פוליטי ארוך בו ניסה חבר הכנסת בראון, יו"ר וועדת הכנסת לעכב את הדיון עד לאחר מתן גזר דינו של שרון הבן. חבר הכנסת אלדד, מיוזמי הדרישה להשעיית שרון האשים בין השאר את חבר הכנסת רוני בראון, החבר במפלגתו של שרון האב בכך שניסה לטרפד את הדיון בהשעייתו של שרון הבן. לטענתו של אלדד ניסה בראון, בשבתו כיו"ר ועדת הכנסת לעכב את הדיון במעמדו של עמרי שרון בוועדה שבראשותו. אלדד אומר כי במהלכי הדחייה מנצל בראון את מעמדו בניגוד למתבקש בחוק.

עוד אמר אלדד כי חברי וועדת הכנסת חייבים להחמיר בהתייחסותם לחבר הכנסת שרון בעיקר לנוכח ימי הבחירות המתרגשים עלינו, על מנת לשמש דוגמא לחברי כנסת אחרים העלולים לחטוא בסוגיות מימון בחירות, כסוגיות בהן הורשע חבר הכנסת שרון.

על מנת למנוע את המשך העיכובים הבהיר אלדד כי בכוונתו לפנות לבג"ץ בעתירה שתחייב את בראון לקיים את הדיון, בניגוד לרצונו. לאחר דבריו החריפים ואיומיו של אלדד נקבעה הישיבה שהתקיימה הבוקר.

נזכיר כי את האור הירוק לדיון בהשעיית שרון הבן נתנה היועצת המשפטית לכנסת שקבעה כי כבר עם הרשעתו של חבר כנסת ניתן לדון בהשעייתו. זאת בניגוד לדעתו של חבר הכנסת בראון שכאמור, ניסה לדחות את הדיון עד לקביעת עונשו של שרון על ידי בית המשפט.

כזכור, בעקבות החלטתה של היועצת המשפטית לכנסת, עורכת הדין נורית אלשטיין אמר ח"כ רשף חן, יוזם הפניה לאלשטיין כי בהחלטה זו "בא הקץ לניסיון של ח"כ בראון להשתמש בתפקידו בכדי לתת הגנה לבן של ראש מפלגתו החדשה". אולם כאמור, הבוקר החליטו חברי הוועדה לדחות את הדרישה להשעייה. ההחלטה התקבלה ברוב שגיבשו חברי מפלגתו החדשה של שרון האב, חברי הכנסת הערבים וחלק מח"כי העבודה.

בפתח הדיון הבוקר ביקש שרון שלא להשעות אותו על מנת שלא ייאלץ לפרוס את טיעוניו בכנסת בטרם יציג אותם בבית המשפט.

חבר הכנסת אלדד פנה לחברי הוועדה ואמר: "הקלון הוא לא של עמרי. הקלון הוא שלנו שאנחנו מסכימים לשבת עם מי שהורשע בפלילים. אנחנו מסכימים לשבת איתו כי אנחנו חיים בשלטון של פחד כמו בשלטון של מאפיה. אנשים כאן חוששים לתפקידם ולכן אנחנו לא ראויים אפילו להיות וועדת בדיקה".
(ש)

להאזנה לראיון

