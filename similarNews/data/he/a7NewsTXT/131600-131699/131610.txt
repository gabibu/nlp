

ועדת הכספים של הכנסת אישרה אתמול פה אחד את בקשת משרד התמ"ת להעביר מענק בסך 2.4 מיליארד  להרחבת מפעל "אינטל" בקריית גת.


את הבקשה לאישור המענק הגיש לוועדת הכספים מנכ"ל משרד התמ"ת, רענן דינור, שציין כי שני יעדי התכנית המרכזיים הם להעסיק עוד 4,400 עובדים במפעל בקרית גת ולהגדיל את המכירות בתוספת של 2.8 מיליארד דולר. לדברי דינור, היקף ההשקעה בתכנית להרחבת המפעל מגיע ל-4.5 מיליארד דולר. הבקשה המקורית זיכתה את המפעל במענק בשיעור של 12,5% מתוך ההשקעות. עד לגג להשקעה בסכום של 3,5 מיליארד דולר ומעבר לסכום זה לא תזכה החברה בעוד מענקים.

המנכ"ל דינור ציין בסקירתו כי חברת "אינטל" מפעילה 294 מפעלים ברחבי העולם ובשנת 2004 הגיעו הכנסותיה ל-34.2 מיליארד דולר. החברה מעסיקה ברחבי העולם 91 אלף עובדים ומייצרת 450 מוצרים שונים. בישראל יש לחברה 6 מוקדי פעולה: חיפה, פתח-תקוה, ירושלים, קרית גת, יקנעם ויקום. לדבריו מתוך כ-2,300 עובדי "אינטל" בקרית גת, כ-1,500 עובדים מתגוררים באזור הדרום. כיום מיצאת "אינטל" בשנה בסכום של 1,5 מיליארד דולר. לאחר הקמת המפעל החדש יגדל היצוא לכ-4 מיליארד דולר. בסיום דבריו ציין המנכ"ל, כי תרומת הפרוייקט למשק נאמדת בסך 451 מיליון דולר מלבד העסקת עוד 4,400 עובדים.

סגן הממונה על התקציבים באוצר, אמיר לוי, השיב לחברי הכנסת, כי מרכז ההשקעות יקציב לצורך המענק 138 מיליון  בלבד וכל היתרה תגיע מתוספת תקציב מסעיפים אחרים. מנהל "אינטל" אלכס קורנהאוזר סיפר לחברי הועדה כי אחת ההצעות שעמדה בפני "אינטל" העולמי היתה להקים מפעל בהודו , אך כיון שהודו לא נתנה מענק נמנעה הנהלת "אינטל" להקים שם מפעל. לדבריו, תוך ימים אחדים תתחיל העבודה בשטח והשתתפות המדינה היא זו שמסייעת להרחבת המפעל בקרית גת.
