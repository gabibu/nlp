

המועמד לראשות הליכוד משה פייגלין קובע כי הגורם להתרסקות הליכוד בסקרים נובע מעמדות מבולבלות ומרוחקות ממצעו המקורי. לדבריו רק חזרה לערכיה האידיאולוגיים של התנועה ישיב אליה את הבוחרים.

סקרי דעת הקהל המוצגים הבוקר בכלי התקשורת השונים מציגים נתונים מדאיגים מאוד מבחינתו של הליכוד. באחד הסקרים מוצגת תנועת הליכוד ככזו הזוכה לעשרה מנדטים בלבד, ובמקום הרביעי, אחרי מפלגת שרון, הזוכה ל-34 מנדטים, העבודה הזוכה ל-27 מנדטים וש"ס הזוכה ל-11 מנדטים.

בשיחה עם כתבנו שמעון כהן שולל המועמד לראשות הליכוד משה פייגלין את הפרשנויות לפיהן הסיכוי להשיב לליכוד את מצביעיו יכול להתקיים אך ורק אם יהיה בכוחה של התנועה להוכיח שאינה בעלת מצע מדיני ימני. לדברי פייגלין ימיו הזוהרים ביותר של הליכוד היו דווקא כאשר הציג עמדה מדינית לאומית ברורה המחוברת למסורת ישראל. לעומת זאת כל נטייה לכיוון המרכז הפוליטי, ואף שמאלה ממנו גרמה לבוחר הישראלי לנטוש את המפלגה, אומר פייגלין.

לדבריו רק מועמדותו שלו להנהגת הליכוד תשיב אליו מצביעים שעזבו את התנועה לטובת מפלגות אידיאולוגיות יותר.

כדוגמא למגמת החזרה לערכים הבסיסיים מתבונן פייגלין במתרחש במפלגת העבודה, שם מצליח היו"ר עמיר פרץ לגבש סיעה ההולכת וגדלה בעיקר בגלל חזרתו לאידיאולוגיה השמאלית הברורה שלו.

יצוין כי לעומת פייגלין סבור שר החוץ סילבן שלום כי דווקא הוא יהיה זה שינצח במרוץ על ראשות הליכוד, ודווקא משום שהוא המועמד שמציג עמדות מרכזיות יותר שלטעמו יכולות להשיב לליכוד בוחרים שנטשו לטובת מפלגת שרון.


היום פתח משה פייגלין באופן רשמי את הקמפיין שלו לכיבוש ראשות הליכוד תחת הכותרת "ראש יהודי לליכוד". פייגלין אומר כי "די שבענו אכזבות מהבטחותיהם של מועמדים לאומיים. הגיעה העת למועמד שהתורה היא נר לרגליו".

בראיון ליומן הצהריים של ערוץ 7 התייחס פייגלין להתעלמות התקשורתית סביב מועמדותו. לדבריו הוא חש במגמתיות ברורה שמקורה הוא בתקוות גורמים מסוימים שאם לא ידווחו על מועמדותו הרי שהיא תיעלם מעצמה.

לעומת הסיקור התקשורתי המתעלם ממנו מציין פייגלין סקרים שמציגים את מנהיגותו ככזו שיכולה להגיע להישגיו של המועמד הנוסף, עוזי לנדאו. פייגלין רואה בכך עדות לסיכויים שבפעילות שטח נרחבת יוכלו אנשיו להביא לסיבוב שני של הבחירות לראשות הליכוד, ובו ינצח כל מועמד אחר.

לשאלת המראיין, אמציה האיתן, הבהיר פייגלין כי למרות הערכתו ללנדאו, מנהיגים נוספים שדיברו גבוהה על ערכים אולם במנותק ממסורת ישראל ואמונה באלוקיו אכזבו. לדבריו "ניסינו למשוך בארבע ידיות בלימה והן   בגין, שמיר, נתניהו ושרון, אולם אף אחת מהן לא הצליחה לעצור את הדהירה של מדינת ישראל לאובדן".


באשר ליעדים לאחר הבחירות אומר פייגלין כי המחנה הלאומי חייב לעמוד כגוש אחד, מעין אשכול פוליטי, כהגדרתו, השומר על ייחודיותה של כל מפלגה אך שומר על תיאום וקשר בין המנהיגים השונים.

הכתבה במלואה
(ש)
