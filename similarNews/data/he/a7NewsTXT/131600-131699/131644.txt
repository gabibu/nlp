

בסיורו בדרום שוחח ראש הממשלה שרון עם חיילי הגיזרה, סיפר על געגועיו לימיו כאלוף פיקוד הדרום והבהיר: משימתכם היא בלימת ההברחות בגבול הדרום. היום בדרום: תרגיל בטחוני גדול להדמיית מצבי חירום וחבלה.

תרגיל של כוחות הביטחון נערך היום בדרום הארץ. כתבנו קובי פינקלר מוסר שמשטרת מרחב הנגב מקיימת עד השעה 15:00 תרגיל להדמיית תרחישי פעילות חבלנית וחומרים מסוכנים, באזור ניצנה, רמת חובב, דימונה ובאר שבע. במהלך התרגיל תורגש תנועה ערה של כוחות הביטחון וייתכן שכבישים ייסגרו לתנועה.

ראש הממשלה אריאל שרון נטל אתמול פסק זמן מהחיים הפוליטיים ויצא לסיור בלויית שר הביטחון מופז בגבול ישראל - מצרים. שרון, ביקר באזור הר חורשה, שם קיים תצפית ושמע סקירות מפי אלוף פיקוד הדרום, יואב גלנט ומפי מפקד האוגדה המרחבית, תא"ל עימד פארס. לאחר מכן נסע ראש הממשלה לאורך התוואי עד לאזור מצפור ברנע שם קיים תצפית נוספת ושמע סקירות מפי קצין המודיעין של האוגדה המרחבית. בפני ראש הממשלה הוצגו הדרכים השונות בהם מנסים המבריחים להכניס נשק, אמצעי חבלה, סמים ובני אדם לתוך ישראל.

שרון ביקר גם בבסיס גוזל, שם צפה במחסן תפיסות האמל"ח, הסמים והטובין. הסיור הסתיים בדיון ארוך בסוגיית ההברחות בגבול מצרים, הפעילות החבלנית באזור והמצב ברצועת עזה לאחר כוחות צה"ל.

בשיחה עם חיילים אמר שרון בין היתר "זה היה סיור מעניין, הייתי 4 שנים מפקד אלוף פיקוד דרום ואני מודה שהתגעגעתי. המשימה של הכוחות בשטח היא להפסיק את חציית הגבול". כך מדווח קובי פינקלר.
