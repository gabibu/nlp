

התביעה המיוחדת בארגנטינה, החוקרת מזה כ-11 שנים את פיגועי הטרור בבניין הקהילה היהודית "אמיה" בבואנוס איירס, הודיעה כי קיימות ראיות מוצקות שמבצע הפעולה היה מחבל מן החיזבאללה.

התביעה המיוחדת בארגנטינה, החוקרת מזה כ-11 שנים את פיגועי הטרור בבניין הקהילה היהודית "אמיה" בבואנוס איירס, הודיעה כי קיימות ראיות מוצקות לכך שמבצע הפעולה היה מחבל מתאבד לבנוני, בן 21, פעיל ב"חזבאללה".

בראיון טלוויזיוני קבע אלברטו ניסמן, הממונה מטעם התביעה הכללית בארגנטינה על חקירת הפיגוע, כי אברהים חוסין ברו, איש "חזבאללה", הוא שביצע את פעולת ההתאבדות. עוד עולה מהחקירה, כי ברו הצליח להסתנן לארגנטינה דרך פרגוואי או ברזיל. לדברי ראש צוות החקירה, נבדקת כעת גם האפשרות של מעורבות איראנית בפיגוע.

במחצית הראשונה של שנות ה-90' ביצע "חזבאללה" שני פיגועי טרור בארגנטינה; הראשון נגד שגרירות ישראל בבואנוס איירס (מרס 92'), שגרם למותם של 29 אנשים והשני, הקטלני יותר, נגד בניין הקהילה היהודית (יולי 94') שכתוצאה ממנו נהרגו 85 אזרחים ונפצעו כ-230.

חקירת ממשלת ארגנטינה בעניין הפיגוע בבני הקהילה היהודית התנהלה באיטיות ולעיתים אף באופן בלתי תקין. במהלך השנים בהן התנהלה החקירה (שעדין לא באה לידי סיום), הודחו שני שופטים שניהלו את החקירה ואת המשפט. גם מי שהיה נשיא ארגנטינה בשנות ה-90', קרלוס מנם, הואשם בשיבוש ובעיכוב הליכי החקירה.

בסוף שנת 2002 הוציא שירות הביטחון של ארגנטינה ( SIDE ) דוח מפורט, המתמקד בהיבטים הלאומיים של הפיגוע. הממצאים, עפ"י הדוח מצביעים על אחריותן של איראן ו"חזבאללה" לביצוע הפיגוע בבניין הקהילה היהודית. הדוח של שירות הביטחון, שחלקים ממנו הודלפו בזמנו לתקשורת, הצביע על איראן (לרבות מנהיגה ח'מאנאי ושר המודיעין בעבר עלי פלאחיאן) ועל "חזבאללה" כאחראים ישירים לביצוע פעולת הטרור 1. בעקבות הדוח הוצאו צווי מעצר בינ"ל נגד ארבעה דיפלומטים איראניים החשודים במעורבות בפיגוע. ההודעה הנוכחית של התביעה נתפסת כהתפתחות חשובה בחקירת הפיגוע, שכן היא מעניקה חיזוק משפטי למסקנה (אליה הגיעו גם שירותי המודיעין הארגנטינאים), כי איראן, באמצעות "חזבאללה", עמדה מאחורי התכנון והביצוע של פעולת טרור זאת.

דוברי "חזבאללה", מצידם, מיהרו להכחיש את ההאשמות של התובע הארגנטינאי בטענה, כי הן חלק מהתעמולה הישראלית נגד "חזבאללה", במגמה להציגו כארגון טרור. הם העלו טענה ( שקרית ), כי אברהים ברו נפל כ"שהיד" במסגרת העימות בין ישראל ו"ההתנגדות האסלאמית"
(קרי - "חזבאללה"). הם גם העלו טענה, שאינה נכונה, כי גופתו מוחזקת עדיין בידי ישראל "יחד עם גופות של עשרה לוחמי התנגדות נוספים" ("רויטרס", 10 בנובמבר).

ככל הידוע משתייך אבראהים חסין ברו, המחבל המתאבד מארגנטינה, למשפחת ברו השיעית והוא בן לענף של המשפחה המתגורר בבקעת הלבנון, באזור בעל בכ. אחיו של אבראהים, אסד ברו, נהרג בפעולת התאבדות נגד ישראל בשנת 89' בקליעה. שני אחים נוספים של אבראהים הגרו ל-ארה"ב: אבראהים ברו חסן (בשנת 85') ועבאס ברו (בשנת 96'). יצוין, כי למשפחת ברו יש גם שלוחה בכפר כלא שבדרום לבנון. כמה מבני משפחת ברו בולטים בעיסוק בסחר בסמים ומשתפים פעולה עם "חזבאללה".
