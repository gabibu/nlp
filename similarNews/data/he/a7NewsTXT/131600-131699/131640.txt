

עדלי יעיש העומד בראש רשימת החמאס בבחירות לעיריית שכם חושף, כי מדינות האיחוד האירופי, ארה"ב והאו"ם הגדילו בחודשים האחרונים את הסיוע הכספי שהן מעבירות לעיריות הנשלטות ע"י החמאס.


מאת: יונתן דחוח הלוי

תנועת החמאס הציגה אמש את נבחרת מועמדיה לבחירות לעיריית שכם האמורות להתקיים ב   15 דצמבר.

בראש הרשימה הנקראת "קואליצית הרפורמה והשינוי" עומד עדלי יעיש, מבכירי פעילי החמאס בשכם אשר בתוקף תפקידו הנוסף כראש אגודת הצדקה "תדאמון" הוא נחשב לדמות מרכזית במערכת תומכת הטרור של החמאס. המרכז למורשת המודיעין, בסקירה מיוחדת שהפיץ לפני מספר חודשים על אגודה זו, חשף כי האגודה הפיצה פרסומים המעודדים את פיגועי ההתאבדות ואף העבירה כספי סיוע למשפחות פעילי הטרור והמחבלים המתאבדים.

בראיון לאתר הרשמי של החמאס (29 בנובמבר 2005), מנסה יעיש לשוות למועמדי החמאס צביון של מומחים וטכנוקרטים אשר נועדו לשרת בראש ובראשונה את תושבי שכם. לדבריו, בין המועמדים נמנים מומחים בתחומי התכנון העירוני, איכות הסביבה, הנדסה, רפואה, חינוך וגם תרבות אסלאמית. סיסמת רשימת החמאס "שכם לכולם" אף היא מעידה על מגמה זו החותרת לעמעם את מסר הג'יהאד והחתירה להקים משטר הלכה אסלאמי קיצוני בפלשתין.

יעיש ניסה להריע החשש בציבור הפלשתיני מפני הפסקת הסיוע האירופי לעיריות הנשלטות על ידי החמאס ואגב כך חשף, כי למרות שהחמאס מוגדר ע"י האיחוד האירופי כ"ארגון טרור", מדינות האיחוד הגדילו את הסיוע הכספי שהן מעבירות לעיריות אלה. לדבריו, עירית בית חאנון בראשה עומד פעיל חמאס קיבלה 430,000 יורו מסוכנות האו"ם UNDP, מענק בסך 160,000 דולר התקבל משבדיה ובלגיה וסיוע נוסף מסוכנות הסיוע האמריקנית USAID וארגון סיוע איטלקי. עיריית קלקיליה, בראשה עומד פעיל חמאס העצור בישראל, קיבלה 300,000 דולר ממשלת גרמניה וסיוע נוסף מהבנק הבינ"ל.


