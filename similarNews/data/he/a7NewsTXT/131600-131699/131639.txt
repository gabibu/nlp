

עם שובו לישראל מברצלונה צפוי חבר הכנסת שמעון פרס להודיע על פרישתו ממפלגת העבודה והעברת תמיכתו למפלגת שרון. ככל הנראה לא יתמודד על מקום ברשימה לכנסת אך ימונה לשר בכיר אם ירכיב שרון את הממשלה הבאה.

לאחר שאתמול סירב להתחייב ולהודיע רשמית על מעברו לרשימת שרון, מתכוון, ככל הנראה הערב, או מחר, יו"ר מפלגת העבודה לשעבר, חבר הכנסת שמעון פרס, להודיע על פרישתו לאחר למעלה מארבעים שנות פעילות פוליטית ממפלגת העבודה והעברת תמיכתו למפלגת שרון.

פרס דחה את הפרסומים לפיהם כבר אתמול החליט לעבור למפלגת שרון ואמר כי רק לאחר שישוב מברצלונה לישראל יכריע בשאלת עתידו הפוליטי. ההערכה בברצלונה הייתה כי פרס דוחה את פרסום הודעת הפרישה שלו על מנת שלא למשוך אליו את תשומת הלב התקשורתית ממטרותיו של משחק הכדורגל בברצלונה אותו ארגן מרכז פרס לשלום. במשחק זה שיחקו שחקנים ישראלים ושחקנים מהרש"פ נגד קבוצת ברצלונה הנחשבת לטובה בעולם.

עם שובו לארץ, אומרים מקורביו כי בכוונתו להודיע על פרישתו ממפלגת העבודה. עם זאת ההערכה היא כי לא ישולב ברשימת 'קדימה' לכנסת, ואת תפקידו כשר בכיר בממשלה אותה מתכנן ראש הממשלה להקים יקבל כמינוי מיוחד של ראש הממשלה.

פרס עצמו אמר שאת החלטתו יקבל אך ורק על פי פרמטר אחד והוא האפשרות להמשיך ולתרום למדינה, ולזהות המפלגתית יש אך ורק משקל היסטורי רגשי.


נזכיר כי אתמול הצטרף למפלגת שרון פרופסור אוריאל רייכמן, ממקימיה של מפלגת שינוי. בשינוי הודו שמדובר במכה משמעותית למפלגה, אך נפרדו ממנו בברכה.

כמו כן אמש התקיימו כזכור שיחות בין שרון ואנשיו למנכ"לית משרד החינוך, רונית תירוש שקיבלה הצעה להתמנות לסגנית שר החינוך בממשלת שרון הבאה, אם אכן יהיה שרון זה שיקים אותה. שיחותיה אלה של תירוש מביאים ככל הנרה לפיטוריה על ידי השרה הממונה לימור לבנת שהבהירה לה שלא תוכל להמשיך ולכהן תחתיה אם תהפוך למזוהה עם מפלגת שרון שכן תפקיד המנכ"ל מקובל כמשרת אמון.


אמש כינס בביתו ראש הממשלה 72 ראשי רשויות מקומיות מהליכוד וממפלגת העבודה וביקש מהם לפתוח במאמץ פוליטי משמעותי ברחוב הישראלי על מנת לגבש תמיכה ציבורית במפלגתו. "אני זקוק לכם", אמר שרון לאורחיו.
(ש)
