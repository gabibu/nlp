

תעשיות הבניה, המפעלים לייצור אבן, מלט, בטון, בלוקים, מוצרי תשתית, סיד, ברזל, נגרות, פלסטיק וזכוכית לבניה, מגלות סימני התאוששות אך עדיין ארוכה הדרך למצב סביר בענף, אומר היום נשיא התאחדות התעשיינים.

ברוש אמר את הדברים במסיבת עיתונאים שקיים היום (ד') בנושא מיזם הנדל"ן הגדול במדינה.

ברוש ציין, כי נעצרה המגמה של סגירת עשרות מפעלים ששררה ב-7 השנים האחרונות בענף, תוך פיטוריהם של אלפי עובדים וכי במהלך 2005 חלה תפנית ונקלטו כ-300 עובדים בתעשיות הבניה. כיום מועסקים ב-220 מפעלי הענף כ-1,300 עובדים.

נשיא התאחדות התעשיינים ציין, כי בתשעת החודשים של השנה גדלו מכירות תעשיות הבניה ב- 7.2% לעומת התקופה המקבילה אשתקד והסתכמו בכ-1.13 מיליארד דולר.

בתוך כך, המכירות לשוק המקומי גדלו בתקופה הנסקרת ב-7.9% והסתכמו ב-976 מליון דולר ויצוא הענף גדל בחודשים ינואר - ספטמבר 2005 ב-2.7% לעומת התקופה המקבילה אשתקד והסתכם ב-152 מליון דולר.

ברוש מעריך, כי החלק המירבי של הגידול במכירות נובע מהגידול בהשקעה בתשתיות ולא מבניה.

ברוש קרא לממשלה לממש את תקציב התשתיות ואת תוכניות ההשקעה ל-5 השנים הקרובות הנאמדות ב-68 מיליארדי דולרים בתחום התחבורה בלבד.

אם הממשלה אכן תבצע יעדים אלו, סבור ברוש, יוכפל שיעור הצמיחה של תעשיות הבניה, תוך קליטתם של 1,000 עובדים חדשים לפחות.
(ש)
