

מירוץ הגרעין האיראני נמצא חודשים לפני נקודת האל חזור, מזהיר ראש אמ"ן האלוף זאבי פרקש בישיבת וועדת החוץ והביטחון. לדבריו חלון ההזדמנויות הדיפלומטי למניעת ההתגרענות האיראנית הולך ונסגר בימים אלה.

בישיבת וועדת החוץ והביטחון אומר היום ראש אמ"ן האלוף אהרון זאבי פרקש כי חלון ההזדמנויות למאמץ מדיני נגד מרוץ הגרעין האיראני עומד להסתיים בתוך שבועות אחדים.

האלוף פרקש אומר שהמשך ההתנהלות הדיפלומטיה נגד הגרעין האיראני מקרבת את רגע האל חזור אליו אנו מתקרבים בסוגיית מרוץ הגרעין האיראני.

כתבנו בכנסת אריאל כהנא מדווח כי בדבריו חשף פרקש שהאיראנים מתקרבים לייצור הפצצה בשני מסלולים: ייצור הגז UF6 לקראת הפקת אורניום מועשר בצנטרפוגות וייצור אורניום מתכתי בצורת חצי כדור, שמשמעותו עוד התקרבות לייצור הפצצה עצמה. ראש אמ"ן הגדיר את המצב כ"מאוד מטריד".

עד כה ייצרו האיראנים 45 טון של הגז. המסלול השני מהווה חידוש עבור המודיעין המערבי משום שעד כה לא היה ידוע שאיראן מתקדמת גם בכיוון זה.

פרקש מסר לחברי הועדה כי איראן זיהתה שהקהילה הבינלאומית מפחיתה את הלחצים בנושא ייצור הגרעין ולמעשה אינה מתכוונת למנוע את ייצור הגרעין. "אם עד סוף חודש מרס לא תהיה החלטה של הסוכנות הבינ"ל לאנרגיה אטומית להעביר את הנושא למועצת הביטחון, ועל איראן לא יוטלו סנקציות הם יחזרו להעשיר אורניום. אנחנו נעמוד חודשים ספורים לפני נקודת האל-חזור" אמר פרקש.

אנשי הוועדה הביעו דאגה מאזלת ידיהן של מדינות המערב, אירופה וארצות הברית במאבק נגד המשך המרוץ הגרעיני של איראן.


עוד מדווח כתבנו כי בתחילת הישיבה העלה ח"כ אורי אריאל את מצבם של יישובי עוטף עזה שאינם מוגנים מפי ירי קאסאם ומרגמות. ראש מחלקת מיגון בפיקוד העורף אישר את הדברים ומסר כי מתוך תקציב מובטח של 210 מיליון ש"ח למיגון היישובים העביר האוצר רק 70 מיליון. "יש פערי מקלוט משמעותיים בעוטף עזה" אמר הקצין.
(ש)
