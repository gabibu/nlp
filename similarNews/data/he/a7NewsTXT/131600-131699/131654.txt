

בית המשפט העליון קיבל את דרישת מערכת המערכת המשפטית בארצות הברית והורה להסגיר את זאב רוזנשטיין לארצות הברית.

בהכרעתו דחה בית המשפט את הערעור שהציגו פרקליטיו של רוזנשטיין שדרשו שמשפטו יתקיים בארץ שכן לדבריהם המעשים המיוחסים לו לא נעשו מחוץ לגבולות ישראל.

בפרקליטות נטען כי יש לקבל את הדרישה האמריקאית שכן מעשיו של רוזנשטיין, גם אם בוצעו בישראל הרי שנעשו והוכוונו לפגיעה בארצות הברית ובאזרחיה.

נזכיר כי רוזנשטיין מואשם בכך שהיה גורם מרכזי ביותר בעסקאות סמים בינלאומיות. בארצות הברית הגדירו את האיש כאחד מהפושעים המסוכנים בעולם. רוזנשטיין מצידו מתנער מכל אישום וטוען כי הוא חף מכל אשמה.

עורך הדין ציון אמיר שוחח ביומן הצהרים של ערוץ 7 על החלטת זו של בית המשפט העליון לקבל את חוות דעתו של ערכאה נמוכה יותר ולהסגיר את זאב רוזנשטיין לארצות הברית.

עורך הדין אמיר אומר כי לטעמו היה ראוי להשאיר את רוזנשטיין בארץ וישנה בעייתיות רבה בהחלטת ההסגרה, גם מבחינה חוקתית וגם מבחינה שלטונית. הכלל, לדבריו הוא שאדם נשפט במדינה בה ביצע את מעשיו. במקרה רוזנשטיין, לכאורה כל המעשים והתכניות בהם הוא מואשם נעשו בישראל, ועל כן אין כל סיבה לקבל את הדרישה האמריקאית.

לדבריו יש כאן גם החלטה הפוגעת בריבונות השלטונית של ישראל. לשאלת המראיין, אמציה האיתן, אומר אמיר כי להערכתו לא מדובר בחשש של מערכת המשפט בישראל, אולם מדובר בחוסר רצון של המערכת הישראלית להתעמת עם פושע, לכאורה ולשלוח את תפוח האדמה הלוהט הזה להחלטתם של חבר מושבעים אמריקאי מעבר לים.

אמיר אינו משתכנע גם מדברי השופט חשין שההחלטה התקבלה כיוון שמישראל משך רוזנשטיין בחוטים שנועדו לפגוע בציבור האמריקאי. לדבריו, התפתלויות משפטיות כתובות יכולות לספוג נימוקים רבים, אך אין בהם כדי לשנות את הנתון הבסיסי שבו רוזנשטיין ביצע את מעשיו כאן בישראל.

להערכתו אמנם ניתן לערער על החלטה זו בדרישה לדיון מיוחד בהרכב רחב יותר של בית המשפט, אולם נראה שעל פניו אם לא יתרחש מהלך מפתיע צפוי רוזנשטיין להיות מוסגר בתוך חודשים אחדים לידי רשויות המשפט בארצות הברית.

(ש)
