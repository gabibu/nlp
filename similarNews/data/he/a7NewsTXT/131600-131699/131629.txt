

חולה סופני יוכל להכריע אם ברצונו להמשיך לקבל טיפול ממכשירי ההחייאה או לנתקם. כך אושר הערב בוועדת העבודה הרווחה והבריאות של הכנסת.

הצעת החוק תובא בשבוע הבא לקריאה שנייה ושלישית ומליאת הכנסת צפויה לאשרה ברוב גדול. שמו המלא של החוק הוא "חוק החולה הנוטה למות", והדיונים בו ארכו כ-6 שנים.

על-פי החוק, קביעת הטיפול הרפואי בחולה סופני תיעשה על-פי מצבו הרפואי ורצונו בלבד. דהיינו, יש לכבד את רצונו של חולה הנוטה למות שאינו רוצה שחייו יוארכו. עם זאת, על המטפלים לעשות מאמץ סביר כדי לשכנע את החולה הסופני לקבל חמצן, מזון, נוזלים וטיפולים שגרתיים, אפילו באמצעים מלאכותיים.

ח"כ שאול יהלום (מפד"ל), שעמד בראש הוועדה המשותפת, טען כי אישור החוק מאפשר לחולים לחיות ולמות בכבוד תוך שמירה על איכות החיים.
