

שרת המשפטים ציפי לבני החריפה אתמול את חילוקי הדעות בינה לבין נשיא בית המשפט העליון אהרון ברק כשקבעה ש"ששערי בית-המשפט העליון ננעלים בפני אנשים שהשקפת העולם המשפטית שלהם שונה".

את דבריה אמרה לבני בנאום שנשאה בפני כנס של לשכת עורכי הדין בקסריה. לבני התייחסה לעימות המתוקשר בינה לבין נשיא ביהמ"ש העליון ברק תקפה את הפוליטיזציה של בית המשפט ואמרה ש"מצער אותי ששופטים מעורבים בשאלות של מי ייצג ואיך את הרשות המחוקקת". לבני הדגישה כי היא משתמשת במונח "מצער אותי", כביטוי מעודן לתחושותיה הקשות הרבה יותר.

התנגדותה הפומבית של לבני למהלכיו של השופט ברק מהווים עליית מדרגה בעימות הארוך ביניהם, שבמרכזו עומדת התנגדותו הידועה של השופט ברק למינויה של פרופ' רות גביזון לכהונת שופטת בית המשפט העליון. ברק, כזכור, נימק את התנגדותו ב"אג'נדה", כהגדרתו, שעימה מגיעה גביזון לכס המשפט. את ברק מטרידה תפיסת עולמה של גביזון הסבורה כי לא בכל תחום על בית המשפט להיות מעורב ולא הכל שפיט, כפי שהוא עצמו דורש וטוען.

כזכור, התנגדותו של ברק למינוי גביזון זכתה לביקורת חריפה בעיקר בשל הסכמתו לקבל מועמדים אחרים לכהונת שופטים עליונים, על אף שגם הם מגיעים כשבאמתחתם אג'נדה סדורה ותקיפה. לדברי מבקריו של ברק הוא מקפיד לתמוך במועמדותם של מי שעמדותיו תואמות את עמדותיו שלו. דברים אלה זכו אמש לחיזוק משמעותי בדבריה של שרת המשפטים שהבהיר את דבריה כשאמרה ש"שערי בית-המשפט העליון ננעלים בפני אנשים שהשקפת העולם המשפטית שלהם שונה", ולא רק בשל חילוקי דעות פוליטיים בהכרח, אלא גם בסוגיות נוספות.

לבני מתחה בין השאר ביקורת חריפה על התנהלות בית המשפט העליון בנוגע לכינוס הוועדה לבחירת שופטים. כזכור, לבני, המסרבת לדחות את הכינוס עד לאחר הבחירות, מבקשת לכנס את הוועדה ב-24 בינואר לצורך בחירתם של שלושה שופטים חדשים לבית המשפט העליון .

נזכיר כי השרה לבני פנתה בעבר 3 פעמים ליועץ המשפטי לממשלה, מני מזוז בסוגיה זו. בפעם הראשונה בינואר, עוד לפני שהודיעה על כינוס הוועדה. בפעם השנייה היה זה לאחר שהוחלט להקדים את הבחירות ובפעם השלישית, בימים האחרונים לאחר הביקורת שמתחו שופטים על כינוס הוועדה דווקא בימים אלה. בכל הפעמים האלה מזוז קבע בחוות דעתו כי כינוס הוועדה בתקופת הבחירות נעשה באופן ראוי ותקין.
(ש)
