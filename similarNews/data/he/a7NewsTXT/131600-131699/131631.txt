

הקדמת הבחירות אינה מוסיפה 'בריאות' ליוזמה להקים בי"ח בקריות. סגן ראש עירית קרית ביאליק קורא להשלים החקיקה לפני פיזור הכנסת.

הקדמת הבחירות עלולה לסכן את עתידו של בית החולים בקריות שהצעת החוק להקימו עברה כבר בקריאה טרומית. סגן ראש עיריית קריית ביאליק, אלי דוקורסקי יוזם ההצעה, חושש כי התפזרות הכנסת לפני השלמת החקיקה תוריד לטמיון את המאמץ שהושקע בכך.

כתבתנו רותי אברהם מוסרת כי השבוע פנה דוקורסקי אל יו"ר ועדת העבודה והרווחה ח"כ חיים כץ מהליכוד, וביקשו לקדם בדחיפות את החוק שעבר לועדה לצורך גיבוש לקראת קריאה ראשונה. "הנני פונה לכבודך להביא בהקדם את הצעות החוק להצבעה בקריאה ראשונה על מנת שהועדה בראשותך תוכל להכין את החוק לקריאה שניה ושלישית טרם התפזרות הכנסת ה- 16.".

לדברי דוקורסקי, גם אם הכנסת הנוכחית לא תספיק לאשר את הצעת החוק בקריאה שנייה ושלישית, אישורה במליאה בקריאה ראשונה יאפשר לכנסת ה- 17 להחיל עליה את דין הרציפות ללא צורך להתחיל בהליכי החקיקה מחדש. הוא מזהיר כי אם ההצעה לא תעבור במליאה לפני פיזור הכנסת ב 28 במרץ, "|כל המאמצים שהושקעו בגיוס תמיכת הממשלה ירדו לטמיון והאוצר יצליח לשכנע את הממשלה שתקום אחרי הבחירות להתנגד לחוק".

