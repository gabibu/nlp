

משפחת חולה שנפטר בעת טיפול לקוי בביה"ח ביילינסון תובעת סכום של 2.5 מיליון שקלים בטענה שהטיפול בו גרם להתדרדרות במצבו ולפטירתו. בילינסון: כתב התביעה טרם הגיע אלינו. כשיגיע, נלמד אותו ונגיש כתב הגנה.

כתב תביעה ברשלנות רפואית חמורה על סך 2,500,000  הוגשה על ידי עו"ד יאיר סקלסקי לבית המשפט בירושלים כנגד המרכז הרפואי רבין (בית החולים בלינסון) בפתח תקווה.

כתב התביעה מגולל סיפור קשה אשר הסתיים בפטירתו תוך כדי טיפול של תושב פתח תקווה בן 54:

במהלך שנת 2000 פנה האיש שוב ושוב בתקופה של שלושה חודשים, לחדר המיון בבית החולים עם תלונה של כאבים במותן ימין.

על פי התביעה כבר בביקורו הראשון אובחן כי האיש סובל מאבן ודלקת בכיס המרה. אולם במקום לטפל בבעיה שוחרר האיש לביתו. גם כאשר האיש אושפז בבית החולים, הבעיה לא טופלה והאיש שוחרר שוב לביתו.

רק לאחר שלושה חודשים הוחלט על ביצוע ניתוח לכריתת כיס המרה, ניתוח אשר צריך היה להתבצע הרבה קודם. הניתוח בוצע ובמהלכו נמצא כי האיש סובל מנמק קשה בכיס המרה אשר ככל הנראה נגרם בשל האיחור בטיפול.

במהלך האשפוז במחלקה הכירורגית לאחר ביצוע הניתוח לקה האיש בזיהום באזור פצע הניתוח וכן פצע הניתוח נפתח בחלקו הפנימי. הזיהום בפצע הניתוח והפתח בחלקו הפנימי לא אובחנו ולא טופלו בהתאם והאיש שוחרר לביתו.

ימים ספורים לאחר מכן, פנה האיש בליווי בתו לבית החולים בשל חולשה והרגשה לא טובה. לטענת בני משפחות הרופא שקיבל את החולה לא הקשיב לו או לבתו ובמקום לטפל בו הוציא את התפרים מפצע הניתוח. הרופא אף ציין כי הוא זה שלמד 7 שנים רפואה ולא האיש או בתו.

לאחר ששב החולה לביתו, בעת ארוחת הצהריים נפתח פצע הניתוח. האיש הובהל לבית החולים על ידי בנו. לטענת באי כוח המשפחה רופאי חדר המיון העלו את האיש לחדר הניתוח לצורך סגירת הבטן מבלי לייצב את מצבו וכשהוא במצב קריטי.

עוד ניטען בתלונה כי "גם לאחר ביצוע הניתוח לא חדלה מסכת מעשי הרשלנות ורופאי בית החולים הותירו את האיש בחדר ההתאוששות במקום להעבירו לטיפול נמרץ. בחדר ההתאוששות מצבו התדרדר והוא נזקק להחייאה אולם אז כבר היה מאוחר מדי והוא נפטר בבית החולים".

ד"ר נחום ורבין, מרצה לכירורגיה ומומחה בעל שם בתחום, כתב בחוות דעתו אשר צורפה לכתב התביעה כי הטיפול באיש, מתחילתו ועד סופו מעיד על חוסר מקצועיות, חוסר התייחסות לסבלו של אדם והתרשלות בו בוטה.

למעשה, כותב עו"ד סקלסקי בכתב התביעה, רופאי בית החולים גרמו למותו של אדם אשר סבל במשך ארבעה חודשים מבעיה יחסית פשוטה ואשר צריכה הייתה להסתיים באופן שונה לחלוטין.

מדוברות בית החולים בילינסון נמסר לערוץ 7 כי "כתב התביעה טרם הגיע לבית החולים. לכשיגיע, נלמד את הפרטים ונערך להגשת כתב הגנה".
