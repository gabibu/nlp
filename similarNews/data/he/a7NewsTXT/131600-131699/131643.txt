

בשלהי שנת 2005 ימשיך שיר הפלמ"ח הידוע 'היי הג'יפ היי הג'יפ' להתנגן על שפתותיהם של לוחמי צה"ל ומפקדיו. הסיבה: ג'יפ ה"סופה" החדש, המכונה "סופת המפקדים", ייכנס בימים הקרובים לשימוש ביחידות צה"ל.

(צילום: אתר צה"ל)

הרכב החדיש צפוי להחליף את כל רכבי הסופה הישנים והשחוקים בתוך שלוש עד ארבע שנים.

כתבנו קובי פינקלר מוסר ש"סופת המפקדים", הידועה גם כ"סופה 2", מכילה בתוכה חמש דלתות כניסה, במקום שלוש שהיו קיימות בדגם הקודם. השיפור נובע, בין השאר, ממניעים בטיחותיים, שכן הדלתות הנוספות יאפשרו היחלצות מהירה בתנאי חירום. במקום ארבעת המושבים הדחוקים בדגם הישן, מצפים לנוסעים בכלי הרכב חמישה מקומות ישיבה. היושבים בספסל האחורי בסופה החדשה יזכו למשב רוח קריר של מזגן מפוצל, שיתווסף למערכת קפיצים משוכללת שתקטין את עוצמת ה"קפיצות" כתוצאה ממהמורות וממכשולים בכביש. להבדיל מהסופה המקורית, שתודלקה בבנזין אוקטן 96 מועשר בעופרת, תתודלק "סופת המפקדים" בבנזין נטול עופרת אוקטן 95.

ג'יפ הסופה המצוי בצה"ל כיום נכנס לשימוש לפני כעשר שנים תחת שם הקוד "בז", ומאז עבר תהליך של בלייה. באגף הלוגיסטיקה החליטו להחליף את כלי הרכב הישנים בסופות חדישות ומתקדמות יותר, שנרכשו בתעשיות הרכב של נצרת. בשלב הראשון ייכנסו לשימוש 192 כלי רכב חדשים.

הג'יפים מסוג "סופה" ייחודיים לישראל. "הדגם החדש פותח לפי דרישות מפקדת זרועות היבשה ועבר בחינות גם באט"ל" אומרים בצה"ל.
