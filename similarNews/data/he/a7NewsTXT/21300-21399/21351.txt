

עשרות מנוער היישובים שילה, עטרת ונווה צוף הפגינו היום מול משרד ראש הממשלה בירושלים. תושבי שילה מפגינים מאז יום ראשון, לאחר היוודע דבר הטבח במחסום ליד עופרה, כשמידי יום מצטרפים אליהם בני נוער מישובים נוספים.

המפגינים דורשים מהממשלה "לנצח במלחמה, להשיב את הבטחון לאזרחי ישראל ולפרק את הרשות הפלשתינית". המפגינים מדגישים כי באו לחזק את ידי הממשלה ואת ידי העומד בראשה.

מתניה בן יעקב סיפר לכתבנו כי הם מתכוונים להמשיך לשהות גם בשבת. בליל שבת יגיע למקום יוסף מנדלביץ', אסיר ציון לשעבר. כמו כן בשבת מתכוונים הנוער לצעוד לכותל.
