

צעירים רבים המגדירים עצמם דתיים לאומיים מבקשים להינשא ולהקים משפחה, אולם למרות מספרם הגבוה של הבנים והבנות מוצאים עצמם רבים מהם בשנות השלושים לחייהם שרויים בגפם, בלי בן זוג או בת זוג. מסקנת רבני המגזר ומחנכיו היא שיש לטפל בבעיית מציאת בני זוג בציבור הציוני- דתי.

צעירים רבים המגדירים עצמם דתיים לאומיים מבקשים להינשא ולהקים משפחה, אולם למרות מספרם הגבוה של הבנים והבנות מוצאים עצמם רבים מהם בשנות השלושים לחייהם שרויים בגפם, בלי בן זוג או בת זוג. מסקנת רבני המגזר ומחנכיו היא שיש לטפל בבעיית מציאת בני זוג בציבור הציוני- דתי.

אתמול קיימה אגודת השירות הלאומי "בת עמי" בשיתוף עם מגזין "מראות" ומכללת תלפיות יום עיון לבנות השירות הלאומי, שמטרתו: העלאת המודעות לנושא. את ההרצאות העבירו רבנים, צעירים דתיים ואנשי מקצוע.

שירה בת- ציון, שייצגה את הצעירה הדתית, הסבירה לכתבת ערוץ 7 עפרה לקס מה לדעתה מקור הבעיה:
"אנחנו חיים בחברה נפרדת, ואין לנו הזדמנויות להכיר. ההיכרויות נעשות דרך הצעות או היכרות קודמת" , אמרה. הרב יעקב אריאל, רבה הראשי של רמת גן, דיבר אף הוא בכנס, ואמר לכתבתנו כי הוא חושב שהבעיה מתחילה באימוץ אופנות מערביות, שאינן מחשיבות את ערך המשפחה. הוא הסביר כי מוסדות החינוך של הבנים אינם עושים די כדי לתקן את המצב:
הבעיה נעוצה בעיקר במודעות לנושא, ובטיפול במה שנקרא "מורטוריום", פסק זמן לחיפוש דרך ולמחשבה, פסק זמן ארוך שנוטלים לעצמם צעירים, תופעה שאינה אנושית ושאינה טבעית. לדבריו, האולפנות מתמודדות יפה עם נושא החינוך לבנות, אך אצל הבנים יש מקום לשיפור.

מנהיגי הציונות הדתית החליטו להתגייס לנושא, ולפני שבועות אחדים קיימו רבני "צוהר", נשות ארגון "קולך" ואיגודים נוספים יום דיונים משותף בעניין. מטרתם הייתה לאתר את הנקודות הבעייתיות ולכונן קבוצות עבודה שיעסקו במציאת פתרונות.
הצעירים והצעירות, וגם הוריהם, נושאים את עיניהם ליוזמות הללו, בתקווה שיביאו עימם אפשרויות חדשות ותקווה חדשה.
