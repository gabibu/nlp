

באוניברסיטה העברית בהר הצופים התקיים אתמול דיון רב משתתפים שכותרתו "ישראל המזה"ת והאיסלם". בין המוזמנים היו מבכירי המחבלים ברש"פ: סאיב עריקאת וסרי נוסייבה.

כוונת האוניברסיטה לארח את בכירי הרש"פ עוררה גל תגובות. חוג הפרופסורים לחוסן מדיני וכלכלי פנה לראש הממשלה בבקשה כי יאסור את קיום ההרצאה. פעילי "כך" הודיעו כי יסכלו את ההרצאה גם במחיר של שפיכות דמים. גם תא "לביא" באגודת הסטודנטים, המזוהה עם הליכוד, הודיע כי לא יאפשר לעריקאת ולנוסייבה להגיע. לדברי יהודה חלפון, יו"ר תא "לביא", התנגדותם להרצאה נובעת מהעובדה שאת עריקאת ונוסייבה הזמין הממסד האוניברסיטאי ולא גורם פרטי בתוך האוניברסיטה. האוניברסיטה, לדבריו, מזמינה את בכירי הרש"פ, המגיעים כמייצגי הרש"פ, לשאת הרצאות, בעוד שהממשלה הגדירה את הרש"פ רשות תומכת טרור. לדבריו, האוניברסיטה מאבטחת אותם ומאפשרת להם להשמיע את דברי ההסתה שלהם מכספי משלם המסים, המגיעים ממשרד החינוך, ומכספי שכר הלימוד של הסטודנטים.

האוניברסיטה, מציין חלפון, פועלת בניגוד להחלטתה של ממשלה שנבחרה בדרך דמוקרטית ומממנת את מי שהוגדר לא לגיטימי במדינה. חלפון הוסיף כי הם החליטו שאם יהיה צורך הם ימנעו גם בכוח מעריקאת להגיע לאוניברסיטה לשאת את ההרצאה. הוא הוסיף כי אם השוטרים יגנו על עריקאת "השולח רוצחים לרצוח שוטרים, אנו נתעמת איתם". חלפון ציין כי אף על פי שמדובר בזמן של חופשת סמסטר סטודנטים רבים התרגזו והחליטו להגיע לאוניברסיטה, למרות היותם בחופשה, וזאת כדי למנוע מעריקאת להגיע.

כאמור, בעקבות הודעתם מאמש של אנשי "כך" כי הם יגיעו לאוניברסיטה, ואיימו כי "יישפך שם דם, לאחר טיפול ראוי במחבלים", הודיעה האוניברסיטה העברית כי עריקאת, שקיבל אישור להגיע לירושלים, ביטל את הגעתו מסיבות בטחוניות.


