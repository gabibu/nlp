

החיזבאללה, המתחמש ונערך מבחינה פסיכולוגית לחידוש הלחימה בגבול עם ישראל, מתכנן השתלטות על יישוב ישראלי הקרוב לגבול, כך דיווח ביום חמישי העיתון הלבנוני "דיילי סטאר". העיתון ציין כי הארגון מקיים אימונים ועורך ניסוי כלים באזור מיוחד, שנסגר לתנועת אזרחים.

עוד דווח כי מסוקי הסיור של יוניפי"ל קיבלו הוראה להימנע מטיסה בשמי אותו אזור. "האזור נמצא בוואדי לא הרחק מהגבול, ומצויין במפות יוניפי"ל כאזור האסור בטיסה", נכתב.

מקורות בטחוניים לבנוניים הזהירו כי החיזבאללה, הערוך ללחימה, לצד הצבא הישראלי, המנסה להתמודד במלחמת הגרילה של הפלשתינים, "יוצרים את כל התנאים להתפרצות של לחימה" בגבול ישראל-לבנון.

דובר יוניפי"ל בדרום לבנון, טימור גוקסל, אמר כי המצב נראה "כחבית אבקת נפץ, שכל ניצוץ עלול לפוצצה". "חרף מה שנראה כשקט בדרום לבנון, כל התנאים בשלים לתבערה. אי-הבנה של אחד הצדדיים עלול להוביל בקלות לתוצאה חמורה של הסלמה באלימות".

העיתון ציין כי מאז נסיגת ישראל מדרום לבנון במאי 00' הקים החיזבאללה תשתית צבאית מאורגנת ומתואמת היטב בדרום לבנון, ולוחמיה מקבלים הכשרות ואימונים לקראת חידוש הלוחמה עם ישראל.

ניזר חמזה, ראש המחלקה ליחסים בינלאומיים באוניברסיטה האמריקנית בביירות, אמר כי "לחיזבאללה ולאיראן נוח עם העובדה שתופי המלחמה מהדהדים חזק כל כך". לדבריו, השאיפות ארוכות הטווח של החיזבאללה לשחרור ירושלים ולגיבוש התנגדות ערבית אנטי-ישראלית, קיבלו חיזוק מאז אירועי 11 בספטמבר. בכיר החיזבאללה בדרום לבנון, השייח' נביל קאוק, אמר ל"דיילי סטאר" כי "אלמלא פריסת לוחמי החיזבאללה לאורך הגבול, הייתה ישראל ממשיכה בהתקפותיה נגד לבנון".

עוד אמר קאוק כי כל לוחמי הארגון המוצבים לאורך הגבול נתונים בכוננות גבוהה, וכי הם "מוכנים פסיכולוגית לחידוש הלחימה עם הצבא הישראלי". "הדיילי סטאר" ציין כי בכירי החיזבאללה הדגישו בכמה הזדמנויות באחרונה כי "חשוב להיערך לאפשרות של מלחמת ג'יהאד לצד אחינו בפלשתין", וכי הארגון התחמש בכמות מסיבית של נשק ותחמושת, שאותם פרס באזור הגבול.

מקור יודע-דבר אמר לעיתון כי "לחיזבאללה יש יותר נשק ממה שהארגון יודע מה לעשות בו".
עוד דווח כי ארגון החיזבאללה שואב עידוד מהמצב הכלכלי הקשה בישראל, ומהחשיפה התקשורתית שזוכים סרבני השרות בצה"ל. מה שנתפס כסדק ראשוני בחברה הישראלית. בכיר בחיזבאללה אמר לעיתון כי הארגון אינו חושש מעוצמתה הצבאית של ישראל. "לנו יש מה שלהם אין. אנו מוכנים להיות שאהידים - הם (הישראלים) אוהבים את החיים. אנו מוכנים לסבול, הם לא".
