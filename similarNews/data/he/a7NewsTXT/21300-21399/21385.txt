

כוחות צה"ל ממשיכים בפעילותם הנרחבת ביש"ע. הערבים מדווחים כי כוחות גדולים של צה"ל נכנסו משלושה כיוונים למחנה הפליטים דהיישה, סמוך לבית לחם. גם במחנה זה ממשיכים חיילינו לחפש אחר מבוקשים ואמצעי לחימה.

במשך השבת המשיכו כוחותינו להפציץ מבנים של הרשות. בשעות הצהריים תקפו מסוקי קרב את מפקדת המשטרה הפלשתינית בשכונת שייח' רדואן בעזה והרסו את המבנה. כמו כן תקפו המסוקים בטילים את מתחם "אנסאר", הכולל מפקדות של מנגנוני הביטחון הפלסטיניים. ספינות חיל הים הפגיזו מוצב השייך לכוחות הביטחון הלאומי באזור סודאנייה, צפונית לעזה.

בבוקר הפציץ מסוק של חיל האוויר את מתחם הממשל הפלשתיני בשכם, המועקטה. הערבים מדווחים על כמה פצועים בהתקפות המסוקים.

במחנה הפליטים בטול כרם הסגירו עצמם ביום שישי 600 מחבלים לידי כוחות "גולני".
מפקד אוגדת איו"ש, תא"ל גרשון יצחק, אמר בשבת כי מבין המחבלים שהסגירו עצמם, 50 הם מבוקשים "כבדים". כן נתפסו ברשותם לפחות 100 רובי קלצ'ניקוב, מקלעים וציוד לחימה נוסף.

בליל שבת חשף צה"ל חשף מעבדה ובה 10 רקטות "קסאם" סמוך למחנה הפליטים. בנוסף, נחשף במחנה הפליטים בית ובו חומרי נפץ מוכנים להפעלה. חלק מחומרי הנפץ הוחבאו בתוך רהיטים בבית. גם בתוך בית זה נמצאו רקטות "קאסם".

"הלהיט" של הפעולה, עפ"י קצינים בכירים ב"גולני" הוא ללא ספק מעבדה נוספת לחומרי נפץ בביה"ס לבנים בטול כרם, בו שוהים גם משרדי הפיתוח של הרשות הפלשתינית. במקום נמצאו מחרטות, הוראות להכנת פצצות וזנבות של רקטות "קסאם".

כתב עתי"ם מציין כי הסריקה בשבת אחרי מבוקשים אמורה להיות אקורד הסיום של פעולה הנחשבת מוצלחת מאוד בצה"ל, במטרה לפגוע בתשתית ארגוני המחבלים הפלשתינים במחנה הפליטים בטול כרם, לאחר הפעולות במחנות הפליטים בלאטה בשכם, מחנה הפליטים בג'נין ומחנה הפליטים נור א-שמס בטול כרם, אותו עזבו כוחות צה"ל כבר ביום ו' בבוקר. יחד עם זאת יש דריכות בצה"ל בנוגע לאפשרות כי המחבלים שלא הסגירו עצמם יחליטו בכל זאת להלחם.

יש לציין כי כוחות צה"ל נכנסו גם למחנה הפליטים אל עיידה ליד בית לחם, ממנו נורתה אש רצופה מאז תחילת הלחימה לעבר קבר רחל וכוחות צה"ל בגזרה.
