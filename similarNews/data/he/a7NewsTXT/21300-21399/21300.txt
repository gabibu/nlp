

שר החוץ שמעון פרס אמר אתמול כי הדבר הטיפשי ביותר ששמע הוא הרעיון של כיבוש מחדש של חבל עזה ושטחי יהודה ושומרון.

פרס דיבר בכנס באוניברסיטה העברית בירושלים, ושם שאל: "מה נציע אחר כך? אם בדעתנו להציע אחר כך משהו חדש, אז למה לחכות? למה לא למנוע כבר עכשיו את המלחמה?".

בתגובה על דברים אלה אמר צבי הנדל מ"האיחוד הלאומי ישראל ביתנו": "הדבר הכי טיפשי ששמעתי - זו החוצפה של שמעון פרס, האחראי הראשי למלחמת אוסלו, המלחמה שגבתה מאתנו מאות קורבנות".

הנדל הוסיף: "קשה לי להבין איך מעז האדריכל הראשי של הסכמי אוסלו, שהביאו למלחמה הנוכחית ולמאות נרצחים ישראלים, להגדיר כ"טיפשית" את התוכנית היחידה שיכולה להחזיר את הביטחון לאזרחי ישראל. אני מציע למר פרס לפשפש במעשיו, ולבחון מחדש את מהלכיו, שהביאו אותנו לאסון הנורא של ימינו, ולא להשמיע אמירות הזויות על הדרך האמיתית שעתידה להוציא אותנו מבוץ הדמים שאליו הכניס אותנו הוא בעצמו וחבר מרעיו", אומר ח"כ צבי הנדל.

יו"ר חוג הפרופסורים לחוסן מדיני וכלכלי ד"ר רון בריימן אמר כי גם חוג הפרופסורים מצטער על הצטרפותו של שמעון פרס לממשלת שרון. "הגיע העת שסניגורו הראשי של ערפאת יתפטר מן הממשלה ויניח לה לבצע את תפקידה: הגנת אזרחי ישראל".

"ההפרדה הדרושה באמת היא הפרדתו של פרס מן הממשלה, והיא תסלול את הדרך להקמת ועדה חקירה ממלכתית לחקירת הנסיבות שהובילו למחדל אוסלו ולמלחמת אוסלו. טוב שפרס, ביילין וחבריהם יסתגרו בבתיהם עד לקבלת מכתבי אזהרה מן הוועדה, במקום להוסיף חטא על פשע בהמשך מעורבותם בחיים הפוליטיים ובתקשורת", אומר ד"ר בריימן.

בנאום בהצעה לסדר על ההידרדרות במצב הביטחון הפנה ח"כ מיכאל קליינר מסיעת "חרות" אצבע מאשימה כלפי מפלגת העבודה, שמשיקולים פוליטיים מונעת, לדעתו, את הטיפול הנכון במצב. לדעתו, אין שרון צריך לפחד מפרישתה של מפלגת העבודה. אדרבה, צריך לעודד את מפלגת העבודה לפרוש, כי היא הגורם המפריע בממשלה. עם מפלגת העבודה בממשלה, לא נשקם את בטחון ישראל, ולא נחזיר הרתעה ליושנה".

עוד אמר קליינר כי "במפלגת העבודה יש "לוזר סדרתי", והוא שמעון פרס, שאינו יודע מתי עליו לפנות את מקומו מבמת ההיסטוריה. יהודים נהרגים, דם ילדים נשפך כמים, ושמעון פרס בשלו. את שמעון פרס מעניין שמעון פרס. נקודה. מפלגת העבודה, שנמצאת 'על הקרשים', מחפשת לעצמה היום אג'נדה פוליטית כדי להמשיך להתקיים מבחינה פוליטית. בשביל להצליח בבחירות היא מוכנה להקריב הרבה מאוד יהודים".

לדברי קליינר, על הממשלה לפעול לאלתר לכיבוש הרש"פ, לחיסול מנהיגי הטרור ובראשם ערפאת, ואת זה היא לא תוכל לעשות כששמעון פרס בממשלה, וכשהוא פורש את כנפיו להגן על רוצחי היהודים.


