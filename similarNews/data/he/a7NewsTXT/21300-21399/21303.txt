

על פי הצעת חוק חדשה שהניח ח"כ מיכאל קליינר על שולחן הכנסת, שופטי בית המשפט לא יהיו חברים בוועדה למינוי שופטים. הצעת החוק קובעת שיטה חדשה למינוי שופטים, ולפיה שופט עליון ונשיא בית המשפט העליון יתמנו לאחר שימוע פומבי שתקיים להם ועדת חוקה חוק ומשפט של הכנסת, ולאחר שמליאת הכנסת תתן אישור למינוי.

הצעת החוק קובעת הרכב שונה לוועדה למינוי שופטים, הרכב המעניק כוח רב יותר לכנסת, על חשבון שופטי בית המשפט. עד אתמול היו חברים בוועדה למינוי שופטים שלושה שופטים, וביניהם נשיא בית המשפט העליון, שר המשפטים ושר נוסף, שני חברי כנסת, ושני נציגים של לשכת עורכי הדין. על פי הצעת החוק החדשה יאיישו את הועדה למינוי שופטים שני שרים, וביניהם שר המשפטים, היועץ המשפטי לממשלה, ארבעה חברי כנסת ושני נציגים של לשכת עורכי הדין.

מועמד לשופט שהיועץ המשפטי לממשלה יקבע כי אינו ראוי לכהן כשופט לא יוכל להיות מועמד אלא אם כן אישר נשיא בית המשפט העליון את מועמדותו.

קליינר מסביר כי במצב הנוכחי לשופטים יש השפעה רבה בבחירות שופטים בכלל ושופטי בית המשפט העליון בפרט. לדבריו, מצב זה יוצר הטיה מסוימת, מפני שהשופטים אינם נבחרים באופן המייצג זרמים שונים ומגוונים בחברה הישראלית אלא הם נבחרים בצלמם וכדמותם של השופטים הקיימים. קליינר מוסיף כי הוא מקווה שהצעת החוק שלו תאפשר לרשות המבצעת, לרשות המחוקקת ולנשיא המדינה הממנה את השופטים לבחור שופטים שיהיו גם מהטובים במקצועם וגם שישקפו את כל הקשת הרחבה של אזרחי ישראל, תוך מתן ייצוג לזרמים השונים בחברה הישראלית ותוך כדי צמצום הפער הבלתי סביר בין השקפת עולמם של השופטים לבין השקפת העולם שהיא נחלת רבים בציבור.


