

ועדת המכרזים העליונה של דירקטוריון חברת החשמל, בראשות דן אלמן, החליטה היום לקבל את הצעת חברת "סופריור" הישראלית להספקת 731 ק"מ תיילים מבודדים לקווי מתח גבוה ואביזרים נילווים. תקופת ההתקשרות שאושרה היא לשנתיים. עלות ההתקשרות, כולל אופציה 40% , כ-5.300,000 דולר.

חברת החשמל משתמשת בתיילים מבודדים, כדי להבטיח את אמינות הספקת החשמל מפני הפרעות של מזג אוויר (סופות ברקים), להגברת הבטיחות וצמצום דקות אי הספקת חשמל. התיילים המבודדים יחליפו תיילים עיליים ישנים.

מנכ"ל חברת החשמל, ד"ר יעקב רזון, אמר כי זכייתה של "סופריור" הישראלית במכרז היא בשורה טובה למשק והיא מוכיחה את כושר התחרות של יצרנים ישראלים מול יצרנים מחו"ל.

דובר חברת החשמל מסר כי 10 ספקים התחרו במכרז של חברת החשמל. כל המציעים, פרט ל"סופריור", היו מחו"ל: מהונגריה, משוודיה ומפורטוגל. ההצעה של החברה הישראלית "סופריור" היתה הזולה ביותר.
