

מאחר שהשבוע היה רווי פיגועים בארץ, וכן רבתה בו פעילות הלוחמה שבה התקשורת העולמית לסקר בהרחבה את הנעשה באזורנו, ובמדינות אחדות עברו הדיווחים לעמודי השער בעיתונים ולנושא הפותח במהדורות החדשות בטלוויזיה.

הדיווחים מן האזור לא נעדרו גם בכלי התקשורת במדינות מרוחקות כמו אורוגוואי, צ'ילה, אוסטרליה ומדינות אפריקה. משרד החוץ טען כי על פי הניתוח שערך עולה כי ישראל נתפסת בתקשורת בעולם כצד החזק בעימות. עוד מפרסם משרד החוץ כי במרכז התקשורת העולמית עומדות התבטאויותיו של שרון כגון דבריו כי יש "להחטיף", כלשון הודעת משרד החוץ, לפלשתינים. אמירה זו, מציינים במשרד החוץ, נתפסת בחו"ל כהוכחה לכך "שלשרון אין אופק מדיני, וכי כל האסטרטגיה שלו נשענת על כוח צבאי".

בתכנית "בוקר ב-7" ביום שלישי התראיין ד"ר יוסי אולמרט, העוסק בהסברה מטעם ישראל, והביע דאגה. לדבריו, ככל שיש יותר פיגועים הולכת התמיכה בישראל וגדלה, אך זוהי תמיכה הנובעת מ"הזדהות עם מסכנים", וטומנת בחובה אכזבה. לדבריו, את מסקנותיו גיבש לאחר שהייה של חודש בארה"ב, ובמהלכה נשא כמאה נאומים והופיע בפני ציבור מגוון מחוף לחוף. לדבריו, הפוליטיקאים באים לפגישות עם משלחות מנופחות, בלא הכנה מתאימה ומספקת, והשפה האנגלית אינה שגורה בפיהם. הביקורים של משלחות אלו נהפך לקטסטרופה לאומית, ומציגים את ישראל כרפובליקת בננות.

לדבריו, גורמים אמריקניים רציניים מצפים שישראל תנצח, והם אינם מבינים מדוע זה אינו קורה.
התחושה של האמריקנים שישראל מתקשה להתמודד עם המצב עלולה לגלוש לכך שבעתיד הם ינסו לכפות פתרון על ישראל, אומר אולמרט. הוא ציין כי הזמן אינו פועל לטובת ישראל משום שהאמריקנים מכינים עצמם לתקוף את עירק, ובזמן מלחמתם זו הם לא יהיו מעוניינים שיפריע הסכסוך ישראלי פלשתיני. עד אז הם רוצים "שולחן נקי", ציין.

לדבריו, האמריקנים רוצים לראות שוב את ישראל כפי שנתגלתה בימיה הטובים: בעלת תושייה, תחכום, נחרצות ומיומנות. הם אינם רוצים לפגוש ישראלים מבולבלים ומסוכסכים.
