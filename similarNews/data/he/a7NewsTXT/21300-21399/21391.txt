

מרכז מפלגת העבודה בחר אתמול את שלמה בן עמי, מי שכיהן כשר לבטחון הפנים וכשר החוץ בממשלתו של ברק, להיות יו"ר הוועדה המכינה לוועידת מפלגת העבודה, האמורה להתכנס ב-14 במאי השנה.

בבחירתו הודח למעשה קודמו לתפקיד יוסי ביילין. זאת, בלחצו של יו"ר מפלגת העבודה בן אליעזר. יוסי ביילין לא הגיע לישיבה, וכן גם שמעון פרס. בישיבה שב יו"ר הכנסת אברהם בורג ודרש לפרוש ממשלת האחדות.

בן אליעזר הדיח את ביילין משום שהלה מטיף להדחתו של בן אליעזר מראשות מפלגת העבודה. בנאומו בוועידה בבית ברל תקף בן אליעזר בחריפות רבה את ביילין, וכינה אותו בציניות "האדמו"ר יוסי ביילין". לדברי בן אליעזר, כאשר מדבר ביילין נגד שר הביטחון ופעילותו במסגרת ממשלת האחדות הוא מזיק למפלגה. " רק עכשיו אני מתחיל להבין את מה שאמרו לי זקני הדור של מפלגת העבודה. לשמוע את העברית הזאת, ואת השנאה הזאת, זו אנטישמיות לשמה", הביע יו"ר העבודה את דעתו על סגנונו של יוסי ביילין בתקופה האחרונה.

בן אליעזר לאלו הקוראים לעזוב את ממשלת האחדות אמר: "אנו נמצאים במלחמה. במלחמה אין עורקים. צריך לשאול ניצחון של מי תהיה יציאתה של מפלגת העבודה. אני אומר כי בראש ובראשונה זה יהיה ניצחון לטרור, ששם לעצמו למטרה לפרק את הממשלה, ולהביא לבינאום הסכסוך".
