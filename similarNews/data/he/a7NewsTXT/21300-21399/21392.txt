

המשטרה משלימה את היערכותה להפגנת הימין הגדולה ביום שני בתל-אביב. כתבנו קובי סלע אמר כי המשטרה תנהיג הפעם סידורי אבטחה קפדניים במיוחד, וכי כל אדם שישתתף בהפגנה יעבור בידוק. עוד מוסר כתבנו כי במועצת יש"ע מיחסים חשיבות גדולה להפגנה, שנועדה להיות משקל נגד לתנועות הסרבנים החדשות.

ועוד בטרם ייתכנסו המפגינים ביום שני, החלה תנועת מחאה של בני נוער. החל מתחילת השבוע החלו בני נוער וסטודנטים, שהפיגועים והסרבנות המיוחצנת "הקפיצה אותם" לקיים משמרות אל מול ביתו של ראש הממשלה, ומול משרדו. ניבה בן שחר ממגדל עוז הגיעה אתמול הישר משיעור מתימטיקה. היא אמרה לכתבנו אפי מאיר כי עם ישראל נמצא במצב נורא, וכי לכן הנוער מרגיש שחייבים לעשות משהו. "לכן עזבתי הכל ובאתי".

אתמול צעדו בני כיתות שביעית מישיבת מטה בנימין שבבית אל ומישיבת קריית ארבע ברחובות ירושלים, והם נושאים דגלי כחול לבן, שרים ואוחזים בכרזות הקוראות להתחזקות ולאמונה. לדברי אביחי אברהם מישיבת בית אל, תושבי ירושלים הגיבו בשמחה לקראתם, וקראו לעברם קריאות "כל הכבוד".

שביתת השבת של נוער מהיישובים החלה בהתארגנות של נוער שילה, ולאט לאט הצטרפו בני נוער מיישובים נוספים. כתבנו מציין כי לנוער אין כוונות התקפלות לעת ערב. הם הצטיידו, לדבריו, בשקי שינה, והם מתכוונים להפגין נוכחות, כך שאם שרון יצא מלשכתו בלילה הוא ימצא את בני הנוער ממתינים לו בעשרותיהם.
