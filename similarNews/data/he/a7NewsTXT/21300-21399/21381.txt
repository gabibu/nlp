

שרת החינוך לימור לבנת הודיעה אתמול כי הזוכים בפרס ישראל לשנת תשס"ב בחקר ידע ארץ ישראל הם פרופ' שמואל ספראי ופרופ' מנשה הראל. השרה לבנת ברכה את הזוכים בפרס על הישגיהם ותרומתם הגדולה בחקר ידע ארץ ישראל.

פרופ' שמואל ספראי נמנה עם החוקרים הבולטים בתולדות עם ישראל בארץ ישראל בתקופת בית שני בכלל ובתולדות הישוב בארץ ישראל בפרט. פרופ' ספראי פרסם שורה ארוכה של מחקרים המשקפים גישה היסטורית המאופיינת בבקיאות גדולה במקורות היהודיים והיווניים.

ספראי כיהן כפרופסור באוניברסיטה העברית בירושלים ובמהלך למעלה מחמישים שנות הוראה ומחקר העמיד תלמידים רבים.

פרופ' מנשה הראל משלב שני ערוצי קשר לידע ארץ ישראל. הערוץ האחד הוא הקשר "ברגלים". למן נעוריו בשנות השלושים הוא תר את הארץ והיה לאחד מראשוני הסיירים המקצועיים בפלמ"ח ובצה"ל. הנחיל לתנועות הנוער הארצישראליות את מסורת המסעות בארץ. הקשר השני הוא האקדמי. לאחר הקמת המדינה הוא החל בלימודים אקדמיים והיה לפרופ' באוניברסיטת תל אביב שם לימד גיאוגרפיה היסטורית. פרסם שורה של ספרים ומאמרים בגיאוגרפיה היסטורית.
