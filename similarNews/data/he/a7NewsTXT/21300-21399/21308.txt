

צוותי עובדים ממחוז ירושלים של חברת החשמל ומנהל המחוז יגאל בן אריה נכנסו לאזור הגובל עם השטח הנתון בשליטת הרש"פ בחברון, מדרום לגשר חלחול, וזאת כדי לתקן קו מתח עליון שנפגע אתמול במהלך חילופי אש. את פניהם הקבילו ראש עירית חברון מוסטפה נאטשה, ועובדי עירית חברון, והם ליוו אותם במהלך התיקון. צה"ל איבטח את העובדים.

התקלה גרמה אמש להפסקת חשמל בכל אזור יהודה ודרום הר חברון. חברת החשמל עשתה מאמץ גדול כדי לספק חשמל לפחות לחלק מהיישובים, באמצעות קווי מתח גבוה, שהם מקור חשמל חלופי לאספקת החשמל הרגילה, באמצעות תחנת המשנה בחברון. הקווים, שהיו עמוסים מאוד, נתנו פתרון זמני בלבד לתושבים היהודים ולערבים.

כניסת עובדי חברת החשמל לאזור נעשתה עם קבלת אישור מגורמים בכירים במערכת הביטחון, בתאום הרש"פ ועיריית חברון.

ועוד מחברת חשמל. עובדי החברה מתכננים להתחיל בשביתה בעוד כשבועיים, לאחר שאתמול הם הכריזו על סכסוך עבודה. המאבק הוא נגד הצעת חוק שנועדה לחייבם בתשלום בעבור החשמל שהם צורכים בבתיהם.

על פי הצעת החוק, שעברה מוועדת הכלכלה לקריאה ראשונה במליאה, עובדים חדשים בחברת החשמל לא יזכו לכל הטבות בתשלומי החשמל, והעובדים הוותיקים יותר ייאלצו לשלם סכום, אמנם מופחת בעבור החשמל שהם צורכים.

עובדי חברת החשמל טוענים כי על פי חוות דעת משפטית שקיבלו אישור הצעת החוק יהיה הפרה בוטה של הסכמי עבודה ושל חוזי השכר, פגיעה בזכות הקניין של העובדים, ובחוק יסוד חופש האדם וחירותו. לטענת העובדים, "צריכת חשמל חינם היא חלק משכר העובדים, וקבלת ההצעה תהווה פגיעה חד צדדית בשכר, המעוגן בהסכמים חוקיים".

