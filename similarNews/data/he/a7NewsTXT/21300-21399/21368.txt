

אמש סמוך לשעה 11:30 חתך מחבל ערבי את הגדר המקיפה את היישוב עצמונה, חדר לתוך מבנה של הישיבה הקדם-צבאית במקום ופתח במסע של רצח של התלמידים.

ההתקפה, שנמשכה 20 דקות, החלה כאשר המחבל הגיע לאחד החדרים במכינה, זרק רימון והחדר עלה באש. המחבל המשיך להתקדם אל בית המדרש והתקיף בירי וברימונים את התלמידים הלומדים.

כוחות גדולים של צה"ל והצלה הוזעקו לזירת הפיגוע. תושבי עצמונה נקראו במערכת הכריזה להסתגר בבתים. המחבל חוסל על ידי קצין צה"ל בדרגת סגן אלוף המתגורר ביישוב וקצין הביטחון של הישוב. הם הגיעו למכינה הסתערו על המחבל וחיסלו אותו.

אמבולנסים ממוגנים של מד"א, הנמצאים דרך קבע בגוש קטיף, וכן אמבולנסים ממוגנים של צה"ל העניקו טיפול ראשוני לפצועים ופינו אותם למחסום כיסופים בגבול הרצועה. את הפצועים באורח קשה ייצבו בשטח רופאים וחובשים, ולאחר מכן מסוק צה"לי פינה אותם לבית החולים תל השומר. הפצועים הקלים יותר פונו באמבולנסים לבתי החולים סורוקה בבאר שבע וברזילי באשקלון.

אלו שמות הנרצחים הי"ד: אשר מרכוס מירושלים. הוא יובא למנוחות בשעה 12:30 בהר המנוחות גבעת שאול בירושלים. טל קורצווייל מבני ברק. הלווייתו תתקיים בשעה 10:00 בבית העלמין בסגולה. אריאל זנה מירושלים. הוא ייקבר בשעה 13:30 בהר המנוחות בירושלים. ערן פיקאר מירושלים, שיובא לקבורה בהר המנוחות בשעה 14:30. אהרן קרוגליאק מבית אל. הלווייתו תתקיים בשעה 12:45 בבית אל.
ארבעה מהפצועים נמצאים במצב קשה, בעוד השאר במצב בינוני וקל.
בפיקוד הדרום בודקים כיצד הצליח המחבל לחדור ליישוב מבלי שהתקבלה על כך התרעה.

אזרחים אמיצים מנעו פיגוע גדול בירושלים
אתמול בצהריים נמנע פיגוע גדול כאשר נלכד מחבל שהתכוון להתפוצץ בכניסה לבית קפה ברחוב עמק רפאים בירושלים. מדובר בכביש שבו נמצאים בתי קפה רבים, וכן מסעדות, מקום שבו נוהגים אנשים רבים לבלות במהלך כל שעות היום. שני אזרחים שחשדו בערבי שנכנס לבית הקפה הצליחו להשתלט עליו וקראו לכוחות הביטחון. המחבל נעצר לחקירת השב"כ והמטען נוטרל.

אתמול התפוצץ מחבל בכניסה למלון "אשל השומרון" באריאל. כתבנו קובי פינקלר דיווח כי עשרה בני אדם נפצעו בפיגוע. אדם אחד נפצע קשה, אחד בינוני, והיתר פצועים קל. צוותי מד"א של אריאל פינו את הפצועים לבתי החולים בלינסון ו"השרון" בפתח תקווה.

לאחר הפיגוע סגרה המשטרה את כביש חוצה שומרון לתנועה, ובאזור נערכו סריקות נרחבות. ארגון החזית העממית קיבל עליו את האחריות לפיגוע זה.
