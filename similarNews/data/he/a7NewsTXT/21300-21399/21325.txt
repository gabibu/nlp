

סמוך לשעה אחת וחצי בצהריים נעצר ברחוב עמק רפאים בירושלים מחבל שנכנס לבית קפה כשבידו תיק שחור גדול עם חומר נפץ רב עוצמה.

שני אזרחים, אחד מהם מפקח בחברת אבטחה "יסעור" אריה וינר ומלצר שעובד בבית הקפה שלומי הראל, חשדו בערבי שהינו מחבל והצליחו להדוף אותו מחוץ לבית הקפה ולנתק את החוטים של המטען.
מפקד מחוז ירושלים במשטרה, ניצב מיקי לוי, שיבח את השניים ואמר כי הם מנעו אסון כבד.

אריה וינר, מפקח חברת אבטחה הגיע לבית הקפה כדי להציב מאבטח בכניסה. אחד מיושבי בית הקפה ניגש אליו ואמר לו לשים-לב לאדם שעמד בכניסה ונראה לו חשוד. וינר, בקור-רוח ביחד עם המלצר שלומי הראל, ניגשו אל האיש ואז הבחינו שמגופו משתלשלים חוטים. וינר ניתק מייד את החוטים. השניים דחפו את המחבל, השכיבו אותו על הרצפה בידיו עד להגעת שוטרים שהיו מוצבים ברחוב, שהגיעו וכפתו את המחבל. את התיק שכלל מטען רב-עוצמה הרחיקו האזרחים ביחד עם השוטרים מהמקום עד להגעת חבלני המשטרה.

שלומי הראל, בן 23 תושב ירושלים העובד בבית הקפה מזה שנה וחצי, סיפר כי ראה את המאבטח מדבר עם המחבל ואז בעל המקום הסיט את תשומת-ליבו אל המתרחש בכניסה. "ראיתי תיק גדול שהונח על גבו של המחבל, דחפתי אותו החוצה, ניסתי לדבר איתו בערבית כדי לתהות על קנקנו. הוא הוציא תעודת-זהות כחולה, אך עדיין נראה לי חשוד, בעל חזות ערבית, הזיע מאוד. ולכן המשכנו להדוף אותו החוצה". אימו של שלומי, שעודכנה על-ידו על פרטי האירוע, עמדה להתעלף, לדבריו, אך הוא הרגיע את הנוכחים ואמר כי היא תהיה בסדר.

אריה וינר סירב להרחיב במילים ורק קרא לכל האזרחים שיפתחו את עיניהם "פי-עשר ממה שאתם עושים". אריה סיפר כי הוא חשד בגלל המעיל שלבש, התיק הגדול שנשא עימו והאדישות שהפגין.

כוחות גדולים של משטרה וחבלני משטרה הגיעו מייד לאחר שהשניים השתלטו על המחבל. רחוב עמק רפאים נסגר לתנועת כלי-רכב לשעות ארוכות כשהמשטרה עומלת להרחיק את האזרחים מהמקום. בתי-קפה רבים הנמצאים ברחוב פונו מיושביהם והשוטרים אף עלו לבתי התושבים ופינו אותם מבתיהם.

למקום הובא רובוט חבלה שבעזרתו הוכנס מטען הנפץ לתוך מכונית ועליה מתקן המיועד לחומרי חבלה, כדי לקחת את המטען ולהעבירו למקום מבודד.
