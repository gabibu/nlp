

אין שינוי במאפייני הפעילות של צה"ל. השוני הוא בהיקף וברצף, כך אמר אתמול לערוץ 7
בועז גנאור, מנהל המכון הבינלאומי לחקר הטרור במרכז הבינתחומי בהרצליה.

לדבריו, ישראל נתונה במלחמת התשה קלאסית כבר יותר משנה וחצי. במלחמה זו אלמנטים כמו פיגועי גרילה נגד חיילים ופיגועי טרור נגד אזרחים. גנאור ציין כי עד להסלמה הנוכחית היו כמה שלב, וביניהם הניסיון של הפלשתינים לשלב התקוממות עממית. ניסיון זה לא צלח, והוא התבטא בהפגנות המוניות, לאחר מכן פעלה ישראל נגד הטרור באמצעות סיכול ממוקד ופעילות מודיעינית. אחר כך עברו, לדבריו, המחבלים למתקפה כלפי חיילים וצה"ל ניסה להתמודד במתקפה זו באמצעות שיטות הגנה עצמית, שיטות שנלמדו בלבנון, אך הן לא תמיד תאמו את תנאי השטח ואת העובדה שמדובר באזור שבו חיה אוכלוסיה אזרחית, שאי אפשר לנטוש אותה בלילה או לסגור לה כבישים. עתה הגיעו הערבים להסלמה.

גנאור הגיב על דברי בן אליעזר, שאמר כי יש סימנים שהפלשתינים ירצו הפסקת אש. "אני חייב לומר שאני די סקפטי בעניין זה", אמר גנאור. לדבריו, פעולתה של ישראל ליצירת סף מסוים של לחץ כדי שהכאב של המחיר יהיה גדול יותר מהתועלת בהפעלת האלימות, נובעת מתוך רציונל לפיו יש כתובת והיא הרש"פ והעומד בראשה עראפת, והיא מחשבה נכונה לדעתו. עם זאת גנאור סובר שהבעיה היא שהרש"פ וערפאת מוכנים פעמים רבות לפעול ממש "על פי התהום" גם אם הם יכולים לעתים להתדרדר אליו, ולכן, לדעתו, ישראל תצטרך בסופו של דבר לעבור ללחימה בעוצמה גדולה יותר, ואף אולי לכבוש מחדש את חלקי יש"ע או כולם.

גנאור התייחס לביקורת השמיעה מחלקת המדינה לפעילות צה"ל וציין כי למרות שקולו של פאוול הערביסט, מושמע רבות בתקשורת הישראלית הרי שבארה"ב יש שתי מגמות. זו של מחלקת המדינה בראשה עומד פאוול וזו של הפנטגון והבית הלבן. לדבריו ישראל לא התברכה ביחס אוהד ומבין, כמו שהיא מקבלת כיום מצד הפנטגון והבית הלבן וגם מחלקת המדינה המבקרת את ישראל באופן מסורתי שנים, עושה זאת בעירבון מוגבל וכמס שפתיים לעולם הערבי.
