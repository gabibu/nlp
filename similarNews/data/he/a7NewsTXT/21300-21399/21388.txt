

"בתוך תוכנו כולנו היינו מעדיפים שהמילה יהודי בתעודת הזהות תישאר אבל ברגע שבית משפט הפך את המסמך הזה ללא רלוונטי ליהדות, אני מעדיף שבנייר לא תהיה כתובה המילה לאום, ומי שירצה בכך יפנה למרשם האוכלוסין ויברר מה בדבר יהדותו של בעל התעודה. זאת במקום שיהיה כתוב על נוצרי שהוא יהודי", כך אמר אתמול השר אלי ישי בנמקו את הסכמתו להשמיט את המילה יהודי מסעיף הלאום.

עוד אמר השר: "אם אני כותב בלאום יהודי מאות אלפי פלשתינים ועובדים זרים ממתינים לקבל את ה"גיור". והם יהפכו ל"יהודים".

מדובר בהסכמה שהושגה אתמול בהתייעצות משותפת בין ראש הממשלה, יו"ר הכנסת, יו"ר ש"ס, יו"ר הקואליציה ויו"ר ועדת החוקה. בעקבות ההסכמה הזאת הסכימו המפלגות החרדיות להסיר את הצעות החוק שלהם, שנועדו לעקוף את בג"ץ ולקבוע שמדינת ישראל תכיר רק בגיורים אורתודוקסים.
ועדת החוקה של הכנסת בשבוע הבא תתבקש לאשר את מחיקת סעיף הלאום מתעודת הזהות, ובכך לפתור את המשבר שנוצר בעקבות החלטת בג"צ לרשום גרים רפורמיים כיהודיים.

המפד"ל תתנגד למחיקת סעיף הלאום מתעודת הזהות. לדברי ח"כ נחום לנגנטל, יש בכך התקפלות מההדגשה שמדינת ישראל היא מדינת יהודית ויהדותה היא מדיניותה. ויתור על כך הוא פתח לתהליך התפרקות המדינה, הזהיר לנגנטל, והוסיף את חששו כי בפעם הבאה ינסו להשמיט את המילה ישראל. מדובר לדבריו בחלק מתהליך שהציונות החילונית מנהיגה, בעידוד המפלגות החרדיות.

לנגנטל אמר כי הוא מעדיף שבתעודת הזהות ייכתב סוג היהודי קרי רפורמי או אורתודוכסי על פני אי הגדרת היות האדם יהודי בסעיף הלאום במדינת ישראל.
גם חבר הכנסת קליינר יתנגד, והוא אומר כי ויתור על סעיף הלאום הוא צעד מסוכן לקראת הפיכת המדינה היהודית ל"מדינת כל אזרחיה".
