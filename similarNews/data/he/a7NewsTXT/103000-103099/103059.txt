

חברות תיירות ברחבי העולם מחדשות קשריהן לאחר שנות בצורת בהן הפסיקו את הטיסות הישירות לישראל. חברת התיירות השבדית 'אפולורסור' מצטרפת לשינוי שהחל בפורטוגל.

בשורה לענף התיירות הישראלי: לאחר חידוש טיסות השכר מפורטוגל, שהופסקו אחרי פרוץ האינתיפאדה   החליטה עתה גם חברת התיירות 'אפולורסור' השבדית, שבבעלות ענק התיירות "קיוני" השוויצרי להפעיל, לראשונה, מטעמה, טיסות שכר שבועיות משטוקהולם לאילת.

יצויין כי טיסות השכר והטיסות הסדירות מארצות סקנדינביה לישראל פסקו לחלוטין עם פרוץ המלחמה הנוכחית באוקטובר 2000, ועתה הן מתחדשות.

קובי פינקלר מוסר שעל ההסכם חתמה בשטוקהולם משלחת מיוחדת של קברניטי משרד התיירות, בראשות ראש מינהל השיווק במשרד התיירות, רמי לוי וסגנו, אריה זומר   וראשי התאחדות המלונות באילת. הללו יצאו לסדרת פגישות חשובות באירופה עם סיטונאים בכירים. סוכם, כי החברה השבדית תפעיל טיסות שכר לישראל, החל מחודש אוקטובר 2005 עד לסוף חודש אפריל 2006. מנכ"ל משרד התיירות, אלי כהן, אומר כי חברה מובילה נוספת באירופה "פריטידס - רסור"   שוקלת בחיוב להפעיל, ביחד עם חברת "אפולורסור", טיסה שבועית שנייה משטוקהולם לאילת.

בכך מצטרפת החברה השבדית לחברות נוספות, שהחליטו לחדש את טיסות השכר שלהן לישראל: כך, למשל, טיסות השכר מפורטוגל לישראל, יחודשו בתחילת החודש הקרוב. חברת "ג'נסיס" תפעיל סבב של 10 טיסות שכר מפורטוגל לתל אביב. גם חברת "סאן דור", שהיא חברת בת של "אל על", הודיעה על הפעלת טיסות שכר מיוחדות מנורווגיה ושבדיה לתל אביב. כמו כן, תפעיל החברה החל מהשבוע הקרוב סידרה של טיסות שכר שבועיות מפאריז לאילת.

מנהל השיווק של אילת במשרד התיירות, מיכאל חן, שהוביל את המשלחת לסקנדינביה -אומר כי "המשמעות האופרטיבית של ההסכם היא החזרת אילת לשוק הסקנדינבי, שלא חידש את טיסותיו לישראל, מאז פרוץ האינתיפאדה בשנת 2000". שר התיירות, אברהם הירשזון, אומר כי בכוונתו להחזיר את אילת, ביחד עם שאר גורמי הענף, למפת התיירות העולמית.
