

"למה לכם להתייחס לדברים שהתרחשו לפני כל כך הרבה זמן?" שאל ראש הממשלה כתבים שתהו לפשר עמדתו המצדדת באופן בו עבר חוק פינוי פיצוי בתמיכת ח"כ ערבי, למרות שבעבר ביקר את האופן הדומה בו אושרו הסכמי אוסלו.

ראש הממשלה אריאל שרון מסרב להתייחס לטענות באשר לשינוי בעמדותיו לנוכח אישורי חוקים ברוב הנתמך על ידי חברי כנסת ערביים.

שרון התייחס היום להתקפות אנשי הימין על האופן בו אושר אתמול חוק פינוי פיצוי בעקבות תמיכתו בחוק של חבר הכנסת מוחמד בראכה. שרון תקף את מתקיפיו ואמר שקול ערבי הוא חוקי ככל קול אחר. "גם הם חלק מהמדינה", אמר ראש הממשלה.

לשאלת כתבים כיצד מסתדרת עמדתו הנוכחית עם ביקורתו אותה מתח בעבר על האופן בו עברו הסכמי אוסלו בתמיכת חברי הכנסת הערביים, אמר ראש הממשלה כי "למה לכם להתייחס לדברים שהתרחשו לפני כל כך הרבה זמן". ראש הממשלה ציין שמאז ההצבעות ההן חלפו למעלה מעשר שני ו"השתנו לא מעט דברים מאז".

נזכיר כי בראיון בגלי צה"ל אמרה אתמול שרת החינוך והתרבות לימור לבנת כי העובדה שחוק פינוי פיצוי עברה על חודו של קול ערבי קשה לה מאוד. "אני לא יודעת לומר אם מדובר בחוק לגיטימי כעת, אבל זה קשה לי מאוד".

כתבנו בכנסת אריאל כהנא מציין כי ראש הממשלה, שרון, דחה פעם נוספת את הקריאות למשאל עם. "לא יהיה משאל עם. אני אומר לכם לא יהיה. האם מישהו מעלה על דעתו שכאשר יימצא רוב של 65% בעד התכנית מועצת יש"ע תקבל את ההתנתקות?"

ביחס לאפשרות שתפרוץ מלחמת אחים אמר שרון כי מדובר ב"ניסיון להלך אימים על מנת שלא נבצע את ההתנתקות. הלחץ לקיים משאל עם נעשה על ידי האיומים במלחמת אחים. מעולם לא קיבלתי איומים ואני לא מתכוון להתחיל עכשיו. מי שחושב שניתן לקיים חיים פוליטיים תחת איומים טועה".

(ש)
