

35% מתושבי ירושלים הם ערבים. עד כה נמנעו רבים מהם מלהצביע לראשות העירייה בהוראת ערפאת. הוראה הפוכה עלולה להציב ראש עירייה ערבי לבירת ישראל. דוד הדרי, איש המפד"ל בעירייה מציע חוק להגנת הבירה.

האם מתקרב היום בו יוכלו ערביי ירושלים להתאגד ולהביא למינויו של ראש עירייה ערבי לבירת ישראל? נתונים שבגיעו לידיו של חבר עיריית ירושלים דוד הדרי הדאיגו אותו. על מנת למנוע מציאות שכזו ניסח הצעת חוק "לשמירה על כבודה של ירושלים" שמטרתה מניעת מינוי ראש עירייה ערבי לירושלים.

על שולחנם של חברי סיעת המפד"ל הונח מכתבו של הדרי ובו הוא מבאר את המניעים לדאגתו ואת הדרך בה הוא מציע להתמודד עם הצפוי בקרוב.

"לאחרונה פורסמו מספר מחקרים הגורסים כי בתוך 15 שנה יגיע הציבור הערבי בירושלים לשיעור של כ 40% מכלל האוכלוסיה וזאת כהמשך למצב העכשווי בו שיעור האוכלוסיה הערבית מגיע לכ- 35% מכלל תושבי העיר.

כבר כיום יתכן מצב שבו עם התקדמות תהליך "השלום", תנתן הוראה (ע"י יו"ר הרשות הפלסטינית) לתושבי מזרח העיר, להשתתף באופן פעיל בבחירות המוניציפליות   דבר שיוביל לכך כי בראש העיריה יעמוד נציג ערבי אשר יכריז השכם והערב כי ירושלים הינה בירת המדינה הפלסטינית".

בשיחה עם כתבנו שמעון כהן מבהיר הדרי כי עד כה נמנעו מרבית ערביי ירושלים מלהשתתף בבחירות לראשות העירייה בעקבות הנחיתו הברורה של יאסר ערפאת. אולם, אומר הדרי, אם תינתן החלטה הפוכה של יושב ראש הרש"פ החדש או זה שיבוא במקומו, מתוך מגמה להביא לבחירת ראש עיר ערבי, עלולה תוצאת הבחירות לקבוע כי לבירת ישראל יהיה ראש עירייה ערבי.

במכתבו שמוען ליו"ר סיעת המפד"ל חבר הכנסת זבולון אורלב, כותב הדרי "ברצוני לבקשך לקדם יוזמת חקיקה אשר תעודד הגירה חיובית לירושלים וזאת ע"י הגדרת עיר הבירה כאיזור עדיפות לאומית ממדרגה ראשונה תוך מתן תמריצים שונים לתושבי העיר ולבעלי העסקים הפועלים בתחומה".

כמו כן הוא מציע לחוקק (כבר כיום) סעיף נוסף לחוק ירושלים אשר במסגרתו יקבע כי כל מועמד המעוניין להיבחר למועצת העיר או לראשות העיר ירושלים, יתבקש לחתום על הצהרה המחייבת אותו לשמור ולציית לחוקי מדינת ישראל ולפעול לביצור מעמדה של ירושלים כבירת ישראל השלימה והמאוחדת.

"דומני כי הצעת חוק שכזו יכולה לקדם את פני הרעה ועשויה לקבל תמיכה כמעט מכל סיעות הכנסת. אשמח אם תפעל ברוח הצעתי זו", כתב הדרי לאורלב.

נתונים מדאיגים. דוד הדרי
(ש)
