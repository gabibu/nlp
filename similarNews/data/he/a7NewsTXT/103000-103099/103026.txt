

התנהלותה המושחתת של משפחת שרון מזכירה לראש לשכת רה"מ בתקופת רבין, איתן הבר, את הממשלים הערביים המושחתים ביותר. גם על שתיקת הציבור, העיתונות והיועץ המשפטי שולח הבר חיצי ביקורת מחודדים.

העיתונאי וחבר מערכת 'ידיעות אחרונות', מי שהיה ראש לשכתו של ראש הממשלה יצחק רבין, איתן הבר, תוקף בחריפות את התנהלותם החוקית ויושרתם של בני משפחת שרון.

הבר משווה בין ראש הממשלה והתנהלותו לזו של מקביליו בארצות ערב. במאמר שפרסם בעיתונו כותב הבר כי כשמובארק מינה את בנו למיועד לרשת את כסאו, וכשחאפז אל אסד מינה את באשר לממשיכו, וכך גם כשקיבלו עודאי וקוסאי את יחס המלכות בשל היותם בניו של סדאם חוסיין, הציבוריות הישראלית טענה כי מדובר במנהיגים ערבים וקיבלה זאת בהבנה, אך כשראש הממשלה הישראלי מתנהל באופן דומה העדפה היא לשתוק.

את דבריו כותב איתן הבר בעקבות פרסום תחקיר בידיעות אחרונות בו נחשפה מעורבותו של בנו של ראש הממשלה, חבר הכנסת עומרי שרון, במכרז רשות הדואר ששוויו שלוש מאות מיליוני שקלים. מקוממת את הבר השתיקה הציבורית סביב המידע שפורסם.

עוד טוען במאמרו הבר כי אופן התנהלותה המושחת של משפחת שרון אינו זכור גם לותיקי הפוליטיקה הישראלית, "שום דבר אינו דומה לאריאל, עמרי וגלעד שרון. הם שוברים כל שיא. האב בשלטון עוסק בדברים הגדולים, הבן עמרי עוסק באבטחת השלטון והבטחותיו, 'שומר על האגפים' והבן גלעד עוסק בניצול ההצלחה הפוליטית כדי לשפר את מצבה הכלכלי (הטוב מאוד) של המשפחה לדורות הבאים, כאשר הם לא יהיו בפוליטיקה".

הבר טוען כי מאז פטירתה של האם לילי ז"ל מופנים כל "חיישני הבטיחות", כהגדרתו, של שלושת בני המשפחה כלפי כל גורם זר והם מתנהלים בזהירות קונספירטיבית כלפי כל אדם זר, מתוך ידיעה ש"אין דבר שיעמוד בינם לבין המטרה".

במאמרו שב ומלין איתן הבר על השתיקה הציבורית סביב התנהלות משפחת שרון, הן מצד העיתונות הישראלית והן מצידם של פוליטיקאים שלבד מחבר הכנסת מיכאל איתן שהיה לו "האומץ לומר דברים כדורבנות בעניין זה, כל האחרים מתחנפים ולומדים איך לפעול במרכז ובעניינים הכלכליים הקשורים אליו באופן מושחת". וגם למערכת המשפטית שמורה ביקורת פרי עטו, "אז פורסמה כתבה קשה? אז מה? למשטרה אין זמן עכשיו והיועץ המשפטי נרדם בשמירה".
(ש)
