

לקראת הדיון היום במועצה הארצית לתכנון ולבנייה הצטרפה הכנסת למועצה לשימור אתרים בקריאה לעיריית ת"א להפסיק לאלתר ביצוע פעולות בלתי הפיכות במתחם המושבה הטמפלרית שרונה (דרום הקריה בל אביב).

במועצה לשימור אתרים רואים במהלך הפרלמנטרי למען המושבה הישנה צעד חשוב נוסף במאבק הציבורי להצלתה.

מליאת הכנסת אישרה אתמול (ג') את הצעת ההחלטה שהגישו רוב סיעות הבית, בהן הליכוד, העבודה, יחד-מרצ, חד"ש תע"ל ואחרות, הקוראת לעיריית תל אביב ולמינהל מקרקעי ישראל להפסיק לאלתר את ביצוען של פעולות בלתי הפיכות במתחם ההיסטורי. ההחלטה התקבלה ללא מתנגדים בתום דיון אותו יזם ח"כ גדעון סער (ליכוד), אליו הצטרפו ח"כים מכל סיעות הבית, בהם אילן שלגי, שטיפל בנושא עוד כשכיהן כיו"ר ועדת החינוך.

הבוקר (ד') תדון ועדת המשנה לעררים של המועצה הארצית לתכנון ולבנייה בערר שהגישה המועצה לשימור אתרים נגד תכנית דרום הקריה ותכנית הרחבת רחוב קפלן בת"א, המקודמות על ידי עיריית ת"א וממ"י.

בהצעת ההחלטה נאמר עוד: "הכנסת רואה במתחם שרונה אתר בעל חשיבות היסטורית ואדריכלית מהמעלה הראשונה, שבו ציוני דרך חשובים הן בתולדות ההתיישבות בארץ ישראל והן בתולדות המדינה. הכנסת קוראת למועצה הארצית לתכנון ולבנייה לנהוג במשנה זהירות בקבלת ההחלטות, ולפעול בדרך שתמנע נזקים בלתי הפיכים למתחם ההיסטורי ותשמרו. הכנסת תוסיף לעקוב ולפעול כמיטב יכולתה לשימור מתחם שרונה. לשם כך יתקיים בהקדם סיור של ח"כים במתחם, על מנת לעמוד על המתרחש במקום ולוודא כי העירייה והמינהל נעתרו לפניית הכנסת".

במהלך הדיון בכנסת אמר חבר הכנסת גדעון סער כי פגיעה בשרונה יכולה להיות עוד אחת מהטעויות ההיסטוריות שנעשו בת"א, דוגמת הרס גימנסיה הרצליה וכיכר דיזינגוף.

ח"כ יוסי שריד רואה בהתאחדות הסיעות השונות של הבית הוכחה לחשיבותו של הנושא. "כולן רואות בחומרה את התנהלותה של עיריית ת"א בנושא".
(ש)
