

שר הפנים, אופיר פז-פינס חתם על תקנות חדשות שמטרתן להערך לטיפול במקרי אלימות בארועי ספורט בעקבות הארועים החמורים שהתרחשו לאחרונה במגרשי הספורט.

בעקבות מקרים חוזרים ונשנים של ביטויי אלימות וגזענות במגרשי הכדורגל, הכדורסל ומחוצה להם, אלימות מילולית ופיזית, שהפכו חלק בלתי נפרד מהווי המגרשים, הוקמה ועדה פרלמנטרית בראשות חבר הכנסת אבשלום וילן לחקר האלימות בספורט.

בעקבות המלצות הועדה על תיקוני חקיקה ותקנות, יזם משרד הפנים בתיאום עם המשרד לבטחון פנים ומשרד החינוך את התקנות החדשות (זאת בהמשך לתיקון חוק בטיחות במקומות ציבוריים ותקנות הבטיחות במקומות ציבוריים (אסיפות).

התקנות החדשות קובעות "תקן" סדרנים בארועי ספורט לפי היקף ומיקום הארוע וכן נותנות לקצין המשטרה שיקול דעת לשנות את ה"תקן" הקבוע בהתקיים נסיבות מיוחדות בארוע, לפי היקף המשימות שעל הסדרנים לבצע, אופי ארוע הספורט, אופי הקהל המשתתף בארוע, גודל מקום הארוע ותנאים פיזיים מיוחדים המאפיינים את המקום.

כמו כן נקבעו קריטריונים מינמליים לכשירות סדרן בארוע ספורט והוראות המטילות על האחראי בארוע לצייד את הסדרנים בפרטי לבוש מזהים, אמצעי תקשורת ולקבוע נוהלי תקשורת בין הסדרנים.

השר פז-פינס מביע תקווה ש"הוראות מחמירות אלה אשר מהוות המשך לפעולות שכבר ננקטו - הדורשות סדרן בטיחות אחד לכל 200 מתקהלים וכן קובעות כללים ברורים וקשוחים לגבי ממלאי התפקידים, והקשחת הענישה ירתיעו וייצרו אוירה אחרת טובה יותר, אשר תביא להורדת האלימות ונשוב לראות את מגרשי הספורט כמקום בטוח שאין חשש לבני הנוער ואחרים להגיע ולהנות מהמשחקים". (ש)
