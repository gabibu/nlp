

עיריית בני ברק מכינה בימים אלו חומר לכתב אישום נגד חברות סלולאריות המפעילות אתרי שידור ברחבי העיר ללא היתר ואישור.

על הכנת החומרים הורה ראש העירייה הרב, ישכר פרנקנטהל, והיא תוגש לביהמ"ש לעניינים מקומיים.

על פי דיווח באתר 'לדעת' פנה דוד עמר, המנהל האדמינסטרטיבי של אגף ההנדסה העירוני למנהלים בחברות סלקום, פרטנר ופלאפון לקבל את המידע על כלל האנטנות, כולל הפנימיות המותקנות במקומות לא נראים ולא ידועים, וזאת בהסתמך על רשימת מוקדים לשידור סלולארי בבני ברק שפורסמה מטעם המשרד הממשלתי לאיכות הסביבה.

בעירייה אומרים כי מתוך 55 האנטנות שברחבי העיר, 18 הן זעירות-פנימיות שלעירייה לא ידוע כלל על קיומן, והיא, כמובן, לא נתבקשה לאשרן. בפניית העירייה לחברות הסלולאריות הודגש, כי אי קבלת הנתונים המדויקים תאלץ אותה לפעול עפ"י ההליכים הקבועים בחוק, וכן כנגד בעלי הנכס שהאנטנות נמצאות ברשותם.

יצויין כי החוק מחייב את מציבי האנטנות הסלולאריות מכל סוג להגיש בקשה לעירייה ולקבל אישורים לפי חוק התכנון והבנייה ומהיחידה האזורית.

בעיריית בני ברק מבהירים כי הואיל ומאז הפניות לחברות לא חלה התקדמות, הגיש עו"ד יהושע דה-האן, התובע העירוני כתבי אישום נגד שלוש החברות.
(ש)
