

מהיום יוכלו כ-250 תלמידי בית הספר התורני "נועם" בצפת ללמוד בתנאים טובים. בצהריים נערך טקס קביעת המזוזה למבנה החדש של בית הספר במעמד ראש העיר ורב הגרעין התורני וישיבת ההסדר בעיר, הרב בניהו ברונר.
הרב ברונר הסביר כי עד כה למדו התלמידים בקרוואנים גם בקיץ וגם בחורף ועכשיו נכנסו למבנה "מפואר". "ב"ה מדובר באחד מבתי הספר המובילים בעיר צפת שנותן מענה לכל הציבור התורני בעיר וגם לתלמידים מאזור מרום הגליל", מספר הרב ברונר, "הבית ספר קיים שנה שישית וסוף סוף המחזור המייסד, כיתה ו זוכה לשבת במבנה".

במהלך הטקס הודה ראש העיר לכל העוסקים במלאכה ועובדי העירייה. "החזון נעשה למציאות, כשבאתי למשרד החינוך ואמרתי להם שאני רוצה לסיים את ביה"ס, חשבו שאני צוחק ועכשיו הם מודים לנו", סיפר. הוא איחל למורים ולתלמידים שהמשכן החדש שנבנה יהיה מלא ברוחניות ובגשמיות.


