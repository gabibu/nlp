

יו"ר סיעת הליכוד ח"כ גדעון סער אומר כי קריאות השמאל לפיטורי יו"ר הכנסת ריבלין בשל הודעתו כי הוא תומך במשאל עם, הן נסיון לסתום פיות ולכפות דעות. ח"כ הנדל: רה"מ וחבריו בשמאל מבינים שרוב העם נגד גירוש.

לדברי ח"כ סער, בשמאל מכבדים "שינוי דיעות" בתנאי שהשינוי הוא לכיוון האידיאולוגי המתאים להם.

ריבלין הודיע אתמול במסיבת עיתונאים כי בכוונתו לתמוך במשאל עם בסוגיית ההתנתקות, זאת על מנת למנוע קרע בעם. בדבריו אלה משנה ריבלין את דעתו הקודמת בה שלל את קיומו של משאל כזה מתוך חשש למבנה הדמוקרטי של מדינת ישראל.

תמיכה במשאל עם מביע גם השר צחי הנגבי. בראיון ליומן ערוץ 7 אמר כי גם אם מבחינה עקרונית הוא מתנגד לביצוע משאל עם, אולם מכיוון שמתיישבי יש"ע תומכים במהלך הוא מתכוון להוסיף את תמיכתו למהלך זה אותו מתכוון שר החוץ סילבן שלום לקדם.

השר הנגבי אמר כי מספר החתימות מקרב חברי מרכז הליכוד שמבקשים קיומה של ישיבת מרכז שתדון בסוגייה, אינה מותירה בידו שיקול דעת וחוקת הליכוד תחייב כינוס שכזה.

"ראש הממשלה וחבריו בשמאל מבינים כנראה שרוב העם יתנגד לתוכנית הגירוש", כך אומר הערב יו"ר סיעת האיחוד הלאומי, ח"כ צבי הנדל, בתגובה להצהרתו של ראש הממשלה, אריאל שרון, נגד משאל עם. "למרות הדורסנות הדיקטטורית, מלחמת אחים לא תצא מגוש קטיף אלא אם כן ראש הממשלה ייתן פקודת פתיחה באש. אך קרע עמוק בעם ופצעים שלא יגלידו בצבא, ניתן למנוע אך ורק בהסכמה ולא בדורסנות דיקטטורית", דברי הנדל.

במועצת יש"ע אומרים בתגובה לסירובו של שרון לקיים משאל עם כי עד כה הוכח שמי שלא מכבד הכרעות דמוקרטיות הוא ראש הממשלה ולא מועצת יש"ע. מועצת יש"ע שבה והודיעה כי תכבד הכרעה "תהא אשר תהא".

"דבריו של שרון הנשמעים לאחר רצף של קולות בציבוריות הישראלית בעד משאל עם מעידים על הפחד שבו הוא נתון מפני החלטה דמוקרטי תקין", נאמר בהודעת מועצת יש"ע.(ר)
