

יושבת ראש השדולה לשחרור פולארד, חברת הכנסת אורית נוקד אומרת לערוץ 7 כי כעת, כאשר נדרת ישראל לביצוע מחוות ולשחרר אסירים, ראוי שגם ארה"ב תבצע מחווה דומה ותשחרר את פולארד.

ח"כ אורית נוקד מהעבודה סגנית שר במשרד רה"מ, ויו"ר השדולה למען יונתן פולארד בכנסת, פרסמה אתמול מאמר בעיתון הארץ הקורא לשחרר את פולארד.

בראיון ליומן ערוץ 7 אמרה נוקד כי היום יש הזדמנות בלתי רגילה לומר לממשל האמריקני לשחרר את פולארד, כאשר דורשים מישראל לבצע מחוות כאלו, ראוי שגם ארה"ב תבצע מחווה כזו לישראל.

"לעולם לא אאבד תקוה. במיוחד כעת שאחרי 4 וחצי שנות אינתיפאדה קורה משהו אחר בינינו לפלסטינים, וארה"ב מאוד מעורבת בזה. שלחתי לרה"מ מכתב בנושא והתראיינתי בתקשורת. לרה"מ אכפת מהנושא אך הוא נקלע לתסבוכת בה העדיף לטפל קודם בהתנתקות והפסקת הטרור, וכעת אני מתרשמת שיש התחלה אחרת איתם וזה הזמן להעלות את הנושא. הייתי אצל יונתן לפני שנה אנו יוצרים קשר בעזרת אנשי קשר. הוא מתוסכל מאוד ועיקר הקצף שלו הוא על רה"מ. יש הרבה נוער שלא מרפה מהנושא. חשבתי שנכון לרתום לא רק את נוער הכיפות הסרוגות לכך, אלא את כלל הנוער".

נוקד אמרה שכיו"ר שדולת תנועות הנוער, קבעה ישיבה בנושא, ושם תעלה אותו לדיון. "זה דבר שחוצה דעות והגיע הזמן להחזיר את יונתן הביתה. שחררו את עזאם וטננבוים, זה הזמן המתאים לשחרר גם אותו. הוא כבר ריצה את עונשו, הזמן שלו שם מוגזם".
