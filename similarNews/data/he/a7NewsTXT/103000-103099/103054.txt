

יושב ראש הכנסת ראובן ריבלין הודיע כי יתמוך בקיומו של משאל עם בסוגיית ההתנתקות. בראיון ליומן ערוץ 7 אומר גם השר הנגבי כי בכוונתו לתמוך במשאל העם.



יושב ראש הכנסת ראובן ריבלין הודיע היום במסיבת עיתונאים שכינס כי בכוונתו לתמוך במשאל עם בסוגיית ההתנתקות, זאת על מנת למנוע קרע בעם.

בדבריו אלה משנה ריבלין את דעתו הקודמת בה שלל את קיומו של משאל כזה מתוך חשש למבנה הדמוקרטי של מדינת ישראל.

בראיון ליומן הצהריים של ערוץ 7 הביע השר צחי הנגבי גם הוא את תמיכתו בקיומו של משאל עם. הנגבי אמר שאמנם מבחינה עקרונית הוא מתנגד לביצוע משאל עם, אולם מכיוון שמתיישבי יש"ע תומכים במהלך הוא מתכוון להוסיף את תמיכתו למהלך זה אותו מתכוון שר החוץ סילבן שלום לקדם.

השר הנגבי אומר כי מספר החתימות מקרב חברי מרכז הליכוד שמבקשים קיומה של ישיבת מרכז שתדון בסוגייה, אינה מותירה בידו שיקול דעת וחוקת הליכוד תחייב כינוס שכזה.

להערכתו הפוליטית, על פי המציאות הנוכחית בכנסת ישנם מתנגדים רבים יותר מתומכים לביצוע מהלך שכזה, אשר על כן הוא ממליץ לתומכי המהלך להתמקד בשכנוע מפלגות כש"ס וחברי כנסת נוספים לתמוך במהלך.

נזכיר כי לפי שעה, הודיע מנהיג ש"ס הרב עובדיה יוסף כי הוא, שלא כרב יוסף שלום אליישיב, מתנגד לביצוע משאל עם.
(ש)
