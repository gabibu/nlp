

גל הקור הפוקד את הארץ הוביל להכרזת "מצב סיכון" בחברת החשמל. עפ"י דיווח החברה, השבוע
"נשבר" שיא כל הזמנים, כשביום ג' נרשם ביקוש של 8,840 מגוואט. ההערכה היא כי הגל יימשך וכך גם הביקוש הגבוה.

חברת החשמל הכריזה אתמול על כוננות גבוהה בעקבות המשך גל הקור הפוקד את הארץ, והגידול הרב בביקושי החשמל. אמש נשבר שיא כל הזמנים, כאשר בשעה 19:00 נרשם ביקוש לחשמל של 8,840 מגוואט.

בחברת החשמל מציינים, כי היכולת הזמינה של אספקת החשמל הינה גבולית, ועל כן הוכרז גם "מצב סיכון".

מנכ"ל חברת החשמל, ד"ר יעקב רזון ציין כי חברת החשמל מתמודדת עם רזרבות ייצור נמוכות מאוד, המהוות בעיה תפעולית לעמידה ברמת ביקושי החשמל.
לדבריו בחברת החשמל עוסקים כעת בעבודות הקמה של שמונה יחידות ייצור במחזור משולב, שיפעלו בגז טבעי, כדלק עיקרי. עוד אמר כי בניגוד למתוכנן, טרם השתלבו יצרנים פרטיים משמעותיים במעגל הייצור.

הוא הדגיש כי תחזיות מזג האויר צופות המשך קור חריג שייחייב את המשך כוננות השיא של החברה כדי לעמוד באספקת ביקושי החשמל. (ר)
