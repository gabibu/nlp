

'ככלב שב על קיאו כסיל שוגה באיוולתו', מצטט ח"כ בני אלון כשהוא מתבקש להתייחס לפסגת שארם. בעניין חוק פינוי פיצוי הוא מגלה: לשכת רה"מ לחצה על חבר הכנסת בראכה לתמוך, ביודעה שהוא יהיה זה שיעביר את החוק.

אתמול עברה הצעת חוק פינוי פיצוי בועדת הכספים של הכנסת על חודו של קול, קולו של ח"כ מוחמד בראכה.

בתגובה אמר ח"כ בני אלון ליומן 'סוגרים יום' של ערוץ 7 כי לא לגיטימי לגרש יהודים על בסיס חודו של קול ערבי. "אמנם ליגאלי אך לא לגיטימי. בראכה גם מיתמם, כיוון שהודיע לכתחילה שיימנע. אין לי ביקורת אישית עליו, הוא פטריוט של הערבים, רוצה לרשת את ארצנו. אך לשכת רה"מ הפעילה עליו לחץ אינטנסיבי ביודעה שתקבל הכרעה על סמך ח"כ שמביע הזדהות עם הטרור ורואה בנו זרים בארץ. הבעיה שלנו היא לא עם בראכה אלא עם שרון".

באשר לפעילות נציגי המתיישבים לשיפור החוק אמר אלון כי התקשורת העויינת ליכלכה, כהגדרתו, על חבר הכנסת צבי הנדל, אותו הוא מגדיר כשליח ציבור שמבטא באופן נאמן ביותר את גוש קטיף. "רוצים שהחוק יהיה כמה שיותר מתוקן. הנדל כולו אמונה שלא תהיה עקירה, מצד שני צריך לדאוג למה שיקרה. זהו חוק שמגרש אנשים ומותיר אותם בחוסר כל. השינויים שהוכנסו בו מקרבים אותו להיות משהו קצת יותר נורמלי, אבל אין מי שיאמר מרצונו עדיין שזה דיל טוב. הנדל לחם מלחמת אמת בועדת הכספים תוך אמונה שלא תהיה עקירה וכדי למנוע את הסכנה. זה לא עניין של מחיר, אבל אין מישהו סביר, גם בקרב הישובים החלשים אידיאולוגית, שחושב שיש פיתוי בפיצוי. מעבר לאסון בעצם המעשה, יש כאן עקירה ללא תמורה. חיזוק האויב הערבי".

אלון הוסיף והקשה על התכנית: "אין מי שיכול להסביר הגיונית מדוע 3 ישובי צפון הרצועה, שיש גדר בינם לבין עזה והם רצף טריטוריאלי עם אשקלון, מדוע לעקרם כדי שבמקומם יוצבו רקטות קסאם לאשקלון?".

באשר לפסגת שארם אמר חבר הכנסת אלון כי על זה נאמר הפסוק 'ככלב שב על קיאו כסיל שוגה באיוולתו'. "היינו בשארם לפני 4 שנים וגבינו ממנה למעלה מאלף הרוגים. מדהים לראות איך חלקים גדולים בעם הולכים שולל אחרי גנרל זקן שמוביל לאסון- משה דיין, רבין ועכשיו שרון. איש לא בודק את ההגיון בתכנית. שרון הסביר שהיתרון בשיטתו הוא שהוא קובע את האג'נדה, את גבולות הארץ, שולט חד צדדית. לפתע מעורבים פה הפלסטינים המצרים ארה"ב ואירופה. יש עסקת שוחד עם דחלאן שיהיה השומר. אין פה שום חידוש בעצם. חוזרים לאותן עסקאות, תשתית הטרור נשארת. שרון לא מחדש וחוזר לחתום הסכמים על קרח עם חבורת מושחתים".

אלון אמר כי לגבי המשך השתלשלות החוק, עליו לעבור ביום א' בהצבעה בועדת חוקה. אם לא יעבור וישאר בתיקו כמו בהצבעה הקודמת יועבר שוב לועדת הכנסת והתסבוכת תמשיך. אם יעבור בועדת חוקה, יעלה לכנסת בקריאה שניה ושלישית אבל "נמשיך במאבק, יהיה חוק ולא תהיה עקירה".
