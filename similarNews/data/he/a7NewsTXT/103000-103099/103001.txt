

בעקבות עסקת שחרורם של 500 מחבלים פלסטינים, אומר אריה בכרך מארגון נפגעי הטרור 'אלמגור' כי כאשר יצאו רשימות האסירים יאסוף הארגון חומר על כל אחד מהם כדי למנוע את שחרורו על ידי בג"ץ.

"מבחינתנו כל המחבלים אותו דבר. יש לנו רשימת אסירים ששוחררו ללא דם על הידיים ואחר כך מילאו את ידיהם בדם. גם אליקים רובינשטיין ואבי דיכטר אמרו ש80 אחוז מהאסירים המשוחררים חוזרים לטרור, ומי שאין לא דם על הידיים פשוט לא הצליח בסיבוב ראשון וינסה בסיבוב שני. מעבר לזה לדעתנו שחרור רוצחי יהודים הוא דבר לא מוסרי בלי קשר להסכמי שלום. מי שרצח יהודי צריך לשבת בכלא, כמו יגאל עמיר, אין לזה קשר לשלום" אמר בכרך ביומן ערוץ 7.

בעבר מנע הארגון את שחרורו של רוצחו של צבי קליין הי"ד מעפרה, על ידי עתירה לבג"ץ. "אבל ההצלחה לא מונחת לנו בכיס, זו קריסה מוסרית עמוקה. לפני שקברנו את אוהד אמרו ידו הארוכה של צה"ל תתפוס את הרוצחים ותעשה עימם צדק. זה הצדק? לשחרר רוצחים עם או בלי דם על הידיים? האבחנה הטכנית הזו של דם על הידיים לא מקובלת עלינו".

בכרך הוסיף לגבי הפסגה כי מאבו מאזן קיבלנו רק מילים ומחוות בדיבור ותמורתן ישראל משחררת מחבלים. "הוא אומר בפירוש שלא תהיה אצלו מלחמת אחים הוא לא ילחם באחיו הפלסטינים. כשגילה מנהרת נפץ לא פוצץ אותה אלא רק סגר. הוא אסר ושחרר מחבלים מיידית".

בכרך אומר כי הציבור הרחב מודע לבעית שחרור המחבלים:"אפילו ההתנתקות עוברת בציבור בניגוד לשחרור מחבלים. את החילוק של דם על הידיים קונים רק עיתונאים ולא הציבור. העיתונאים הפכו לכלבי פודל של הפוליטיקאים, אבל מתגובות הציבור אני מרגיש שיש כלפינו אהדה".
