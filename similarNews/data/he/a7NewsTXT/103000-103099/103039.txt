

בתום ישיבת ועדת החוץ והביטחון שעסקה בסוגיית ההסתה בתקשורת המצרית, אומר השגריר "עד שייצא עשן לבן מהשיחות נראה עו הרבה פיח שחור".


שגריר ישראל במצרים לשעבר, אלי שקד, אומר "השלום האזורי לא יתממש מחר בבוקר". בתום ישיבת ועדת החוץ והביטחון שעסקה בסוגיית ההסתה בתקשורת המצרית, אומר השגריר "עד שייצא עשן לבן מהשיחות נראה עו הרבה פיח שחור".

בישיבת הועדה הציג היו"ר חבר הכנסת יובל שטייניץ קטעים מסדרת הטלוויזיה האנטישמית "פרש בלי סוס" בה נעשה שימוש תכוף בביטויים כמו "הנחש הציוני", ו"האויב הציוני". בגילויים תקשורתיים אחרים נראים שרון והיטלר צועדים במועל יד ונטען כי ישראל אשמה בפיצוץ מגדלי התאומים. אלה רק אחדים מהגילויים האנטישמיים, כך מדווח כתבנו בכנסת אריאל כהנא.

בדיון השתתף שגריר ישראל במצרים אלי שקד, שסיים את כהונתו לפני כחודש. שקד אמר כי הוא מברך על הפסגה אתמול ואולם "היו כבר כל כך הרבה הסכמים והבנות ושבענו כל כך הרבה אכזבות. לכן, צריך לדעת שהשלום האזורי לא יהיה מחר בבוקר".

הוא הוסיף והבהיר כי מצרים משתמשת בסוגיה הפלשתינית כדי לקדם את מעמדה כמנהיגה איזורית. "לעיתים הם מתייחסים לנושאים הקשורים לפלשתינים בצורה חמורה יותר מהפלשתינים עצמם, ואפילו יותר מעראפת. כלפי חוץ יש ניסיון להציג רגיעה ביחסי בשתי המדינות ואולם, מתחת לפני השטח, המצב הרבה יותר גרוע מהפלשתינים. אין לנו שום קשר עם האינטלקטואלים המצרים בשעה שיש קשרים עם הפלשתינים. זה אבסורד".

ביחס להסתה בתקשורת המצרית אמר שקד כי הדבר נעשה בעיקר לצרכי פנים אך "אין ספק שהדבר יוצא החוצה למדינות השכנות.

