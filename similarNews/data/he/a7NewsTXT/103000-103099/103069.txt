

האם ועדת הכלכלה תעצור או תאפשר את פתיחת שוק הרדיו הדיגיטלי? בעקבות מחלוקת קשה בין משרדי האוצר והתקשורת אומר היושב ראש החדש של הועדה, אמנון כהן מש"ס, כי הועדה תכריע בסוגיה, לאחר שתשמע את דעתה של שרת התקשורת, דליה איציק.

משרד התקשורת מתנגד לפתיחת שוק הרדיו הדיגיטלי בטענה ששינוי כה מהותי בענף הרדיו אינו יכול להיעשות בחוק ההסדרים. "הנושא סבוך ומורכבב ואי אפשר לדון בו בחופזה" אמרו נציגי משרד התקשורת בועדה.

על פי הצעת האוצר, המשולבת בחוק ההסדרים, תפרסם מועצת הרשות השניה כבר במאי 2005 כללים לקבלת רישיון להפעלת תחנת רדיו דיגיטלית. הרדיו יהיה ארצי ויפעל על בסיס מסחרי, באמצעות שידור דיגיטלי. משה גלילי, המנכ"ל בפועל של משרד התקשורת הסביר כי שוק הרדיו האנלוגי מנוצל כמעט במלואו. "נותרו רק שלשה תדרים פנויים אשר הממשלה צפויה לאשר את הפנייתם לתחנות ייעודיות. שידור דיגיטלי יאפשר שידור של 40 תחנות ארציות נוספות, במקום 25 כיום".

במשרד התקשורת מסכימים כי יש צורך לקדם את הנושא אך לדבריהם, לא בדרך זו. מנגד, אמר אמיר לוי, סגן הממונה על התקציבים, כי ניתן יהיה לדון לעומק בחוק ובהשלכותיו גם במסגרת חוק ההסדרים וכפי שנעשה בעבר בנושאי תקשורת. לדבריו, שוק התקשורת כיום מצומצם ופוגע בצרכן בגלל היצע קטן של תחנות, איכות שידור בינונית ובעלת טווח מוגבל. בנוסף, יש פגיעה במגזר העיסקי שתחום הרדיו הארצי חסום בפניו, יש עיכוב בהכנסת חידושים טכנולוגיים שמאפשר הרדיו הדיגיטלי.

חברי הכנסת שהשתתפו בדיון מתחו ביקורת על כך שהממשלה אינה עושה סדר בענף הרדיו. "צריך להכריח את הממשלה לקיים דיון בנושא חלוקת שוק התקשורת במקום לתפור טלאי על טלאי בחוק ההסדרים". (ר)
