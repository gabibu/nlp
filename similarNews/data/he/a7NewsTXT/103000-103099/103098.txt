

נציגי הארגונים החברתיים לשר השיכון: הממשלה צריכה להכיר בבית כ"מצרך יסוד ולהבטיח בחוק לכל אזרח זכות לקורת גג". מנכ"ל משרד השיכון מכריז: בית שמש תהיה "ספינת הדגל" בתחום הבינוי.

נציגי הארגונים החברתיים קיימו אתמול (ג) פגישה עם שר הבינוי והשיכון. בפגישה השתתפו גם נציגי החברות המשכנות: עמידר, עמיגור ופרזות , וצוות הנהלת המשרד ובכלל זה סגן השר והמנכ"ל. הישיבה עסקה בנושא הדיור הציבורי ומשתתפיה בחנו את הנושא כדי לאתר פתרונות. נציגי הארגונים החברתיים שהשתתפו היו: עמותת סנגור קהילתי, קול בשכונות, עמותת ידיד, האגודה לזכויות האזרח, המרכז לסיוע משפטי, הקשת המזרחית, שתי"ל וארגון זכויות הדיור.

בפתח הישיבה ציין הרצוג כי הוא רואה את תיק הבינוי והשיכון, תיק חברתי ובשל כך בכוונתו לפעול להסטת משאבי המשרד לטובת האוכלוסיות החלשות בכל רחבי הארץ.

במהלך הישיבה נמסרו נתונים מהם עולה קושי בהחזרי משכנתאות בקרב משפחות רבות שלא יכולות לעמוד בהחזר עקב פיטורים והעמקת האבטלה. כמו כן דווח על מחסור במלאי דירות בדיור הציבורי, על מצב ירוד של דירות הדיור הציבורי, על סיוע נמוך בשכר דירה וכן על העדר שקיפות ציבורית בתחום הדיור הציבורי. מול זאת ביקשו הארגונים לבחון הצעות להתמודדות עם המצב הקיים.

ברכה ארג'ואני, יו"ר הארגון לזכויות הדיור, אמרה: "על הממשלה להכיר בכך שבית הוא מצרך יסוד, ולהבטיח בחוק לכל אזרח זכות לקורת גג מינימאלית הולמת, שהיא מרכיב מרכזי של זכותו להתקיים בכבוד ובביטחון". לטענתה חלה השנה עליה במספר הפניות לארגון לסיוכ וכי הפניות באו גם מאנשים השייכים למעמד הבינוני וכאלו אשר עובדים.

רן מלמד משנה למנכ"ל בעמותת ידיד, קרא לגבש תוכנית סיוע ממשלתית למתקשים בהחזרי המשכנתאות לבנקים שתכלול שינוי בקריטריונים לזכאות לדיור ציבורי שיהיו קבועים ומוגדרים, הפעלת חוזה אחיד ללקיחת משכנתאות, וחיוב הבנקים לעמוד בקשר אישי עם המפגרים בתשלומים כולל הבהרת הצעדים שיינקטו נגד הלווים, לוחות זמנים ויידוע הערבים.

"מה שמבדיל בין משפחה במצוקה למשפחה שלא במצוקה זו בעלות על דירה", אמרה ברברה אפשטיין מנכ"לית עמותת סנגור קהילתי. היא הציעה כי המשרד יפעל להוספת מסלול של מענק בתוכנית לשכירות ארוכת טווח, קידום מבצע המכר בדיור הציבורי והגעה להסדר תשלומים עם משפחות הנמצאות בסטאטוס של פינוי.

הרצוג ציין כי בכוונתו בשלב ראשון לשפר את השירות לאזרח וכן לקדם מבצעי מכירת דירות הדיור הציבורי, והקמת צוות מקצועי שיבחן מודלים חלופיים לדיור הציבורי בישראל.

עוד הודיע השר הרצוג כי החליט על להסמיך את סגנו, אלי בן מנחם, לפעול לאלתר לטפל בליקויים הדחופים עקב עונת החורף, בדירות הדיור הציבורי בהן נמצאו ליקויים. "מדיניות המשרד החדשה בראשותי תקדם פתיחות, שקיפות ומתן שירות לדיירי הדיור הציבורי", אמר והוסיף כי "לשם כך נגבש חוברת זכויות לדיירי הדיור הציבורי, נקדם מידע באינטרנט ונבחן אפשרות להעמדת "קו פתוח" לייעוץ בנושאי משכנתאות.

מנכ"ל משרד השיכון שמואל אבואב הכריז כי העיר בית שמש תהיה בשנים הקרובות "ספינת הדגל" בתחום הבינוי כשבשנת 05 ישווקו בה 500 יח"ד . "לעיר בית שמש, הממוקמת בסביבה מיוערת והררית יש את כל הסיבות בעולם לפרוץ קדימה ולהפוך לאחת הערים החדשות בישראל", הוא אמר .
לדבריו "בשנים הקרובות תמשך האצת הפיתוח ושיווק יחידות הדיור והעיר בית שמש תהפוך לאחת הערים המבוקשות באזור המרכז   ירושלים". (ר)
