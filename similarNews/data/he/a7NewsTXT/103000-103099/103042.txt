

מדינת ישראל תשתף פעולה עם חברת המים הלאומית של מלבורן, אוסטרליה, בנושא החלפת ידע בתחום טיהור המים, המבוסס על פעילות השפד"ן (מפעל לטיהור שפכי גוש דן).

כך סיכמו אתמול יו"ר חברת "מקורות", בוקי אורן, וראשי חברת המים של אוסטרליה, בתום ביקור שערכו הנציגים האוסטרליים כאורחי אורן במתקני "מקורות" בישראל.

אורן אירח בשפד"ן משלחת של אנשי אקדמיה ורשויות מים אוסטרליים, אשר הגיעו כדי לעמוד מקרוב על היכולות, הידע והניסיון הייחודיים ברמה העולמית, של חברת "מקורות".

שיתוף הפעולה יתקיים במסגרת מרכז היזמות לטכנולוגיות מים של חברת "מקורות"-WaTech ובהתאם לכוונת "מקורות" לשדרג טכנולוגיות באמצעות שיתופי פעולה עם חברות ומוסדות אקדמיים בארץ ובעולם.

לדברי אורן, שיתוף הפעולה יתבצע במספר תחומים, ביניהם: ניהול מקורות מים, טיפול בנושאי איכות מים וטיפול בשפכים כפי שנעשה בשפד"ן בתפיסה ייחודית ברמה עולמית.

זוהי המשלחת השלישית המגיעה מאוסטרליה ל"מקורות" בחצי השנה האחרונה, במטרה לבחון הידוק הקשרים על בסיס היכולות הייחודיות של "מקורות" מחד, וצרכי המים של אוסטרליה מאידך.

