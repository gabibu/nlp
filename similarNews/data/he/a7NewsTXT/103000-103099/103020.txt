

הבוקר (ד') נערך בבית משפט השלום בירושלים דיון בו יתבקשו השופטים להכריע אם להמשיך ולאשר למשטרה להחזיק את מחשבו האישי של מתכנת המחשבים צבי הורביץ שנלקח ממנו לפני כשבוע כיוון שממנו נבנה אתר 'חומת מגן'.

באתר זה, 'חומת מגן', מצויים דבריו של ראש הממשלה אריאל שרון, מהימים בהם כיהן כחבר כנסת מהאופוזיציה לערוץ 7, ובהם צידד בסירוב פקודה. כמו כן מוצגת עצומת החיילים נגד השתתפות במעשי העקירה.

פרקליטו של הורוביץ, עורך הדין חיים כהן, מתכוון לטעון בפני השופטים כי החרמת המחשב נובעת מנסיון המשטרה להתנכל למרשו ללא סיבה שכן זה בסך הכל תכנת את הקמת האתר בעקבות הזמנת מפעיליו.

בהמשך דבריו אומר פרקליטו כי מיד עם תחילת החקירות המשטרתיות נגד איש הימין נעם לבנת, העומד מאחורי העצומה, ביקש הורוביץ למחוק תכנים העלולים להתפרש כנוגדים את החוק היבש. מחיקת תכנית אלה מוגדרת משום מה על ידי המשטרה כשיבוש הליכי חקירה ומחיקת ראיות, זאת למרות שטרם הוחל הליך פלילי בעת המחיקה ולמרות שכוונתו המקורית הייתה להבטיח תיאום בין תכני האתר לבין לשון החוק על פי פרשנותו המחמירה ביותר.

יצויין כי צבי הורביץ שהוריו הרב אלי ודינה הי"ד נרצחו בפיגוע חדירה לביתם בקרית ארבע, עובד לפרנסתו בבנית אתרי אינטרנט. פרקליטו של הורוביץ אומר שנסיבות חייו הטרגיים מוכיחות שהתנהלות רשויות השיטור בישראל מתנהלים באופן אטום ובלתי מתחשב.

חוסר התחשבות נוסף מוזכר בדבריו של עורך הדין כהן המציין כי מיד לאחר הפיגוע בו נרצחו הוריו סירבו פקידי הביטוח לאומי להכיר בו כנפגע פעולת איבה לצורך סיוע כלכלי.

צבי נחקר ע"י המשטרה תחת אזהרה והמשטרה מבקשת כאמור מבית המשפט להמשיך ולהחזיק במחשבו האישי.
(ש)
