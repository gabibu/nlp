

חלק מכתם הנפט כתוצאה מהתנגשות המיכליות במצרים הגיע אתמול (ד) לחוף באזור דרום גוש קטיף ורפיח ים, הכתם קטן יחסית ואין צורך בהוצאת כוחות וכלים כבדים לניקויו.

בחדר המצב של אגף ים וחופים שבמשרד לאיכות הסביבה ממשיכים לעקוב אחר שאריות הכתם הנמצאות בים. בהנחיית השר לאיכות הסביבה שלום שמחון ימשיך חדר המצב לפעול, ואף ייערך מעקב באמצעות טיסה מעל חופי ישראל הדרומיים (כולל רצועת עזה) על מנת לעקוב אחר קצב וכיוון התקדמות הכתמים הנותרים.

השר שמחון ציין כי חדר המצב ימשיך לפעול עד שהכתמים ייעלמו באופן מוחלט.

כזכור, ביום שישי 4.2.05 בשעה 22:45 ארעה תאונה בין 2 מיכליות, כ- 14 מייל צפונית לדלתא של הנילוס (באזור "דמייטה"). על פי הערכה, דלפו לים כ-1500 ממ"ק של נפט גולמי מסוג "ערביק לייט".

על פי דיווח שהתקבל ממצרים באגף ים וחופים שבמשרד לאיכות הסביבה ביום שני 7.2.05, הכתם נמצא מערבית לאשקלון כ- 55 מייל ימי. (כ- 84 ק"מ)

אגף ים וחופים שבמשרד לאיכות הסביבה החל לפעול בנוהל חירום ואף פתח את חדר המצב.

המשרד לאיכות הסביבה פנה לרשויות המקומיות הרלבנטיות באזור הדרום: תל אביב, הרצליה, ראשל"צ, בת ים, אשקלון וחוף אשקלון, וגורמים נוספים ביניהם: חברת חשמל, קצא"א (קו צינור אשקלון אילת), חיל האוויר, חיל הים, צה"ל, ורשות הטבע והגנים על מנת שיערכו עם ציוד מתאים לטיפול בכתם והשלכותיו. (ר)
