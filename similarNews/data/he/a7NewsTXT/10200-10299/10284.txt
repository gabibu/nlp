

נשיא המדינה משה קצב, יוזם שורה של פעולות להידוק הקשר עם יהדות התפוצות וזאת נוכח הגידול בהתבוללות והתרופפות הקשר בין היהודים בחו"ל לבין מדינת ישראל.

במפגש עם כתבים, שהתקיים היום בבית הנשיא, אמר הנשיא קצב, ששיגר בתחילת חודש יולי איגרת מיוחדת לראש הממשלה, בה ביקש לנקוט בצעדים שתכליתם הגברת הזיקה של יהדות התפוצות למדינה ישראל וליהדות ולחיזוק האחדות בעם. זאת, נוכח התרופפות הזיקה לישראל וליהדות.

הנשיא קצב הביע דאגה מכך, שרוב יהודי העולם לא ביקרו מעולם בישראל, רובם אינם מעניקים חינוך יהודי לידיהם ואינם חברים באף ארגון יהודי בארצם. מי שמחליט להגר, מעדיף להגיע לארץ שלישית ולא לעלות לישראל. בנוסף, התחזיות הדמוגרפיות מנבאות שבעשור הבא יפחת במיליון מספר היהודים בעולם, כתוצאה מהתבוללות.

משום כך, סבור קצב, יש להעלות את נושא העליה לסדר היום וזאת למרות המצב הבטחוני ולהכין תוכניות לקליטתם של מיליון עולים ממדינות המערב, תוך עשור. "אני יודע שזה יעד קשה, אבל זה מה שהופך אותו לאתגר", אמר הנשיא. הוא הוסיף שהוא מודע לכך שמבחינה כלכלית הפיתוי להגיע לישראל ממדינות המערב אינו גדול ולכן הפניה ליהודים צריכה להיות על בסיס הרגש. "הנושאים הבוערים והדחופים בטווח המיידי אינם יכולים לתפוס מקומם של נושאים חיוניים וחשובים בחיי העם היהודי", אמר הנשיא.

נשיא המדינה סבור שבנוסף לעידוד עליה, יש לפעול לחיזוק התודעה היהודית בתפוצות, הרחבת החינוך היהודי בתפוצות וחיזוק הקשר לישראל. בנוסף, צריך לפעול גם לעידוד ישראלים יורדים לחזור לארץ.

הנשיא קצב מתכוון להגביר את מעורבותו האישית בנושא. החל מנובמבר יפעל בבית הנשיא חוג לתפוצות, קצב מתכוון להפגש כל שבוע עם נציגי קהילות יהודיות בעולם.

"אני מתכוון להמשיך בדיאלוג עם יהדות העולם, כדי לחפש פתרונות לבעיות של העם היהודי", אמר הנשיא. יצויין, כי הנשיא מינה לאחרונה יועצת לתפוצות, טליה לדור, ממשרד החוץ.
