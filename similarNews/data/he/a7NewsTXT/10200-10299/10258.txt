

בהרצאה במכללת אורות ישראל באלקנה אמר רה"מ לשעבר בנימין נתניהו כי לא ייתכן שגוף הפועל נגד עצם קיומה של מדינת ישראל ייהנה מחסינות מצד החוק הישראלי, ולכן יש להוציא את התנועה האיסלאמית מחוץ לחוק. בראיון לעיתון האיטלקי "לה רפובליקה", שהתפרסם אתמול, אומר נתניהו כי לאינתיפאדה שהכריזו הפלשתינים יש להגיב אך ורק תגובה צבאית.

בשיחה ביומן ערוץ 7 אמר נחמן טל, שהיה מראשי השב"כ, חבר המועצה לביטחון ולשלום, וחוקר ב"מכון יפה", כי לפני שנתיים הוא היה מופתע אם ערבי ישראלי היה מפגע תוך כדי התאבדות, אך לאחר שנה של אינתיפאדה, הוא נוכח כי ערביי ישראל התקרבו אל אחיהם ביש"ע, והקיצוניים שבהם אף עוברים לטרור ממש. לדבריו, המתאבד נמנה עם פלג רדיקלי של התנועה האיסלמית, המונה כמה אלפים, המרוכזים בעיקר בכפר אום אל פחם ובכפר קנה. לדבריו, הם אינם מכירים במדינה, ומחנכים את אנשיהם לבדלנות דתית, חברתית ופוליטית. פלג זה, לדבריו, ביצע את רצח ארבעת חיילי הנח"ל ב 1992, בליל הגלשונים, ועוד פיגועים.

לדבריו, אנשים אלו אינם נשלחים באופן מסודר על ידי התנועה, אלא מקבלים את השראתם מההסתה שמסיתים אנשי התנועה. הסתה כדוגמת זו שתתרחש, להערכתו, ביום שישי הקרוב בעת קיומו של פסטיבל איסלמי המתקיים בפעם השישית באצטדיון באום אל פחם. הפסטיבל יתקיים תחת הכותרת "מסגד אל אקצה בסכנה", ולדברי טל, הנואם המרכזי בו יהיה השייך יוסף אל קרדאווי, שגורש ממצרים, והוא שהוציא את ההיתר המכשיר את פעולות ההתאבדות נגד יהודים. הוא שקבע כי התאבדות כדי להרוג "כופרים יהודים" במלחמה על שחרור אדמות הקודש מותרת, וכי זוהי הקרבה רצויה.


