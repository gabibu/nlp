

אתמול השבית פורום החירום של בקעת הירדן את כל מוסדות החינוך בבקעה, במועצה האזורית מגילות ובמעלה אפרים, וזאת במחאה על הפיגוע ביום ראשון, ומאות מתושבי בקעת הירדן יצאו להפגנה אל מול משרד ראש הממשלה. הם מחו על תחושת אובדן הביטחון.

עמית לחיאני בת ה 11 נשאה שלט שהכינה ובו קראה לראש הממשלה "אני רוצה להמשיך לחיות". אביה דוד לחיאני אמר כי המצב קשה ביישובי הבקעה, ולא רק מסיבות בטחוניות. לדבריו, התושבים באו לדרוש משרון שיקיים את הבטחותיו לפצות את המתיישבים בבקעה על נזקי הסגר, ולסייע לענפים שהתמוטטו. לדברי לחיאני חיי התושבים אינם הפקר, ואם המשך השגרה של חיי תושבי הבקעה הוא במחיר הפרת חיי השגרה של הפלשתינים "אז שיפר אותה, כי אנחנו קודמים, וחיינו חשובים יותר", אמר.

במהלך ההפגנה פרצו המפגינים את מתחם ההפגנות, וחסמו את רחוב קפלן לתנועת כלי רכב. ראש לשכת ראש הממשלה אורי שני נפגש עם נציגי המפגינים, וסוכם, כי ביום א' הקרוב תתקיים פגישה של צוות מנכ"לים מיוחד, ובה יועלו כל הנושאים הדחופים, בניסיון למצוא פתרון, במגמה לסייע לתושבי בקעת הירדן, מגילות ומעלה אפרים. היום יצאו נציגי משרד ראש הממשלה, יחד עם נציג משרד האוצר ושר החקלאות, לסיור בבקעת הירדן כדי ללמוד את הבעיות מקרוב.


