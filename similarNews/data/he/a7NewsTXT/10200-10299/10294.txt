

לפחות 165 ניגרים נהרגו ו-928 נפצעו בשלושה ימים של היתקלויות ועימותים אתניים ודתיים בעיר ג'וס שבמרכז ניגריה, דיווחו ביום שלישי מקורות בצלב האדום הבינלאומי, בציטוט הודעה מטעם הצלב האדום הניגרי.

דוברת מטה הצלב האדום בז'נבה אמרה כי מנין ההרוגים יכול להיות גבוה יותר.

"גופותיהם של 165 בני אדם שמתו, הובאו לבתי החולים השונים בג'וס", אמרה הדוברת, והוסיפה כי "הדיווח הגיע מהצלב האדום הניגרי. זה כל מה שהיה להם לדווח ביום שני אחה"צ".

קודם לכן הודיע דובר מטעם ממשלת מדינת פלאטו כי 80 בני אדם נהרגו ויותר מ-500 נפצעו.

המתח גבר בג'וס בחודש האחרון. רבים מאנשי הקהילה הנוצרית, המהווים את רוב התושבים, הביעו התנגדות למינויו של אזרח מוסלמי לתפקיד מנכ"ל תוכנית הסיוע והמאבק בעוני של המדינה.
