

בעיתון איזבסטיה, אחד העיתונים הגדולים ביותר ברוסיה, התפרסם אתמול ראיון עם המחבל מחמוד אבאס המכונה אבו מאזן. בראיון טען אבו מאזן כי "כאשר יחידות קומנדו של צה"ל נכנסו לבית ג'אלה, הם קיבלו פקודה להשתלט על מבנים השייכים לכניסיות נוצריות. בתור בני ערובה הם לקחו ילדים מבית יתומים והעמידו אותם בחלונות הבתים כמטרות. הם תמיד עושים את זה. כנראה כדי להפחיד את האוכלוסייה. אני לא חושב שבאיזה מקום בעולם יכול לקרות משהו דומה. החוק הבינלאומי אוסר יחס אכזרי לאוכלוסיה אזרחית, על אחת כמה וכמה ביחס לקטינים.

כתב איזבסטיה שאל "האם זה נכון שמצד הפלשתינים נלחמים ילדים בני 12-14?" אבו מאזן ענה כי "אין לוחמים כל כך צעירים בגדודי הרשות הפלשתינית. יחד עם זה, הנערים משתתפים בהפגנות נגד הכובש הישראלי. אנחנו מתנגדים לזה נחרצות, אך לא יכולים לעשות דבר בעניין. בדרך כלל אצל ילדים אלה נהרגו אמא או אבא או אח גדול או דוד. כמובן, שהנערים רצים עם המבוגרים וזורקים אבנים על חיילים ישראלים. בהמשך הראיון ציין אבו מאזן כי "על אדמתנו פעם פרחו גנים... היום השדות והגנים רמוסים כמעט כולם ע"י שרשראות הטנקים הישראליים.

הראיון נערך עם אבו מאזן בעת ביקורו במוסקווה. שם הוא נפגש עם שר החוץ הרוסי יגור איבנוב.


