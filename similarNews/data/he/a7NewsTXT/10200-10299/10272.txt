

יריות מן המארב מהכפר יעבד שליד ג'נין, נורו לעבר ישראלי באיזור שחק באיזור התעשיה של שקד בצפון השומרון. האיש עובד בזק כבן 55 תושב חדרה, נפגע באורח בינוני עד קל בכתפו והוא פונה על ידי נט"ן מד"א לבית החולים "הלל יפה"בחדרה.

כתבנו חגי הוברמן מוסר כי במהלך סריקות שבוצעו אחרי הפיגוע הזה הופעלו שלושה מטעני נפץ נגד חיילינו, ושניים מהם נפצעו קל.

יצויין כי צה"ל כיתר הלילה את העיר ג'נין, כיון שישראל רואה, שהעיר משמשת במהלך החודשים האחרונים קן צרעות, ממנו שולחו לעבר ישראל מחבלים מתאבדים, מניחי מטענים, מחבלים חמושים וסייענים למיניהם.

בהכוונת פעילי הטרור מג'נין, בוצעו בישראל פיגועי התאבדות ואחרון שבהם פיגוע ההתאבדות בנהריה, וכן פיגועי מטען, דוגמת זה שהונח בצומת גולני ופיגועי ירי. כל ארגוני הטרור ביססו את תשתיתם באזור ג'נין באין מפריע, תוך שיתוף פעולה עם גורמים מהרש"פ ותוך תיאום הדדי באשר לחלק מפעולות הטרור שבוצעו.

העיר ג'נין אפשרה את צמיחתם של מנהיגי טרור, דוגמת עלי צ'פורי ומחמוד נורסי מהג'יהאד האיסלמי, קייס עדואן מהחמאס, עבאד אל-כאריס עוואס מהתנזים ונוספים.

קרבתה של ג'נין לתחומי הקו הירוק נוצלה עד תום על ידי גורמי הטרור, הן לצורך החדרת מפגעים ואמצעי לחימה והן לצורך גיוס סייענים ומחבלים מקרב ערביי ישראל. הדוגמא הבולטת לכך, היא חוליית הצעירים מדיר-חנא, שהופעלה למטרות טרור בידי אנשי התנזים מג'נין.

גורמי הביטחון של ישראל התריעו בפני עמיתיהם הפלשתינים על הפיכת ג'נין לקן טרור, העבירו מידע באשר לזהות מנהיגי הטרור וביקשו את מאסרם, ואולם גורמי הביטחון הפלשתינים לא שעו להזהרות אלה ואפשרו את צמיחתם הפראית של גורמי הטרור.

לפיכך, התארכה רשימת פיגועי הטרור שיצאו מאזור ג'נין וכללה את אירועי הטרור הבאים:

מטעם החמאס:

* פיגוע התאבדות בתחנת רכבת בנהריה.

* פיגועי התאבדות בחדרה ובנתניה בשנים 2000 ו-2001.

מטעם הג'יהאד האיסלמי:

* פיגוע התאבדות בתחנת הרכבת בבנימינה.

* פיגוע התאבדות בתחנת הרכבת בחדרה.

* פיגוע התאבדות במסעדה בקרית מוצקין.

8 ניסיון לפיגוע שסוכל בדיסקוטק בחיפה.

* ניסיון לפיגוע התאבדות בעפולה.

* נסיון לפיגוע התאבדות בשדה-תרומות.

* המחבל שחזר בו מפיגוע התאבדות בחיפה.

* מטען חבלה בפח זבל בחדרה.

* כוונות לבצע פיגוע מטען בטיילת בחיפה.

* פיגוע ירי בצומת אדם.

* וכן מספר רב של מטענים ופיגועי ירי באזור ג'נין וקו התפר.

מטעם התנזים:

* ירי לעבר גנים וקדים.

* גיוס והפעלה של ערבים ישראלים מדיר-חנא.

* רצח לליאור עטיה ז"ל.

* רצח חייל בוואדי ערא בצומת אום אל פאחם.

* וכן עשרות מטעני חבלה ואירועי ירי בצפון השומרון.

כמו כן, התשתיות בגנין הכווינו והנחו תשתיות מקומיות בטמון, עראבה, קבטייה ויעבד.

לנוכח החמרה משמעותית בפעילות הטרור באזור ג'נין מחד גיסא, ובעדר כל פעילות מצד מנגנוני הרש"פ לריסון גורמי הטרור מאידך גיסא, לא נותרה בידי מדינת ישראל כל ברירה, אלא לפעול בכוחות עצמה אל מול תשתיות אלה, על מנת להגן על חיי אזרחיה ולמנוע ככל הניתן יציאת מפגעים ופיגועים מהעיר ג'נין לתחומי מדינת ישראל ולשפר את יכולת ההתמודדות של מדינת ישראל מול ארגוני הטרור.







