

שגריר ישראל בדנמרק כרמי גילון הגיש היום את כתב האמנתו למלכת דנמרק מרגרט, דיווח דובר מטעם ארמון המלוכה בקופנהאגן.

מינויו של גילון עורר זעם בדנמרק בשל עברו כראש שרותי הבטחון בישראל בין השנים 1995 ל-1996, ודברים שאמר בתקשורת הדנית מהם הוברר כי הוא מצדד "בהפעלת לחץ פיזי מתון על חשודים פלשתינים". ההגדרה לחץ פיזי מתורגמת על ידי ארגוני זכויות האדם כעינויים.

מספר ארגונים להגנה על זכויות האדם בדנמרק ומחוצה לה ביקשו מהממשלה בקופנהאגן לסרב לקבל את כתב האמנתו של גילון, או לבטל את חסינותו הדיפלומטית ולהעמידו למשפט בעוון הפרת אמנת האו"ם נגד העינויים.

הדרישה נדחתה כמו גם התביעה שהוגשה במשטרת דנמרק על ידי מפלגה שמאלנית קיצונית ושבעה קורבנות עינויים. על פי הודעת המשטרה, הסיבה לדחייה הייתה החסינות הדיפלומטית ממנה נהנה השגריר.

"אני שמח להתחיל היום את עבודתי, ומקוה לדו-שיח בלב פתוח עם החברה הדנית, בכל הרמות הפוליטיות, הכלכליות והתרבותיות", אמר גילון לכתב סוכנות הידיעות הדנית.

"אני מקוה שהדנים יגיבו באותה צורה כאשר ייפתח דו-שיח עם ישראל", הוסיף גילון שציין כי "הידידות הדנית-ישראלית היתה מאז ומעולם מיוחדת ורבת משמעות".

סקר שנערך בחודש שעבר חשף כי רוב הדנים רואים באור שלילי את השגריר החדש, בשל עברו המוכתם.

על פי דיווחים מישראל, קיבל גילון הוראות לפיהן עליו להימנע מתגובה על שאלות הנוגעות לתפקידו בעבר כראש שרותי הבטחון.




