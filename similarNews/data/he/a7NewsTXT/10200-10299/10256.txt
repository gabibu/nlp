

לאחר שבמוצאי שבת נפוצו ידיעות כי בוש מוכן לפגוש את ערפאת במהלך עצרת האו"ם, שתיפתח בניו-יורק בעוד כשבועיים, דיווחה רשת C.N.N. כי לפי שעה מסרב הבית הלבן לאמץ את המלצת משרד החוץ האמריקאי לבוש לפגוש את ערפאת.

ביום ראשון אמר שר ההגנה האמריקני דונלד ראמספלד כי לישראל יש זכות להגן על עצמה, ולהגיב על מעשי אלימות מצד הפלשתינים. בראיון לתוכנית "פוקס ניוז" אמר רמספלד: "אי אפשר לשבת בשקט כאשר אנשים מבצעים פעולות התאבדות, ומפוצצים את בני עמך בתחנות אוטובוסים ובמסעדות".
בשיחה ביומן הצהריים של ערוץ 7 אמר יורם אטינגר, פרשן לענייני ארה"ב, כי הוא אינו מופתע מדבריו של רמספלד, או מיחסו של הממשל לערפאת. לדבריו, הממשל האמריקאי תומך בישראל ובעמדתה. את הרושם המוטעה שנוצר בציבור בארץ, כאילו ארה"ב מבקרת את מדיניות ישראל, תולה אטינגר בזרקור שמפנה התקשורת הישראלית אל הביקורת המושמעת מצד מחלקת המדינה הידועה במשך שנים כביקורתית לישראל, ובבחירתם של אמצעי התקשורת הישראליים לצטט דווקא עיתונים כ"ניו-יורק טיימס" או "וושינגטון פוסט" וה C.N.N., שהשקפת עולמם ידועה כ"יונית". לדבריו, התקשורת בארץ ממעטת לצטט את העיתון רב התפוצה "וולסטריט ג'ורנל", שמבקר כבר משנת 93 באופן חריף את הסכם אוסלו, ובשנה האחרונה - את ערפאת, וכן את הממשל האמריקני, שאינו נוקט עמדה האוהדת מספיק את ישראל. בעיתון זה, לדברי אטינגר, מובעת התמיהה מדוע ישראל אינה עושה די נגד הטרור.

לדברי אטינגר, החוליה החזקה יותר של הממשל האמריקאי הם מזכיר ההגנה דונלד רמספלד, וסגן הנשיא דיק צ'ייני. שניהם תומכים במדיניות ישראל, ומצפים ממנה ליותר עשייה.

אטינגר סיפר כי לפני חודשים אחדים התראיין ראמספלד ברשת "פוקסניוז", שקרנה עלתה לאחרונה יותר מזו של C.N.N. , ובאותו ראיון הוא הזכיר לחיוב את פעולת המנע החד צדדית שמדינת ישראל נקטה בשנת 81, כשהפציצה את הכור הגרעיני בעירק. אבל אז, הזכיר אטינגר, הפגינו הנשיא רייגן וממשלו עוינות כלפי ישראל, ואף מנעו ממנה אספקת מערכות צבאיות במשך חצי שנה.

לדברי אטינגר, לפי תפיסת עולמם של רמספלד וצ'ייני העולם מחולק לאלו שמזדהים עם עולם הערכים האמריקאי הדמוקרטי, ואלו שפועלים בניגוד לערכים אלו. ישראל, לדבריו, היא מדינה הנמנית עם המחנה הדמוקרטי הנאור, בעוד שאש"ף וחלק מהמדינות הערביות שייכות למחנה השני. כבר עתה, לדבריו, רואה רמספלד כי ארה"ב מאוימת על ידי הטרור האיסלמי המתפרץ מהמזה"ת, מעירק ומאירן, וישראל מצטיירת כגוף שתורם למאבק האמריקאי באיומים אלו. אטינגר הוסיף כי לפי תפיסתם של רמספלד וצ'ייני לכל מדינה קיימות שלש אפשרויות למאבק בטרור: להיכנע לו, להגיב אליו או לפעול למנוע אותו ולהרתיע אותו באופן חד צדדי. לדידם האפשרות השלישית היא המועדפת, וישראל טרם יישמה תפיסה זו במלואה.


