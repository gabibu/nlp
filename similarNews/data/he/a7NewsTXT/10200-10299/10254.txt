

באום אל פחם: מטען חבלה התגלה אתמול סמוך לאום אל פחם. צוות משמר הגבול שסייר באזור הבחין בחפץ חשוד על הציר, והוא פוצץ בידי חבלנים שהוזעקו למקום. איש לא נפגע.

בכביש נחל עירון: כתבנו קובי פינקלר מסר כי בכביש נחל עירון הושלכו אתמול אחר הצהרים אבנים אל משאית, ושמשותיה נופצו. גם שלשום הושלכו אבנים על מכוניות באותו כביש.

בבאר שבע: משטרת באר שבע עצרה אמש שני בדואים מהיישוב לקייה שבנגב בחשד שהניחו מחסום אבנים לרוחב כביש צומת שוקת-להבים, והשליכו אבנים לעבר מכוניות חולפות. מהמחסום ניזוקו חמישה כלי רכב, אך איש לא נפגע. כתבנו משה פריאל דיווח כי שוטרים ממשטרת העיירות הוזעקו למקום, ועצרו לחקירה את שני חשודים.

אשה נפצעה מאבנים שהשליכו ערבים לעבר אוטובוס קו 31 בירושלים בכביש פת גילה. היא פונתה לבית החולים הדסה עין כרם לקבלת טיפול.

אתמול ירו ערבים לעבר אוטובוס ישראלי שנסע סמוך לצומת תפוח שבשומרון. איש לא נפגע אך לאוטובוס נגרם נזק.

אמש נפצע יהודי מאבנים שזרקו ערבים לעבר רכבו בכביש עוקף חוסאן מערבית לבית לחם. הפצוע פונה לטיפול בבית החולים הדסה עין כרם.

אתמול פורק בלא פגע מטען חבלה גדול שהונח ליד מדרשת הדרום בגוש קטיף. כתבנו חגי הוברמן מוסר כי המטען יועד להפעלה באמצעות פלאפון, וגילויו מנע אסון כבד, מפני שרבים מתושבי גוש קטיף, וביניהם בני נוער, עושים שימוש באותו ציר. זאת הפעם השנייה שבה מונח מטען במקום, והחשד הוא ששני המטענים הונחו בידי מחבלים שהגיעו דרך שטחי המוואסי הסמוכים. חייל שעבר במקום שמע קול צלצול של טלפון סלולארי בצד הכביש, והזעיק את כוחות הביטחון.

הלילה ירו ערבים בחבל עזה שתי פצצות מרגמה אל היישוב נצרים בגוש קטיף. בנס לא היו נפגעים ולא נגרם נזק.

מחבלים ירו אתמול לעבר חקלאי בחממות נצר חזני שבגוש קטיף. לא היו נפגעים.


