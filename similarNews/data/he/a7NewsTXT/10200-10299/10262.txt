

בעקבות החלטת ראש הממשלה לדחות את בקשתו של שר התשתיות לבצע קיצוץ משמעותי נוסף במכסות המים למגזר החקלאי, הזהיר השר כי יתקשה להמשיך לספק לתושבי ישראל מים באופן סדיר. הנושא עלה בדיון מיוחד בנושא המים שהתקיים אתמול בלשכת ראש הממשלה.

בדיון, שהשתתפו בו ראש הממשלה אריאל שרון, שר האוצר סילבן שלום, שר התשתיות אביגדור ליברמן, שר החקלאות שלום שמחון, וצוותים מקצועיים מהמשרדים, הודיע ראש הממשלה כי לא יהיה קיצוץ נוסף במים לחקלאות. עוד אמר ראש הממשלה כי יש להתחיל מיד לשאוב מים מאקוויפר החוף. בדיון סוכם, כי בכל שנה יש לשאוב כ-150 מיליון מטרים מעוקבים מים נוספים מאקוויפר החוף, וזאת לנוכח מצבו של משק המים, ולנוכח הצורך להשמיש מקורות מים חלופיים לכינרת.

ועוד מנזקי משבר המים: אתמול אחר הצהרים החלו עובדי רשות הטבע והגנים, חניכי מוסד "אהבה", ומתנדבי צער בעלי חיים לאסוף את צבי הביצה שנותרו בנחל גדורה (פוארה). עקב משבר המים התייבש הנחל, ומעט המים שנותרו בו זוהמו. כתוצאה מכך נמצאים עשרות צבי ביצה החיים בנחל על סף הכחדה. בסיור שנערך במקום הוחלט לנסות ולהציל את הצבים, הנחשבים לחיה מוגנת. הצבים שייאספו, יועברו לשמורה בעין אפק, שם יטופלו ויועברו לשיקום.


