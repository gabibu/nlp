

שני ישראלים נהרגו בתקרית ירי טראגית בין פני חבר לצומת זיף בדרום הר חברון. מתחקיר ראשוני עולה כי צה"ל פעל במקום בשל התראה ממוקדת על מחבלים באזור וסבר כי שני המאבטחים הם המחבלים המבוקשים.

על פי הדיווח הראשוני שהתקבל שני מחבלים שככל הנראה היו מחופשים לחיילים פתחו באש לעבר שני ישראלים שצעדו ברגל לעבר הישוב פני חבר.

ואולם לאחר זמן קצר הסתבר כי מדובר בשני ישראלים שנורו בידי כוח של צה"ל שפעל במקום.

אל מערכת הבטחון הגיעו התרעות ממוקדות על מחבלים שאמורים היו להגיע לאזור. כוחות של יחידה מיוחדת של צה"ל התפרסו במקום כולל מסוק שריחף באוויר.

מכאן ואילך לא ממש ברור בדיוק כיצד התפתחה התקרית. על פי התמונה שעולה זיהה הכוח המיוחד שכלל ככל הנראה גם תצפיות רכב ובו שני חמושים נעים בשביל צדדי סמוך לכביש המוליך אל פני חבר.

כאשר הגיע הרכב אל קרבת הכביש הראשי יצאו שני הישראלים מהרכב והחלו להכין לעצמם קפה. ואז נפתחה אש עזה לעבר אחד מהישראלים שנהרג מיד.

חברו נכנס אל הרכב וניסה להימלט ואולם הוא לא הספיק לנוע הרבה עד שמסוק שהיה באוויר במסגרת אותה התרעה ממוקדת ירה לעברו טיל, פגע בו והרגו במקום.

לצוותי הרפואה שהגיעו למקום לא נותר דבר לעשות והם קבעו את מותם של השניים.

דבורה, פרמדיקית שהגיעה ראשונה למקום התקרית מספרת כי "כשהגענו הבנו כי הם נפגעו קשה מאוד, ולמעשה היה ברור כי לא נותר אלא לקבוע את מותם".

לדברי הפרמדיקית, בתחילה נאמר להם כי לא היו פצועים, אך לאחר שנודע שיש נפגע אחד, נכנסו כמה פרמדיקים, והיא בכללם, לאיזור בו נורו ונהרגו שני הישראלים.

לדבריה, במקום נמצאה מכונית ועליה לוחית זיהוי ישראלית. "מצאנו אדם שוכב בצד הרכב. הוא היה פגוע בצורה קשה. ומה שנותר לנו הוא רק לקבוע את מותו", אמרה דבורה והוסיפה, כי לאחר סריקה במרחק של קילומטר נמצאה גופה נוספת וגם במקרה זה היה ברור כי אין מה לעשות, אלא לקבוע את מותו.

שני הישראלים היו עובדי חברת אבטחה שסיירו במקום ואז חנו עם רכבם בצד הדרך.

לאחר הירי הזעיקו פועלים ערבים שהיו בסמוך את החיילים והעמידו אותם על טעותם הנוראה.

בצה"ל אומרים כי הישראלים קיבלו התרעה מהחיילים לעצור אולם קריאה זו נעשתה בשפה הערבית מאחר שחשבו שלפניהם המחבלים המבוקשים.

דובר צה"ל הביע צער רב על התקרית הטראגית.
