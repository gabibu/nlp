

משטרת ישראל השלימה ההערכות לקראת חג הפורים.

"משטרת ישראל תתפרס בכוחות מתוגברים על מנת להגביר בקרב האזרחים את תחושת הביטחון ותעשה ככל שביכולתה על מנת לאפשר לעם ישראל לחוג את חג הפורים בשלום ובבטחה", כך אמר ביום ה' מפכ"ל המשטרה, רב ניצב שלמה אהרונישקי, עם השלמת היערכותה של המשטרה לקראת חג הפורים.

אלפי שוטרים מהמחוזות, מהמרחבים, המטה הארצי של המשטרה, שוטרי משמר הגבול ומתנדבי המשמר האזרחי, בסיוע חיילי צה"ל, יתפרסו בריכוזי אוכלוסייה, מרכזי ערים, אתרי נופש, פארקים, במות בידור, מוקדי בידור ובאתרי בילוי שונים שיהוו מוקדים לאירועי החג ויאבטחו את אלפי האנשים שיחגגו.

נוכח המצב הביטחוני, יינתן דגש מיוחד השנה לבעיות אבטחה מתוגברות של כלל יחידות המשטרה בכל המחוזות, תוך ביצוע מחסומים ניידים ונייחים, הגברת הנוכחות, הסריקות והבדיקות הביטחוניות במקומות של ריכוזי קהל ומקומות בילוי ובתחנות הסעה, תחנות רכבת ובתחנות המרכזיות.

הפעילות האבטחתית תבוצע במעגלים שונים, ממרחב התפר ועד פנים הערים, תוך הגברת הפעילות למניעת כניסת שוהים בלתי חוקיים לתוך ישראל ומתן דגש מיוחד לאכיפה נגד המסיעים, המעסיקים והמלינים.

מפכ"ל המשטרה הנחה את כלל היחידות לפעול להידוק הקשר ושיתוף הפעולה עם כל הגורמים האזרחיים ובעלי התפקידים הקשורים לביטחון בכל הקשור להערכות, לכל מצב אפשרי או אירוע חריג.

שוטרי משטרת התנועה יכוונו תנועה ויסדירו חניות באתרים שונים, בריכוזי קהל, האירועים ובפריפריה. כמו כן, יוגבר הפיקוח בכבישים העירוניים והבין-עירוניים על מנת לאפשר רמת תנועה תקינה במהלך ימי החג.

כמו כן, משטרת ישראל נערכה כבכל שנה, לשיתוף פעולה עם משרד המסחר והתעשייה והרשויות המקומיות למניעת הפצה ושימוש בצעצועים מסוכנים לקראת ובמהלך החג. העבריינים שיתפסו מייצרים או מפיצים צעצועים מסוכנים, בניגוד לחוק, יובאו לדין בשיתוף פעולה עם יחידת הפיקוח של הרשויות המקומיות ושל משרד המסחר והתעשייה.

מפכ"ל המשטרה קרא לציבור לגלות ערנות המסייעת ותורמת רבות למשטרה בפעילותה ולא להסס להזעיק את המשטרה באמצעות מוקדי 100. זאת, בכל מקרה בו יעלה חשד כלפי אנשים, רכב או חפצים חשודים על מנת שאלה יטופלו במהירות ובאופן מקצועי ע"י המשטרה.
