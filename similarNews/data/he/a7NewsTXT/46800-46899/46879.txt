

קרן המטבע הבינלאומית פרסמה בסוף השבוע הודעת סיכום לדיון שערכה מועצת המנהלים של הקרן בדו"ח המשלחת שביקרה בישראל בסוף 2002 ומציינת, בין השאר, כי יש להקל את הריסון המוניטרי ולהמשיך בפקוח על הבנקים נוכח הבעיות של ענף הבנקאות

בדו"ח עצמו סקרה המשלחת את הסיבות למיתון הכלכלי העמוק בישראל, את ההתפתחויות הכלכליות במשק ובמדיניות הכלכלית ב-2002, ואת הסיכונים הקיימים עדיין ליציבות הפיננסית.

חברי מועצת המנהלים הדגישו בסיכום דיונם, בין השאר, את הנקודות הבאות:

המשק עומד בפני קשיים כלכליים ניכרים, שנגרמו בעיקר ע"י סיבות חיצוניות (מיתון עולמי, משבר ההיי-טק והמצב הביטחוני). בהקשר זה השפעת המצב הביטחוני מדאיגה במיוחד, עקב השפעתה הנמשכת על ההשקעה והצריכה הפרטית ודרכם על המשק בכללותו.

יש חשיבות רבה לבסס מחדש את המדיניות של הפחתת החוב הציבורי, הגירעון התקציבי וההוצאה הציבורית, בכדי לחזק את אמון השווקים. הצעדים הפיסקליים שנקטה הממשלה ב-2002 (קיצוצי תקציב ורפורמות במערכת המס) ראויים לשבח. עם זאת, נדרש קיצוץ נוסף בתקציב ל-2003 ויש צפייה לתכנית כלכלית כוללת שתתפרסם בקרוב

בדו"ח נאמר שיש חשיבות רבה למדיניות המוניטרית בהגנה על המשק מזעזועים. יש צורך להקל את הריסון המוניטרי כדי למתן את הנטל של שערי הריבית על הפעילות הכלכלית, ובמקביל יש צורך לקיים את יציבות השווקים הפיננסיים ע"י גישה זהירה להורדת ריבית. הורדת הריבית ב-0.2 נקודות אחוז בדצמבר קודמה בברכה בהתחלה של תהליך כזה, אך עקב הסיכונים ליציבות שער החליפין והסיכון הפיסקלי מרחב הפעולה של בנק ישראל עדיין מוגבל.

הקרן מברכת על הסרת המגבלות האחרונות של הפיקוח על מט"ח והפיכת השקל למטבע בר-המרה מלאה מסוף 2002.

לנוכח הירידה ברווחיות הבנקים, יש חשיבות להמשך הפעולות של הפיקוח על הבנקים שנועד לחזק את חסינותם של הבנקים נוכח ההשלכות של מצב המשק, וכן יש לחזק את יכולתו של הפיקוח לטפל בבעיות של ענף הבנקאות.

כמו כן קודמה בברכה ההתקדמות הניכרת שנעשתה בישראל לאחרונה בהיערכות למלחמה בהלבנת הון ומימון הטרור, וצוין הצורך בהמשך צעדי התקדמות בתחום זה
