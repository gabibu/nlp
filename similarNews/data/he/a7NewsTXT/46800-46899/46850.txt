

בתום דיון מרתוני שנמשך לאורך כל היום הושגה פשרה על הקיצוץ בתקציב הבטחון שתאפשר לשר האוצר בנימין נתניהו להציג את תוכניתו הכלכלית בשבוע הבא.

סוכם, כי הקיצוץ שתוכנן למערכת הבטחון יקטן בשני מיליארד ש"ח. זאת, כמענה לצרכים הדחופים של מערכת הבטחון.

שני המיליארד הללו יקוצצו מתקציב הבטחון במהלך השנים 2004 ו-2005, מיליארד ש"ח בכל שנה. מערכת הבטחון התחייבה כעת לקיצוץ זה ובנוסף, הוחלט על מינוי חשב מטעם משרד האוצר במשרד הבטחון לביצוע תקציב הבטחון.

הדיונים התקיימו בלשכת רה"מ, בהשתתפות שר הבטחון שאול מופז, שר האוצר בנימין נתניהו והשר במשרד האוצר מאיר שיטרית.

ממשרד האוצר נמסר כי נתניהו יציג את התוכנית הכלכלית במהלך השבוע הבא, והחל מיום ו' יקיים שיחות טלפוניות עם שרים, על מנת לעדכנם בפרטי הקיצוצים המתוכננים במשרדיהם.
