

צוותי חילוץ מהגולן והגליל המערבי, חילצו הלילה מוואדי עמוד את גופתו של אוהד רמר, שנעדר מזה שבועיים.

כתב עתי"ם מוסר, כי ביום חמישי אחה"צ גילו שני מטיילים גופה באיזור הבכירות בנחל עמוד מדרום לצפת, שוטרים שהגיעו למקום העריכו, לפי תיאורו והבגדים בהם היה לבוש, כי זוהי גופתו של אוהד רמר.

במהלך חילוץ הגופה היא זוהתה בוודאות. על הגופה לא נמצאו סימני אלימות והיא הועברה למכון לרפואה משפטית לשם בדיקת נסיבות המוות.

כתב עתי"ם מציין, כי מציאת גופתו של הצעיר סיימה שבועיים של חיפושים אחריו, וביום שישי תוכנן מבצע חיפוש בו עמדו לקחת חלק מאה ג'יפים ומאות מתנדבים.

אוהד רמר, בן 23 ממושב בני ציון, יצא לטייל בגליל וסיפר לבני משפחתו כי בדעתו להגיע לצפת. ב-28 בפברואר הוא ניראה בעיר העתיקה בצפת, ושכר צימר בכפר גוש חלב. ביום ראשון שעבר הוא עזב את הצימר וסיפר כי בכוונתו ללכת לחרמון. מאז נעלמו עקבותיו.

החיפושים אחריו התרכזו עד עתה בגליל העליון, בגליל המערבי וברמת הגולן, והשתתפו בהם יחידות של המשטרה, מתנדבי המשמר האזרחי, יחידות חילוץ גולן וגליל מערבי, יחידת איתור נעדרים גליל מערבי, אנשי הקרן הקיימת לישראל, החברה להגנת הטבע, רשות שמורות הטבע והגנים ומתנדבים נוספים, שסרקו שטחים נרחבים.

כמו כן נערכו חיפושים בסמטאות צפת, בקברי צדיקים בגליל, בישובים שונים ובוואדיות. ביום חמישי נמצאה גופתו, במקרה, על ידי שני מטיילים בוואדי עמוד.
