

משטרת ההגירה עצרה 6 עובדים זרים מרומניה, שהועסקו במפעל "אקרשטיין" בירוחם. זאת על אף שהמפעל מקבל הטבות מס, בשל מיקומו בישוב פיתוח ולצורך העסקת תושבי המקום, הידוע גם כמוכה אבטלה.

המעצרים ב"אקרשטיין" ירוחם בוצעו בעקבות מידע מודיעיני שהגיע למשטרת ההגירה. ששת הפועלים הרומנים נעצרו, כיוון שהם שוהים ועובדים בישראל בניגוד לחוק. משטרת ההגירה תדווח על כך לרשויות המס, כדי שישקלו שוב הטבות מס למפעל.

באכסניה של קיבוץ עין גדי עצרה משטרת ההגירה 10 פועלים מסלובניה, דרום אפריקה וארצות אחרות, שהגיעו לישראל באשרות תייר והועסקו בניגוד לחוק.

ממשטרת ההגירה נמסר, שהנהלת "אקרשטיין" וקיבוץ עין גדי חוייבו לרכוש כרטיסי טיסה לעובדים שנעצרו. הם יגורשו מישראל, לאחר שהמעסיקים ישלמו להם את יתרות שכרם. אם תהיינה למי מהזרים תביעות נוספות נגד מעסיקיהם, תטפל מנהלת ההגירה במיצוי תביעות העובדים נגד מעסיקיהם.
