

ב"אי השלום" בנהריים התקיים טקס אזכרה לשבע התלמידות מבית שמש שנרצחו בשנת 97 בידי חייל ירדני.
החייל ירה בדם קר בקבוצה של תלמידות מבית שמש שביקרו בנהריים במסגרת הטיול השנתי של כיתתן. על גבעה הסמוכה למקום הרצח הקימה אורנה שמעוני את גבעת הפרחים, אתר הנצחה ייחודי שעליו מתנוסס שמן של הנערות כתוב בפרחים: סיון, נירית, יעלה, קרן, עדי, שירי ונטלי הי"ד.

שעה ארוכה עמדו אתמול בני המשפחות מול גבעת הפרחים והתייחדו עם זכר יקירותיהם. לאחר מכן התקיים הטקס, ובו השתתפו בני המשפחות, תלמידי בתי ספר מבית שמש ואישי ציבור.
במהלך הטקס אמרו המשפחות השכולות כי למרות מרחק הזמן, לא קהה כאבן, וכי הן מתקשות להתמודד עם הזיכרונות של יקירותיהן.

"אני לא אשכח את בתי לעולם. יום יום היא נמצאת אתי. עבורי היא נשארה באותו גיל", אמר יחזקאל כהן, אביה של נירית ז"ל.

בטקס מחו ההורים השכולים על כוונתו של משרד החינוך לקצץ בתקציב של אחזקת האתר ובסיומו
ביקרו המשפחות בנהר הירמוך, הזורם בעוצמה רבה בתקופה זו של השנה.
