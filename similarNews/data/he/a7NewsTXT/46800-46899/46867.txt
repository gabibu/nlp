

פרקליטת המדינה עדנה ארבל החליטה לסגור את תיק החקירה נגד השופט בדימוס צבי טל, בפרשת העזבונות.

כזכור, בתפקידו כמבקר המדינה קבע השופט בדימוס אליעזר גולדברג בדו"ח מבקר המדינה כי נמצאו ממצאים חמורים המעידים על פעילותם של ועדת העזבונות, ושל העומד בראשה השופט בדימוס צבי טל.

בדו"ח כתב המבקר כי השופט טל חילק כסף תוך ניגודי עניינים. לדבריו, הוא פעל להעברת מיליונים לעמותות שאליהן קשורים בני משפחתו ומקורביו.

בדו"ח המליץ המבקר ליועץ המשפטי לממשלה להמשיך את הטיפול בפרשה, אולם אתמול קבעה הפרקליטות כי טל לא עבר שום עבירה, וכי פעל ממניעים טהורים לקדם את העמותות. עם זאת, היה מן הראוי שיסרב להשתתף בדיונים שעסקו בגופים הקשורים למקורביו.

הפרקליטות קבעה כי על סמך העובדות שהובאו לפניה אי אפשר לסתור את הטענה שפעל מתוך מגמה לקדם עמותות שלהערכתו היו במצב קשה לעומת עמותות אחרות, אך מעשה זה נעשה בתום לב ובאופן אובייקטיבי.

נוסף על כך מחקירת המשטרה מתגלה כי בתפקידו כיושב ראש הוועדה לא קיבל השופט טל או מי מבני משפחתו, כל רווח אישי בכל הקשור להחלטות הוועדה שאליהן היו קשורים.
נוכח הנתונים הללו הוחלט שאין בסיס ראייתי להמשיך בנקיטת הליכים פליליים.

עם זאת בפרקליטות מדגישים כי למרות כל הנאמר הוחלט להעביר את הממצאים למנכ"ל משרד המשפטים, וזאת כדי שיבחן אם יש צורך בהפקת לקחים ביחס לעבודת הוועדה, וכן לצורך החזרת כספים הקשורים לשכרו של מר צוויבל, יועץ יו"ר הוועדה.
