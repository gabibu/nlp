

בכיר פלשתיני גילה כי יאסר ערפאת שינה מספר סעיפים בנוסח הטיוטה של חוק היסוד שעניינו כהונת ראש הממשלה ברש"פ.

סוכנות עתי"ם מציינת, כי בין היתר שינה ערפאת את הסעיף בחוק היסוד שניסח הפרלמנט הפלשתיני, הקובע כי ראש הממשלה הוא יושב הראש בישיבות הממשלה וכי הוא זה שמכנס אותן. ערפאת דורש כי הוא יהיה זה שיכנס וינהל את ישיבות הממשלה, וכי השרים יהיו תחת סמכותו הישירה.

הבכיר ברש"פ גילה, כי לאחר שהכניס ערפאת את השינויים בחוק היסוד הוא הגיש אותם לעיון של ועדת משפטנים, ולאחר שהיא תחזיר לו את הטיוטא המתוקנת יוכל ערפאת להטיל את התפקיד על אבו מאזן.

המועצה המחוקקת הפלשתינית (הפרלמנט), עם זאת, צפויה להתנגד לשינויים שהכניס ערפאת בחוק היסוד, גם אם יעברו אישור של בעלי המקצוע, וזאת משום שהיא עומדת על כך שראש הממשלה יישב בראש ישיבות הממשלה ושאלה ינוהלו בלא שערפאת יתערב בהן.

ערפאת, אמר הבכיר, מנסה להרוויח זמן ולדחות את מינויו הרשמי של ראש ממשלה לרש"פ עד לאחר התפוגגות המשבר בעירק, ואולי אף למסמס בדרך זו את המהלך כולו. ואולם, ניראה כי הפעם יתקשה ערפאת לגלגל את התרגיל, האופייני לו, וזאת משום שהאמון שמנהיגי העולם רוחשים בו נחבל חמורות בתקופה האחרונה, וניראה כי הם ידרשו ממנו, הפעם, לספק את הסחורה.
