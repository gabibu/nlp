

כנס היועץ המשפטי לממשלה אליקים רובינשטיין אמר כי ארצות הברית ביקשה מישראל להעמיד לדין את פול פוט, מנהיג החמרוז' בקמבודיה.רובינשטיין אמר את הדברים במהלך כנס בנושא ישראל ובית הדין הבינלאומי הפלילי שהתקיים אתמול במרכז הבינתחומי בהרצליה.

לדברי היועמ"ש, ישראל סירבה לבקשת ארצות הברית, להעמיד את פול פוט לדין באשמת רצח עם, משום שלטענתה אז, לא הייתה לה זכות משפטית לפעול כבית דין בינלאומי.

רובינשטיין גורס כי בבית הדין לפשעי מלחמה בבלגיה לא נעשה ניסיון כן לחפש פושעי מלחמה, "וברגע שנבחר אריק שרון לראשות הממשלה, לקחו את סברה ושתילה והפכו אות ועוד שלושה קצינים לנאשמים".

היועמ"ש עמד על כך שמדינת ישראל לקחה מאוד ברצינות את פרשת סברה ושתילה. לדבריו עשתה וועדת קהאן, שחקרה את ההתרחשויות שהיו ב 1982 במחנות הפליטים סברה ושתילה, עבודה יסודית, ובכל זאת לא המליצה בסופו של דבר להעמיד את הישראלים המעורבים בהן לדין פלילי.

"מזה שנתיים מוציאים הבלגים אנרגיות והמון כסף וממשיכים בהאשמות. עולם כמנהגו נוהג", אמר היועץ המשפטי לממשלה.

רובינשטיין ציין כי הוא סרב לתמוך בבקשה להצטרף לבית הדין הבינלאומי בהאג, אף על פי שאנו מדינה שאמורה לתמוך בבית-דין שכזה. "בהיותנו העם היהודי, שהיה קורבן לפשעי מלחמה בשואה, היינו אמורים לתמוך ברעיון הזה, אבל דברים אלו היו תקפים רק אילו חיינו בעולם אידיאלי ישר ואמיתי. אולם אנו נמצאים בעולם מורכב, ויש לנו אחריות כלפי צה"ל וכלפי גורמי ביטחון אחרים".

רובינשטיין הוסיף ואמר: "אנו תומכים במשימה המוקדמת של העמדה לדין של פושעי מלחמה, אבל יש לדאוג כי הרעיון הנאצל לא יהפוך לזירה נוספת של הפוליטיקה הבינלאומית".
לסיכום אמר רובינשטיין, כי הדלת לא סגורה, וכי אם יתברר שזה בית משפט טוב, תמיד אפשר להצטרף אליו.

