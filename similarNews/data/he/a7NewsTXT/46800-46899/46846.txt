

אחד מפקחי הנשק של האו"ם נהרג בתאונת דרכים בעיראק.

אחד מפקחי הנשק של האו"ם נהרג ושני נפצע ביום חמישי, בהתנגשות חזיתית של המכונית בה נסעו עם משאית, בעת ששבו מאחד מאתרי הביקורת.

הפקחים, שלאומיותם לא נמסרה, היו בדרכם חזרה מבית החרושת לשימורי עגבניות אל נועמניה, במרחק של כ-50 ק"מ דרומית לבגדאד.

אחד הפקחים שהיו במכונית מת כשעה לאחר שהוטס לבית חולים צבאי בבגדאד. השני נלקח לבית חולים באמבולנס, ונמסר כי מצבו יציב.

ועדת הפיקוח הלאומית של עיראק הודיעה, כי מכוניתם של הפקחים נזרקה מהכביש ונפלה בצד הדרך על צידה. המדריכים העיראקים, שנסעו עם הצוות, סייעו לחלץ את שני הפקחים ממכוניתם הפגועה.

דובר אונמובי"ק הירו אוואקי אישר את התקרית. "זו היתה תאונת דרכים אמיתית", אמר אך סירב לפרט.

בכיר באו"ם אמר בניו יורק, כי לא נראה כל דבר חשוד אודות התאונה.
