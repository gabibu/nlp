

חברת "מנו ספנות" תובעת משר התיירות הרב בני אלון לאכוף את החוק הקובע שיש לפרסם מחיר כולל על כל העוסקים בענף התיירות.

לדברי משה מנו, בעל החברה, החברה שבראשה הוא עומד כבר פעלה על פי החוק שנקבע אשתקד, ופרסמה 350 אלף חוברות המפרטות את ההפלגות שמבצעת החברה בעונת ההפלגות הקרובה.

בחוברת זו מופיע מחיר ההפלגה לרבות כל התוספות. לטענת מנו, אם לא יאכפו את החוק על כולם ייווצר מצב שבו הנוסע יקבל מידע מוטעה בעת השוואת המחירים לאותו יעד, וזאת מפני שייתכן מצב שבו גוף אחד יציע מחיר הכולל את כל השירותים והמוצרים, וגוף אחר יציע מחיר נמוך יותר, שאינו כולל את כל התוספות".

מנו הביע חשש מהשתוללות בשוק התיירות, אם רשויות החוק לא יאכפו את החוק, והזהיר: "אנו לא נהיה הפראיירים של השוק הזה. אם אחרים יפרסמו מחירים שאינם כוללים את התוספות - נשקול להוציא חוברות חדשות ולתבוע מהרשויות את עלות הדפסת החוברות שהכנו על פי הנהלים".

