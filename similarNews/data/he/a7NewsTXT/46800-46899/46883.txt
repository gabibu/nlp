

שר החוץ האמריקני קולין פאוול אמר כי מינויו של מחמוד עבאס לראש הממשלה ברש"פ מביא "דינמיות חדשה" לנסיונות לשים קץ לעימות בין ישראל לבין הרש"פ.

בכיר במשרד ההגנה האמריקני דחה לפני כן כל נסיון של ערפאת לשמור בידיו את השליטה על מדיניות הביטחון והשלום. לדבריו, ראש הממשלה הפלשתיני חייב לפקח על מדיניות זו כדי שיוכל להיות "שותף אפקטיבי" לישראלים.

פאוול, שדיבר בפני תת ועדה של הקונגרס האמריקני, נשמע אופטימי יותר. "בשבוע האחרון ראינו בהופעתו של ג'נטלמן, בדמותו של אבו מאזן, ולכן יש לנו דינמיות חדשה ואני מקווה כי הדינמיות החדשה של ראש ממשלה, בעל סמכות ממשית, תאפשר לנו להתקדם".

בתשובה לשאלה, אם המימשל ימצא תמיכה רבה יותר לתוכניתו לפלוש לעיראק אם יעשה מאמצים רבים יותר להשגת שלום במזה"ת, ענה פאוול: "אם נוכל להשיג התקדמות גדולה יותר במזה"ת, זה ישפר את מצבנו הכללי באיזור זה ומסביב לעולם, ויגייס תמיכה רבה יותר בהקשר למאמצים שאולי נצטרך לעשות בנוגע לעיראק".

עם זאת הדגיש, כי ארה"ב עשתה מאמצים רבים מאוד ואילו ערביי הרש"פ היו אלה שמנעו התקדמות. "הבעיה העיקרית היתה המשך האלימות והטרור שכוונה מהצד הרש"פ אל מדינת ישראל. בתגובה לכך, לא יכלה מדינת ישראל לעשות אחדים מהדברים שהייתי רוצה שתעשה כדי לקדם את התהליך", הוסיף.

פאוול ביטל את הרעיון כי פלישה אמריקנית לעיראק תגרום למדינות ערביות אחרות להתנגד לארה"ב במקום לעודד את התפשטות הדמוקרטיה באיזור.

"אם הרודן יסולק מעיראק, ואם מדינה זו תחדל לאיים על שכנותיה ולפלוש לתוכן, נראה לי כי זה יסייע לכל האיזור".
