

הפנטגון החליט כי גופותיהם של החיילים האמריקניים, שימותו אולי כתוצאה מהתקפה ביולוגית במלחמה נגד עיראק, לא יישרפו אלא יוחזרו לארה"ב לקבורה, כך הודיע בכיר במשרד ההגנה האמריקני.

"אין כל תוכניות לשרוף או לקבור בבור עמוק או שום דבר כזה", אמר עוזר שר ההגנה ויליאם וינקנוורדר לעיתונאים. "בהתאם למדיניותנו, כל החיילים האלה יוחזרו לארה"ב", הוסיף.

וינקנוורדר ענה בכך לשאלות עיתונאים, על הדיונים שנערכו לאחרונה בפנטגון בשאלה אם לשרוף גופות שיזוהמו אולי על ידי נשק ביולוגי מדבק במקרה של התקפה על חיילים אמריקניים.

וינקנוורדר, הממונה על ענייני הבריאות בפנטגון, הוסיף כי ההחלטה מסתייעת בנתונים מדעיים, וכי עדיין נמשכים דיונים עם נציגי "המרכזים לפיקוח על מחלות", עם המשרד החדש לביטחון פנים ועם סוכנויות אחרות כיצד להעביר בארה"ב ללא סיכון גופות שאולי יזוהמו במלחמה.

דיווחי התקשורת, על הדיונים אם לשרוף גופות כאלה מחשש להתפשטות חיידקים, הסעירו את משפחותיהם של עשרות אלפי החיילים המרוכזים באיזור המפרץ.

וינקנוורדר ציין כי המומחים שוקלים את חששות המשפחות והדגיש כי ישמר המנהג המעוגן במסורת, להחזיר לארה"ב את גופות כל ההרוגים האמריקניים.

"אנו סבורים, ואנו נתמכים בכך על ידי המדע, כי יש דרכים בטוחות לחלוטין להחזיר שרידים נגועים", הוסיף.
