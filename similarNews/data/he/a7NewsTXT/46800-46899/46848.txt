

אלוף פיקוד המרכז משה קפלינסקי הודה כי כוחות צה"ל שהרגו בתקרית הטראגית את שני המאבטחים סגן יואב דורון וסמ"ר יהודה בן יוסף, לא ביצעו "נוהל מעצר חשוד" כי היו בטוחים שהם מחבלים.

הלילה מובאים למנוחות שני המאבטחים שנהרגו בתקרית טראגית בה ירו כוחותינו עליהם.

הלוויתו של יהודה בן יוסף בן 22 ממעלה אדומים יצאה הלילה ב 23.00 מבית ההספדים בהר המנוחות בגבעת שאול בירושלים.

הלוויתו של סגן יואב דורון תתקיים הלילה בשעה 23.30 בבית העלמין הצבאי בהר הרצל.

אלוף פיקוד המרכז, משה קפלינסקי, הודה בתדרוך שקיים לעיתונאים ביום ה' בפיקוד המרכז, כי כוחות צה"ל שהרגו את שני המאבטחים סג"מ יואב דורון וסמ"ר יהודה בן יוסף, לא ביצעו נוהל מעצר חשוד, וזאת משום שהיו בטוחים כי מדובר בשני מחבלים.

מתחקור שערך צה"ל בתקרית הירי הטרגית נמצא, כי ביום ה' בשעה 1 בצהרים נהרגו מירי כוחות צה"ל שני ישראלים, שעסקו באבטחת מתקן של המועצה האזורית דרום הר חברון. כוחות צה"ל ערכו באזור סריקות אחר שניים עד שלושה מחבלים מבוקשים, שתכננו על פי המידע פיגוע בטווח הזמן המיידי.

הגבעה עליה שמרו המאבטחים, על מתקני המועצה האזורית דרום הר חברון, נמצאת סמוך לישוב פני חבר. ממערב עובר כביש מס' 60 שהוא עורק תנועה מרכזי לתושבי האזור.

אלוף קפלינסקי אמר, כי התצפית זיהתה את שני "הפלשתינים החמושים", כביכול, עשר דקות לאחר שהתפוגג ערפל ששרר באזור. בשל תנאי הראות הקשים בשעת התקרית, ובשל התלכדות שני רכסי גבעות בקו האופק, סברו התצפיתנים כי שני החמושים אחריהם דלקו נמצאים על הגבעה עליה היו המאבטחים, בעוד שלמעשה הם היו על הגבעה הסמוכה. על מכוניתם של המאבטחים היתה כתובה המלה "בטחון", אך חיילי התצפית לא הבחינו בכתובת.

מתחקיר צה"ל עולה: תצפית הכוח דיווחה על שני חמושים. מפקד המבצע הפעיל כוחות האמורים לכתר את המבוקשים, וזאת על פי נוהל שגרתי ויומיומי.

בשטח פעלו שני כוחות יירוט, שאחד מהם התקרב אל היעד אליו כוון, דהיינו שני המאבטחים שנחשבו בטעות למבוקשים הערבים. בתוך כך קיבל הכוח דיווח, כי אחד החמושים נכנס לרכב ופתח בנסיעה.

הכוח הבין כי ברכב נוהג מבוקש, קרא לו לעצור, וזה אכן נעצר כעבור נסיעה של מטרים אחדים. כשנעצר, ביקש הנהג לצאת מהרכב, אך כוח צה"ל פירש את התנועה שעשה כמאיימת, הסתער על הרכב, ירה והרג את יהודה בן יוסף, בן 22 ממעלה אדומים.

המאבטח השני, סג"מ יואב דורון בן 23 מירושלים, שמע את היריות על המכונית בה נסע חברו, ודיווח על ירי של מחבלים למוקד קריית ארבע. בתוך כך פתח בריצה דרומה, ובשלב זה דיווח התצפית על "מנוסת מבוקש". מסוק שנמצא באזור, קיבל לכן אישור לירות "במבוקש" וכך אכן עשה, ירה והרג את דורון.

לדברי אלוף קפלינסקי, כבר בשלב זה ניתן היה להבין כי מדובר "בתקלה מבצעית". להערכתו, חיילי התצפית שגו, וזאת בנוסף לעובדה שכוח התצפית לא ידע כלל על הימצאותם של שני המאבטחים במקום.

האלוף הדגיש, כי "צה"ל נמצא בעיצומו של תחקיר ויוסקו לקחים ומסקנות". הוא ציין כי מסקנות ראשוניות כבר הועברו לכוחות בשטח, כדי שהטעות הטרגית לא תישנה. עוד ציין, כי צה"ל מעודד את המתיישבים לשאת כלי נשק, והוא לא ישנה את המלצתו זאת.

עוד הוסיף קפלינסקי "אנו נמצאים בלחימה רצופה בטרור, בגזרת טמון נהרגו רק היום ארבעה מבוקשים בכירים, כמו כן בגזרת יהודה ישנו ריכוז מאמץ לפגוע בישראלים ובצה"ל, ולכן צה"ל משקיע שם מאמץ והדריכות במקום גבוהה".

האלוף ציין, כי רק בשבוע האחרון נעצרו 55 מבוקשים מחבלי חמאס וג'יהאד איסלאמי, בתוכם שלושה שהיו בדרכם לפיגוע בישראל. הוא ציין גם, כי באזור נחשפו מעבדות חבלה ואמצעים רבים.

אלוף פיקוד המרכז אמר, כי החיילים פועלים בסביבה בה נמצאים אזרחים ישראלים, ערבים ופעילות טרור ענפה, דבר היוצר קושי.

בכוונת צה"ל להפיק לקחים, לתקן את הדרוש תיקון ולהלחם בטרור ולהגן על אזרחי ישראל, אמר.

הוא ציין כי יש ריכוז מאמץ של גורמי טרור בגזרת יהודה, ולכן שוררת דריכות מבצעית גבוהה של כל כוחות צה"ל בשטח, וכי החוליה שאחריה ערכו כוחות צה"ל מצוד בשעה שירו בשני המאבטחים והרגו אותם, עדיין מסתובבת בשטח.

אלוף קפלינסקי אמר, כי "הוא וחיילי צה"ל כואבים את האובדן הנורא.." וכי קציני צה"ל בכירים הגיעו לבתי המשפחות והם מנסים להסביר להם את נסיבות האסון. "בלב כואב אני שולח תנחומי למשפחות", אמר.
