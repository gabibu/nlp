

מיכאל לוי, יו"ר דירקטוריון אל על , הודיע עם פרסום מאזן אל על לשנת 2002, על צמצום של 72 אחוז בהפסדי החברה, חרף ההרעה הקשה בענף התעופה. לדבריו, הדו"חות המתפרסמים, מצביעים על שיפור משמעותי בתוצאות הכספיות של חברת אל על מול השנה שעברה.

צויין, כי נרשם הפסד של 23.74 מיליוני דולר לעומת 85.18 מיליוני דולר אשתקד, צמצום של 72 אחוז בהפסד

נמסר, כי הפעילות השוטפת של החברה יצרה תזרים מזומנים חיובי של 88.1מיליוני דולרים לעומת 14.8 מיליוני דולרים בשנה המקבילה אשתקד.

דירקטוריון חברת אל על הביע את הערכתו למנכ"ל החברה עמוס שפירא ולהנהלת החברה שהשכילה להשיג שיפור ולצמצם משמעותית את ההפסד , חרף ההרעה הקשה בענף התעופה בארץ ובעולם ויחד עם זאת, המשך המגמה של ירידה תלולה בתנועת הנוסעים בראשית שנת 2003 מחייב לנקוט בשורה ארוכה של צעדים דרסטיים נוספים ולצמצם בכל ההוצאות , בד בבד עם שמירת המשך השיפור והגידול בנתח השוק של אל על בישראל.

עמוס שפירא מנכ"ל אל על ציין כי מדיניות הגדלת נתח השוק הובילה לעלייה ממוצעת שנתית של 2 נקודות אחוז בנתח השוק של אל על בטיסות הסדירות, עליה של 5 נקודות אחוז שנתי בקרב נוסעי מחלקות היוקרה ועלייה של 3 נקודות אחוז בטיסות השכר, מפעילות סאן דור.

העלייה בנתח השוק הושגה בעיקרה כתוצאה משיפור לוח הטיסות והתאמתו לצורכי נוסעי התיירות והעסקים: הוספת תדירויות ושינוי מועדי המראה , שיפור השירות על כל מרכיביו לרבות פתיחת מחלקת העסקים החדשה- הפלטינום אשר מהווה תחרות ראויה למחלקות עסקים בחברות תעופה מהמובילות בעולם, וכן שיפור מושבים במטוסי ה - 767.

חברת אל על שיפרה את תוצאותיה הכספיות בשנת 2002 למרות המשבר הקשה בענף התעופה אשר התבטא בהמשך מגמת הירידה בתיירות הנכנסת לישראל של כ-27% בשנת 2002, וירידה בתיירות הישראלית היוצאת של כ-8% אחוז משנת 2001 ועליה בהוצאות האבטחה.

נמסר, כי מדיניות ההתייעלות בחברת "אל על" אשר כללה בעיקר צמצום בהוצאות משכורות ודלק, הובילה לחסכון גדול ולירידה בהוצאות ההפעלה בשיעור 3.6% אשר תרם ישירות לשיפור בתוצאות הכספיות.

שני גורמים חשובים נוספים אשר תרמו לשיפור התוצאות הכספיות היו הירידה בשיעור הריבית בעולם, והפיחות של השקל לעומת הדולר.

בפעילות המטענים חל גידול של 9.1 אחוז והורחבה מפת היעדים בעיקר במזרח הרחוק.

סך המאזן של החברה ליום 31 בדצמבר 2002, הגיע ל- 1,524 מיליוני דולר, גידול של 18.7 מיליוני דולר בהשוואה ליום 31 בדצמבר 2001
