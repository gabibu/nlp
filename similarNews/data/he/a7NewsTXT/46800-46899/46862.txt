

רשת הטלוויזיה האמריקנית "פוקס" דיווחה הלילה בשם בכיר בפנטגון כי סדאם חוסיין הורה לקדם טילי סקאד אל מערב עיראק, משם נורו במלחמת המפרץ טילים אל ישראל.

מרשת פוקס נמסר כי המקורות בפנטגון אינם מוציאים מכלל אפשרות שסאדם חוסיין ינסה לבצע מכה מקדימה נגד ישראל עוד בטרם יותקף.

על פי הדיווח נצפתה לאחרונה תנועה של הטילים אל מערב עיראק והטילים פרוסים במתכונת כזו שיש ביכולתם לפגוע בישראל. ההערכה היא כי סדאם ינסה ככל הנראה לפגוע גם בכוחות האמריקניים.

הרשת דיווחה כי קידום הטילים כבר נלקח בחשבון במסגרת תוכניות המלחמה.

דיווח נוסף סיפר על מילכוד של שדות נפט גדולים בצפון עיראק ובדרומה כדי שאלה ישמשו מלכודות אש לכוחות האמריקניים במקרה של תקיפה.

ארה"ב מתכננת להעביר בימים הקרובים כתריסר ספינות מלחמה נושאות טילים, מהים התיכון לאיזור המפרץ, כדי שיצטרפו ליותר מ-60 הספינות שכבר נמצאות באיזור, הודיעו ביום חמישי בכירים במשרד ההגנה האמריקני.

המקורות ציינו כי המשחתות והסיירות, שאחדות מהן נושאות יותר מ-100 טילי שיוט "טומהוק", יעברו בקרוב דרך תעלת סואץ.

לעומת זאת מסרו המקורות כי כרגע אין תוכניות להעביר את נושאות המטוסים "תאודור רוזוולט" ו"הארי טרומן" מהים התיכון אל המפרץ כדי להצטרף לנושאות המטוסים "אברהם לינקולן", "קיטי הוק" ו"קונסטליישן".
