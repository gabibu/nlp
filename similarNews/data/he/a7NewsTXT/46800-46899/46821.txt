

מפלגת השלטון הטורקית הודיעה כי הפרלמנט יכונס בדחיפות ככל הנראה במהלך סוף השבוע, זאת בהכנה לדיון בבקשתה הדחופה של ארה"ב לצאת למתקפות בעיראק מתחומי טורקיה.

מפלגת השלטון הטורקית הודיעה כי הפרלמנט יכונס ככל הנראה במהלך סוף השבוע, זאת בהכנה לדיון בבקשתה הדחופה של ארה"ב לצאת למתקפות בעיראק מתחומי טורקיה.

וושינגטון מצפה להחלטה מהירה של הטורקים בעניין פריסת כוחותיה בטורקיה, במטרה לפתוח את החזית הצפונית במלחמה עם עיראק.

הפרלמנט באנקרה דחה בשבוע שעבר הצעה דומה, ומפלגת ה"צדק והפיתוח" שבשלטון לא הפגינה רצון רב להסתכן במרד פרלמנטרי נוסף, ולא העלתה את ההצעה להצבעה נוספת, עד עתה.

דובר המפלגה אמר כי הפרלמנט יכונס לדיונים בין הימים שישי לשני, שאינם ימי עבודה. לא נמסר מה יהיו הנושאים שיועלו לדיון.

הרוב בטורקיה מתנגד למלחמה על השכנה המוסלמית עיראק, ורבים מחברי הפרלמנט מטעם מפלגת השלטון מצדדים בגישה האנטי מלחמתית.

לפני שהפרלמנט יוכל לדון בהצעה נוספת בעניין הפריסה האמריקנית, על מנהיג מפלגת השלטון טאייפ ארדוגאן, לכונן ממשלה חדשה, ולקבל את השלטון מקודמו ובעל בריתו, עבדאללה גול.

על פי תחזיות באנקרה, אמור ארדוגאן להציג את ממשלתו כבר ביום שישי.

השווקים הפיננסיים עוקבים אחר התהלך, ומעוניינים לראות את טורקיה מקבלת את ההלוואות והערבויות האמריקניות בסכום של 30 מיליארד דולר, בתמורה לאישור הפריסה האמריקנית. החששות הם שעיכובים נוספים יאיימו על העברת הכספים, שנועדו לאושש את כלכלתה הרעועה של טורקיה, אם אכן תפרוץ המלחמה נגד עיראק.
