

נשיא המדינה משה קצב אומר היום כי אין צורך לעודד את עלייתם ארצה של אנשים המצהירים בגלוי כי אינם יהודים.

הנשיא קצב מתח ביקורת על מדיניות העלייה, שנקטה ישראל והתנועה הציונית עד כה, ואמר כי היא לא הועילה להבאת רובו של העם היהודי לישראל, במיוחד בקרב יהדות המערב. לדעת קצב, לא צריך להסתפק בהצבת ביטויים כלכליים או בשיגור שליחים ליהודים בעולם, אלא צריך לבחון אסטרטגיות חדשות ולהציב בפניהם אתגרים וחזון שיגרמו להם לעלות לישראל.

לדעת הנשיא קצב, ישראל גם לא צריכה לעודד עלייתם של כאלה שיהדותם מוטלת בספק, במיוחד מחבר המדינות. לדעתו, הליכי הגיור קשים מדי, גם על דעת גורמים אורתודוכסים, ולכן מן הראוי להקל על המתגיירים.
הנשיא קצב אמר את הדברים בעת שביקר בסוכנות היהודית בירושלים ושמע במהלך הביקור סקירות מפי ראשי הארגון על פעילות הסוכנות החדשות בארץ ובחו"ל.

הנשיא אמר כי הוא מודאג מכך שהקמת ממשלה ללא המפלגות החרדיות תפגום בתהליך הציוניזציה שעברו מפלגות אלה בשני העשורים האחרונים.

לדברי הנשיא קצב ,בעשרים השנים האחרונות ,עשו החרדים מאמץ להשתלב בחיי המדינה ולכן, אי שילובם בשלטון היום ,עלול להביא שוב לתוך הסתגרותם ולהתנתקותם מן המדינה. "זהו מבחן גדול, בעוד ארבע שנים נוכל לומר אם זה פגע בתהליך הציוניזציה של המגזר החרדי".

נשיא המדינה הוסיף, כי הוא מוטרד מתנאי קליטתם של יהודי אתיופיה. "בגלל טיפול שגוי, אנו דוחפים אותם למסגרות שליליות", אמר.

בתום הביקור ,שוחח הנשיא עם קבוצה של יהודים מצרפת אשר צפויים לעלות בשבוע הבא לישראל. השיחה התבצעה באמצעות שיחת ועידה טלוויזיונית בין בניין הסוכנות היהודית בירושלים לבין בניין הסוכנות בפאריס
