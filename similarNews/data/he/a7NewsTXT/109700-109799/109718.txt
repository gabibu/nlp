

המוסד לביטוח לאומי פירסם דו"ח ולפיו המדיניות הכלכלית של משרד האוצר חיזקה את מעמדה של ישראל כמובילה במימדי העוני בקרב המדינות המערביות.

"המדיניות החברתית בשלוש השנים האחרונות הרעה באופן ממשי את מצבה של ישראל בפרספקטיבה בינלאומית. ישראל של 2004 תוצב במקום נמוך יותר במדרג המדינות המפותחות (ה-OECD) לפי היקף ההוצאה לרווחה, והיא מחזקת את מעמדה כמובילה בממדי עוני גבוהים ובפערים כלכליים עמוקים", כך נכתב בדו"ח השנתי של הביטוח הלאומי.

בסקירתו השנתית של המוסד נכתב כי הרפורמה במס היטיבה יותר מכל עם שלושת העשירונים העליונים בארץ.

במשרד האוצר דחו את הביקורת. שר האוצר, בנימין נתניהו, הבהיר כי החלוקה המופלגת של קצבאות הילדים, אשר שולמו על ידי המוסד, הנציחה, לדבריו, את העוני בישראל. "רק אם כל מי שיכול לעבוד אכן יעבוד נוכל לתת יותר למי שבאמת זקוק לעזרה", אמר נתניהו.

ההסתדרות אמרה בתגובה: "בנימין נתניהו - מכה שלא כתובה בהגדה. בתוך שנתיים הספיק נתניהו להביא את ישראל למקום הראשון באטימות ולמקום האחרון ברווחה. שר האוצר טרק בפני הציבור את דלתות הרווחה ופתח בפניו את דלתות חדרי האשפה לחיפוש שאריות מזון ואת דלתות בתי התמחויי לקבלת נדבות. שר האוצר הפך את ישראל למדינת צדקה ועוני - אך כל עוד העשירים שבעים - הוא לא מוצא מקום לדאגה".
