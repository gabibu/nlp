

הרמטכ"ל רא"ל משה בוגי יעלון יפתח בהרצאה על "יחסי צבא ותקשורת" את הכנס שיתקיים מחר(ד) באוניברסיטת בן גוריון. הכנס יעסוק בהשפעותיו של האינטרנט על הסכסוך ישראלי פלשתיני.

כתבתנו רותי אברהם מוסרת כי בכנס שנערך מטעם האגודה הישראלית לתקשורת, יוצגו תוצאותיו של מחקר חדש שבחן את השפעות האינטרנט על האינתיפדה ובין היתר בחנו החוקרים כיצד היא מוצגת באינטרנט וכיצד היא מושפעת ממנו וממאפייניו.

שאלה נוספת שנבחנה במחקר היא: האם המדיום משנה את אופי הצגת הסכסוך או אפילו את אופי הסכסוך עצמו, והאם האינטרנט מציג בזירה וירטואלית את הסכסוך הקיים בעולם הממשי או שמא מדיום זה יוצר זירה נוספת?

החוקרים ד"ר מייק דהאן ודמיטרי אפשטיין מאוניברסיטת בן-גוריון, יעל ורשל, University of California at San Diego ועדי זמיר-ניצן מאוניברסיטת בר-אילן, אומרים כי לאינתיפדה יש ביטוי לא רק בשטח אלא גם באינטרנט וכי מדיום זה מעצם תכונותיו, משפיע על אופי הסכסוך.
המחקר יציג את הזירה החדשה של הסכסוכים הפוליטיים, הזירה המקוונת, תוך נסיון להבין את ייחודה של זירה זו. כמו כן יואר תפקידה של התקשורת בתיווך, בניסיון ליצור דיאלוג או לחילופין, ביצירת זירת מלחמה נוספת.

"בזמן שחקר אמצעי תקשורת חדשים, הן ברמה התיאורתית והן ברמה היישומית, מושך מדענים רבים, שיח על הפוטנציאל שלהם לקידום דיאלוג ופתרון סכסוכים נתפס לעתים כנאיבי ולעתים לא ראוי לדיון", אומר ד"ר מייק דהאן. "המחקר מבקש לאתגר תפיסה זו ולבחון האם ניתן להעזר במדיה זו לקידום פתרונות במצבי סכסוך".

בכנס יועלו נושאים נוספים כמו: פרסומת ותקשורת, מחקר ודימויים בתקשורת, תקשורת פוליטית, תקשורת ופוליטיקה בישראל.
