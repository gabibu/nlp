

באתר השיריון בלטרון נערך אתמול מפגש היכרות ראשון של הקצינים והמפקדים מהמשטרה הצבא ומג"ב, בכל אחת מהיחידות העתידות לפעול כגוף אחד במסגרת עקירת יישובי הרצועה.

כתבנו חגי הוברמן מציין כי כמאתיים איש השתתפו במפגש, שהיה ראשון מסדרת פגישות ואימונים שנועדו ליצור שפה משותפת, להכיר את ציוותי הכוחות לקראת העקירה, ולימוד תוכנית הפעולה. באירוע נכחו קציני צה"ל מפיקוד הדרום מאלוף הפיקוד ועד מפקדי הפלוגות, קציני משטרה וכן יחידות
נוספות שיטלו חלק במשימת העקירה, כמו קורס טיס או אנשי חיל-הים.

כתבנו מוסיף כי המפקדים שמעו על צורת הכנת הכוחות, ולמדו לראשונה על מבנה הצוותים בהם יפעלו. זו הפעם הראשונה שצה"ל מפעיל כזה "ערב רב" של כוחות, שבימים כתקנם לא נוהגים לעבוד במשותף.

חלק מרכזי ביום העיון היה הפקת לקחים מפינויים קודמים, כמו פינוי ימית או פינוי מאחזים. במסגרת זו הופיעה בפני הקצינים לאה טרון, אחת מעקורי ימית.

בכינוס הוצגו בפני המתכנסים תרחישים שונים, בהם התרחיש שעם הגיעם לפינוי יגלו שיגרת חיים: חקלאי נוסע על הטרקטור, אמא מכינה ארוחת בוקר לילדיה, ואבא שיוצא לעמל יומו כרגיל. החיילים תודרכו כיצד להתמודד עם מציאות קשה כזו.

אלוף פיקוד הדרום דן הראל, שנשא דברים בכינוס, אמר כי העקירה היא טרגדיה, ולכן יש לפעול ברגישות, גם אם בנחישות. ראש אכ"א אלוף אלעזר שטרן אמר בכינוס כי סרבנות היא סרבנות היא סרבנות, בין אם היא באה משמאל או מימין.

