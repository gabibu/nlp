

האפיפיור ה-265 יהיה יוזף רצינגר, בנדיקטוס ה-16, חשמן בן 78 מגרמניה אשר היה נחשב למועמד המוביל במירוץ לתפקיד. הרב לאו: רצינגר דיבר לא פעם בגנות האנטישמיות והבליט את יחסו האוהד לעם היהודי.

הקרדינל יוזף רצינגר מגרמניה נבחר אמש (ג') להיות האפיפיור ה-265. שמו הייצוגי של רצינגר יהיה בנדיקטוס ה-16.

רצינגר, בן 78, נחשב למועמד מוביל במירוץ לתפקיד, זאת בשל קירבתו האישית והרעיונית לאפיפיור הקודם, יוחנן פאולוס השני. רצינגר נחשב לשמרן ביותר בדעותיו מבין החשמנים, ובחירתו מסמלת את המשך שליטתו של הזרם האירופי-שמרני בכנסיה.

נשיא המדינה, משה קצב, הגיב הערב על בחירת רצינגר והביע תקווה כי הוא ימשיך במורשתו של קודמו להביא לפיוס ואחווה בין הדתות והמדינות השונות. גם שר החוץ, סילבן שלום, התייחס לבחירה ואמר כי הוא מאמין שרצינגר יפעל למיגור האנטישמיות.

הרב הראשי לשעבר ורבה של העיר תל אביב, הרב ישראל מאיר לאו אמר לאחר שנודעה החלטת מועצת החשמנים בוותיקאן כי רצינגר הבליט לא פעם את יחסו האוהד לעם היהודי. "רצינגר, שבחר בשם בנדיקטוס ה-16, דיבר לא פעם בגנות האנטישמיות והבליט את יחסו האוהד לעם היהודי, לכן יש יסוד להאמין שימשיך בקו שהתווה קודמו, יוחנון פאולוס השני, שהכיר בישראל כארץ המובטחת", דברי הרב לאו.
