

תושבי קיבוץ נחל עוז, מהם עומד משרד הביטחון להפקיע 3,500 דונם על מנת להעבירם לתושבי גוש קטיף שצפויים להיעקר מבתיהם על פי תכניתו של ראש הממשלה, פתחו הערב במאבק נגד כוונה זו.

יחד עם תושבי הקיבוץ נאבקת בהחלטה גם הנהלת המועצה האזורית שער הנגב. ראש המועצה, אלון שוסטר, אמר הערב כי "לא יכול להיות שבית הקברות של הקיבוץ ייחסם על ידי גדרות ומחסומים, ואלפי עובדים זרים שמועסקים בחקלאות ילונו בשטח המופקע רחוק מהמעסיקים שלהם".

סוגיית הפקעת האדמות מן הקיבוצים והעברתן לתושבי גוש קטיף גרמה לחילוקי דעות קשים בישיבת ועדת השרים לענייני התנתקות שנערכה היום ושרי מפלגת העבודה יצאו בחריפות נגד הכוונה להפקיע את אדמות הקיבוצים באופן חד צדדי מבלי להידבר עמם על כך.
