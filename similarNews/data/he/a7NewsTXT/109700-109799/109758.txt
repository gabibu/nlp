

אלוף פיקוד הדרום, דן הראל, ימליץ לשר הבטחון לאסור את קיומה של צעדת המחאה נגד עקירת ישובי חבל קטיף, שמתוכננת להתקיים בחול המועד. הסיבה: צעדת ההמונים תעמוד תחת איומי טרור.

ביום רביעי שבחול המועד מתוכננת צעדת ענק אליה יגיעו עשרות אלפי מתנגדי עקירת הישובים. הצעדה אמורה להסתיים בעצרת ענק בישוב 'שירת הים'. במטה המאבק מקווים שלמקום יגיעו כמאה אלף צועדים.

כל אלה יתרחשו אם לא תתקבל המלצתו של אלוף פיקוד הדרום דן הראל לבטל את הצעדה ולאסור את קיומה.

האלוף הראל סובר שקהל הרבבות עלול להוות מוקד לאיומי טרור שקשה יהיה להגן עליו.

את המלצתו יעביר האלוף הראל לשר הבטחון, וזה יקיים דיונים בטרם יכריע אם לקבל את המלצת הראל ולאסור את קיום הצעדה והעצרת.

מארגני האירוע אומרים כי הצעדה והעצרת יתקיימו כמתוכנן, ואין כל מקום לתכניות ביטול כאלה ואחרות.
(ש)
