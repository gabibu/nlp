

נולדו לכם תאומים? מזל טוב. החיים צפויים להשתנות לחלוטין. כדי להתמודד עם המורכבות החדשה בחייכם החל בית החולים בילינסון בהפעלת סדנא לסיוע להורי תאומים.

בבי"ח בילינסון החלו בהפעלת סדנאות הדרכה להורים לתאומים שנולדו בבי"ח המלמדות כיצד לטפל בתאומים ולהתמודד עם הלחץ והמצבים החדשים בחודשים הראשונים.

אלינה דיק, אחות במחלקת יולדות ג' במרכז לרפואת נשים בבילינסון, יזמה את סדנאות ההדרכה להורי תאומים שנולדו בביה"ח, לאחר שהבחינה שלהורי תאומים קיימים צרכים מיוחדים שדורשים הדרכה השונה מהורים לתינוק יחיד.

הנושאים העיקריים שמועברים בהדרכה, הם סוגיות בהן מתחבטים ההורים ולעיתים קרובות אין להם עם מי להתייעץ ולחלוק את הקשיים, כמו: כיצד לארגן את הבית לקראת הגעת התאומים, מה הקריטריונים לבחירת עגלת תאומים וציוד נוסף, האם להשכיב את התינוקות ביחד, כיצד להניק תאומים, כיצד לארגן את הזמן בצורה נכונה וכיצד לטפל בשני תינוקות עם צרכים זהים בו זמנית.

בבית החולים אומרים כי במהלך ההדרכה ההורים מקבלים מענה על כל שאלותיהם וחששותיהם. "רוב הפניות מההורים הן בנושאים בסיסיים מאוד, כמו האם להלביש את התינוקות באופן זהה או להשכיב אותם יחד. בנושאים אלו, אנו מעודדים לפתח את העצמאות והאישיות של כל תאום בנפרד, לכן ההמלצה היא לא לתת שמות עם צליל דומה או להלביש בבגדים זהים. בנוסף, אנו נותנים "טיפים" רבים בכל התחומים שחשובים להורי תאומים, לדוגמא: לפני קניית עגלה מומלץ למדוד את רוחב דלתות הכניסה לבית, למעלית ולסופרמרקט בו מתבצעות רוב הקניות. הורים רבים ניצבים בפני מצבים מתסכלים בשל רוחב העגלה", אומרת יוזמת הסדנא.

ההדרכה הייחודית אורכת כשעה ומועברת ע"י אחיות ממחלקות יולדות שעברו הכשרה מיוחדת להדרכת הורים לתאומים.

אתי רוזנברג, מנהלת הסיעוד בבי"ח בילינסון המלווה את הפרוייקט מציינת כי "כתוצאה מריבוי טיפולי הפוריות, קיימת מגמת עלייה במס' לידות התאומים. התחלנו במתן שירות יחודי זה מתוך הבנה כי התקופה הראשונה לאחר הלידה מאוד קשה ולחוצה עבור ההורים ולכן חשוב שיקבלו את התמיכה וההדרכה כבר בתחילת הדרך."
(ש)
