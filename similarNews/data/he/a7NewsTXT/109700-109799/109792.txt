

מחר יתקיים בבית המשפט המחוזי בתל אביב הדיון בבקשתה של יעל הירשהורן, חולת ניוון השרירים איי.אל.אס, להתנתק ממכשירי ההחייאה.

נשיא בית המשפט המחוזי בתל אביב השופט גורן ידון מחר (יום חמישי) בבקשתה של יעל הירשהורן, חולה במחלת ניוון השרירים איי.אל.אס להתנתק ממכשירי ההחייאה ולסיים את חייה. הדיון יתקיים בעקבות פנייתה של הירשהורן לבית המשפט, באמצעות עו"ד יצחק חושן.

העמותה לחקר ניוון השרירים איי.אל.אס "ישראלס", המייצגת את החולים במחלה ואנשי רפואה ומחקר, הודיעה על תמיכה חד משמעית בזכותו של כל חולה המונשם באופן מלאכותי להחליט מתי להתנתק מהמכשירים. דוד כהן, מייסד העמותה ובעצמו חולה במחלה, אמר שאין לאף אחד זכות לכפות על אדם אחר להמשיך לחיות בצורה שכזו אם הוא לא מעונין בכך ולהפוך למעשה לאסיר בתוך גופו.

מחלת ניוון השרירים A.L.S היא כיום מחלה חשוכת מרפא. המחלה גורמת לירידה הדרגתית ביכולת התנועה של שרירי הגפיים, יכולת הדיבור והנעת הראש. בהמשך גורמת המחלה לירידה בתפקוד מערכת הבליעה ושל מערכת הנשימה. בשלב זה החולה ובני משפחתו צריכים לקבל החלטה על התחברות למכונת החייאה, שתאריך את חיי החולה בזמן נוסף.

דוד כהן הקים את עמותת "ישראלס" על מנת לאסוף תרומות לצורך הקמת מרכז לחקר הסיבות למחלה ומציאת תרופה בישראל. עד כה אספה העמותה כמיליון שקל מתורמים שונים ובכוונתה להגיע למיליון דולר, שיאפשרו עריכת מחקר מעמיק וארוך טווח בנוגע למחלה. "אנו מקווים שבעוד מספר שנים מחלת ניוון השרירים איי.אל.אס תהיה מחלה ברת ריפוי וחולים לא יצטרכו להגיע למצב האיום שבו הם מבקשים לסיים את חייהם," אמר דוד כהן.
(ש)
