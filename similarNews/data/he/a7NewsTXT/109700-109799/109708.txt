

ברשות הטבע והגנים חוששים ששמורת הטבע בנחל קלט תיפגע קשות בשל הקמת גדר ההפרדה באזור צפון ירושלים, באזור שסמוך לשמורה.

על תוואי הגדר המדובר התקבלה החלטת ממשלה לפני מספר חודשים והוא אמור לעקוף את מעלה אדומים מכיוון דרום מזרח ולהתחבר בהמשך לתוואי כביש אלון. משם הגדר אמורה להמשיך צפונה, כשהיא עוקפת ממזרח את כפר אדומים, אלון ונופי פרת ומתחילה לעבור על המצוק הדרומי של נחל קלט. תוואי הגדר ימשיך מערבה והיא תתחבר למערכת של עוטף ירושלים ליד הכפר הערבי חיזמה .

מרשות הטבע והגנים נמסר כי המשמעות האופרטיבית של התוואי עליו הוחלט היא ביצוע עבודות עפר בהיקף נרחב על המצוק של ואדי קלט ופריצת דרכים אל אזור המצוק, במהלך ביצוע העבודות. "מדובר בחורבן הנוף בשמורה", מזהירים אנשי הרשות ומוסיפים כי נזק חמור עשוי להיגרם כתוצאה מן הגדר לאוכלוסיית חיות הבר באזור, שהגדר תהווה מחסום אקולוגי עבורן.
