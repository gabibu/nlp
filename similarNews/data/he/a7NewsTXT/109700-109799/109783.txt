

יו"ר הכנסת, רובי ריבלין, קרא להוציא את שרון משורות הליכוד בשל התנהלותו הנוגדת את ערכי התנועה "הליכוד הוא ביתי ואנשים שבאו להתארח בביתי לא יגידו לי לצאת. אני אומר להם: התכבדו וצאו אתם מביתי".

על פי דיווח באתר 'ליכודניק' המסקר את האירוע, הכרזתו זו של ריבלין זכתה לתשואות רמות מהקהל שכלל ברובו לוחמי האצ"ל לשעבר השייכים ל'חוג תגר' שבתנועה.

חוג תגר מוגדר בליכוד כ"קבוצה השורשית והאיכותית ביותר של תנועת הליכוד. רוב חבריו הם ממייסדי תנועת חירות ותנועת הליכוד, ופעילים חשובים בתנועה. לכן החוג הזה נחשב מעין בית הלורדים" של הליכוד".

במהלך האירוע נשא ריבלין נאום ארוך שעסק במצבה המדיני של ישראל. ריבלין קבע כי שרון מרמה לא רק את העם, אלא מרמה אפילו את עצמו. יו"ר הכנסת סיפר לקהל על שיחות אישיות שלו עם ראש הממשלה, שבהן ביקש ששרון יסביר לו מה ההיגיון בתוכנית ההתנתקות, ומה ההיגיון בתוכנית חד-צדדית בכלל? שרון נימק באוזניו את התוכנית בשתי סיבות. האחת - התחייבות היסטורית של אמריקה להכיר בריבונות על גושי התנחלויות. השניה - היוזמה הישראלית הזו תנטרל תוכניות מדיניות מסוכנות כמו "מפת הדרכים" וכמו תוכנית שמגבשים האירופים ברוח "יוזמת ז''נבה", ותשחרר את ישראל מכפיית כל תוכנית אחרת למשך 15 שנה לפחות.

ריבלין המשיך ושלל את הסברי שרון מכל וכל. שני הנימוקים האלה אינם עומדים במבחן המציאות, לדבריו. יו"ר הכנסת הזכיר שהאמריקאים הודיעו לאחרונה שאין שינוי במדיניותם המסורתית שישראל צריכה לחזור לגבולות 67. גם ה"שקט" שמבטיחה לנו היוזמה של שרון איננו מציאותי.

ריבלין סיפר שכשבוע לאחר ששמע משרון את ההסבר הזה, הוא נפגש עם שרת החוץ של אוסטריה, שמשמשת כיום שרת החוץ של האיחוד האירופי. היא בקשה הסברים על תוכנית ההתנתקות, וריבלין שיתף אותה בסוד "השקט המדיני" של ראש הממשלה. שרת החוץ של האיחוד האירופי אמרה לו "בשום אופן לא נניח לכם. ההתנתקות הזו היא רק מיקדמה על חשבון נסיגתכם מכל יש"ע. לאחר ההתנתקות נדרוש מכם בתוקף להמשיך לסגת, ולא נקבל את טענתכם שזה קשה או בלתי אפשרי. ביצוע ההתנקות בעזה יוכיח".

ריבלין סיפר שהוא נדהם מדבריה, וטלפן מוינה ללשכת ראש הממשלה לוודא שזו אכן עמדת ממשלת ישראל, ושם אישרו באוזניו את הדברים.

לדבריו, יש מנהיגים שמרמים את הציבור לצרכים טקטיים זמניים. "אבל אם הוא מרמה את עצמו, אוי לנו ואבוי לנו!" אמר יו"ר הכנסת.
(ש)
