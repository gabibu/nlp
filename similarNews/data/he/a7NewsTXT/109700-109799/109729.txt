

יגאל עמיר הודיע להנהלת בית הכלא כי הוא פותח בשביתת רעב בשל הסירוב לתת לו להתייחד עם לריסה טרימבובלר.

יגאל עמיר הודיע על כוונותיו לשבות רעב במכתב ששלח להנהלת הכלא בו ציין כי שביתת הרעב ננקטת כמחאה על כך שלא ניתן לו להתייחד עם לריסה טרימבובלר. בשירות בתי הסוהר מציינים כי בחדרו קיימת כרגע אספקת מזון לשלושה ימים לפחות

לפני מספר ימים פנתה האגודה לזכויות האזרח פנתה אתמול ליועץ המשפטי של שירות בתי הסוהר בדרישה להנחות את הגורמים הרלוונטיים בשירות לאפשר קיום טקס נישואין לעמיר ולטרימבובלר.

במכתב שנשלח ליועץ המשפטי של שירות בתי הסוהר, תג"ד חיים שמולביץ, על ידי האגודה לזכויות האזרח דורשים אנשי האגודה משמולביץ שינחה את הגורמים הרלוונטיים בשירות בתי הסוהר להתיר ליגאל עמיר וללריסה טרימבובלר לממש את זכותם היסודית לקיים טקס נישואין בין כותלי הכלא, כך מדווח כתב INN איציק וולף.

"הזכות להינשא ולהקים משפחה היא זכות יסוד, המוקנית לכל אדם בגיר...עוצמתה של הזכות והקרינה החזקה הבוקעת מתוכה מחייבות, כמו מעצמן, כי רשויות המדינה ייחסו להן משקל רב", כותבים אנשי העמותה ומוסיפים שהזכות להינשא היא גם זכותו של כל אסיר.

" עקרון יסוד הוא במשפט הישראלי, כי זכויות האדם אינן נעצרות בשערי בית הסוהר, וכי "חומות הכלא אינן מפרידות בין העצור לבין כבוד האדם", מצטטים אנשי העמותה מפסקי דין שעסקו בנושא זכויות היסוד של אסירים ועל פיהם הם קובעים כי ליגאל עמיר זכות בסיסית להינשא לבחירת ליבו.

במכתבם מתייחסים חברי העמותה ליחס שירות בתי הסוהר לבקשה של עמיר וטרימבובלר לאפשר להם לערוך טקס נישואין וקובעים שהוא נגוע כל כולו בשיקולים זרים ובחוסר סבירות.

"טיפול שב"ס בבקשתם של מר עמיר ושל גב' טרימבולר להינשא   למן הצהרתו המתוקשרת של הנציב, כי ידחה את הבקשה עוד טרם הוגשה, וכלה בהתחמקות שב"ס מהצגת עמדה ברורה בנושא במשך למעלה משנה   נגוע כל כולו בשיקולים זרים ובחוסר סבירות, היורדים לשורש החוקיות. סירוב שב"ס להתיר את קיומו של הטקס מנוגד אף לנהלי שב"ס. לא ידוע לנו על מקרה נוסף, בו קיפח שב"ס את זכותו היסודית של אסיר לקיים טקס נישואין בין כותלי הכלא".

עובדה מעניינת שמובאת במכתב היא שעמדת שירות בתי הסוהר השוללת את נישואי עמיר וטרימבובלר פורסמה באתר האינטרנט של השירות ובאמצעי התקשורת עוד לפני בחינת צדדיה המשפטיים. "בכך נרמסה לא רק זכותם של בני הזוג להינשא, אלא אף זכותם היסודית לבחינה הוגנת של בקשתם ונפגעה עצמאות הייעוץ המשפטי של שב"ס", טוענת האגודה לזכויות האזרח.
