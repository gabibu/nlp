

חוות הבודדים "בוסתן פקיעין" בגליל העליון הודיעה על הצטרפותה לתנועת האיחוד החקלאי. בכך היא הצטרפה לשמונה חוות ברמת הנגב שהתאגדו לפעילות משותפת במסגרת התנועה.



"בוסתן פקיעין" היא חווה המתמחה בתירות אקולוגית וגידול זיתים הממוקמת בלב יער על פסגה של הר בגובה של 800 מטר מעל פני הים בסמוך לפקיעין העתיקה. החווה מקבלת את אספקת החשמל מטורבינת רוח שהקימה בה חברת החשמל ואוגרת את מי הגשמים בחורף לשימושים שונים.

מזכ"ל האיחוד החקלאי, דודו קוכמן, אמר שתנועת האיחוד החקלאי רואה בפיתוח נושא חוות הבודדים באזורי הפריפריה את אחד היעדים האסטרטגיים לשנים הבאות. לדבריו, מקימי החוות מבצעים משימה לאומית ראשונה במעלה של תפיסת שטחי קרקע ויישובם תוך השתלבות בסביבה הטבעית. קוכמן אמר שהתנועה תסייע ל"בוסתן פקיעין" ולחוות האחרות בכל הנוגע למערכות היחסים מול הרשויות, כולל חיבור קבע למים.

באיחוד החקלאי מציינים כי התארגנות חוות הבודדים לפעילות משותפת יהיה אחד הנושאים שיועלו לדיון בועידת האיחוד שתתכנס ב-18-19 במאי באפעל. הועידה תתווה את מדיניות האיחוד החקלאי לשנים הבאות בכל התחומים המרכזיים: מערכת היחסים הפנימית בישובים, העברת הנחלות החקלאיות לדור הצעיר, עיגון זכויות החקלאים בקרקע, תירות כפרית ופעילות תנועת הנוער של האיחוד החקלאי.

תנועת האיחוד החקלאי מאגדת 80 ישובים כפריים ברחבי הארץ. התנועה עוסקת בליווי הקמת הישוב החדש קדיתא בגליל העליון צפונית לצפת וכן בהקמת שלומית וחלוצית דרומית לחבל שלום בתחום המועצה האזורית אשכול.
(ש)
