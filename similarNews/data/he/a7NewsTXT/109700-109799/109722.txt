

טקס הרמת הכוסית המסורתי לקראת חג הפסח נערך הערב בהשתתפותו של ראש הממשלה. ח"כ קרא ו'מורדים' אחרים החרימו הטקס.

ח"כ איוב קרא נמנה בין מחרימי טקס הרמת הכוסית לקראת חג הפסח. "אין אנו יכולים לחגוג את חג החירות עם מי שמחזיר את עם ישראל מחירות לעבדות", הסביר קרא, "אנחנו לא יכולים לחגוג עם מי שמצפצף על החלטות הליכוד".
"מי שלא קיבל את משאל מתפקדי הליכוד והחלטות מרכז הליכוד ופיטר שרים בכדי לבלום הליך דמוקרטי שהתקבל בנושא ההתנתקות", הוסיף קרא והדגיש: "אין אנו יכולים לסור למרותו ואין אנו יכולים לחגוג את חג החירות עם מי שמחזיר את עם ישראל מחירות לעבדות".

ראש הממשלה, אריאל שרון, אמר בטקס כי "אחדות הליכוד ועוצמתו היא הערובה האמיתית לעתיד מדינת ישראל".
שרון בירך את עם ישראל בברכת "חג חירות שמח וכשר". בטקס השתתפו כ-500 פעילים וחברי ליכוד.

