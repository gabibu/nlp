

את התקשורת הישראלית מאפיין הרמטכ"ל ב"אי דבקות בעמדות, אי היצמדות לעובדות, פעילות מתוך שיקולים זרים והעדר אתיקה". רב אלוף משה יעלון מאשים ומציג דוגמאות. "הפכנו למדינת ספינים". משה פריאל מדווח.

את דבריו החריפים אמר הרמטכ"ל במסגרת כנס השנתי התשיעי של האגודה הישראלית לתקשורת שנערך הבוקר באוניברסיטת בן גוריון.

דוגמא חריפה להאשמותיו את התקשורת הישראלית בהעדר אתיקה רואה הרמטכ"ל יעלון באירוע בו צוטט, בכותרת ענק, כאומר "ניצחנו", בהתייחסו למאבק בטרור הפלשתיני. כזכור ציטטה זו הפכה בתקופה שלאחר פרסומה למשל ולשנינה בפי אנשי תקשורת לא מעטים, אולם מקורה של הציטטה נותר תמוה ועלום.

יעלון קובע בדבריו שהאמירה כלל לא נאמרה מפיו, אלא כל כולה המצאה של עיתונאי שלא הוזמן על ידו לאירוע ועל כן נעלב והחליט לצטט את האמירה שלא הייתה. "אל הספין הזה נרתמים כל העורבים והעייטים שמחכים לזה. היו שם שמונה או תשעה פרשנים צבאיים ששמעו שלא אמרתי את הדברים, אבל כדי להגן על חבר מהברנג'ה שיצא בכותרת הכי גדולה כדי לתקוע לי, הם שותקים. זו אתיקה?"

"ואז אתה קם בבוקר ולא יודע כיצד להגיב, אם אומר שאני מכחיש יגידו שאני קובע שלא ניצחנו... אז אני מחליט להבליג ולקוות שיעבור עוד גל עכור"

יעלון הבהיר כי דוגמא זו היא אחת מיני רבות "ברמות האישיות ושאינן אישיות. התקשורת מתאפיינת באי היצמדות לעובדות, אי דבקות בעמדות, פעולה מתוך שיקולים זרים והיעדר אתיקה".

באשר להתייחסותו העניינית לסוגיית הניצחון על הטרור, אומר יעלון: "אני לא מתבייש להגיד שאת הטרור צריך לנצח, אבל אני אומר גם שהניצחון יהיה בצריבת התודעה הפלשתינית שהטרור לא משתלם".

את המציאות העגומה בתקשורת הישראלית רואה יעלון כסכנה לדמוקרטיה ולתקשורת עצמה. "אם בסקרים נשאל הציבור הישראלי למי הוא נותן אמון והצבא שומר על המקום הראשון בפער ניכר והתקשורת מישתרכת אי שם מאחור, יש כאן איום על מעמדה החשוב של התקשורת בחברה דמוקרטית. התקשורת חשובה במערך האיזונים והבלמים בחברה דמוקרטית. התקשורת צריכה להיות במה לדיון ציבורי רציני, נוקב, ביקורתי, מלקה. היא צריכה להיות המתווך הנאמן לחברה. זו אחת הבמות לביקורת על השלטון הצבא, המשטרה ושאר המערכות. אבל במצב של הצפת מידע, רדידות, בורות, מניפולציות המכונות ספינים הפכנו למדינת ספינים".

את דבריו התקיפים חותם יעלון בשיגור שאלה לחלל האולם "האם במציאות הקיימת היום התקשורת הישראלית היא מתווך נאמן לחברה, מספק לה מידע, פרשנות הנאמנים לאמת, נאמנים לחובת התקשורת כלפי הציבור, נאמנים לאתיקה המקצועית תוך ויתור על אינטרסים אחרים. מנקודת מבטי   מסופקני".
(ש)
