

מדו"ח גלובלי ראשון מסוגו שהוגש לוועדת השרים להשבת זכויות הרכוש היהודי עולה כי לא יותר מ 20% מכלל הנכסים היהודיים השדודים על סוגיהם: פרטיים וקהילתיים, הושבו לאחר השואה.

הנזקים החומריים שהסבו הנאצים ליהודים בתקופת השואה נאמדו כבר בשנת 97 בכ 320 מיליארד דולרים והם כללו בין היתר: רכוש יהודי שדוד, הפסד הכנסות ליהודים ושכר שלא שולם לעובדי כפיה יהודיים. עפ"י הערכות שנעשו, לא יותר מ 20% מכלל הנכסים היהודיים השדודים על סוגיהם: פרטיים וקהילתיים, הושבו לאחר השואה.

כתבתנו רותי אברהם מוסרת כי נתונים אלו עולים מדו"ח ראשון מסוגו, דו"ח גלובלי להשבת הרכוש היהודי, שהוגש לועדת השרים להשבת זכויות הרכוש היהודי בראשות השר לעניני תפוצות, נתן שרנסקי.

מכיני הדו"ח התמודדו עם סוגיה מורכבת ומסובכת של אובדן נכסים יהודיים פרטיים, ציבוריים ובעלי ערך תרבותי בתקופת השואה. "הנכסים של 9 מיליון מיהודי אירופה נשדדו ונהרסו. תכולת דירות, בתים נדל"ן, חשבונות בנק מסחריים ופרטיים, השקעות, סימני מסחר, פוליסות ביטוח, חפצים אישיים, השקעות בזהב, בחשבונות בנקים, בני"ע, במט"ח, באבנים יקרות, תכשיטים, אוצרות אמנות וחפצי ערך אחרים   כל אלה נשדדו", נכתב בדו"ח.

הדו"ח סוקר את כל שנעשה עד כה בתחום השבת הרכוש על-ידי הארגונים השונים, ומציין כי עדיין לא נפתרו בעיות בתחום רישום רכוש יהודי, חקיקה שונה בכל מדינה ומדינה, שימור בתי קברות יהודיים ונכסי תרבות שלא ניתן להעבירם או לממשם, רכוש קהילתי ופרטי שהוחרם במהלך השואה ואחריה במדינות הקומוניסטיות לשעבר ועוד.

עם קבלת הדו"ח החליטה הועדה כי "הממשלה תפעל לסיום יעיל של ההליכים להשבת זכויות ורכוש יהודי של ניצולי השואה וקורבנותיה". הועדה אישרה תכנית עבודה למשך 4 שנים לפיה ינוהל מו"מ עם מדינות וגופים לשם סיום יעיל של הליכים ו'סגירת פרק'. ייערך רישום מזורז של רכוש יהודי, כשהועדה מציינת שהמגמה היא לפעול כל עוד ניצולי השואה בני הדור הראשון עודם בחיים.

כמו כן יוקם מאגר מקיף שבו ירשם רכוש יהודי מתקופת השואה. הועדה תתמוך בקידום ההליכים בתחום כספי הסדר חברות הביטוח.

ועדת היגוי תנהל מעקב שוטף אחר הנושאים הכלולים בתוכנית העבודה ותציג לועדת השרים דוח שנתי מקיף בנושא יישום תוכנית העבודה.
