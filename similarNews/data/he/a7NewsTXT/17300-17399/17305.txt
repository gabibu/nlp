

אתמול נותק ממכשירי ההנשמה חולה במחלת ניוון שרירים. החולה, גבר דתי כבן 62, ביקש, באמצעות בני משפחתו, מבית המשפט המחוזי בתל אביב לאפשר לרופאיו לנתקו מהמכשירים שהזינו אותו ושהנשימוהו. לפני כשבוע הגישה המשפחה את בקשתה לבית המשפט, וצירפה המלצת שני רופאים מומחים לביצוע הניתוק, ואת הסכמתם לבצעו בפועל.
נוסף על כך העבירה המשפחה לבית המשפט את חוות דעתו של הפסיכיאטר שטיפל בחולה. גם הוא המליץ להיענות לבקשה.

ככל הנראה התייעצו בני המשפחה גם עם גורמים רבניים.

יצוין כי החולה סבל שלוש שנים ממחלת ניוון השרירים, וכל גופו היה משותק, פרט למיתר קול אחד שאפשר לו לתקשר עם בני משפחתו. אתמול פסק שופט בית המשפט המחוזי בתל אביב נסים ישעיה שיש לקבל את בקשת החולה. השופט קיבל את ההחלטה "בלב כבד", כפי שהעיד על עצמו, וכאמור, הניתוק מהמכשירים נעשה שעות אחדות לאחר מתן פסיקת בית המשפט. החולה נפטר זמן קצר לאחר ניתוקו ממכשירי ההנשמה.
