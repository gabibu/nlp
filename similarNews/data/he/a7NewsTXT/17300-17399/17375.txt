

ח"כ משה גפני מיהדות התורה שלח מכתב אל היועץ המשפטי לממשלה בנושא ניתוקו של החולה הסופני ממכשיר ההנשמה שכתוצאה מכך הוא נפטר זמן קצר לאחר מכן. כך מדווח כתבנו חגי סרי.

כתבנו מוסר כי במכתבו של גפני נכתב: "נדהמתי לשמוע על חוות דעתך, לפיה מותר להרוג אדם ע"י ניתוקו ממכשירי החייאה".

לדברי גפני, היועץ המשפטי יצר תקדים חמור מאחר שהוא פותח בפני יועץ משפטי אחר את האפשרות להתיר לאדם שחש שאין תכלית לחייו בשל ייסורים, לבקש מרופאיו לשים קץ לחייו, וזאת בהסתמך על התשתית שבחוות דעתו של היועץ המשפטי אליקים רובינשטיין.

ח"כ גפני מוסיף במכתבו ליועץ המשפטי כי בנוגע להחלטת השופטים, שהסתמכו על חוות דעתו של היועץ המשפטי , "אינני תולה תקוות ברבים מהשופטים בארץ שאינם מכירים את ההלכה היהודית, שעל פיה יש איסור מוחלט לפעולה אקטיבית זו, שהיא הריגה לכל דבר, אולם מדוע דוקא אתה, שמכיר את הערכים והעקרונות של היהדות, יצרת את התקדים המסוכן שאחריתו מי ישורנו".
