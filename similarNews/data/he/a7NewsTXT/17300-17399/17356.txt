

"לחיזבאללה אין קשר אליה, האיראנים כלל אינם קשורים לפרשה, וגם הפלשתינים אינם יודעים בדיוק במה מדובר. בסוף עוד יאשימו אותנו שאנחנו קנינו את האונייה". כך אמר שר הביטחון בנימין בן אליעזר בתגובה להכחשות הרש"פ על אחריותה לנסיון הברחת אוניית הנשק לעזה.

במטרה להמחיש את שייכותה של האוניה לרש"פ נערך אחר הצהריים ראיון טלוויזיוני נדיר עם רב החובל של הספינה "קארין איי" עומר עקווי. זאת, למרות התנגדותו של השב"כ לראיון מן הטעם שרק החל בחקירתו.

בראיון אמר עקווי כי בשם הרש"פ הוא פעל להברחת הנשק ואמצעי החבלה לשטחי הרשות ברצועת עזה, וכי הוא מקבל את משכורתו מהרש"פ.

לדברי עקווי, על ההברחה היה אחראי עאדל מויירבי, מי שהיה כפוף לסגן מפקד המשטרה הימית של הרש"פ, פתחי ראזם. מעל שניהם עמד פואד שובאכי, מבכירי הרש"פ, והאחראי לענייני כספים. שובאכי הוא אחד מהאנשים הנמצאים דרך קבע בסביבתו של ערפאת.

מורייבי תדרך את עקאווי בכל מה שהיה קשור למסע: רכישת הספינה, העמסת אמצעי הלחימה וחומרי החבלה על הספינה והשייט לכיוון אל-עריש, שם אמורים היו כלי הנשק והתחמושת לעבור מהספינה "קארין איי" לשלוש ספינות נוספות, קטנות יותר, שרכשה הרש"פ.
ספינות אלה היו אמורות להגיע לקרבת חופי עזה ולהטיל את המכלים הצפים, ובהם הנשק, והם היו אמורים להגיע לחוף הרשות ברצועה בעזרת זרמי הים.

שר הביטחון בנימין בן אליעזר אמר אתמול כי "אם חס ושלום האמל"ח מספינת 'קארין A' היה מגיע לידי הרש"פ, רמת העימות הייתה עולה לרמות שלא ידענו, בעיקר בגלל טווח הנשק".

בן אליעזר הוסיף כי "השבוע תתקיים אצלי הערכת מצב בשאלה אם תפיסת האונייה מחייבת שינוי בקו המדיניות של הממשלה כלפי הרש"פ. אם אגיע למסקנה שכן, אביא זאת להכרעת הממשלה".

במפגש עם האחראי על מדיניות החוץ של האיחוד האירופי חוויאר סולאנה ועם שליחו המיוחד למזרח התיכון מיגל מורטינוס אמר שר הביטחון כי על פי המידע המצוי בידי ישראל יש קשר ישיר בין מי שרכש את האונייה ואת הנשק לבין האיראנים וראשי הרש"פ.

שר הביטחון הדגיש שהספינה נרכשה אחרי 11 בספטמבר, לאחר שהרש"פ השקיעה מאמצים רבים כדי להציג עצמה כמי שמתנערת מהטרור.
