

היום מבקרים בכנסת סטודנטים של פרויקט "תגלית". הסטודנטים היהודים, שהגיעו מעשרות מדינות ברחבי תבל למסע חינוכי ראשון בחייהם בישראל, ייפגשו עם ראשי ועדות שונות: עם ראש ועדת העלייה והקליטה חה"כ צבי הנדל, עם ראש ועדת הכלכלה חה"כ אברהם פורז, ועם יו"ר הלובי היהודי בכנסת חה"כ יצחק גאגולה. כן ייפגשו עם יו"ר הכנסת חה"כ אברהם בורג.

באולם מועצת עיריית ירושלים יעניק ראש העיר אהוד אולמרט את אזרחות הכבוד של ירושלים לנדבן צ'רלס ברונפמן.
ברונפמן, מגדולי התורמים לישראל ולירושלים, הוא מהמייסדים ומהתורמים הבולטים לפרוייקט "תגלית", שנועד להיאבק בהתבוללות. ברונפמן גם גייס למטרה זו עוד כ-14 אילי הון יהודים.

מחר תתקיים בבנייני האומה בירושלים עצרת ממלכתית לרגל בואם לארץ של אלפי הסטודנטים במסגרת הפרוייקט. אורח הכבוד בעצרת יהיה ראש הממשלה אריאל שרון.

בתוך כך מתפרסמים ממצאי מחקר שערכה אוניברסיטת ברנדייס בארה"ב. את המחקר ערך צוות חוקרים בראשות ד"ר ליאונרד זקס בקרב כ-2500 סטודנטים שביקרו בשנתיים האחרונות בארץ במסגרת הפרוייקט.

ממצאי המחקר מעלים כי הכותל המערבי בירושלים הוא האתר המשמעותי והחווייתי ביותר בקרב סטודנטים יהודים מהתפוצות המבקרים לראשונה בישראל.

האתרים השניים בחשיבותם, על פי המחקר, הם מצדה, העיר ירושלים, אזור ים המלח, ומוזיאון "יד ושם" בירושלים. רבים מהמשתתפים במחקר ציינו כי נשארו להם זכרונות חזקים במיוחד מאווירת השבת השוררת בישראל.

עוד נמצא כי בוגרי "תגלית", לאחר שובם לארצותיהם, סבורים כי חשוב מאוד לזכור את השואה, לדאוג למדינת ישראל, ולתמוך בפעולותיהם של ארגונים יהודים. כעשרה אחוזים מהמשתתפים חזרו לבקר בארץ בתוך כשנה אחרי שביקרו כאן, וכחמישים אחוזים מהם אמרו כי בלא ספק הם עוד ישובו לכאן.

עוד דיווחו הסטודנטים שבשובם גילו מעורבות רבה יותר בנושאים יהודים בקמפוס; הביעו עניין רב יותר בחדשות המגיעות מישראל, ונרשמו לרמות גבוהות של לימודים יהודיים.

בימים אלה מבקרים בארץ כ-6000 סטודנטים של "תגלית", ובמהלך שנת 2002 אמורים להגיע עוד 18,000. מאז תחילת הפרויקט, לפני כשנתיים, ביקרו כאן כ-25,000 סטודנטים מ-25 מדינות.
