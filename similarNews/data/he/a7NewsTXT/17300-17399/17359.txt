

השלג הכבד אותו צפו החזאים החל באיחור של כיממה. בשעות הבוקר הפתיע השלג את תושבי השומרון. ילדי אלון מורה נשלחו בשעות הבוקר לבתי הספר, אך כשהחל השלג להיערם החליטה מועצה אזורית שומרון לפזרם לבתיהם. למרות זאת נתקעו הילדים מפני שהכביש לאלון מורה נחסם.
צה"ל התגייס לעזרה, ופילס את הדרך, והילדים הובלו ליישוב ברכבי 4X4 שגייסה המועצה למטרה זו.

עודד המאירי, ראש עירית צפת, אמר לערוץ 7 כי שלג החל לרדת בצפת ללא הפסקה אתמול החל משעות הבוקר, אך העיר, לדבריו, ערוכה לשלג.

בשעות הצהרים אתמול החל השלג המצופה לרדת גם בירושלים. בשעה 15.00 פרסמה המשטרה קריאה לעובדים המגיעים לירושלים מחוץ לעיר להקדים את יציאתם ממנה, כדי לא להיתקע בירושלים נצורת השלגים. בעקבות קריאה זו השתרכו ביציאה מהעיר פקקים ארוכים.

ברדת החשיכה החלו להיחסם כבישים רבים באזורי ההר, ובשעות הערב המוקדמות חסם השלג גם את כביש מס' 1 לכיוון תל אביב.

באזור המרכז ירדו משעות הבוקר אתמול גשמים עזים, והרוחות הגיעו שם לעוצמה של 80 קמ"ש.

עיריית תל אביב הכריזה על מצב כוננות סופה דרגה ג' (דרגה ד' היא הגבוהה ביותר). במסגרת ההיערכות נפתחו שלושה מטות עירוניים: ביפו, במזרח העיר בשכונות עזרא, הארגזים, כפר שלם ושכונת התקווה, ובצפון העיר בהדר יוסף. כמו כן הוכנו סירות גומי מסוג זודיאק, המשמשות גם את אנשי הקומנדו הימי, וכן מרכזי פינוי וטיפול.
בכרם התימנים ובשכונת הארגזים הוצבו משאבות חיצוניות למקרה הצורך, שבו יצטרכו לשאוב מים מרחובות מוצפים.
