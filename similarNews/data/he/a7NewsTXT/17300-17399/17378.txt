

רה"מ שרון קרא למימשל האמריקני לצרף לרשימת ארגוני הטרור גם את הפת"ח, התנזים וכח 17, אשר אחראים להריגתם של 40% מכלל ההרוגים הישראלים מאז החלה "מלחמת אוסלו" בספטמבר אשתקד.

דברים אלו אמר שרון בנאום שנשא היום בפני משלחת הפדרציות היהודיות ממיאמי וקנזס סיטי במלון "מצודת דוד" בירושלים.

שרון אמר בהתייחסו לאוניית הנשק כי גילויה ולכידתה חשפו את הסכנה שיש בקשר שבין הרש"פ לאיראן, כמו כן אמר שאיראן היא מעצמת טרור עולמית המצהירה על רצונה לחסל את ישראל.

שרון אף ציין כי אילו הנשק שהוברח על גבי סיפונה של "קארין אי" היה מגיע ליעדו, הוא היה מסכן את כל אזרחי ישראל ומשנה את המאזן האסטרטגי.

שרון הצהיר שכל עוד הוא ראש ממשלה - ערפאת לא ייצא מרמאללה אם לא יעצור את רוצחי השר רחבעם זאבי.

עם זאת, שרון לא פסל את האפשרות שישראל תעצור את הרוצחים בסופו של דבר וכך יתאפשר לערפאת לצאת מרמאללה.
