

הסניף של אינטרפול בבוסניה הוציא צו מעצר בינלאומי נגד שגרירה לשעבר של בוסניה באו"ם, מוחמד סאצ'ירביי, המואשם במעילה בסכום של 2.8 מיליון אירו. כך מסר נציג של אינטרפול בוסניה.

סגן מנהל הארגון, אסים פאזליץ' ציין כי כל המדינות החברות באינטרפול קיבלו הודעה על צו המעצר הבינלאומי ויחליטו כל אחת בדרכה אם להסגיר את סאצ'ירביי. סאצ'ירביי, בעל אזרחות כפולה בוסנית ואמריקנית, שוהה ככל הנראה בארה"ב.

משרד החוץ של בוסניה האשים במארס השנה את סאצ'ירביי במעילה בכספי הציבור בסך של 2.5 מיליון דולר. סאצ'ירביי כיהן כשגריר בוסניה באו"ם בין השנים 1992-1996, ומאוחר יותר בין 1998-2000. כמו כן הוא היה שר החוץ של בוסניה בין 1996-1998.
