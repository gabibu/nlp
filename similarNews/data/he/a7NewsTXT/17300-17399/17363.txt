

בשיחה שקיים אתמול נשיא צרפת ז'אק שיראק עם נציגי דתות הוא גינה בחריפות כל תופעה אנטישמית או כל איום על היהודים, כך מסרה דוברת ארמון האליזה קתרין קולונה. במהלך הפגישה, הביע הרב גוגנהיים את דאגתה של הקהילה היהודית בצרפת נוכח מה שהיא רואה כהגברת התופעות האנטישמיות.

גם ממשלת ישראל מודאגת לנוכח גל האנטישמיות הפוקד את מדינות אירופה, ובעיקר את צרפת. אתמול בישיבתה החליטה הממשלה כי "סל הקליטה" יוענק החל מתחילת שנה אזרחית זו לכל העולים שיגיעו מצרפת ומדרום אפריקה, וזאת בהמשך להחלטה על הענקת סיוע מיוחד גם לעולים מארגנטינה, המגיעים בעקבות המשבר החמור שם.

סגן שר הקליטה יולי אדלשטיין הסביר בערוץ 7 כי "סל הקליטה" הוא תקציב המאפשר לעולים דמי מחיה למשך חצי שנה בשנה ראשונה לעלייתם ארצה. לדבריו, עד היום נהנו מסיוע זה עולים מארצות חבר העמים וממדינות דרום אמריקה, ועתה הוחלט כי גם עולים מצרפת ודרום אפריקה יזכו לסל זה.

אדלשטיין הבהיר כי בפני העולים תעמודנה שתי אפשרויות. לבעלי הרכוש יוענק הפטור מהמכס, ולמי שיגיע בחוסר כל משום שניטלה ממנו האפשרות לממש את רכושו או שלא היה כזה בידיו, יינתן "סל הקליטה".

לדברי אדלשטיין, מצרפת עולים כיום זוגות צעירים וזוגות דתיים מערי השדה ולא דווקא היהודים האמידים מפריס. בהענקת "סל הקליטה" מעודדת ישראל את העלייה מצרפת, את מי שרוצים לעלות ומתלבטים.

אדלשטיין הוסיף כי הוא שואף להחיל את הוראת השעה של "סל קליטה" לצרפת ולדרום אפריקה גם על העלייה מכל התפוצות.

לדבריו, הצפי של העלייה לשנת שנת 2002 הוא כ 50 אלף עולים לעומת 44 אלף בשנה האזרחית הקודמת.
