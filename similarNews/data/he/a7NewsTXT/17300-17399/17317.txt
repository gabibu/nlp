

שר הבטחון אמר היום בצאתו מועדת החוץ והבטחון כי הרש"פ "מיתממת", כאשר היא טוענת שאין לה קשר לאוניית הנשק.
הוא גם אמר שאם הנשק היה מגיע אל הרש"פ היה הדבר משנה את יכולתה הצבאית.

לדברי שר הבטחון אין זה הנסיון ההברחה הראשון של הרש"פ. קדמו לנסיון זה לדבריו עוד 4 נסיונות דרך הים נוסף על הנסיונות להבריח דרך ירדן ודרך מצרים.

שר הבטחון ציין כי הקפטן שהוביל את האוניה הוא סא"ל בכוח הימי הפלשתיני. בן אליעזר הוסיף כי יש קשר ישיר בין האיראניים לבין ראשי הרש"פ.

קפטן האוניה "קארין איי" אמר בראיון מיוחד מתאו בכלא אשקלון לערוצי הטלויזיה כי ידע שהנשק מיועד לרש"פ.

עקאווי אמר כי שירת במשטרה הימית של הרש"פ ושימש גם כיועץ לעניני תחבורה ימית של הרש"פ.

לדבריו אחד מבכירי הרש"פ עדאל עוודאלה ביקש ממנו לעלות על האוניה, להכינה להעברת סחורות ולאחר מכן סיפר עקאווי, הועמסו עליה אמצעי הלחימה.

עקאווי ציין כי הוא לא חשש מפני לכידת האוניה בים סוף אלא מחיפושיה המדוקדקים של מצרים בתעלת סואץ.
