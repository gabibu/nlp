

השלג הכבד אותו חזו החזאים לירושלים הגיע, אבל לבירת הגליל. שלג כבד ירד הבוקר בצפת ובעקבות כך מערכת החינוך הושבתה. לעומת זאת, במטה בנימין, שאחדים מיישוביו נמצאים בגובה שמעל 800 מטרים, מתקיימים הלימודים כרגיל. עם זאת, ילדי ירושלים והסביבה עדיין מקווים שהבטחת החזאים לשלג, גם אם בוששה להתקיים, תקוים היום בשעות אחר הצהרים.

בעקבות התרעות על סופות השלגים ועל הסכנה מפגעי מזג אוויר, פנה מנכ"ל חברת התקשורת בזק אילן בירן למנהלי החברה, בבקשה לוודא, כי כל ההנחיות בנושא היערכות החברה לחורף מבוצעות כראוי.
בין ההנחיות נתבקשו המנהלים לבדוק את זמינות אמצעים ומשאבים כגון דלקים, דיזל גנרטורים, משאבות, צוותי כוננות ועוד.
כמו כן תוגברו מוקדי התמיכה הטכנית 166 ו-164, למתן מענה מהיר במקרים של תקלות.
גם חברת החשמל, ובראשה יעקב רזון, הכריזה על כוננות בעקבות התחזיות למזג אויר סוער.

מחוזות החברה, אגפי הייצור, ההולכה וההשנאה, וחטיבת השיווק וקשרי הלקוחות, פתחו "חדרי מצב", חדרי הפיקוח במחוזות החברה, וכן תוגברו מוקדי השירות 103 של החברה. גם צוותי עבודה הנמצאים בכוננות ליציאה לשטח במידת הצורך קיבלו תגבורת, ונבדקו כל מערכות הקשר.
כמו כן, הועמדו בכוננות גנרטורים לשעת חירום.

חברת החשמל מבקשת מהציבור להרחיק מגגות או ממרפסות או ממקומות גבוהים אחרים, חפצים אשר עלולים לעוף ולפגוע בכבלי החשמל.

גם עיריית ירושלים נערכה לשלג הצפוי. בימים האחרונים הוקמו צוותים שתפקידם לעסוק בנושאים שונים, האמורים לטפל בכל תקלה שבעקבות מזג האוויר הקשה הצפוי בעיר. הוקמו צוותי גיזום עצים, ואלה כבר החלו בעבודת גיזום עצים בשלושת הימים האחרונים.

צוותי הרווחה של העירייה תודרכו לטפל בחסרי דיור, ובאנשים שייפגעו בגלל השלג, והוחלט להרחיב את המוקד העירוני לשם מתן מענה לפניותיהם של תושבי העיר. העירייה גם תגברה את כמות המפלסות ל-80 במספר, והן פוזרו בשבעה מטות אזוריים ברחבי ירושלים, וכל מטה אזורי מונה להיות אחראי על צירי התנועה באזורו.
