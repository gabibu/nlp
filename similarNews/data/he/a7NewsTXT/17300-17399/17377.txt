

יו"ר ועדת העליה ח"כ צבי הנדל תקף היום בחריפות את השר שמעון פרס. הדבר היה במסגרת דיון שנערך בסיום הועדה ובהשתתפות באי הכנס הבינלאומי לשרים ולחברי פרלמנט יהודיים.
כך מדווח כתבנו חגי סרי.

הנדל אמר כי לפרס אחריות מרכזית "בהפקרת ההסברה העולמית לידי הערבים ומתוך כך לשנאה כלפי ישראל ולאנטישמיות הקשה ההולכת ומתרחבת כלפי יהודי התפוצות".

לדברי הנדל הימנעותו של משרד החוץ, בהוראת פרס, מהפצת חומר הסברה ברור וחד משמעי נגד הרש"פ וערפאת, ורצונו של פרס להותיר את ערפאת "רלוונטי" כדי להחיות בכוח את הסכמי אוסלו, מביאים להפקרתה של במת ההסברה לידי הערבים.

כתבנו מוסר עוד כי הנדל הזכיר במהלך הדיון את המסמך המכונה "הספר הלבן", בו מפורט מידע על שחיתויות הרש"פ וערפאת, וכן כל הפרות ההסכמים מצידם.

הנדל מציין כי העלמת הספר היא מדיניות שנועדה למנוע את ביסוס עובדת היות ערפאת "בלתי רלוונטי".
