

אתמול בתכנית "בוקר בשבע" אמר ח"כ מהליכוד ד"ר יובל שטייניץ כי נסיון ההברחה הוא ההפרה החמורה הדרמטית והמשמעותית ביותר של הסכמי אוסלו שהפרו הפלשתינים מאז נחתמו הסכמים אלו.

שטייניץ אמר כי לדעתו אוניית הנשק הבהירה באופן סופי לאן מועדות פניה של הרש"פ, ואת היותה בגדר איום על ישראל ברמת הביטחון הלאומי.

נחישותה של הרש"פ להפוך למדינה בעלת צבא, עם כוח השקול לכמה דיביזיות, וזאת בקרבה מיידית לתל אביב, לירושלים, לשדות תעופה ולימ"חים (יחידת מחסני חירום), אמר שטייניץ, סותרת את מגבלות הפירוז שעליהם חתמה הרש"פ בדרכה להיותה מדינה עפ"י תהליך אוסלו.

פניה של הרש"פ, אם כן, הן לעבר מלחמה כוללת, וזאת לפי תסריט שדובר עליו כבר לפני 4 שנים, אומר שטייניץ, תסריט שאותו כינה הפרשן הצבאי רון בן ישי "תסריט שטייניץ", ולפיו הרש"פ מתכננת לפעול בשיתוף עם מדינות ערב במלחמה כוללת נגד ישראל.

לפי תוכנית זו בשלבים הקריטיים של מתקפה ערבית על ישראל יחצו כוחותיה הצבאיים של הרש"פ את הקו הירוק בנקודות אחדות, וישבשו את כל מערך ההיערכות של המדינה, אומר שטייניץ. כוחות אלו לדבריו, אמורים לשבש את גיוס המילואים, את פעילות מערכות התקשורת ואת הפעלת חיל האוויר בשלבים הקריטיים של המלחמה.

יתרה מזאת: שטייניץ מבחין במטרה זו של שיתוף פעולה בהכרעתה של ישראל כחלק ממלחמה כוללת, בכוונתה האמיתית של הרש"פ תחת המסווה של לוחמת הטרור.

מבצע הברחה זה צריך להוליך, לדעת שטייניץ, למסקנה כי יש להכריע את הרש"פ בכוח, ולפרק את התשתית הארגונית והלוגיסטית שלה, ולעשות זאת מהר, משום שמדובר בסכנה של ממש לקיום הלאומי.
"הגיע הזמן ליירט את הספינה הגדולה באמת, ספינת הרש"פ, כי הסתבר ללא ספיקות באיזה נתיב היא שטה, בנתיב התנגשות עם ישראל", סיכם שטייניץ.
