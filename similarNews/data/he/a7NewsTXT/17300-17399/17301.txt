

ראש הממשלה אריאל שרון הודיע אתמול בישיבת הממשלה כי מחרתיים יונח תקציב המדינה על שולחן הכנסת. יו"ר ש"ס אלי ישי הודיע כי כל חברי הכנסת של הסיעה, כולל חמשת השרים, יצביעו נגדו. אף שדובר על פשרה בעניין ש"ס מתנגדת לחוק התקציב במתכונתו הנוכחית משום שאינו כולל את חוק משפחות ברוכות הילדים.

יש לציין כי סיעה החברה בממשלה שמצביעה נגד חוק התקציב גוזרת על עצמה פרישה מן הקואליציה.
בתוך כך פנה מנהיג ש"ס הרב עובדיה יוסף אל הנכים המפגינים וביקש מהם לשמור על עצמם, ולהפסיק הפסקה זמנית את שביתתם בימי הגשמים החזקים, הקור והשלג. "ונשמרתם מאוד לנפשותיכם", אמר הרב יוסף, והבטיח כי ש"ס תהיה השגרירה שלהם במאבק.

בש"ס הודיעו כי הם נערכים לאפשרות שהנכים יחליטו שלא לעשות פסק זמן במאבקם, ומארגנים להם חדרים בבית המלון הר ציון בירושלים. כמו כן יובאו למקום תנורים ושמיכות על חשבון התנועה.

נוסף על כך אמורה היום סיעת העבודה להתכנס ולדון בקיצוץ הצפוי במשרדו של השר מתן וילנאי, חבר הסיעה.

וילנאי הוא שר התרבות, המדע והספורט, והממשלה החליטה לקצץ בתקציב משרדו כ- 60 מליון שקלים, פי שלושה מתקציבי המשרדים האחרים. קיצוץ זה, הסביר מנכ"ל "אומנות לעם" נתן איתן, עלול להביא לסגירת מפעלי תרבות רבים המתקיימים במתנ"סים ובמרכזים הקהילתיים והתרבותיים בפריפריה.
לדעתו, יטיל המהלך בספק את קיומן של סדנאות מחול, תיאטרון, קולנוע, אמנות פלסטית, ספרות ומוסיקה.
