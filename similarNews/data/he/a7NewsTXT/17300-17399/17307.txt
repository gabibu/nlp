

על אף הפגישה בארבע עיניים שערכו ראשי המדינות של פקיסטן ושל הודו, נמשכת המתיחות בין שתי המדינות. ראש ממשלת הודו ונשיא פקיסטן נפגשו בתום פסגת שבע המדינות של דרום אסיה.

הפגישה התקיימה בתיווכה של נשיאת סרי לנקה צ'אנדריקה קומאראטונגה. לאחר דקות אחדות לאחר תחילת פגישתם של ראשי שתי המדינות הצטרפו לפגישה גם שרי החוץ שלהן.
עם זאת, בתוך כך ממשיכות המדינות להטיח האשמות שונות זו בזו.

מקורות במודיעין ההודי מסרו לעיתון "טיימס אוף אינדיה" כי האקרים (פורצי אתרים) פקיסטניים פרצו לאתרי אינטרנט של ממשלת הודו. לדבריהם, חלק מאתרים אלה הכיל מידע סודי ורגיש הנוגע לניסויים גרעיניים. "ברור לנו כי מדובר בזן חדש של האקרים, המצוידים בטכנולוגיה משופרת וברמת מיומנות גבוהה מבעבר", מסרו המקורות לעיתון. אלה סבורים כי ההאקרים מופעלים בשכר שמקורו במודיעין הפקיסטני, ושזה מעורב גם בתיאום פעילותם.

נוסף על כך הודיעו אתמול פקידים במשרד ההגנה ההודי כי הפילו מטוס ריגול פקיסטני ללא טייס. הפקיסטנים הכחישו את הידיעה, וטענו כי ההודים איבדו מטוס ריגול בעצמם.
