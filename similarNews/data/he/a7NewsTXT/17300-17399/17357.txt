

דיווחי התקשורת הערבית מלמדים כי לכידת אוניית הנשק "קארין איי" מעוררת מבוכה רבה.

התקשורת הערבית ממקדת את ביקורתה כלפי התמיכה האמריקנית בישראל, ובעיקר היא עסוקה בהתנערות מההאשמה הישראלית לקשר בין האונייה לרש"פ.

כמו כן היא ממציאה עלילות שונות, ולפיהן מדובר בכלל בקנוניה ישראלית. "המעקב אחר הספינה ולכידתה בלב ים פותחים פתח נרחב לכל ההשערות והתסריטים האפשריים", טען עורכו המדיני של העיתון הבינלאומי "אל-חיאת". "הישראלים היו שם לבדם, ללא שום עדים, והרי הם מסוגלים להעמיס על הספינה כל סוג נשק, כבד או אחר, כפי רצונם, ולהטיח האשמות כפי רצונם כלפי כל אחד".

בהמשך מציין העורך: "ישנם פרשנים החושבים שהפרט היחיד שכנראה שכח הרמטכ"ל מופז לספר הוא שישראל בעצמה היא שעומדת מאחורי כתיבת התסריט של פרשיית הספינה, ומאחורי בימויה".
עוד טוען העיתונאי הערבי כי מטרתה העיקרית של ישראל הייתה להכשיל את משימתו המדינית של השליח האמריקאי אנתוני זיני באזור.

גם ביומוניה הרשמיים של ירדן נכתב כי הסיפור הוא "פיברוק" ישראלי שנועד לטרפד את משימתו של זיני.

עיתון ערבי אחר טען כי פרשיית הספינה פוגעת בביטחון הלאומי הערבי, מפני שישראל הגיעה עד עומק ים סוף, והשתלטה על המים הבינלאומיים.

אורי דן, סופר, בעל טור בעיתון "מקור ראשון", וממקורבי רה"מ שרון, אמר לערוץ 7 כי "תצוגת הנשק", שאותה ראה, יחד עם המוזמנים לאילת, "הייתה מרשימה ומרשיעה".

לדבריו, התעלמותה של התקשורת העולמית מההישג חסר התקדים של תפיסת האונייה על ידי חיילי צה"ל מעידים על קיומה של "תסמונת הכחשת השואה". לדבריו, תקשורת זו מנסה לטשטש את כוונות ההשמדה של ארגוני החבלה נגד ישראל, ובעצם להעלים כוונות אלה לחלוטין, אמר דן.

דן ציין כי לא רק אמצעי התקשורת הבינלאומיים פועלים כך אלא גם התקשורת הישראלית. לדבריו, עדות למגמה זו יש בשאלה שהפנה ניסים משעל בערוץ 2 אל שר הביטחון, אם באונייה זו יש בכלל איום אסטרטגי בעבור ישראל.
הטרור, אמר דן, הביא את ישראל למצב חברתי מדיני חמור, והקטיושות ויתר הכלים באוניה היו מחמירים גם את מצבה האסטרטגי של ישראל.
