

הר הבית אינו מצוי ברשימת המקומות הקדושים. על חידוש זה דיווח אתמול בתכנית "בוקר בשבע" הרב מרדכי רבינוביץ מוועד רבני יש"ע.
לדבריו, השבוע נפגשו חברי ועד רבני יש"ע עם השר לבטחון הפנים עוזי לנדאו בנושא הר הבית.

המשלחת תכננה לשוחח עם השר בנושא הרס העתיקות, וכן על נושא הנוכחות היהודית בהר הבית והכללת האתר בין המקומות הקדושים, אך לאחר שלעו"ד ישראל כספי, חבר הוועד למניעת הרס העתיקות, לא הותר להשתתף בפגישה, הוחלט להתמקד ביתר הנושאים.

לדבריו, התברר כי הר הבית אינו מצוי ברשימת המקומות הקדושים של ישראל. זוהי הסיבה, הסביר רבינוביץ, לכך שקבורתו של פייסל חוסייני התאפשרה בו. לו היה המקום מוגדר מקום קדוש לא היה אפשר לקבור אותו שם, אמר. לדבריו, רישום זה הוא באחריות שר הדתות, ואינו דורש כלל מעורבות של הממשלה ככלל, אך יש צורך להשפיע על שר הדתות לבצע רישום זה, ולכך הם ביקשו, לדבריו, את סיועו של השר לבטחון הפנים.

הוא ציין כי פניות בשנים עברו לשרי דתות קודמים לא הניבה כל תוצאה בעניין זה.

רבינוביץ אמר כי השר לבטחון הפנים ציין במפורש שהמשטרה נכונה לאבטח יהודים בהר הבית, וכי אין מניעה בטחונית לעליית לשם. העיכוב הוא מדיני בלבד.

רבינוביץ אף סיפר כי המשלחת הציעה לשר לבטחון הפנים הצעה לאפשר כניסת יהודים להר הבית ובכך להגביר את הריבונות היהודית במקום. לדבריו, כניסת היהודים אפשרית דרך שערי חולדה. לשערי חולדה, המצויים בכותל הדרומי, יש שער משולש ושער כפול. הערבים, הוא ציין, תפסו את האזורים מול השערים בתוך ההר, אך בין השער הכפול לשער המשולש יש אולם גדול תת קרקעי, ואם יפתחו את האטימה של השער הכפול יהיה אפשר להגיע אליו.

יתרונו של מקום זה הוא שההלכה מתירה את הכניסה אליו, מפני שהוא תת קרקעי. בכניסה למקום ייפתר המאבק למען נוכחות יהודית בהר הבית ולחיזוק הריבונות היהודית במקום.
עם זאת, לדבריו, על פי תגובתם של נציגי המשטרה שהשתתפו בישיבה, הוא אינו צופה שההצעה תתקבל.
