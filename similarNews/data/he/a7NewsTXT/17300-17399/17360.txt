

"הפורום הישראלי", המורכב מהכנסת, הסוכנות היהודית ומשרד החוץ, הזמין כ-70 אנשי פרלמנט מכל העולם לקונגרס בישראל, כדי להיאבק בטרור העולמי במישור ההסברתי. הכנס נערך במלון "ענבל" בירושלים ובראשו עמדו יו"ר הכנסת אברהם בורג, יו"ר הסוכנות סליי מרידור ואישים פוליטיים נוספים.

בין אנשי הפרלמנט היהודיים שהגיעו לישראל: סגן ראש ממשלת קנדה, שר החוץ של בולגריה וסגן שר המשפטים של ארגנטינה, שרת ההגירה והאזרחות של קנדה, שר התחבורה והתשתיות של הונגריה, חברת הפרלמנט האירופי מבלגיה, סגן שר הבריאות של אורוגוואי, שלושה חברי בית הלורדים מאנגליה ושישה חברי קונגרס מארה"ב.

במהלך הקונגרס תקפו חברי הפרלמנט היהודים מכל העולם את הנואם המרכזי בכנס שר החוץ שמעון פרס על כך שישראל איננה מכריזה על ערפאת כי הוא טרוריסט.

בנאומו בכנס אמר פרס כי העובדה שערפאת איננו מוכרז כטרוריסט משרתת את האינטרס הישראלי, מכיוון שהכרזתו כטרוריסט תגרום לאהדה סוחפת בכל העולם הערבי, שיאמץ אותו מייד לחיקו, וכן במדינות באירופה כגון ארצות סקנדינביה, שמייד יחלצו לעזרתו.

לדבריו מצב ההסברה הישראלית בעולם אינו גרוע כל כך. "אולי בצרפת, שיש בה פעילי שמאל רבים, יש יתרון להסברה הפלשתינית", ציין.

סנטור מקנדה תקף את מדיניות ההסברה הישראלית בעולם, ואמר כי היא רקוחה בעיקר מדם ישראלים שנראה במצלמות מהפיצוצים באוטובוסים, וכי אין מדיניות הסברתית מסודרת מצד מדינת ישראל. פרס טען כי דווקא מדיניות ההסברה של ישראל היא שגרמה לעולם לשנות את דעתו, בעקבות אירועי 11 בספטמבר.

כששאל אותו איש הסנאט האמריקאי מה, לדעתו, ההבדל בין מפלגות הליכוד והעבודה, השיב פרס כי לבד מהעובדה שהליכוד טועה אין הבנה אמיתית במחנה הלאומי לבעיה הדמוגרפית של מדינת ישראל. הוא הביא כדוגמא את לבנון, שהייתה מדינה נוצרית ואיבדה את הדמוקרטיה, משום שהרוב הנוצרי איבד את הרוב הדמוגרפי שלו.

נציגי הפרלמנט היהודיים נציגי הפורום הישראלי ונציגים נוספים של מדינת ישראל יחתמו על הצהרה "המגנה כל שימוש בטרור להשגת מטרות פוליטיות או מדיניות בכל רחבי העולם".
