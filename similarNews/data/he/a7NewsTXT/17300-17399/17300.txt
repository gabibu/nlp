

אתמול בשעות אחר הצהריים קיימו ראש הממשלה אריאל שרון, שר הביטחון בנימין בן אליעזר, הרמטכ"ל שאול מופז ומפקד חיל הים האלוף ידידיה יערי מסיבת עיתונאים. המסיבה נערכה באילת, ומאחורי הדוברים היו פרושים כלי הנשק והציוד הרב שנתפס על האוניה 'קארין A' במבצע "תיבת נוח" ביום שישי לפנות בוקר. בפגישה נכחו נציגים של אמצעי תקשורת זרים, כמו גם 20 שגרירים ו-21 נספחים ממדינות העולם.

ראש הממשלה אריאל שרון כינה את ערפאת שקרן ואויב מר, אולם לא ענה תשובה ישירה לשאלה האם לאור נסיון הברחת הנשק יש לנהוג בצורה שונה כלפי ערפאת, וכלפי הרשות שהוא עומד בראשה.
מי שאמר דברים ברורים יותר, וגם גילה פרטים חדשים בפרשה, היה הרמטכ"ל מופז. הוא התריע על כך שהרשות הפלשתינית מחברת את עצמה עם המדינה תומכת הטרור מספר אחת- איראן:
"בעודה מציגה מראית עין של פעולות נגד הטרור, חוברת הרשות הפלשתינית בחיבור אסטרטגי לאיראנים, לחיזבאללה ולרשת טרור בינלאומית, כדי להביא לפגיעה קשה באזרחי מדינת ישראל, ולחיסולה של מדינת ישראל". מופז חשף את שמות הבכירים ברשות הפלשתינית שהיה להם קשר ישיר למעשה ההברחה:
"עדאל מוגרבי, הפרוייקטור להברחה, היה מעורב בהברחת האוניה 'סנטורי' וקנה את האונייה 'קארין A', בסכום של 400,000 דולר. האיש השני של הרשות הפלשתינית, המעורב בנסיון ההברחה, הוא פתחי ראזים, סגן מפקד חיל שיטור הימי הפלשתיני ויד ימינה של ראשי הרשות לנושא ההברחות.
השלישי הוא פואד שיבקרי, ראש מנהלת הכספים ברשות הפלשתינית, והאחראי למימון ההברחות ואמצעי הלחימה.

הרשות קנתה את האונייה, השיטה אותה לפורט סודן, הטיסה את אנשי הצוות לפורט סודן. משם הפליגה האוניה לתימן, לדובאיי ועד לאי קיש, למימיה הטריטוריאליים של אירן, שם הועמסה האונייה בכל אמצעי המשחית המונחים כאן לפניכם", אמר מופז.

יצוין כי ברשות הפלשתינית עדיין מכחישים כל קשר לפרשה.
