

ראש ממשלת בריטניה טוני בלייר אמר באיסלאמאבד היום כי המבצע הצבאי של הקואליציה הבינלאומית באפגניסטן הייתה הצלחה אדירה, גם אם היא לא הביאה למעצרם של אוסמה בן לאדן ושל המולה עומאר.

"בתחילת הפעילות, האנשים היו ספקנים וניבאו כל מיני סוגי אסונות - צבאיים, מדיניים והומניטריים", ציין בלייר במסיבת עיתונאים זמן קצר לאחר בואו לפקיסטן.

"במשך שנים רבות הייתה אפגניסטן מדינה כושלת, וחשוב שנמשיך לסייע לה לעמוד שוב על רגליה", הטעים בלייר. "חשוב שנעמוד בהבטחות שהבטחנו לאפגניסטן על מנת שמדינה זו תהפוך לשותפה אמינה באזור", הוסיף.
