

במשך 22 יום לפחות 100 נכים מפגינים בכניסה למשרד האוצר. לדבריהם, הם נחושים להמשיך במאבקם להעלאת הקצבה הזעומה שהם מקבלים מהמדינה.

דובר מטה המאבק יואב קריים טען כי התנאים הקשים שבהם הם נתונים עכשיו, בחוץ, בהפגנה, רק מחזקים אותו ואת חבריו. "באופן פרדוכסלי דווקא כאן נוח לנו יותר", אמר. "הירושלמים שבינינו, כשהם מגיעים לבתיהם אין להם די כסף להדליק את התנור. כאן לפחות יש חימום".

קריים וחבריו טענו כי קיים נתק מוחלט בין הנכים למשרד האוצר. "הממשלה חוזרת על אותן הצעות מבזות שהוצגו לנו כבר לפני שבועיים. הסברנו להם מה זה להיות נכה, והם גילו הרבה אמפתיה, אבל 'עם אמפתיה לא הולכים למכולת'", אמר קריים.

בעקבות מזג האוויר הקשה הפוקד את ירושלים הוחלט כי רופאים בכירים מהמחלקת הפנימית והאורתופדית של בית החולים "הדסה" עין כרם יבדקו את מצב הנכים השובתים במזג האוויר הקשה. זאת, בעקבות בקשה שהגיעה אל ההסתדרות הרפואית של ישראל.
