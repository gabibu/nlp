

מחר תתכנס בלונדון ועידה, בה ישתתפו פעילים אסלאמיים בולטים, כך נמסר לסוכנות עתי"ם מסביבתו של המנהיג הרוחני של הקבוצה האסלאמית הפונדמנטליסטית "אל-מוהג'ירון", שייח' עומר בכרי.

בועידה ישתתפו נציגים רבים מהתנועה הסלפיטית - הדוגלת ביישום קפדני של ה'שריעה' דהיינו קריאה להקמתה של מדינה אסלאמית בבריטניה. אנשי התנועה יתכנסו בערב במסגד פינסבורי כדי "לגנות את הסדר הקפיטליסטי העולמי", שהוא הוא שהוביל לפיגועים של 11 ספטמבר, הסביר בכרי.

בכינוס מחר מתכוונים המשתתפים בנוסף להוקיע את "השחיתות של כמה משטרים כדוגמת ערב הסעודית ופקיסטן הקשורים לארה"ב".

"אנו מצטערים על האירועים של 11 בספטמבר", אמר בכרי "אנו מצטערים על האנשים שנספו, אבל בו בזמן אנו חייבים להסיק מסקנות. אחת מהמסקנות היא שהדמוקרטיה התגלתה במלוא מערומיה. דמוקרטיה היא צביעות, היא הפנים האחרות של הרודנות, בוש אמר 'או שאתה אתנו, או שאתה עם הטרוריסטים'. צריך לשים קץ ליהירות הזאת".

"אנו יודעים עכשיו לזהות את המוסלמים האמיתיים, אלה שהולכים אחר דבריו של הנביא מוחמד, והמוסלמים המזויפים שמאמינים למשיח המזויף טוני בלייר" המשיך.

ב-15 באוגוסט, הזהירו מנהיגים איסלמים רבים - וביניהם בכרי - בהודעה שפורסמה בלונדון את ארה"ב ובריטניה מפני פיגועי טרור מאותו סוג של אלה שהתרחשו ב-11 בספטמבר, במקרה והם יפתחו במלחמה נגד עיראק.
