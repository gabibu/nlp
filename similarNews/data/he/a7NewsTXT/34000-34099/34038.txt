

עותמאן כיאני, עוזר הטבח בקפה רימון בירושלים החשוד בנסיון להרעיל את באי המקום, הפגין שמחה גלויה בליל הפיגוע הכפול במדרחוב בן יהודה אשתקד, סמוך לבית הקפה. עותמאן ועוד אחדים מעובדי המטבח הערביים לא ניסו להסתיר את שמחתם בעקבות הפיגוע, שבו נרצחו אחד-עשר יהודים. כך טוען אברהם פלד, אחד מהסועדים הקבועים במקום, ששהה בו גם בליל הפיגוע.

פלד סיפר ליומן ערוץ 7 כי כל מי שנכח במקום היה יכול להבחין בגילויי השמחה האלה, ועל רקע זה אף התפתחו חילופי דברים נוקבים בין עובדי המטבח הצוהלים בקפה רימון לבין עוברי אורח. בעלי קפה רימון, יוסי רימון, מכחיש מכל וכל את עדותו של פלד. הוא אמר לכתבנו עוזי ברוך כי לא היה מעסיק אנשים המגיבים בשמחה על פיגועים.


אתמול פורסם כי נלכדו שלושה ערבים שתכננו להרעיל את באי בית הקפה "רימון" בירושלים. הערבים, תושבי מזרח ירושלים, שעבדו כטבחים בבית הקפה, ביקשו להחדיר ציאניד למזון שהכינו בעבור הסועדים. השלושה שפעלו עם ארגון החמאס נעצרו לפני ימים אחדים.

בתגובה לפרסום על דבר מעצרם של שלושת הערבים אמר ראש היחידה המרכזית של משטרת ירושלים ניצב משנה יורם הלוי: "כל מי שמעסיק ערבי צריך להיות עירני וחשדן. בתקופה הזאת ישנה האפשרות לכל תרחיש שכזה, ואין צורך להיות מופתע לקבל התרעה מהמשטרה שפיגוע מסוג זה יכול להתרחש". ובכל זאת, לדברי נצ"מ הלוי, מדובר באירוע בעל מאפיינים מיוחדים מאוד וחסרי תקדים. הוא הדגיש כי כל חיבור של גורמים עוינים לאלמנטים של מזון, ולא רק במסעדה, יש בו משום סכנה.

אתמול הותרה לפרסום פרשת טרור ייחודית זו, ולפיה על פי מידע מודיעיני נלכדו שלושה ערבים שתכננו להרעיל את באי בית הקפה רימון בירושלים. הערבים, תושבי מזרח ירושלים שעבדו כטבחים בבית הקפה, ביקשו להחדיר ציאניד למזון שהכינו בעבור הסועדים. השלושה שפעלו עם ארגון החמאס נעצרו לפני ימים אחדים.

אתמול בצהרים הוגשו נגדם כתבי אישום בבית המשפט המחוזי בירושלים. מדובר בסופיאן עבדו, בן 23, תושב ג'אבל מוכבר, מוסא נאצר, בן 22, תושב ראס אל עמוד ועותמאן כיאניה סעיד, בן 22, תושב הכפר סילואן.

החוליה אף זממה לשגר פצצת מתאבד לתהלוכה שארגנה תנועת חירות, לפני כחודש, בעיר העתיקה. לוחמי יחידת הגדעונים הם שביצעו את מעצרם.

מחקירת המשטרה והשב"כ עולה כי סופיאן עבדו קיבל הנחיות מאתר האינטרנט של החמאס כיצד לייצר רעל מתרכובת של חומרים שונים ללא טעם, ללא ריח וללא צבע. לאחר שייצר את החומר פנה סופיאן לעותמאן, שעבד כטבח בבית קפה "רימון" בירושלים, והציע לו להרעיל את אורחי בית הקפה. עותמאן הסכים, והשניים עמדו לבצע ניסוי על חתולים באזור מגוריהם באמצעות הרעל ולהיווכח כיצד הוא פועל. לפני שהספיקו לבצע את זממם נעצרו השניים ב ידי השב"כ והמשטרה.

בחקירתם סיפרו החשודים כי הרעל היה אמור לפעול כ 15 שעות לאחר בליעתו, מבלי להשאיר סימני הרעלה, ולהיראות כהתקף לב.

נציגת המדינה עורכת הדין גאולה כהן אמרה בדיון כי בחקירה הודו השניים במיוחס להם. הדיון בעניינם יתחדש ביום רביעי, 11 בספטמבר, ועד אז יישארו השניים במעצר.

בעקבות פרסום המקרה ממליצים במשטרה להקפיד על אישורי העסקה גם של ערבים המחזיקים בידיהם תעודות זהות כחולות. "ניכרת שאננות בציבור. אנשים אומרים: 'העובד שלי עובד אצלי שנים רבות, ואני מכיר אותו היטב'. זוהי נקודת הכשל", אמר נצ"מ הלוי.

ראש העיר אהוד אולמרט מסר לקול ישראל כי יש חשש שבעלי עסקים לא יסכימו להעסיק עובדים לא יהודים מחשש שיבצעו פיגועים, ומשום כך על האוכלוסייה הערבית לפעול כדי להסיר את החשד מעליה.
