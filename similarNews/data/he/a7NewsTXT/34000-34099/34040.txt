

בתגובה לנאומו של ערפאת אמר יו"ר הקואליציה ח"כ זאב בוים כי "שקריו המוכרים של ערפאת והצהרותיו המדומות לשלום, אשר נמהלו בשנה האחרונה בדם הטרור, הם בבחינת ניסיון כושל ונואש מצדו לתעתע בדעת הקהל העולמית".

עוד אמר בוים: "פרט לסדאם חוסיין אין כיום מנהיג בעולם אשר מאמין לשקריו הסדרתיים של ערפאת, וגם בקרב עמו גוברת ההבנה כי הוא סיים את תפקידו, וכי תהליך אמיתי של שלום יהיה רק עם מחליפיו".

בנאום שנשא בפני המועצה הפלשתינית המחוקקת ברמאללה אמר ערפאת כי הוא מגנה את הטרור, אך קרא להבחין בין הטרור לבין מה שכינה "התנגדות לגיטימית לכיבוש". עוד טען ערפאת כי ישראל משתמשת כלפי הפלשתינים בנשק אסור וכי באמצעות הקמת גדר ההפרדה היא נוגסת בשטחי הפלשתינים. הוא הביע נכונות עקרונית לנטוש את העמדה הביצועית שבה הוא מחזיק כעת, אך הדגיש כי ביצוע רפורמות כלשהן מותנה בשינוי התנאים בשטח, כלומר בהסתלקות ישראל משטחי A.

עוד אמר ערפאת כי הבחירות למועצה המחוקקת הפלשתינית ייערכו בינואר 2003 . בנאומו הוא "גינה" את "רצח האזרחים משני הצדדים", והוסיף כי "הפלשתינים מתנגדים לכל סוגי האלימות".

"קריאתו" של ערפאת "להפסקת הפיגועים" התקבלה בחוסר אמון מצד המערכת הפוליטית. לדברי גורמים מדיניים, "ברור לחלוטין כי לפני שיתבצעו ברשות רפורמות אמיתיות אין כל מקום לערוך בה בחירות". הגורמים הוסיפו כי "ערפאת ממשיך לשלוט על מנגנוני הביטחון ועל העברות הכספים. הוא מקבע את עצמו בתפקיד, וכן הוא מדבר על הפסקת הטרור בעוד הוא ממשיך את מדיניות הטרור, שמתבטאת, בין היתר, בתשלום כספים למשפחות המחבלים המתאבדים".

בתגובה על נאומו של ערפאת הודיע ראש הממשלה כי ערפאת אינו רלוונטי, וכי לכן גם נאומו אינו רלוונטי. ח"כ זבולון אורלב אומר כי ערפאת הוא הפיגוע הגדול ביותר במזרח התיכון. בתגובה על הודעתו של עראפת על "נכונותם" של הפלשתינים "להצטרף למערכה הבינלאומית נגד הטרור" אמר יו"ר חירות ח"כ מיכאל קליינר: "הזאב מהסיפור של כיפה אדומה הודיע היום בישיבת מועצת הטורפים כי הזאבים מוכנים להצטרף לאגודה לקידום הצמחונות".
