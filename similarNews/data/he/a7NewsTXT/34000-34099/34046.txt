

בראש השנה מלאו שנתיים לנסיגת צה"ל מקבר יוסף. יהודה ליבמן, מנהל ישיבת "עוד יוסף חי" אומר לערוץ 7 כי באותו ראש השנה, לפני שנתיים, הועלו כשעתיים לפני כניסת החג כל 80 האנשים עם משפחותיהם על אוטובוסים ופונו מהקבר. היה מדובר בהחלטה מהירה, שנועדה למנוע סיכון, וזאת בהתחשב באירועים שפרצו בהר הבית.

הוא סיפר כי בשלב מסוים הוא שב אל אזור הקבר ושמע דרך הקשר את כל תהליך הגסיסה של מדחת יוסף. הוא שמע איך במשך שעות נשמעו בקשר בקשות לסיוע ולפינוי. כל אותן שעות עד למותו של הפצוע, אומר ליבמן, עמדה כל הפמליה הצבאית על הר גריזים ולא הצליחה להושיע את הפצוע. זה היה מעין מחזה סוריאליסטי. כך המשיכו הפלשתינים להילחם עם קומץ מג"בניקים, וצה"ל, עם כל עוצמתו, נמצא על הר גריזים, חמוש במיטב הנשק ובטנקים, ואינו מושיע או פותר את הבעיה. כל זאת עד שכמה קצינים התעוררו ודרשו מראש הממשלה דאז ברק להפסיק את המשחק. אז התברר, אומר ליבמן, שהתקבלה החלטה הפוכה מהמצופה, ובליל שבת שובה נכנס צה"ל, ובתוך חצי שעה פינה את כל חיילי מג"ב המוכים, וכמה ספרי קודש, ונטש את יוסף הצדיק, את התחמושת שהייתה שם, ואת כל הציוד של הישיבה. "צה"ל זנח והפקיר 18 שנים של חיים יהודיים במקום".

"בשבת בבוקר", ממשיך ליבמן בסיפורו, "שמע הלל ליברמן הי"ד, שהיה מקושר נפשית ופנימית לקבר יוסף, כי פונה הקבר, הוא יצא מבית הכנסת לבוש טלית, שם פעמיו לקבר יוסף ולא שב. כמה ימים חיפשו אחריו, ורק עם תחילת תפילת כל נדרי הגיעה השמועה שגופתו נמצאה".

ליבמן הוסיף כי עד שממשלת ישראל תשוב למקום הוחלט "לאסוף את השברים", כלשונו, ולהמשיך ללמוד. הקמנו בית מדרש ביצהר, ואנו ממשיכים במאבק עיקש לשוב אל קבר יוסף. עוד אמר ליבמן כי אנשי הישיבה הקימו גם בית מדרש בכניסה למחנה חורון. בית המדרש נקרא "תועה בשדה", והוא מזכיר לכל החיילים החולפים על פני השער של מחנה בית חורון את נסיגת צה"ל מקבר יוסף ואת הכמיהה לשוב אליו.
