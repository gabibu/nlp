

שר החוץ פרס אומר כי הממשלה מחויבת לקיים הסכמים שנחתמו, ולכן הסכם אוסלו חי וקיים. אמנם מודה פרס כי ישנם פלשתינים שלא השלימו עם קיומה של ישראל, אבל בידי ישראל נתונה הברירה אם לעשות הסכמים עם מי שמוכנים לפשרה, או להפקיר את השטחים לשלטון החמאס והג'יהאד.

פרס הוסיף כי הסכם אוסלו היה מעשה נכון, וכי אי אפשר להוכיח שהוא אכן תרם להגברת הפיגועים. גם לפני ההסכם היו פיגועי התאבדות, טען פרס.

מי שהיה מתאם הפעולות ביש"ע האלוף במיל' אורן שחור אמר לערוץ 7 כי מבחינה פורמלית פרס צודק, וכי אכן ישראל לא ביטלה את אוסלו. המועצה המחוקקת הפלשתינית, המג'לס, אומר שחור, היא חלק מתוך אותם ההסכמים, המהווים חלק מ"משפחת הסכמי אוסלו", כלשונו. עם זאת, אומר שחור, הסכמי אוסלו אינם קיימים יותר מפני שהפלשתינים הם שאינם מקיימים אותם. הם שלקחו נשק שנמסר להם כדי לשמור על סדר ציבורי והפנו אותו נגד חיילי צה"ל. ההסכמים אינם מקוימים, אומר שחור, מפני שהם מעולם לא היו אמורים לשמש גושפנקה לטרור ולהרג.

שחור מציין כי מי שכיבה את מנוע אוסלו היה ראש הממשלה ברק, וכי הוא עשה זאת בקמפ דייוויד כשפעל בטכניקה של "הכל או לא כלום". מבחינה עובדתית, מוסיף שחור, השם אוסלו עבר מן העולם, ומה שנותר לומר הוא שתקופת אוסלו הייתה התקופה הקשה ביותר. ערפאת הוא שפעל להריסתם של הסכמי אוסלו ובשל כך הם אינם קיימים עוד, אומר שחור.
