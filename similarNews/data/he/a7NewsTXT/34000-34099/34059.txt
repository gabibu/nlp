

נפתרה תעלומת הפריצה למוזיאון קצרין שברמת הגולן. החשוד העיקרי בפרשה הודה בחקירתו כי הוא שפרץ למוזיאון וגנב פרטי יודאיקה יקרים ועתיקים שהיו במקום.

כתב עתי"ם מציין, כי לפני כשבועיים נפרץ מוזיאון קצרין ופרטי יודאיקה יקרי ערך בהם כדים, פמוטים, מנורות מברונזה וציוד אחר בעל ערך היסטורי רב נגנבו מהמקום.

לפני מספר ימים נעצר תושב חצור הגלילית שהודה כי פרץ למוזיאון ואולם טען בפני החוקרים, כי מכר את הפריטים לסוחר בתל אביב תמורת ארבע מאות שקלים.

במשטרת קצרין סירבו לקבל את גרסתו של החשוד וחקירתו נמשכה, עד אשר אמש נשבר האיש והודה כי הפריטים היקרים עדיין ברשותו. הוא הוביל את השוטרים למקום מסתור שם התגלה הציוד הגנוב.

בכוונת המשטרה להשיב היום את הפריטים למוזיאון קצרין. בכוונת המשטרה להשלים את חקירתה ולהעביר את כל חומר החקירה לפרקליטות לצורך גיבוש כתב אישום נגד החשוד.

