

שר הפנים הצרפתי, ניקולה סרקוזי, אמר היום כי צרפת לא תאפשר לאנשי דת מוסלמים זרים להיכנס לשטחה, והוסיף כי זרים המורשעים במעשי טרור יגורשו ומאחרים תישלל אזרחותם הצרפתית.

"החוק ברור מאוד בנושא זה", ציין השר הצרפתי בראיון לרשת הטלוויזיה הממלכתית 'צרפת-2'. "אפשר לשלול מאדם את אזרחותו הצרפתית במידה וקיבל אותה תוך מסירת מידע כוזב או הצגת מסמכים מזויפים, או אם עסק בטרור", ציין השר.

בדבריו הדגיש סרקוזי כי נתינים זרים שיורשעו בטרור יגורשו ואמר כי "לא נסכים לכך שאנשים הקשורים לפעילות טרור יישארו בארצנו או ינצלו את האזרחות הצרפתית".

בדבריו אמר השר הצרפתי כי ארצו דוחה לא אחת בקשות של אימאמים זרים להיכנס לשטחה, לדוגמא ציין אירוע בו "השבוע התבקשתי לדחות בקשה לאשרות כניסה למספר מטיפים או אנשי דת מוסלמים שאינם מדברים אף לא מילה אחת בצרפתית, ושעל פי החשד מתכוונים להציג במספר מסגדים רעיונות המנוגדים לערכי הרפובליקה", כך מדווח כתב עתי"ם.

עם זאת מצא סרקוזי הממונה גם על תיק הדתות בצרפת, להכריז כי "אנו מקדמים בברכה את האסלאם של צרפת, אך אין אנו מוכנים להסכים לאסלאם בצרפת המתבסס על רעיונות קיצוניים".
