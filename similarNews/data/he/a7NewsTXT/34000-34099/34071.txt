

מכתב האישום שהוגש בבית המשפט הצבאי שומרון לפני מספר ימים נגד מוחמד ג'ראר, עולה כי החמאס ביקש לבצע שני פיגועי ענק. באחד הפיגועים ניסו אנשי החמאס לפוצץ משאית ובה מאות קילוגרמים של חומר נפץ מתחת בניין רב קומות ולהביא לקריסתו. בפיגוע האחר ניסו אנשי החמאס לבצע פיגוע התאבדות כפול בבית החולים תל השומר, כך מדווח היום עמוס הראל ב"הארץ".

המחבל מוחמד ג'ראר, בן ה-20, נחקר ממושכות בידי השב"כ לאחר שנלכד בידי חיילינו במחנה הפליטים ג'נין. בחקירותיו אלה פרס ג'ראר שיטות פעולה רבות של החמאס ברחבי יש"ע.

לאחר שגויס לחמאס מונה ג'ראר לעוזרם של שלושה מחבלים מבוקשים תוך שהוא מקבל הכשרה בהכנת מטעני חבלה. בדצמבר 01' כבר יצא לו שם של "מהנדס מטעני חבלה".

החוליה לה השתייך הקימה שתי מעבדות נפץ בג'נין בהן הוטמנו מאות קילוגרמים של חומרי נפץ ותשעה עשר טילי "קאסם" אותם ביקשו לירות לעבר ישובים יהודיים באזור השומרון.

במקביל ניסתה החוליה לארגן את ההתאבדות הכפולה בבית החולים תל השומר. חולייתו של ג'ראר צילמה קלטות צוואה ובה הודיעו המחבלים המיועדים לשיגור כי הפיגוע הוא תגובה ל"טבח בג'נין". את חגורות הנפץ הלביש על המחבלים ג'ראר עצמו במסגד בג'נין על שמו של שייח' עבדאללה עאזאם, מורו הרוחני של אוסאמה בן לאדן, שנהרג באפגניסטאן.

על פי כתב האישום, את המחבלים הסיע לבית החולים תל השומר דוקטור אמג'ד מוסטפה העומד גם הוא לדין על חלקו בפיגוע שלא צלח. ד"ר מוסטפה העביר את השניים בדרכי עפר עד לבקה אל שרקייה, שם מצאו היערכות צה"לית מוגברת והחליטו לשוב על עקבותיהם.

המחבלים החליטו לשנות תוכניתם ובצע פיגוע בנתניה או חדרה אולם מעצרם של הרופא המסיע ושל "המהנדס" ג'ראר ביטל את תוכניתם.
