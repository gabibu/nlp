

בהודעתה לעיתונות מסרה דוברת משרד התיירות כי הקרן הקיימת ומשרד התיירות יוזמים במשותף הקמתו של פרויקט תיירותי חינוכי להכשרת מסלולי טיולים בעקבות סיפורי התנ"ך.

מטרת הפרויקט היא להגביר את הזיקה אל התנ"ך בצורה חווייתית ומאתגרת תוך זיהוי חבלי ארץ שונים עם הסיפור התנ"כי. המסע בעקבות שמשון הגיבור, לדוגמא, יתמקד בין צרעה לאשתאול ויחשוף אתרי תיירות באזורים אלה לקהל הרחב. כמו כן, גם המסע של שאול בגלבוע יוסיף נדבך חשוב לתיירות באזורו הוא. תוכניות הפעלה מעין אלה מתוכננות ברחבי הארץ.

הכנת האתרים והמסלולים כוללת השקעה ב:
הכשרת תנאי השטח באתרים ההיסטוריים והארכיאולוגיים הקשורים לסיפור המקראי.
שיחזור אתרים ונופים מקראיים.
הכשרת מסלולי הליכה ושילוט האתרים בהתאם.
כמו כן, יכלול הפרויקט השקעה באלמנטים של שיווק והדרכה, כמפות מסלולים, דפדפות הסבר, אתר אינטרנט, הפעלות חינוכיות וכיו"ב.

הפרויקט, לדברי הדוברת, נועד לתיירות פנים ולתיירות חוץ כאחד. וישותפו ביישומו גורמים ממשלתיים וגורמים פרטיים בעלי עניין.
