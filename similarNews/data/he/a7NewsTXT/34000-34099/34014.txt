

שר הפנים אלי ישי הפעיל לראשונה את סמכותו ושלל את אזרחותו של מחבל ערבי   בעל אזרחות ישראלית. המחבל   נהאד אבו קישאק, השתתף בהכנת פיגוע התאבדות בו נרצחו ונפצעו ישראלים רבים.

בהודעת משרד הפנים נמסר כי ההחלטה התקבלה בתיאום עם היועץ המשפטי לממשלה ובעקבות מידע על פעילותו הצבאית הענפה והמתמשכת שבוצעה במסגרת ארגון החמאס, המכוונת נגד מדינת ישראל ונגד אזרחיה וכן בגין השתתפותו בביצוע עבירות חמורות ביותר, שהביאו למותם ולפציעתם של אזרחים ישראלים בפיגוע התאבדות ובניסיון נוסף לפיגוע, אשר סוכל ברגע האחרון.

לפני כחודש ימים, הודיע השר ישי כי הוא שוקל לבטל אזרחותם של נאהד אבו-קישאק, קייס חסן כאמל עובייד וכן את תושבות הקבע של שאדי שורפא. לשלושה ניתנו 30 ימים כדי להגיב. בהודעת משרד הפנים נאמר כי מנאהד אבו-קישאק לא הגיעה כל פנייה לשר. אי לכך, בהתאם לסמכותו על פי סעיף 11 (ב') לחוק האזרחות התשי"ב-1952, החליט השר ישי, כאמור, לבטל את אזרחותו של מר נאהד אבו-קישאק, שהינו גם בעל תעודת זהות של הרשות הפלשתינית. כן ידוע, כי הנ"ל רשום כתושב במרשם האוכלוסין של הרשות הפלשתינית, ושם היה גם מרכז חייו משך שנים ארוכות.

השר ישי הבהיר, כי קיבל החלטתו לאור מכלול העובדות והנסיבות שפורטו לעיל ולנוכח התגייסותו של מר אבו קישאק למאבק המזויין נגד מדינת ישראל, פעילות המהווה הפרת אמונים חמורה במדינת ישראל, כשבכל פעילותו ניצל את תעודת הזהות הישראלית שבידיו. "על רקע האירועים הבטחוניים החמורים שהתגברו לאחרונה, אני מאמין, כי יש לנהוג בחומרה עם מי שפועל כנגד בטחון המדינה - וזאת מתוך אמונה ותקווה כי צעדים מעין אלה ירתיעו אחרים ויפחיתו את מספר הקורבנות", אמר השר ישי והדגיש "אין בכוונת מעשיי אלה כדי להטיל כתם על כלל האוכלוסייה הערבית - אזרחי ישראל, הנאמנים למדינה".

