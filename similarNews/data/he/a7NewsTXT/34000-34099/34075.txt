

תוך שנה יוקם במינהל התעופה האזרחי מוקד שיפעל 24 שעות ביממה לזיהוי מטוסי נוסעים שיש סיכוי שישמשו לפיגוע טרור אווירי בישראל, כך הכריז היום שר התחבורה אפרים סנה במסיבת עתונאים בבית סוקולוב בתל-אביב, בנושא הערכות ישראל לאיומי הטרור בתעופה האזרחית לאחר ה-11 בספטמבר.

לדברי שר התחבורה, בהוראתו פותחה מערכת טכנולוגית ישראלית המאפשרת לזהות מטוס אזרחי שכוונתו לא ידידותית. השר סירב לפרט את מהות המערכת.

משרד התחבורה וחיל האוויר הכפילו לאחר הפיגוע במגדלי התאומים את הטווח מחופי ישראל בו צריך כל מטוס אזרחי לזהות את עצמו. מדובר כיום על כ-300 ק"מ. הגדלת טווח הזיהוי באה כדי להגדיל את ההתרעה לחיל האוויר, אם וכאשר צריך להגיב על התקרבותו של מטוס אזרחי עויין לחופי ישראל.

סכנה נוספת בה עסק שר התחבורה היא חשיפת מטוסי נוסעים לירי טילי כתף קרקע-אוויר. לדברי סנה, מפותחות כיום שתי מערכות ישראליות להגנת מטוסי נוסעים מפני טילים.


