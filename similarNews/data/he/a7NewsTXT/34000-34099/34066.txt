

על פי ידיעה שמפרסם היום העיתונאי סמי פרץ ב"הארץ" נאספו בידי הנהלת בנק ישראל פרטי מידע רבים על חשבונות שנוהלו בבנקים בישראל החשודים כקשורים בפעילות טרור. על פי הנכתב בכתבה בנק ישראל נמנע להעביר את המידע לטיפולו של משרד המשפטים בשל החיסיון הבנקאי לו מחויב בנק ישראל.

מבנק ישראל נמסר כי כל עוד לא יתוקן החוק על ידי משרד המשפטים, לא יוכל הבנק להעביר את המידע.

את הטיפול בפרשה החל בנק ישראל מיד לאחר פיגוע התאומים בארצות הברית. בעקבות החלטת הממשלה לשתף פעולה עם ממשלת ארה"ב במאבקה בגורמי הטרור השונים ובתומכיהם בעולם, הועברה הוראה להנהלות הבנקים בישראל על ידי המפקח על הבנקים יצחק טל לסרוק את חשבונות לקוחותיהם ולאתר פעילות של גורמים החשודים בפעילות טרור.

בדיקות הבנקים הושלמו לפני כתשעה חודשים והמידע הועבר להנהלת בנק ישראל.

הממונה על הבנקים הודיע כי את המידע יוכל להעביר רק עם שינוי החוק המחייב אותו בחיסיון ובסודיות החשבונות. לדבריו הוא ביקש לפתור את הבעיה המשפטית הזו ולבדוק אפשרות לתאם את הטיפול בחשבונות טרור אלה לחוק המאפשר דיווח הבנק לרשויות החוק כשמדובר בהלבנת הון.

בדיווחו מספר סמי פרץ ב"הארץ" כי ממשרד המשפטים נמסר כי הנושא מטופל כחלק מתיקון חקיקה כולל שעניינו כספי טרור ומימונו.
