

למרות המצב הביטחוני, תקיים עיריית ירושלים, כמדי שנה, את צעדת ירושלים המסורתית בחג הסוכות. כ-6000 צועדים כבר הבטיחו את השתתפותם בצעדה.

הצעדה תתקיים ביום שלישי, 24 בספטמבר, בשלושה מסלולים: מסלול אחד באורך 14 ק"מ, מסלול שני באורך 4.5 ק"מ ומסלול שלישי באורך 2 ק"מ. המסלולים יעברו בכל רחבי ירושלים. לראשונה, תינתן אפשרות גם לרוכבי אופניים להשתתף ולרכב במסלול באורך 18 ק"מ, מאיצטדיון טדי. למשתתפים תוענק תעודה ומדליה.

הפנינג המוני יתקיים ביום זה בגן סאקר בין השעות 11:30-14:00 ושם תוקם בימת מופעי מחול וזמר בהשתתפות להקות מחול ולהקת הכושים העבריים .

בסיום הצעדה יתקיים מצעד ססגוני ברחבי ירושלים בהשתתפות קבוצות ייצוגיות, מאות חיילים, תזמורת המשטרה מועדון האופנועים הישראלי, להקת הורה ועוד.

מול בית הכנסת הגדול ברחוב המלך ג'ורג' תוקם בימת מוזמנים בנוכחות ראש העיר, שרים, חברי כנסת ועוד ובבימת המופעים שתוקם שם יופיעו אמנים, להקות מחול וזמר.

