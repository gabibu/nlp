

ד"ר חן קוגל, המכהן כרופא בכיר במכון לרפואה משפטית באבו כביר, פנה למבקר המדינה בבקשה שיגן עליו מפני פגיעה במעמדו. קוגל אמר כי מעמדו במכון נפגע בעקבות עדויות שנתן לוועדת הבדיקה לתפקוד המכון על הנעשה במקום.

כזכור, לפני כשנה וחצי הקים משרד הבריאות ועדת בדיקה לתפקוד המכון באבו כביר, ועדה שבראשה עמד השופט בדימוס אריה סגלסון. הוועדה מצאה כי במכון נלקחו בניגוד לחוק איברים ורקמות לצורכי מחקר רפואי ולימוד רפואה. כן גילתה הוועדה כי נתיחות גופות ששימשו בסיס לעדויות לבתי משפט, ושעליהן היה חתום מנהל המכון הפרופסור יהודה היס, בוצעו למעשה בידי עובדים אחרים במכון.

במכתבו למבקר המדינה ציין עורך דינו של קוגל כי מרשו "סיפר בכנות רבה את כל הידוע לו על המתרחש במכון". לפני מתן עדותו בוועדה, אומר עורך הדין, היה היס מרוצה מקוגל ואף המליץ עליו לכהונת סגן מנהל או מנהל יחידה, אך מאז שנודע להיס מי מעובדיו הוא שגילה את האמת על המתרחש במכון "הפכו חייו של קוגל בעבודה לגיהינום מקצועי ואישי (...) הגיעו הדברים לידי כך שבחודש יוני 2002 הודח קוגל בפועל מכל תפקידיו במכון". קוגל אמנם לא פוטר מעבודתו, אך, לדבריו, נשללו ממנו כל סמכויותיו.

כמו כן מתלונן דר' קוגל כי בכירי המכון הפתולוגי מקיימים מעקב אחר צעדיו ואחר עובדי המכון המשוחחים עימו. לדבריו בכדי למנוע ממנו חשיפה ציבורית שתאפשר המשך הצגת המידע הידוע לו מבטלת הנהלת המכון הרצאות מטעמו שבהן היה אמור דר' קוגל לייצג את המכון הפתולוגי.

יצוין כי באחד ביולי שנה זו נדחתה עתירתה של התנועה לאיכות השלטון לבג"ץ, עתירה שבה היא דרשה להשעות את פרופסור יהודה היס מתפקידו כמנהל המכון לרפואה משפטית באבו כביר. העתירה הוגשה בעקבות הפרסום ב"ידיעות אחרונות", ולפיו החלו אנשי המכון להעלים ראיות העשויות להפליל את פרופסור היס בפרשת השימוש הלא חוקי שעושים עובדי המכון באיברים. במסגרת פעולתם זו של אנשי המכון הועלמו חלקי גופות ונגרסו מסמכים שונים.

בכתבה שהתפרסמה בערוץ 7 סיפר אבי אלימלך, אביה של ענת אלימלך ז"ל, שגופתה נותחה במכון אבו כביר, כי אנשי המכון עשו בחלקי גופתה שימוש רב מן המותר על פי החוק, וכי לאחר מכן זרקו את האיברים. עוד אמר אלימלך לכתבנו כי לאחר פרסום הפרשה החלה בדיקה משפטית, ואולם מן הפרקליטות נמסר כי לא נמצאו די ראיות מפלילות. "כל הכדים, עם חלקי הגופות שבהם, אינם די ראיות?!" שאל אלימלך, והוסיף: "נראה שריבוי הפיגועים נותן למישהו במערכת תחושה שאין לפרופסור היס מי שיחליף אותו בעבודה הקשה שלו, או שאולי הוא יודע סודות שאף אחד אינו מעוניין שיצאו לאור. השמירה עליו תמוהה מאוד בעיניי".

גם הגברת אורה ברז, שגופת בתה נותחה במכון, סיפרה לערוץ 7 כי כארבע שנים וחצי לאחר קבורת בתה היא גילתה שחלקים מגופת בתה מצויים בכדים שבמכון לרפואה משפטית. ברז אמרה לכתבנו כי אמנם אין לה מידע בדוק בעניין, אולם להשערתה ייתכן שבמערכת המשפט חוששים כי השעיית פרופסור היס מתפקידו תגרור בקשות למשפטי רצח חוזרים מצדם של אסירים שהורשעו בעבר בעקבות עדותו של היס. לדעתה, זו יכולה להיות סיבת ההגנה התמוהה והעקבית שלה זוכה הפרופסור היס.

בזמנו הגיב הפרופסור היס על הידיעות השונות שנתפרסמו בתקשורת על אודות העלמת ראיות וחלקי גופות במכון כי הוא "מכחיש במאת האחוזים את מה שנכתב. הדברים הם חסרי שחר".
