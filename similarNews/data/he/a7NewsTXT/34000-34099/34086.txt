

מחבלי הרש"פ אינם חדלים מנסיונותיהם להבריח נשק ותחמושת לתחומי יש"ע כשהפעם נעשה הדבר במסווה של מכולת "צעצועים". לבודקי המכס אשר מעבירים כל מכולה הנכנסת לתחומי יש"ע בדיקה קפדנית נכונה הפתעה רבה כאשר גילו במכולה האמורה לשאת מטען צדקה של צעצועים נשק ותחמושת רבים. אמצעי הלחימה שנתפסו במכולה כללו אקדחים, רובים, תחמושת רבה, משקפות ואמצעים מתקדמים לראיית לילה. ממערכת הבטחון נמסר כי אמצעים אלו היו משפרים מאד את יכולתם של מחבלי הרש"פ להלחם בכוחותינו השוהים בשטחי יש"ע.

המכולה הגיעה ממדינה ערבית אשר לה קשרים דיפלומטיים עם ישראל. בישראל אינם מפרסמים את זהות המדינה עקב רגישות הפרשייה. המכולה הייתה מיועדת לסוחר ערבי המתגורר בחאן יונס אשר בחבל עזה. בבדיקה נוספת התגלו במכולה אלפי מצתי סיגריות המדמים את הפיגוע במגדלי התאומים בניו יורק כשלידם חקוק דיוקנו של רב המחבלים אוסאמה בן לאדן.

גורמים במערכת הביטחון מסרו, כי הפצת מצתים אלה בשטחי הרשות הפלשתינית בסמוך ליום השנה לפיגועי התופת הקשים אשר גבו מספר עצום של קורבנות בארצות הברית מצטרפת למגמה מוכרת בשטחי הרש"פ של תמיכה במעשים הנפשעים של ארגון אל-קאעידה, בסמוך לזמן הפיגועים ולאחריהם.

מגמה זו באה לידי ביטוי בחלוקת ממתקים ברחובות הרשות מיד לאחר הפיגועים, קיום הפגנות המוניות בהן ביצעו המשתתפים ירי באוויר לאות שמחה. כמו כן חולקו כרוזים אשר קראו למוסלמים לזקוף את קומתם ולהתגאות בניצחונם על ארה"ב. בכרוזים אלה הודגשה גם חשיבותו של הג'יהאד (מלחמת ה"קודש"). כמו כן, כזכור, ברחובות ערי יש"ע הערביות נצפו אנשים וילדים מניפים את תמונתו של בן-לאדן.

זה המקום לציין את התקיפות בה אסרו ראשי הרש"פ, בהוראתו של יאסר ערפאת, להפיץ את התמונות ברחבי העולם. באירועים אלה הותקפו בברוטאליות עיתונאים זרים בידי אנשי הרש"פ שגם החרימו מצלמות וחומר תיעודי שעלול להביך את הנהגת הרשות.

