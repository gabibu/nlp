

במסיבת עיתונאים שהתקיימה היום בבית סוקולוב הכריז שר התחבורה אפרים סנה כי בכוונת משרדו להקים בתוך שנה במינהל התעופה האזרחי מוקד שיפעל משך כל שעות היממה לזיהוי מטוסי נוסעים שלגביהם קיים חשש כלשהו שישמשו לביצוע פיגוע טרור אווירי בישראל.

כתב עתי"ם מציין, כי לדברי שר התחבורה, בהנחייתו פותחה מערכת טכנולוגית ישראלית המאפשרת לזהות מטוס אזרחי שכוונתו לא ידידותית. השר סירב לפרט את מהות המערכת.

לאחר הפיגוע במגדלי התאומים הכפילו משרד התחבורה וחיל האוויר את הטווח מחופי ישראל בו מחויב כל מטוס אזרחי לזהות את עצמו. מדובר כיום על כ-300 ק"מ. הגדלת טווח הזיהוי באה כדי להגדיל את ההתרעה לחיל האוויר, אם וכאשר צריך להגיב על התקרבותו של מטוס אזרחי עוין לחופי ישראל.

סכנה נוספת בה עסק שר התחבורה היא חשיפת מטוסי נוסעים לירי טילי כתף קרקע-אוויר. לדברי השר סנה, כיום מפתחים צוותי עבודה ישראליים שתי מערכות ישראליות להגנת מטוסי נוסעים מפני טילים מסוג זה. סנה הדגיש, כי לקראת השלמת הפיתוח הייצור והתקנת המערכות החדשות, הוא בא במגע עם יצרניות מטוסי הנוסעים הגדולות בעולם, בואינג ואיירבאס.

המערכות המדוברות מפותחות על-ידי רפא"ל והתעשייה האווירית ועל-ידי 'אלישרא' ו'אלביט'. לדברי סנה, בעתיד יהיה על כל מטוסי הנוסעים המגיעים ארצה להצטייד במערכת למניעת פגיעת טילים.

כתב עתי"ם מציין כי חיל האוויר ומשרד התחבורה שרטטו גם מפה חדשה של אזורי טיסה, בצפון הארץ ובאזור ירושלים, כדי להסדיר בצורה בטוחה יותר את הטיסה הספורטיבית והקלה בשמי ישראל.

משרד התחבורה מפקח כיום בצורה הדוקה יותר על חברות התעופה המגיעות מיותר משבעים נמלי תעופה שונים בעולם לנמל התעופה בן-גוריון. מפקחים ישראלים סמויים מוודאים, למשל, כי חברות התעופה מקפידות על נעילת דלת תא הטייס במטוסי הנוסעים. מי שלא מקפיד על כך נקרא לשימוע ולהתרעה במשרד התחבורה.

תת אלוף אילן ברעם, ראש להק מודיעין בחיל האוויר, אמר במסיבת העיתונאים כי אין שינוי משמעותי בהערכות החיל לקראת ה-11 בספטמבר וכי רמת הכוננות נגד פיגוע אווירי גבוהה בלאו הכי.
