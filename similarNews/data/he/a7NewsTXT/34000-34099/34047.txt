

אחת ההכרעות האחרונות שהכריע בג"ץ בשלהי שנת תשס"ב הייתה לאפשר "להעביר", כלשון בג"ץ את בני משפחת עג'ורי, שסייעו לאחיהם המחבל, לעזה.

ח"כ בני אלון אומר כי אמנם מולדת הייתה מעדיפה שתהליך זה יהיה הרתעתי יותר, בכך שלא רק שניים יגורשו אלא שיגורש כל מי שנלחם בעם ישראל, אך בכל זאת, לדבריו, מדובר בצעד קטן המכשיר את האווירה לכך, צעד, שנעשה דווקא בידי גורם ציבורי הרחוק מאד מעניין הטרנספר. פעם היה מדובר בטאבו. היה אסור להזכיר את המילה טרנספר, אומר אלון, והיום רעיון הטרנספר, על צורותיו השונות, נכנס לתאוצה.

"אנשים רבים", לדברי ח"כ אלון, "מעלים את הנושא ומתחילים להקשיב למה שנאמר על אודותיו. אלון הוסיף כי על כל פנים תנועתו מעדיפה טרנספר בהסכמה בינלאומית. אלון מציין כי הוא אינו רואה פתרון אחר מלבד טרנספר למצב המסוכן הזה, מצב שבו בחבל עזה, שממנו מפגיזים את יישובי גוש קטיף וגם את שדרות, יש ריכוז של מעל 800 אלף ערבים שהגיעו כפליטים מאשקלון ומיפו. אשקלון, מזכיר אלון, נקראה מג'דל, ופורקה תוך כדי מלחמת השחרור. כל אלו רוצים "לשוב הביתה", ומה יהיה דינם?, שואל אלון. לדבריו, רק תכנית העברה מסודרת, בשיתוף עם אמריקה וירדן, תאפשר פתרון לכל אלו".

"אם הדבר לא ייפתר בצורה זו על העם לדעת כי בשלב כלשהו תהיה מלחמה כמו זו שהייתה בזמן מלחמת השחרור, ואז יובן כי אין אפשרויות אחרות מלבד הכרעה ברורה בשאלה לטובת מי יש לפעול: לטובת הפלשתינים או לטובת עם ישראל".

עוד אומר אלון כי תנועתו פועלת לאט לאט בכל מיני פורומים כדי להכשיר את הקרקע לפתור את בעיית מחנות הפליטים בדרך הטרנספר וחילופי האוכלוסין. לדבריו, הדבר יהיה בר ביצוע כשעוד ועוד אנשים יבינו שרק בכך טמון הפתרון, ובכך יתמכו לא רק פוליטיקאים יחידים אלא ממשלה שלמה.
