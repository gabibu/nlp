

"השנתיים האחרונות, היו מהמלחמות הקשות ביותר שידענו", כך אמר אתמול שר הביטחון בנימין בן אליעזר, באירוע הוקרה לפצועי צה"ל שנערך במועדון היקב בראשון לציון.

"ידענו להילחם מול טנק, מטוס ואוניה אבל לא תארנו לעצמנו שנילחם מול מתאבד", אמר השר.

עוד אמר בן אליעזר, כי ישב מול מתאבדת שהתחרטה לפני ביצוע פיגוע התאבדות וכי ניסה להבין את מניעיה. "הגעתי למסקנה שאין להם אלוהים", אמר שר הבטחון והוסיף: "יש לנו הכוח, העוז והיכולת לומר תמיד לא תשברו אותנו".

בן אליעזר אמר עוד כי משחר ילדותו ועד היום הוא לא זוכר זמן שבו לא הושטנו ידינו לשלום ואולם תמיד התשובה היתה דם ודמעות. עוד אמר השר: "יש לנו את אשר יש לנו הודות לאלה שהלכו לעולמם ואינם. הם יושבים כל הזמן מול העיניים שלנו ואנו מסרבים להיפרד מהם. הם לנגד עיננו כל הזמן ולהם אנו חייבים הרבה".
