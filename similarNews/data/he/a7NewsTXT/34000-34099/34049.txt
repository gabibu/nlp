

המועצה הפלשתינית המחוקקת תמשיך היום בדיוניה ברמאללה ועל סדר היום עומד אישור הקבינט הפלשתיני שהרכיב ערפאת.

נביל עמר חבר קבינט לשעבר שהגיש התפטרותו, העריך שהקבינט הנוכחי ייתקל בקשיים רבים באישורו במועצה הפלשתינית, נוכח ההתנגדות של חברי המועצה לקבינט הזה שהורכב על-ידי ערפאת ולא אושר עד כה במועצה המחוקקת.

לעומתו אמר חבר המועצה וחבר תנועת הפתח' חאתם עבד אל-קדאר בשיחה עם סוכנות עתי"ם, כי הוא מעריך שהקבינט בסופו של דבר יאושר בידי חברי המועצה, לא כתוצאה מהרצון הטוב של החברים בקבינט, אלא כדי לבלום כל תוכנית ישראלית או אמריקנית שעלולה לטשטש את הלגיטימציה החוקית של הנהגת ערפאת והרשות הפלשתינית. חאתם אמר, כי הנטיה לאשר את הקבינט הזה היא זמנית בשל הסיטואציה הנוכחית, עד לבחירות הבאות שאמורות להתקיים בתחילת 2003.

