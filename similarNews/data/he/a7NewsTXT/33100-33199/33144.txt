

שבעה ערבים ישראליים, תושבי הכפר ביענה שבגליל המערבי, נעצרו על ידי המשטרה בחשד שסייעו למחבל שביצע את הפיגוע באוטובוס קו 361 במירון. כך הותר בצהריים לפרסום ע"י המשטרה והשב"כ.

העצורים, בני חמולת בכרי חשודים הלינו את המחבל בביתם, סייעו לו בבחירת מקום הפיגוע והסיעו אותו למקום. החשוד המרכזי בפרשה הוא איברהים בכרי, מהכפר בענה. איברהים מסר הערב
הודאה מלאה לחוקריו ואף אמר כי "רצה להרוג כמה שיותר יהודים".

מעצרם של החשודים בוצע לפני מספר שבועות ורק היום הותר לפרסום. במהלך שבועות אלה הוארך מעצרם מספר פעמים, ובתקופה זו נאסר על עורך דינם להיפגש עימם בבית המעצר.

מן החקירה מתברר כי המחבל שתכנן לבצע את פיגוע ההתאבדות, עבד בעבר בכפר ביענה. שם הכיר את שניים מהעצורים, אברהים ויאסין באכרי. יומיים לפני ביצוע הפיגוע ביקש המחבל מאברהים בכרי את עזרתו, אברהים התקשר ליאסין בכרי וקוימה ביניהם פגישה משולשת שם חשף בפניהם המחבל את המטען בו הוא מתכוון לבצע את הפיגוע.

חשודים אחרים בפרשה ציידו את המחבל במצלמה ובאביזרים אחרים שישוו לו מראה של תייר וכן רכשו עבורו את הסוללות להפעלת המטען. את פרטי הפרשה מסר הבוקר במסיבת עיתונאים מפקד מרחב הגליל, תת ניצב יהודה סולומון.

