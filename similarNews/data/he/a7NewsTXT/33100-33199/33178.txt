

היועץ המשפטי לממשלה, אליקים רובינשטיין, הורה לפתוח בחקירה נגד השרה לשעבר שולמית אלוני, בחשד שהפרה צו אלוף. כזכור, אלוני נכנסה לפגישה עם ערפאת ברמללאה ללא אישור הצבא. אתרו של יואב יצחק (NFC) מדווח הערב כי אלוני זומנה בטלפון לחקירה משטרתית בירושלים.

אלוני נכנסה בחודש ינואר לרמאללה יחד עם חברי הכנסת אחמד טיבי ומוחמד בראקה. בלשכת היועץ המשפטי לממשלה מבהירים, כי לא יתכן שאדם, ובייחוד איש ציבור, יראה עצמו פטור מלציית לחוק, אך ורק בשל העובדה שאינו מסכים לו.

אלוני טענה ברשת ב' בתוכנית המשפטית "דין ודברים", כי פנתה לפני צאתה לרמאללה לגורמי בטחון והודיעה על כוונתה, אך מעולם לא נמסר לה כי אסור לה להכנס לשם. "אני לא מכירה את הצווים האלה (שהצבא הוציא באוקטובר 2000, כדי לשמור על חייהם של אזרחי ישראל), לא הכרתי אותם, המפקד הצבאי אני לא כפופה לו, ויש לי הרגשה שיש שימוש רב מדי בצווים של תקנות הגנה לשעת חירום", אמרה.

דובר משרד המשפטים הגיב על טענתה ל"איפה ואיפה" מצד היועץ המשפטי לממשלה ומסר כי חקירות דומות התנהלו באחרונה נגד קבוצות של חסידי ברסלב, שנכנסו לקבר יוסף בשכם ללא היתר.
