

חבר הפרלמנט מטעם הקהילה היהודית באיראן, מוריס מותמד, הודיע כי ביקש להעניק חנינה לשמונת היהודים הכלואים בשיראז בעוון ריגול לטובת ישראל. "פניתי למנהיג הרוחני, האייטולה עלי חמנאי, בבקשה לחון אותם בשל התנהגות טובה, אך גם לקראת ראש השנה", ציין מותמד.

"נפגשתי עם האסירים לפני חודש וחצי. מצבם טוב, ואני מקווה שיוזמתי תועיל להם", הוסיף חבר הפרלמנט. מבין שמונת האנשים שעדיין בכלא, שניים נדונו לתשע שנות מאסר, ושניים לשבע שנות מאסר. כ-30 אלף יהודים חיים כיום באיראן, בעיקר בשיראז, טהרן ואיספהן.
