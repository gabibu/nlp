

פניה של התאחדות הסטודנטים השתנו ללא היכר. בראשות ההתאחדות עומדת מיום שישי האחרון גילה גמליאל, המופיעה ברשימת הליכוד לכנסת. גמליאל, ראש אגודת הסטודנטים בבאר שבע, זכתה בבחירות ברוב של 60%. גמליאל היא היו"ר הראשון שאינו מאוניברסיטת ת"א או ירושלים, וכן האישה הראשונה בתפקיד זה.

חידוש נוסף הוא שאחרי שמונה שנים שולט הימין בראש ההתאחדות. בשיחה עם ערוץ 7 על שאיפותיה מציינת גמליאל כי היא מעוניינת להפעיל את הסטודנטים בתרומה לנושאים חברתיים כגון תרומה לסיוע לילדים במסגרת יום החינוך הארוך.

דמות נוספת המצטרפת להתאחדות הוא הרב שרגא נתן דהן, חסיד חב"ד, המכהן כיו"ר אגודת הסטודנטים ב"מכון לב" בירושלים. הוא ימונה לדובר הארצי של ההתאחדות, כך על פי פרסום ראשון באתר האינטרנט 'חב"דניק'.

הרב דהן, חסיד חב"ד המתגורר בירושלים, מלמד ב"מכון לב" בירושלים ומכהן כיו"ר אגודת הסטודנטים במכון מזה חודשים אחדים, לאחר שכיהן במשך שנה כסגן יו"ר.
