

אתמול נפתחה שנת הלימודים במרבית בתי הספר התיכוניים הדתיים וגם בחלק מגני הילדים ובתי הספר היסודיים הדתיים. כ 190 אלף תלמידי ממ"ד החלו את לימודיהם.

בתי הספר נענו לקריאתו של ראש מנהל החינוך הדתי הרב שמעון אדלר להקדים את פתיחתה של שנת הלימודים בשל הסמיכות לחגים והרצון להספיק ללמוד על החגים בטרם היציאה לחופשה .

חודש אלול הוא תקופה בעלת משקל עצום, שבו נפתחים שערי שמים ושערי לבבות, ולכן אסור להחמיץ את ההכנות הנדרשות בחודש זה לקראת ראש השנה, כך אמר לערוץ 7 הרב יורם צוהר, ראש האולפנה בכפר פינס. אם לא התחילו שאר בתי הספר ללמוד בר"ח אלול מוטב שאנו נעשה זאת ביזמתנו, שהרי בוודאי חמישה ימים לפני ראש השנה אין בהם די כדי להתכונן.

הרב צוהר הוסיף כי באולפנת כפר פינס לומדות כ 100 תלמידות מיש"ע, שמציאות חייהן מלווה במתח רב, מתח המורגש היטב. הוא הוסיף כי מתוך השיחות עם התלמידות הוא חש שהן, יותר מאחרות, עוסקות בחיפוש אחר הזהות האישית והקהילתית שלהן, וכי יש לסייע להן למצוא תשובות. "יש לסייע להן לבנות בסיס חזק ומוצק לחייהן, גם במישור האישי וגם הקהילתי". עוד אומר הרב צוהר כי הבנות הללו הגיעו לבגרות יציבה יותר, וכי מוטב לנצלה כדי לרומם את חברותיהן".

