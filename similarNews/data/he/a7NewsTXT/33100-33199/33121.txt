

אין הידרדרות ביחסים בין ארה"ב לרוסיה, אמר בשבת דובר הבית הלבן, שעות לאחר שלשכת הנשיאות האמריקנית הביעה צער על ההפצצה בגרוזיה, שיוחסה לרוסיה. "טעות היא לייחס לתגובה זו יותר חשיבות ממה שהיא ראויה לה", אמר במוצאי-שבת הדובר ארי פליישר לעיתונאים. זאת לאחר שבשעות אחר הצהריים הוא פרסם הודעה, ובה מתח ביקרות נוקבת על רוסיה בגין ליבוי המתיחות עם גרוזיה.

גרוזיה האשימה את רוסיה באחריות להפצצה מן האוויר ביום שישי באזור גאיות פאנקיסי, שם על פי החשד מסתתרים מורדים צ'צ'נים, אך רוסיה הכחישה את הטענה. פליישר דרש משלטונות רוסיה למצוא מהר ככל האפשר פתרון מדיני לבעיית צ'צ'ניה.

הדובר הדגיש כי הנשיא ג'ורג' בוש אינו מפקפק ביכולת המנהיגות של נשיא רוסיה ולדימיר פוטין . הוא גם המעיט בחשיבות הפגישה ביום שישי בין פוטין לשליט צפון קוריאה קים ג'ונג-איל, והגדיר אותה כפגישה שגרתית בין שני מנהיגים.
