

"בפעולה נועזת פשטו כוחות צה"ל בפיקוד חטיבת גולני, הקומנדו הימי, כוחת שריון ואחרים על מחנה הפליטים בג'נין במטרה לעצור את ג'מאל אבו איזה, ראש מחבלי החמאס בג'נין והמשימה הושלמה בהצלחה", סיפר מפקד אוגדת איו"ש, תא"ל גרשון יצחקי על לכידת המחבלים הבכירים בג'נין.

במבצע משולב של שירות הביטחון הכללי וצה"ל נעצרו ג'מאל אבו אלהיג'א, מחבל חמאס בכיר מג'נין ועוזרו אסלאם ג'ראר. במערכת הביטחון מייחסים להם פיגועי תופת שבהם נרצחו עשרות אזרחים ישראלים ומאות נפצעו. דובר צה"ל הדגיש כי בימים אלה עסקו השניים בהוצאה לפועל של פיגועים.

"הפיגוע האחרון המוכר לכולם הוא בצומת מירון, וכן "מצה" בחיפה, מסעדת "סבארו" בירושלים. המחבל גם אחראי לשיגור מכונית תופת בחדרה ופיגוע התאבדות בנהריה", מבהיר מפקד אוגדת איו"ש, תא"ל גרשון יצחקי.

תא"ל יצחקי הדגיש כי בצה"ל לא עוסקים ברשימות המחבלים ו"כל מי שמעורב בפעילות טרור נגד אזרחי ישראל- יומו בשלב זה או אחר יגיע. אנחנו פועלים להגביר את הלחץ על גורמי הטרור, ועל הג'יהאד האיסלמי בפרט. אם נגביר את הלחץ בכל הדרגים נוכל לשמר את השקט הזה".

ג'מאל אבו אל היג'א, המחבל הבכיר מהחמאס שנעצר, היווה את הסמכות המרכזית בגזרת ג'נין הן כלפי פעילי החמאס בשומרון והן כלפי הנהגת החמאס מחוץ למרחב השומרון. אל היג'א שימש גם כמקשר לתשתיות השונות בשטחי הרש"פ ביהודה שומרון וגם בעזה. בנוסף קיבל וריכז כספים רבים לשם מימון פעילות הארגון וחלוקתם למחבלים.

עוד נמסר מצה"ל כי אל היג'א נמנה בעבר על מקורביו של נאצר ג'ראר, מפגע החמאס הבכיר שנהרג לפני כשבוע במהלך פעילות כוחות הביטחון וצה"ל בכפר טובאס ואשר היה מעורב בשורה ארוכה של פיגועים רבי נפגעים בישראל.
