

בקטמנדו בירת נפאל הסתיים "מחנה עיניים", שבמסגרתו טיפלו והדריכו רופאים מישראל רופאים מקומיים בשיטות מתקדמות של ניתוחי עיניים.

היוזמה לשיגור הרופאים הייתה של המחלקה לשיתוף בינלאומי במשרד החוץ. שני הרופאים: פרופ' דב ויינברגר וד"ר משה לוסקי, מביה"ח שיבא ברמת גן, וכן טכנאי הגיעו לנפאל לפני כשבועיים ועבדו ביחד עם הצוות הרפואי בבית החולים בקטמנדו הבירה.

הרופאים הישראלים ניתחו 50 חולים באמצעות מכשיר משוכלל לביצוע ניתוח עיניים, שביה"ח קיבל כתרומה מגורם אחר. נוסף על כך הדריכו רופאים והכשירו שלושה רופאים מקומיים לכך שיוכלו מעתה לבצע בעצמם את ניתוחי העיניים בשיטה החדשה. שגריר ישראל בנפאל אבי ניר אמר כי התקשורת המקומית דיווחה בהרחבה על הטיפולים וכן על טקס הסיום ל"מחנה העיניים" שהתקיים בסוף השבוע בהשתתפות שר המדינה לענייני בריאות של נפאל.

במשרד החוץ מרוצים מההד החיובי שלו זכתה ישראל בנפאל כמו גם במדינות אחרות שבהן התקיימו טיפולי עיניים והדרכות מסוג זה, וזאת בעלות כספית נמוכה יחסית. בחודש ספטמבר אמור לצאת צוות אחר של רופאי עיניים מבית החולים שיבא למיקרונזיה.

