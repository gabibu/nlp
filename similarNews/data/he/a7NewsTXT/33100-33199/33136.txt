

הרכב של תשעה שופטי בג"ץ ידון היום בסוגיית גירוש בני משפחותיהם של מחבלים לחבל עזה.

לטענת העותרים פעולת גירושם של בני משפחות המחבלים היא פשע מלחמה שיגרור את החיילים העוסקים בו לבית הדין הבינלאומי בהאג. לטענתם כל עוד לא נמצא אישום מרשיע לגבי הקרובים עצמם לא יוכלו כוחות הביטחון להפוך אותם לחסרי כול.

דיונם זה של שופטי בג"ץ יעסוק בגירוש בני משפחותיהם של המחבלים שביצעו את הפיגועים בעמנואל ובתחנה המרכזית בתל אביב.

המועמדים לגירוש הם אחיו ואחותו של המחבל עלי עג'ורי, ששלח את המחבלים לתל אביב ואחיו של המחבל נאסר דין עסידה, האחראי לפיגוע בעמנואל. בצו לגירושם של השלושה נטען שהם סייעו לאחיהם וידעו על מעשיהם.

בתשובת המדינה לבג"ץ קובעת פרקליטות המדינה כי על פי הערכות הצבא והשב"כ, הריסת בתיהם של משפחות המחבלים וגירושם לעזה יתרמו למאבק נגד הפיגועים ולהרתעת מחבלים פוטנציאלים.

כתבת ynet אפרת וייס דיווחה כי בתוך כך, בסוף השבוע הגישה בריז'יט קסלר, אמה של גילה ז"ל בת ה-19, שנרצחה בפיגוע ההתאבדות בצומת הגבעה הצרפתית, בקשה להצטרף כמשיבה לעתירה כדי לטעון בזכות הגירוש.

בדיווחה מזכירה וייס כי נשיא בית המשפט העליון השופט אהרון ברק קיצר את ביקורו בחו"ל כדי להשתתף בדיון היום.

