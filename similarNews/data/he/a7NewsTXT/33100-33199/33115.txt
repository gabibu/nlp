

העימות מול הרש"פ הוא "בעל ממדים סרטניים ומאפיינים סרטניים", כך אומר הרמטכ"ל רב אלוף משה יעלון. הוא דיבר בכנס השנתי של הרבנות הראשית שהתקיים בירושלים לרגל ראש השנה. קטעים מדבריו הוקלטו ופורסמו באתר ynet, ובהם אומר הרמטכ"ל: "הרש"פ קיבלה החלטה אסטרטגית לפתוח בעימות, וחייבים לנצח אותה. סימני השאלה מן העבר הפכו לסימני קריאה, ויש להבין כי הרשות היא שלוחמת בישראל, וכי אין מדובר במאבק עממי".

עוד אומר יעלון כי העולם הערבי מתחלק לשלושה חלקים ביחסו כלפי ישראל: אלה שבחרו להגיע להסכמים עם ישראל, כמו מצרים וירדן, אלה שיש להם אינטרס כלכלי להתחבר לישראל, מדינות שיש לנו אתן מערכת יחסים, כגון עומאן, קטאר ומדינות המפרץ, ומנגד ישנן המדינות והגורמים שקוראים להשמיד את ישראל במאבק מזוין. אירן, אומר יעלון, שואפת להשמיד את ישראל.

"אירן קוראת באופן גלוי להשמדת ישראל ופועלת גם לרכישת יכולות אסטרטגיות של טילי קרקע קרקע כולל ראשי קרב גרעיניים. נוסף על כך אירן תומכת בטרור, והיא עושה זאת באמצעות החיזבאללה בלבנון, שהוא למעשה שלוחה קדמית אירנית בלבנון, ובאמצעות הצבת קטיושות ורקטות שאמורות לכסות את כל המדינה כולל את מפרץ חיפה.

יעלון הוסיף כי אירן תומכת בכל גוף שיכול לקרב את קצה של מדינת ישראל: בחמאס, בג'יהאד האיסלמי, בחזית העממית ואפילו ברש"פ. פרשיית קארין A חשפה, לדבריו, את הקשר בין הרש"פ לאירנים, והמחישה את נקודת התמיכה האירנית.

יעלון מדגיש כי הסכסוך עם ערביי הרש"פ הוא האיום העיקרי על ישראל ולא האיום העירקי. "האיום העירקי אינו מדיר שינה מעיני. מול האיום הזה יש לנו תשובה טובה, נחרצת וברורה - ומבחינתי אין הוא איום קיומי על מדינת ישראל", אומר יעלון.

הבעיה החריפה, לדבריו, היא בעיית ערביי הרש"פ. אותה מדגיש יעלון ואומר: "ההנהגה הפלשתינית הנוכחית אינה מכירה בזכותה של מדינת ישראל להתקיים כמדינה יהודית, והיא מנסה לממש את תורת השלבים. אנשיה מאמינים שבטרור ובתהליכים דומים הם יצליחו להקים מדינה, קודם כל ביהודה שומרון ועזה ולאחר מכן גם בחלק האחר של ארץ ישראל", ועל כך אומר הרמטכ"ל כי הערבים צריכים להבין שלא יגיעו ליעדם באמצעות הטרור.

גם לאסאד, לדברי יעלון, יש שאיפות. "לעומת אביו תומך אסד תמיכה מסיבית מאד גם בחיזבאללה וגם בארגוני הטרור הפלשתיני. הוא מאמין כי בדרך של טרור ואלימות ינצח את ישראל". בשאר אסד, אומר יעלון, יושב על הגדר, אך רגליו וידיו נוטות לעבר המאבק המזוין. החלטתו היא לפגוע בישראל במאבק מזוין, והיא נשענת בעיקר על ההצלחה של החיזבאללה.

הוצאת צה"ל מלבנון במאי 2001, כתוצאה מלחץ של טרור גרילה על ישראל הביאה לדבריו לקבלת החלטות אסטרטגיות המסתמכות על כך שהחברה הישראלית אינה מסוגלת לספוג נפגעים, ואינה מוכנה להילחם ולהקריב קורבנות. "אסד התלהב מההצלחה של חיזבאללה...", אומר יעלון. ארגוני הטרור, אומר יעלון, התרשמו מהקולות שנשמעו בציבור הישראלי, ומהם הסיקו שהחברה הישראלית איבדה את יכולת העמידה שלה, דבר שיביא, על פי ראות עיניהם, לתהליכים פנימיים הדומים לאלה שהביאו ליציאה מלבנון. חברה שמשדרת אי יכולת לעמוד בפני נפגעים מפעילה לחצים מלמטה למעלה, כגון בדרך של הפגנות וכו', לחצים שבסופו של דבר מביאים את הדרג המדיני לקבל החלטות בהתאם לאינטרסים של הצד הערבי, אומר יעלון.

יעלון מוסיף כי ההנהגה הזאת חשבה שמדינת ישראל תישבר הרבה יותר מוקדם. היא לא האמינה שמדינת ישראל תהיה מסוגלת לספוג 610 הרוגים. היא לא האמינה שמדינת ישראל מסוגלת לספוג נזקים כלכליים מסוג הנזקים שאנחנו סופגים בשנתיים האחרונות, וחשבה שהרבה יותר מוקדם תיערכנה הפגנות שיפנו את הדרג המדיני הישראלי לקבלת החלטות, בין אם לנסיגה חד צדדית ובין אם זה כל דבר אחר שהוא למעשה כניעה לטרור.

יעלון מוסיף כי אחת הבעיות הקשות של מדינת ישראל להתמודד עם מלחמת הטרור היזומה היא הסכמה על האבחון הנכון של המצב. האם מדובר במלחמה כחלק מתורת השלבים או במצב שיש בו צד עם כוונה טובה, שצריך לסייע לו להשתלט על השטח.

אם מצדנו יתקיים העימות הזה בדרך הקורמת תחושה בצד הפלשתיני שהטרור מנצח ומביא להישגים, אנחנו נמצא את עצמנו מידרדרים במדרון חלק מבחינה בטחונית. לא נוכל להרתיע את הפלשתינים מלהשתמש בטרור בכל מצב שלא תהיה בו הסכמה. לא נוכל להרתיע גורמים נוספים שכבר השתמשו בטרור ומתכננים כרגע לנקוט אותו, ולא נוכל להרתיע גם את אלה שחתמו על הסכמים אתנו "אבל אומרים", לדברי יעלון: "רגע, רגע, רגע, אם פה יש משהו שאפשר לקבל אותו באמצעות טרור אז בואו נשתתף בחגיגה'. בעימות הזה אנו חייבים לנצח באופן כזה שהצד הפלשתיני ייצרב בתודעה שאין שום סיכוי להביא להישג כלשהו שמשמעותו כניעה ישראלית".

בהמשך דבריו סקר יעלון את חשיבותו של מבצע "חומת מגן".

"ב'חומת מגן'", אומר יעלון, "קודם כל חשו לא רק בצד הפלשתיני, אלא בכל הסביבה, שמדינת ישראל היא כבר איננה מה שחסן נסראללה אמר בנאום הניצחון שלו לאחר שנסוגונו מלבנון במאי 2002: שאנחנו כביכול קורי עכביש.

מבצע 'חומת מגן' המחיש את העובדה שהציבור בישראל עומד מול מתקפת טרור שפגעה בו קשה. הנכונות של חיילי המילואים להתגייס, וההתמודדות שלהם על כל מקום בטנק, על כל מקום בנגמ"ש, על כל רובה... הפגנת הכוח הזאת שידרה לא רק לפלשתינים אלא גם לכל מי שבסביבה: 'רגע, רגע, רגע יש פה משהו אחר והוא איננו קורי עכביש! הנכונות שלנו לסכן את כוחותינו ולהיכנס ללב מחנות הפליטים וללב הקסבה בשכם, ולעשות את זה באופן מקצועי ובאופן נחוש. נכון, בחלק מהמקרים יש נפגעים אולם למרות הנפגעים לא פחתה הנכונות לרדוף את הטרור באשר הוא, בין אם הוא מתחבא מאחורי אזרחים במחנה פליטים וממלכד אותם, כמו בג'נין, ובין אם הוא מתחבא מאחורי אזרחים בקסבה בשכם, ורוצה שהאזרחים יפגעו, ובין אם הוא מתחבא בכנסיית המולד ואנחנו מתעקשים להכניעו עד הסוף. את ההתרשמות הזאת מעמידתה של ישראל כבר תרגם החיזבאללה, ומאז 'חומת מגן', שימו לב, אינו תוקף בהר דב. במבצע 'חומת מגן', הוא ניסה להסלים את המצב, ופתאום הוא הפסיק לגמרי, ומאז פתאום העסק רגוע יחסית".
