

הוריה של מרלין מרים מנחם, שנרצחה בפיגוע ההתאבדות באוטובוס בצומת מירון, אמרו כי הם לא הופתעו ממעצרם של בני משפחת בכרי מהכפר בענה שבגליל, החשודים שסייעו למחבל המתאבד שפוצץ את עצמו באוטובוס 361 בצומת מירון.

"הם הרוצחים של הבת שלנו וצריך להתייחס אליהם כאל מחבלים. לשלול את תעודות הזהות של כל בני המשפחה, להרוס להם את הבתים, לא רק למען הצדק אלא למען יראו וייראו. חשיפת החוליה אינה מנחמת אותי. היא רק מגבירה את הכאב ששכנים ערבים הגרים רק 20 דקות מהבית שלי, היו שותפים לרצח של הבת שלנו", אמר האב.

תגובת הוריה של מרלין באה לאחר שפורסם כי שבעה ערבים ישראלים תושבי הכפר ביענה שבגליל המערבי הם שיזמו את הפיגוע בקו האוטובוס 361 למירון. כוחות המשטרה עצרו אותם בחשד שסייעו למחבל שביצע את הפיגוע. העצורים, בני חמולת בכרי, חשודים כי הלינו את המחבל בביתם, סייעו לו בבחירת מקום הפיגוע והסיעו אותו למקום.

מעצרם של החשודים בוצע לפני שבועות אחדים, אך רק עתה הותר לפרסום. במהלך שבועות אלה הוארך מעצרם פעמים אחדות, ובתקופה זו נאסר על עורך דינם להיפגש עמם בבית המעצר.
מן החקירה מתברר כי המחבל שתכנן לבצע את פיגוע ההתאבדות עבד בעבר בכפר ביענה. שם הכיר שניים מהעצורים, את אברהים ואת יאסין באכרי. יומיים לפני ביצוע הפיגוע ביקש המחבל מאברהים בכרי את עזרתו. אברהים התקשר ליאסין, שלושתם נפגשו, ושם חשף בפניהם המחבל את המטען שבו הוא מתכוון לבצע את הפיגוע.

העצורים הודו בחשדות המיוחסים להם. אחת מהעצורות היא גננת שהסתירה בגן הילדים שלה את המטען ששימש לפיגוע.

חשודים אחרים בפרשה ציידו את המחבל במצלמה ובאביזרים אחרים שישוו לו מראה של תייר, וכן רכשו בעבורו את הסוללות להפעלת המטען.

את פרטי הפרשה מסר הבוקר במסיבת עיתונאים מפקד מרחב הגליל תת ניצב יהודה סולומון. הוא קרא לתושבי בעאנה לגנות את החשודים במקום לטעון לחפותם.

בתגובה על חשיפת החוליה מבענה אומר יו"ר סיעת חרות ח"כ מיכאל קליינר כי מרבית ערביי ישראל אינם נאמנים למדינה, אלא רואים את עצמם מחויבים למאבקם של ערביי הרש"פ. "הבעיה הפלשתינית אינה עוצרת בקו הירוק, ולכן היא לא תפטר בהקמת מדינה פלשתינית וגם לא בטרנספר של ערביי יש"ע".

לדברי קליינר, צריך להטיל עונש מוות על כל אזרח או תושב שבגדו במדינה ושהצטרפו לשורות הטרור. לדבריו, צריך לעודד הגירה של אזרחים עוינים למדינות ערב ולחייב כל אזרח בהצהרת נאמנות למדינה כתנאי למימוש זכות הבחירה לכנסת.

בעקבות פרסום מעצרם של הערבים מבענה שוחח אתמול בכיר בשב"כ עם שר הפנים אלי ישי. השב"כ העביר לישי חומר בעניינם של החשודים, וישי יחליט בקרוב כיצד לנהוג. לדעת השב"כ, שלילת האזרחות היא אחד מהגורמים המרתיעים ערבים ישראלים משיתוף פעולה עם פעולות טרור. בכך חיזק הבכיר את פעולותיו האחרונות של ישי באשר לשלילת מעמד האזרחות של ערבים ישראלים.
