

ממשלת ירדן מודאגת מההשלכות האפשריות של מתקפה אמריקנית על עירק, ועל כן הציע ראש ממשלתה עלי אבו רע'ב לקשור בין חידוש עבודתם של פקחי הנשק של האו"ם בעירק לבין התחייבות להסיר את האמברגו המוטל על המדינה השכנה ממזרח מזה 12 שנה.

בראיון שהעניק ביום ראשון לסוכנות הידיעות הצרפתית הדגיש אבו רע'ב את הצורך בדו-שיח בין האו"ם לבין בגדד, וזאת כדי לאפשר את שובם לעירק של הפקחים כדי להבטיח שלא יהיה בידיה נשק להשמדה המונית.

לדבריו, היתרון בנוסחה זו הוא שבתקווה להסרת האמברגו עירק תרצה ליישם את ההחלטות הבינלאומיות, והדבר יחסוך למדינה זו ולאזור כולו את ההשלכות השליליות של מתקפה.

רע'ב הזכיר את האזהרות הרבות של רבת עמון באשר להשלכות הרות האסון של מתקפה כזו, ואמר כי ארצו עשתה כל שביכולתה כדי לסייע לפתרון המשבר.

"ירדן אינה עוד חלק בפרשה זו, הנוגעת אך ורק לעירק ולאו"ם, לעיראק לארה"ב", אמר. אבו רע'ב שב והזהיר מפני ההשלכות השליליות של כל פעולה צבאית בעירק על היציבות באזור.

ראש ממשלת ירדן הדגיש כי הכלכלה הירדנית תהיה הקרבן הראשון של מתקפה בעירק. ירדן תלויה לחלוטין במדינה זו למילוי צרכיה בתחום הנפט, הסביר, אך לעומת זאת הוא הביע ביטחון ביכולתה של ארצו להתמודד עם זרם של פליטים עירקים או פלשתינים במקרה של סכסוך. "אנו בוחנים את כל האפשרויות ומתחשבים בהן", אמר.

אתמול טען צבא עירק כי שמונה אזרחים עירקים נהרגו, ותשעה נפצעו בתקיפה אווירית של מטוסים אמריקניים ובריטיים בדרום המדינה.

גם ביום שלישי שעבר תקפו מטוסי קרב של ארצות הברית ובריטניה עמדות נ.מ. ומתקן שיגור טילים בדרום עיראק.

