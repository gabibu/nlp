

חייל צה"ל נפצע אחר הצהריים באורח קל מבקבוק תבערה שנזרק לעברו, בעת שהיה בפעילות בטחונית בשכם. החייל סובל מפגיעות בפנים ובגפיים. כתבנו קובי פינקלר מוסר כי הפצוע פונה לקבלת טיפול לבית החולים בילינסון בפתח תקווה.

סמוך לשער המערבי של הישוב שערי תקווה בשומרון גילה כוח של צה"ל מטען חבלה מאולתר. כתבנו מוסר כי המטען פוצץ באופן מבוקר על ידי חבלנים. איש לא נפגע ולא נגרם נזק לרכוש.

הערבים דווחו הערב כי צה"ל עצר את דובר 'החזית העממית' עלי ג'עדת ושני מחבלים בכירים אחרים. באתר "הארץ" דווח כי ג'עדת, המבוקש בידי צה"ל, נעצר בביתו, לאחר שלפני חודש שוחרר ממעצר מינהלי.

אתמול נלכד מחבל בצומת העוקפים על כביש חברון-גוש עציון. המחבל התכוון לדקור חיילים, אולם הוא התחרט וניסה להימלט. המחבל השליך את הסכין וכוחותינו לכדו אותו.

אירועי האש בחבל עזה נמשכו גם אתמול. מחבלים פתחו באש לעבר כלי רכב ישראליים שנעו על כביש קרני נצרים. עקב כך נסגר הכביש לתנועה. בחצר בית ביישוב יהודי בחבל עזה התפוצצה אתמול פצצת מרגמה. איש לא נפגע, אך נגרם נזק. במהלך פעילותם עצרו חיילינו הלילה שבעה עשר מחבלים, בהם עשרה שהוגדרו מבוקשים.

בחלחול עצרו חיילינו שני מחבלים. השניים, נעצרו לאחר שטנקים של צה"ל נכנסו לשכונה הצפונית בחלחול, שכונה המוגדרת חלק מהאזור המכונה 'שטח A'.

מהעיירה בני נעים הסמוכה לחלחול דיווחו פלשתינים לכתבי עתי"ם, כי כוחות צה"ל עקרו עשרות דונמים של מטעי זיתים ומטעים נוספים ויישרו את הקרקע. דבר מעצרם של תושבי חלחול אושר ע"י צה"ל אולם עם זאת נמסר כי לא ידוע דבר על "שיטוח" הקרקע ליד בני נעים.
