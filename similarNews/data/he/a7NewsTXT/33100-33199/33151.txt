

ועידת כדור הארץ שנפתחה הבוקר ביוהנסבורג היא הכינוס הגדול ביותר שארגן אי-פעם האו"ם. בכינוס ידונו אלפי משתתפים בנושאים הקשורים לשמירה על כדור הארץ ואיכות הסביבה.

מארגני הוועידה מקווים שבסופה תניב תוכנית פעולה להגשמת המטרות שנקבעו לפני עשר שנים בועידת כדור הארץ בריו דה ז'ניירו, על מנת להביא לאיזון בין הפיתוח הכלכלי, הפיתוח החברתי וההגנה על הסביבה, שלושת הערוצים של מה שמכונה "פיתוח בר-קיימא".

בוועידת יוהנסבורג למעלה מ-9,300 משתתפים, בהם 4,100 נציגי ממשלות, 2,100 עיתונאים ו-3,000 קבוצות וארגונים שונים.

בוועידה משתתפים יותר מ-40 אלף נציגים מארגונים לא ממשלתיים וכן 104 ממנהיגי העולם. כמה מראשי האיחוד האירופי ייטלו חלק בכינוס, בהם ראש ממשלת בריטניה טוני בלייר, נשיא צרפת ז'אק שיראק וקנצלר גרמניה גרהארד שרדר.

נשיא ארה"ב ג'ורג' בוש, שלא יבוא ליוהנסבורג, ישלח במקומו את שר החוץ קולין פאוול.

ממשלת ישראל שולחת לוועידה כנציגיה את שר החוץ שמעון פרס ואת השר לאיכות הסביבה צחי הנגבי. במשלחת הישראלית קיים חשש כבד ממארבים דיפלומטיים אליהם ינסו למשוך משתתפי הועידה את המשלחת הישראלית, כדוגמת ועדת דרבן.

בנאום הפתיחה שלו, קרא נשיא דרום אפריקה למשתתפים לנהוג באחריות ובדחיפות על מנת לאשר תוכנית פעולה למען האינטרסים של כדור הארץ והאנושות כולה. "כולנו מסכימים בכך שמגמות הייצור והצריכה יוצרות אסון אקולוגי, המאיים על החיים בכלל ועל חיי האדם בפרט". בדבריו הוסיף הנשיא הדרום אפריקאי כי "חברה גלובלית המבוססת על עוני לרבים ועל שגשוג למעטים, המתאפיינת באיים של עושר, מוקפים בים של עוני, אינה בת-קיימא".

נשיא דרום אפריקה הביע צער על שהקהילה הבינלאומית לא הגשימה את המטרות שנקבעו בועידה הקודמת לפני עשור בריו דה ז'נרו. "עלינו להיפטר מהאדישות שאפיינה את העשור האחרון, ועלינו להגיע להסכמה על צעדים מעשיים וברורים שיסייעו בידינו להתמודד עם האתגרים עמם אנו מתמודדים. זה תפקידה העיקרי של הוועידה".


