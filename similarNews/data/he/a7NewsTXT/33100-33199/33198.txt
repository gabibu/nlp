

במרדף שערך צה"ל במחנה הפליטים ג'נין אחר מפקד הזרוע הצבאית של חמאס בג'נין ג'מאל אבו אל-הייג'ה ועוזרו איסלאם ג'רר, השתתפו עשרות טנקים ומסוקי קרב מסוג אפאצ'י. הם צרו על המחנה וסללו את דרכם של הכוחות לביתו של עומאר סתתי, שבו הסתתרו השניים, ובו נעצרו. קודם שכותר הבית קראו חיילי צה"ל ברמקולים ליושביהם של כ 50 הבתים השכנים לבית לצאת מבתיהם ולעזוב את השכונה, הנמצאת בדרומו של מחנה הפליטים.

אחרי סריקות מבית לבית בשכונה, שנמשכו שעות ארוכות, הצליחו לוחמי הקומנדו הימי וסיירת גולני לעצור את אל-הייג'ה, הנחשב כיום לבכיר המבוקשים ביו"ש.

ג'מאל אבו אל הייג'ה נעצר עם עוזרו איסלאם ג'רר בתוך גומחה בבית שהוקף, ביתו של בכיר החמאס עומאר שתתי. אתם נעצרו שניים מבני משפחתו של שתתי.

במערכת הביטחון מייחסים להם פיגועי תופת שבהם נרצחו עשרות אזרחים ישראלים ומאות נפצעו. דובר צה"ל הדגיש כי בימים אלה שוב עסקו השניים בהוצאה לפועל של פיגועים.

"הפיגוע האחרון המוכר לכולם הוא בצומת מירון, וכן במסעדת "מצה" בחיפה ובמסעדת "סבארו" בירושלים. המחבל היה שותף גם לשיגור מכונית תופת בחדרה ולפיגוע התאבדות בנהריה", מבהיר מפקד אוגדת איו"ש תא"ל גרשון יצחקי.

תא"ל יצחקי הדגיש כי בצה"ל אין עוסקים ברשימות המחבלים ו"כל מי שמעורב בפעילות טרור נגד אזרחי ישראל בשלב זה או אחר יומו יגיע. אנחנו פועלים להגביר את הלחץ על גורמי הטרור בכלל, ועל הג'יהאד האיסלמי בפרט. אם נגביר את הלחץ בכל הדרגים נוכל לשמר את השקט הזה".

ג'מאל אבו אל היג'א, המחבל הבכיר מהחמאס שנעצר, היה בעל הסמכות המרכזית בגזרת ג'נין הן כלפי פעילי החמאס בשומרון והן כלפי הנהגת החמאס מחוץ למרחב השומרון. אל היג'א שימש גם כמקשר לתשתיות השונות בשטחי הרש"פ ביהודה שומרון וגם בעזה. נוסף על כך ריכז כספים רבים שקיבל לשם מימון פעילות הארגון ולשם חלוקתם למחבלים.

עוד נמסר מצה"ל כי אל היג'א נמנה בעבר עם מקורביו של נאצר ג'ראר, מפגע החמאס הבכיר שנהרג לפני כשבוע במהלך פעילות כוחות הביטחון בכפר טובאס, ואשר היה מעורב בשורה ארוכה של פיגועים רבי נפגעים בישראל.
