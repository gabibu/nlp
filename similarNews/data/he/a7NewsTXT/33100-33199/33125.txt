

ד"ר רוברט גולדשטיין מפלורידה, המואשם בתכנון פיגועים בעשרות מסגדים ובמוסדות חינוך איסלמיים במדינת פלורידה, היה חבר בכת של "יהודים למען ישו", ולא בקהילה היהודית. כך מדווח במבזקי "הצופה".

גולדשטיין, רופא מומחה למחלות רגלים, נעצר ביום שישי לאחר שהמשטרה מצאה בביתו כלי נשק, חומרי נפץ ותוכנית מפורטת לבצע פיגוע במרכז לימוד איסלמי.

ביום חמישי עצרו שלטונות פלורידה רופא יהודי, ללא עבר פלילי, בחשד כי תכנן לפגוע ביעדים מוסלמיים בארצות הברית. ברשות האיש, ד"ר רוברט גולדשטיין, בן 37, נמצאו 40 כלי נשק וחומרי חבלה רבים, וכן רשימה של כ 50 מסגדים ומרכזים המשמשים את הקהילה המוסלמית במדינת פלורידה.

על פי דיווח בעיתון מקומי בטמפה, Tampa Tribune, נמצאו בביתו של גולדשטיין בין השאר פצצות המוכנות להפעלה. כמו כן נמצא תכנון בכתב לפגיעה במרכז חינוך מוסלמי בעיר טמפה. במסמך תיעד הרופא גם את כוונתו להטמין חומרי נפץ בצדי הדרך המובילה למרכז, וזאת כדי לעכב את כוחות החילוץ והמשטרה, שיוזעקו למקום לאחר שיבצע את הפיצוץ.

לדברי גורמי בילוש במשטרת פלורידה, גולדשטיין תכנן להחביא את חומרי החבלה בקלטות וידיאו ובמכשירי קשר ניידים. "הוא פשוט בחור חכם, שידע מה הוא עושה", אמר קצין הבילוש קאל דני. "עניין זה נראה כמו סצינה מסרטי ג'יימס בונד".

על פי הדיווח ב-C.N.N., גולדשטיין נתפס ביום חמישי בערב, לאחר שאמו הזעיקה את המשטרה בעקבות טלפון שקיבלה מרעייתו, קריסטי, בת 28, שסיפרה כי הוא מאיים על חייה.
