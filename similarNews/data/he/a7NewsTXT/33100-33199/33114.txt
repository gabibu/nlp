

מחבלים שיגרו אמש טיל נגד טנקים לעבר מוצב צה"ל ליד אחד היישובים בחבל עזה. כתבנו קובי פינקלר מוסר כי איש לא נפגע.

ירי מחבלים מחאן יונס פגע בבית בתוך היישוב נווה דקלים. איש לא נפגע. טיל נגד טנקים נורה אתמול לעבר עמדה של צה"ל בצפון רצועת עזה סמוך למעבר קרני.
כתבנו משה פריאל מוסר כי לא היו נפגעים, וכי כוחותינו השיבו אש אל עבר מקורות הירי.

החיזבאללה ירה פגזים נגד מטוסים לעבר מטוסים של חיל האוויר שחגו בקרבת הגבול עם לבנון . בעקבות הירי פרצה שריפה בגזרה המזרחית של הגבול, בשדה של אחד הקיבוצים במקום. לא נמסר על נפגעים או על נזק.

מקורות ערביים מדווחים כי צה"ל עצר מחבל חמאס בכפר חרבתא שמצפון לעיר מודיעין. המחבל חשוד בקשר לחוליית המחבלים שנחשפה לאחרונה ושהייתה שותפה לביצועם של שמונה פיגועים, שבהם נרצחו 35 ישראלים.

בסלפית נעצרו חברי חוליית הטרור שרצחו את בני הזוג וולנסקי בכפר לובן א-שרקיה סמוך לצומת מעלה לבונה.

ערבים מיש"ע השליכו שני מטעני חבלה על כוח של צה"ל שפעל באזור ג'נין. לא דווח על נזק או על נפגעים.

מדרום לג'נין עצרו כוחות צה"ל שלושה פלשתינים שתכננו פיגועי התאבדות. העצורים הם המחבל המתאבד ושני אנשים נוספים שהיו קשורים אליו.

שר הביטחון בנימין בן אליעזר קיבל את עמדת צה"ל והחליט להשהות את נסיגת צה"ל מחברון לפחות עד אחרי החגים, בעוד כחודש וחצי. לפיכך לפי שעה תוקפא תוכנית "עזה ובית לחם תחילה".
בימים הקרובים יתקיים מפגש בדרג נמוך בין ישראל לערביי הרש"פ כדי לדון בהקלות אזרחיות לתושבי בית לחם, שם קיבלו הערבים לידיהם את האחריות הבטחונית בשבוע שעבר.
