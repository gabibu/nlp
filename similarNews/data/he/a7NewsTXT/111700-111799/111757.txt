

מצה"ל נמסר הבוקר כי על פי החלטת הדרג המדיני ובהתאם להערכות המצב, הוחלט על הסרת הסגר הכללי מעל שטחי יש"ע פרט לאזור צפון השומרון שנשאר סגור עקב התרעות להוצאת פיגועים לעורף ישראל.

מעבר 'ארז' היה סגור עקב התרעות בטחוניות להוצאת פיגוע. עם פתיחת המעבר אושרה הנפקת 4,500 היתרים נוספים לעבודת פועלים פלסטינים בישראל. בכך אושרה עד כה כניסתם של 10,000 פועלים לעבודה בתחומי ישראל.

ל-1,500 מן הפועלים ניתנו היתרי לינה בישראל ובכך ניתנו עד כה 3,000 היתרי לינה לפועלים הנכנסים לעבודה דרך מעבר 'ארז'.

הסגר על שטחי יהודה ושומרון הוטל ביום שני, בשבוע שעבר, לקראת יום הזיכרון לחללי צה"ל ויום העצמאות.

לאחר הסרת הסגר תתאפשר כניסת פועלים וסוחרים לשטחי ישראל.

מצה"ל נמסר עוד כי הסגר ימשך בצפון השומרון, במעברים המובילים לעורף ישראל מג'נין עד מצפון לקלקיליה.
