

למעלה מ-100 מליון שקלים יושקעו, בשנים הקרובות, באזור התעשייה בחולון, כך מסר השבוע סמנכ"ל המסחר והתעשייה שי טל.

ההשקעה באזור התעשייה המפותח בחולון תתמקד בעיקר במבנים חדשים המיועדים לחברות הייטק ותעשייה אלקטרונית, במבנים משרדיים להשכרה ובאזורים מסחריים המיועדים לחברות מסחריות ולאווטלטים של רשתות אופנה וצריכה. כמו כן, יחוזק תחום תעשיית המוסיקה והפרסומות שכבר קיים באזור התעשייה.

סמנכ"ל מנהלת המסחר והתעשייה, שי טל הוסיף כי כבר החל ביצוע שלב ב' של פיתוח אזור התעשייה, החלה הקמת המחלף והגשר ובימים אלה ממש מוקמים מבני תעשייה ומסחר במספר אזורים מרכזיים באזור התעשייה.

מיקומו האסטרטגי של אזור התעשייה בחולון על כביש 4  לכיוון רמלה, ומרחק 3 דקות מנתיבי איילון ומגהה, הפך אותו בשנים האחרונות למבוקש.

רכבת קלה, מחלף וגשר ענק שיקשרו בין הכניסה לאזור התעשייה לכביש 4 וימשיכו עד לתוך העיר חולון, יגבירו את הנגישות לאזור. בנייתם של המחלף והגשר, כבר החלה.

במהלך 5 השנים האחרונות השקיעה עיריית חולון למעלה מ-50 מליון שקלים בפיתוח התשתיות: הוקמו תעלות הניקוז נבנו ככרות רבות, חודשה כל התאורה באזור לתאורה איכותית, הוקצו אלפי אחוזים לשטחים ירוקים, נבנו חניונים ציבוריים ללא תשלום, ונבנתה תשתית חדשה לאיסוף אשפה .

השקעות אלה בתשתיות, ומיקומו האסטרטגי של אזור התעשייה הובילו בשנים האחרונות לגידול משמעותי ביותר במספר המפעלים והחברות המסחריות.

אזור התעשייה של חולון שהכפיל את נפחו באלפי אחוזים, כולל כיום רשתות מסחר כאוטודיפו, חצי חינם, אייס וסופר דיל, מפעלי הייטק ואלקטרוניקה כאורד ופקליין, אבקו ומיגן, חברות תעשייה ורפואה כרקח, אוסם ותדיראן, וכן חברות רכב כצ'מפיון מוטורס, טויוטה, מיצובישי ודלק-מוטורס.

באזור התעשייה של חולון נמצאים כיום גם אולפנים כאולפני ברודקסט, וחברות תקליטים כהליקון ישראפן.

