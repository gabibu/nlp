

"יזמות היא כמו גלישה על גלים - כדי להגיע לחוף יש לזהות את הגל הנכון ואת הכיוון, אבל צריך גם שליטה בטכניקה, גמישות ויציבות". כך אמר אייל קפלן, בהרצאתו בטכניון ביום ראשון, במסגרת התחרות "ביזטק".

"יזמות היא כמו גלישה על גלים - כדי להגיע לחוף יש לזהות את הגל הנכון ואת הכיוון, אבל צריך גם שליטה בטכניקה, גמישות ויציבות". כך אמר אייל קפלן, מנהל-שותף בקרן הון סיכון וולדן, בהרצאתו בטכניון ביום ראשון, במסגרת התחרות "ביזטק" לכתיבת תוכניות עסקיות, בניהולו של פורום "טקיה" ליזמות.

קפלן דיבר על גורם ברירה טבעית שמפעילות חברות הון-סיכון בסינון תוכניות עסקיות. "ברור לנו שאם יזם נכשל בשיווק המוצר ההתחלתי שלו דרך התוכנית העסקית, סיכויו להצליח בשיווק המוצר הסופי נמוכים", הדגיש.

את התחרות החלו יותר ממאה קבוצות, ומתוכן 13 עלו לשלב הגמר. שלוש קבוצות יגיעו למקומות הראשונים בתחרות, ובנוסף לפרסים הכספיים שיקבלו הן יזכו גם לליווי צמוד של גורמים פיננסיים, עסקיים ואקדמיים בישראל. התחרות הוקמה על ידי פורום "טקיה" הסטודנטיאלי לפני כשלוש שנים. היא מבוססת על רעיון שמקורו באוניברסיטאות בארה"ב, ולפיו הקבוצות שיזכו בשלושת המקומות הראשונים יוכלו מייד להצטרף לשוק הכלכלי.

עירית רפפורט, מייסדת "פליקאן", אמרה בהרצאתה ליזמים המתחילים: "אין שום דבר הירואי בלהיות יזם, היזמות רלוונטית לכל אחד מכם שיושב בקהל היום." עוד דיברו בפני המשתתפים באירוע אלה מטלון, מנהלת פורום MIT ליזמות וירון ברץ, מייסד ומנכ"ל "ספטיר תקשורת". הפרס הראשון בתחרות, הראשונה מסוגה בישראל, בסך 50 אלף שקלים, יימסר לקבוצה הזוכה בחודש יוני. בין ההצעות שעלו לגמר   מערכת תמיכה לרופאים במהלך תהליך האבחון, מוצר המונע שריפות בעת תדלוק הרכב (הנובעות מחשמל סטטי), טלפון אלחוטי עם טווח בלתי מוגבל ומערכת המזהה את העדפת מאזינים במוסיקה.
