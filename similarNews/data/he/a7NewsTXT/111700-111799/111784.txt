

בשבוע האחרון הושק איגוד תעשיות התעופה והחלל הישראליות במעמד שר התמ"ת, מנכ"ל התעשייה האווירית מנכ"ל רפא"ל, נשיא אלביט מערכות,ומנכ"ל חברת הענק פינה מכניקה (חברה צרפתית איטלקית בתחומי החלל והתעופה).

במהלך הטקס אמר השר אולמרט כי ענף התעופה והחלל הישראלי הינו שותף פעיל בתוכניות המו"פ האירופאי ולשיתוף הפעולה בתחומים אלו יש תועלת הדדית לישראל ולאירופה.

"ישראל הינה שותפת הסחר הגדולה של אירופה באזור הים התיכון ואשר היצוא האירופאי אליה משתווה כמעט ליצוא האירופאי לשאר המדינות השונות באזור", ציין השר.

אולמרט ציין עוד כי לפני פחות משנה נחתם הסכם שת"פ בין ישראל והאיחוד האירופי שעיקרו שיתופי פעולה תעשייתיים בתחום החלל (פרויקט גלילאו). הסכם זה מבטיח מגוון שיתופי פעולה בין תעשיית החלל הישראלית ותעשיות מתקדמות אחרות לבין התעשיות המקבילות האירופיות בתחום בעל חשיבות מסחרית עצומה אשר בטווח השנים הקרובות צפוי כי ישלטו על נתחי שוק בסדרי שוק של עשרות מיליארדים.

יצוין כי ממחקר אשר ערך האיחוד האירופי עולה כי בשנת 2020 צפוי המחזור הכספי העולמי בתחום הניווט העולמי להגיע למעל 200 מיליארד יורו בהשוואה למיליארדים בודדים כיום, שגם הם מייצגים גידול של 25% בארבע השנים האחרונות בתחום זה. תחום היישומים עצמו צפוי להגיע לגודל שוק של 140 מיליארד יורו בשנת 2015.

משה קרת מנכ"ל התעשייה האווירית ונשיא איגוד תעשיות התעופה והחלל הישראליות אמר כי מטרת האיגוד לשלב את התעשייה הישראלית בתוכניות המו"פ שהמתנהלות באירופה בפרט ובעולם בכלל. עוד אמר קרת כי האיגוד הוקם על מנת לפעול בשותפות מלאה של התעשיות הישראליות המובילות בשיתוף עם אירגון המו"פ האירופאי. עוד ציין קרת כי בעתיד הקרוב יצורפו גם גופים נוספים מהאקדמיה ומן העוסקים בתחום החלל בארץ.

יוסי אקרמן נשיא אלביט מערכות אמר במהלך הטקס כי הקמת האיגוד הישראלי חשוב בראש ובראשונה על רקע שותפות של שלושת התעשיות המובילות בארץ בתחום, ומקווה כי שיתוף הפעולה בין החברות יגבר. אקרמן צופה כי הקשרים עם האיגוד האירופאי יפתח הזדמנויות נוספות לתעשייה הביטחונית הישראלית הן באירופה והן בעולם כולו.
