

מטח של פצצות מרגמה נורה בצהריים לעבר מוצב גלדיולה שבגזרת הר דב. מצה"ל נמסר על לפחות תשע נפילות, עד כה לא ידוע על נפגעים. בתגובה תקף צה"ל עמדות חיזבאללה בהר דב ובאזור זרעית באמצעות מסוקי קרב וטנקים.

חילופי אש החלו אחר הצהריים בגזרת הר דב שבגבול ישראל-לבנון, לאחר שמטח של פצצות מרגמה נורה מלבנון לעבר מוצבי צה"ל באזור. עד כה זוהו בגזרה תשע נפילות. לא היו נפגעים מהירי.

צה"ל הגיב בירי על מאחז של חיזבאללה באזור. ולאחר מכן תקף עמדות חיזבאללה בהר דב ובאזור זרעית באמצעות מסוקי קרב וטנקים.

שר הבטחון מופז אמר הבוקר כי ישראל רואה בלבנון אחראית לירי אמש אל הר דב. באזור נשמעו שני פיצוצים ובצה"ל מעריכים כי מדובר בירי רקטות. איש לא נפגע.

השר מופז אומר כי חיזבאללה מתנער מן הירי אך בישראל עדיין בודקים את האירוע. לדבריו, סוריה אמנם הוציאה את כוחותיה מלבנון אך עדיין יש לה שליטה מסויימת שם. בשיחה עם כתבתנו העריך שר הבטחון כי ארצות הברית ומדינות אחרות ימשיכו ללחוץ על דמשק עד שתאפשר לפרוק את המיליציות החמושות בלבנון מנשקן. הוא הדגיש כי ישראל לא תיגרר להסלמה בגבול הצפון, כך דווח בקול ישראל.

מזכיר האו"ם קופי ענאן אמר אמש כי הוא מודאג מאוד מירי הקטיושה שלשום אל שלומי. ענאן קרא ללבנון לשים קץ לירי משטחה אל ישראל. ישראל הודיעה כי תתלונן לפני מזכיר האו"ם ומועצת הבטחון על הירי.
