

"מקורות" מנציחה את זכרו של צבי צור ז"לבמצפור גיחון נחל עמוד שייקרא "מצפור צ'רה".
צבי צור ז"ל, מי שהיה הרמטכ"ל השישי וחבר כנסת כיהן כמנכ"ל "מקורות". המצפור צופה לנחל עמוד ותעלת המוביל הארצי

חברת "מקורות" הנציחה את זכרו של צבי צור ז"ל במצפור גיחון נחל עמוד, שייקרא מעתה "מצפור צ'רה".

צבי צור (צ'רה) ז"ל, מי שהיה הרמטכ"ל ה-6 של צה"ל וחבר בכנסת ה-6, כיהן כמנכ"ל חברת המים הלאומית "מקורות" בין השנים 1964-1967. צבי צור נפטר לפני כחצי שנה, בגיל 81.

"מקורות" הקימה באתר גיחון נחל עמוד מצפור ייחודי, הצופה לנוף מרהיב ביופיו. גיחון נחל עמוד, שעומקו כ-150 מטר, חוצה את התעלה הפתוחה המהווה חלק ממערכת המוביל הארצי. כדי להעביר את המים דרך מכשול טבעי זה הוטמנו בדפנות הנחל ובקרקעיתו צינורות פלדה שיוצרים גיחון (סיפון הפוך). הגיחון פועל על-פי חוק הכלים השלובים. המים יורדים מהעבר האחד לתחתית הנחל ועולים אל עברו השני.

פרויקט גיחון נחל עמוד הינו, כאמור, חלק ממפעל המוביל הארצי - גדול מפעלי המים בישראל - אשר נחנך ב-10 ביוני 1964, במעמד צבי צור ז"ל, מנכ"ל "מקורות" באותם ימים.

עבודות החציבה בדפנות הנחל והורדת הצינורות היו קשות ומסובכות במיוחד, בשל השיפוע, המתקרב במקומות רבים ל-90%. חלק גדול מהעבודות נעשה בעבודת כפיים.

המים אשר נשאבים מהכנרת באמצעות תחנת ספיר, זורמים לאורך 34 ק"מ בתעלה הפתוחה עד אתר אשכול, בספיקה מרבית של כ-75,000 קוב לשעה.

חברת "מקורות" הציבה במצפור שילוט המתאר את האתר והסביבה, בשיתוף עם רשות הטבע והגנים הלאומיים. כן הציבה החברה חלקים מצינור המוביל הארצי, בקוטר 3 מטר.

מנכ"ל חברת "מקורות" רונן וולפמן אמר בטקס כי "בפעילותו ב"מקורות" מסמל צבי צור את החיבור האופייני למדינת ישראל בין הדאגה לביטחון ומים.

