

יום אתגרים, אשר יתקיים ב- 18/05 (יום ד') בגני יהושע בת"א (ליד האגם) בין השעות 11:00-15:00 מהווה פריצת דרך בדרך הטיפול והשיקום בנכים.


פעילות הספורט האתגרי תועבר ע"י צוות עמותת "אתגרים", בסיוע הצוות הרפואי והסיעודי של ביה"ח השיקומי ב"שיבא" לכ- 200 מאושפזים שיקומיים: שיקום אורטופדי, שיקום נוירולוגי, אשפוז יום ומרפאת צעדים (ואף נכים שכבר אינם מאושפזים) ותכלול פעילויות ספורט אתגריות מגוונות: חתירה בקיאקים, שייט בסירות מפרש, אופני יד (לפגועי גפיים תחתונות), פעילויות חבל אתגרי (סנפלינג, אומגה וכו').

עמותת "אתגרים" נוסדה בראשית שנת 1995 ע"י גרעין של נכי צה"ל, נכים אזרחיים ואנשי שיקום בכירים, במטרה לשקם פיזית, נפשית וחברתית, ילדים נוער ובוגרים באמצעות פעילות בענפי ספורט אתגרי ונופש פעיל חוץ מועדוני.

פעילויות הספורט האתגרי חשובות מאוד למהלך הטיפול השיקומי ולמשוקם עצמו.
המשתקמים מקבלים הזדמנות להוכיח לעצמם ולסביבה כי למרות נכותם, הם מסוגלים לעשות פעילות כפי שהיו מסוגלים לעשות בקלות לפני שהפכו לנכים.

הקשיים הניצבים מול הנכה וההתמודדות באמצעות הספורט האתגרי, נותנים לו כלים להתמודדות האמיתית בחיים. הפעילות האתגרית מקרבת את הנכה לאפשרות לעסוק בפעילות שכזו לאחר שחרורו מביה"ח, ולהבין, כי הנכות שעמה הוא חי אמנם מגבילה אותו אך היא בהחלט לא מונעת ממנו לעשות דברים אותם עשה בעבר וחולם לעשות בעתיד.
