

התעשייה האווירית, אלביט מערכות ורפא"ל הקימו במשותף איגוד לקידום תעשיות התעופה והחלל הישראליות. האיגוד יפעל לשילובה של התעשייה המקומית בתוכניות המחקר והפיתוח החשובות המתנהלות באירופה בפרט ובעולם בכלל

חבר מועצת האיגוד המקביל באירופה, ASD, וסמנכ"ל תפעול קונצרן פינמכניקה, ד"ר ג'יאורג'יו זאפה ומנהל תוכניות המו"פ האירופאיות בתחום התעופה ז'אק מתיי שימשו כאורחי הכבוד באירוע ההשקה הרשמי של האיגוד שהתקיים במתקני התעשייה האווירית בלוד, בחסות ממלא מקום ראש הממשלה ושר התמ"ת, מר אהוד אולמרט, ובהשתתפות מנכ"ל התעשיה האוירית משה קרת, מנכ"ל אלביט מערכות יוסף אקרמן ומנכ"ל רפא"ל ידידיה יערי.

לדברי רכז האיגוד, הוא הוקם במטרה לחזק את מעמדה של התעשייה הישראלית העוסקת בתחומי האוויר והחלל בקרב איגודים מקבילים בעולם בכלל ובאירופה בפרט, ולשלב את גופי המחקר והפיתוח של התעשיות הישראליות בתוכניות מקבילות בעולם. השתלבות בתוכניות אלה עשויה להוות מנוף טכנולוגי ושיווקי, כך מקווים, לחברות הישראליות ולפתוח בפניהן שווקים חדשים בכל העולם.

הקמת האיגוד הישראלי הינה חלק ממגמה עולמית במסגרתה מתאגדות תעשיות אוויר וחלל בעולם בארגוני-על שהם בעלי יכולת השפעה על הנושאים המרכזיים למחקר ופיתוח בתחום ועל חלוקת המשאבים המוקצים לתחום זה. דוגמאות מובהקות לכך מהווים איגודים מקבילים במדינות החברות באיחוד האירופי ואיגוד תעשיות האוויר והחלל באירופה (ASD), שהוא בעל השפעה גדולה על קביעת הנושאים במסגרת תוכנית המו"פ האירופי.

נשיאות האיגוד תעבור ברוטציה בין מנכ"לי שלוש החברות המייסדות. בשנתיים הקרובות ישמש כנשיא האיגוד משה קרת מנכ"ל התעשייה האווירית, אחריו ישמש בתפקיד יוסי אקרמן מנכ"ל אלביט מערכות ולאחר מכן אלוף (מיל.) ידידיה יערי, מנכ"ל רפאל.

יורם אילן-ליפובסקי (אל"מ במיל.) נבחר על ידי התעשיות לתפקיד מזכיר האיגוד.


