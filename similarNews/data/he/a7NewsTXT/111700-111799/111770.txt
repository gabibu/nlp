

נשיא התאחדות התעשיינים מעריך, כי התחזית האופטימית לעלייה בשערי הבורסה נובעת מהשיפור ברווחיות החברות הנסחרות בבורסה, מהרגיעה היחסית במצב הביטחוני-מדיני ומהמגמה של הפחתת מיסי החברות.

בכירי התעשייה מגלים אופטימיות לרבע השני של השנה - 88% צופים עליה בהיקף ההשקעות הזרות, כאשר 11% צופים עליה ניכרת, זאת לעומת כ-61% שצפו עליה ברבעון הקודם. כ-12% סבורים כי לא יחול שינוי בהיקף ההשקעות הזרות הריאליות בישראל ואף לא אחד מחברי הפורום צופה ירידה בהשקעות. כך מסר שרגא ברוש, נשיא התאחדות התעשיינים בהסתמכו על סיכום ממצאי סקר שנערך בקרב פורום בכירי התעשייה, הכולל כ-120 תעשיינים מובילים במשק. הסקר בוצע לאחרונה ע"י התאחדות התעשיינים ומכון המחקר "מדגם" בראשותו של מנו גבע.

מהסקר עולה, כי 62% מבכירי התעשייה צופים כי ברבע השני של השנה תחול עליה בהיקף ההשקעות המקומיות, 23% צופים כי לא יחול שינוי וכ- 15% צופים ירידה קלה.

נשיא התאחדות התעשיינים קרא לממשלה להאיץ את קצב הפחתת מס החברות, מ-34% כיום, ל-20% תוך 5 שנים. ברוש מעריך, כי קיצור המהלך של הפחתת מס החברות יגרום לתוספת השקעות זרות ומקומיות במשק בהיקף של כ-2 מיליארדי דולרים עד 2009 ולתוספת השקעות של עוד כמיליארד דולר בשנה, החל משנת 2010 ואילך.

שיפור מסוים מסתמן גם לגבי שערי הבורסה - 56% מבכירי התעשייה צופים כי ברבע השני של השנה תחול עלייה בבורסה, (מרביתם- קלה), כ- 28% לא צופים שינוי וכ- 16% צופים ירידה קלה.

ברוש מעריך, כי התחזית האופטימית לעלייה בשערי הבורסה נובעת מהשיפור ברווחיות החברות הנסחרות בבורסה, מהרגיעה היחסית במצב הביטחוני-מדיני ומהמגמה של הפחתת מיסי החברות.

נשיא התאחדות התעשיינים מציין, כי שיפור משמעותי צפוי לגבי שוק העבודה, כאשר 76% מחברי הפורום צופים ירידה קלה בשיעור האבטלה ברבע השני של השנה, זאת לעומת כ- 36% שצפו כך ברבעון הקודם. כ- 24% מבכירי התעשייה לא צופים שינוי בשיעור האבטלה, אף לא אחד מהמשיבים צפה עלייה בשיעור האבטלה.

חברי הפורום צופים גידול בגרעון הממשלתי גם ברבע השני של השנה - 46% צופים עלייה בגרעון - מרביתם עלייה קלה, כ- 23% צופים ירידה וכשליש אינם צופים שינוי בגרעון ברבע השני של 2005.

ע"פ תחזיות חברי הפורום - תעמוד האינפלציה במהלך 12 החודשים הבאים על 2%, בדומה לתחזית ברבעון הקודם.
