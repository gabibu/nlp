

מתנגדי ההתנתקות מתכננים למחר (ב') אחר הצהרים פעולה נרחבת של חסימת כבישים בכל רחבי הארץ. בסוף השבוע הופצו בבתי הכנסת ובקרב הארגונים המתנגדים להתנתקות הקריאות לצאת ולחסום את הכבישים.

את המבצע יזמו במשותף הארגונים "הבית הלאומי" (מנהיגות יהודית), נשים בירוק, חוג הפרופסורים, שנית גמלא, מטות ערים ועוד. בפליירים מתבקשים הפעילים לחסום את הכבישים "בסגנון זו ארצנו".

מארגני המבצע מתקשים להעריך את היקף ההתגייסות הצפויה במסגרתו. הם מגדירים את החסימות מחר כ"ניסוי כלים" לקראת ימי ההתנתקות עצמם, אז תהיה המטרה לחסום את ככל הניתן את התנועה הציבורית בארץ כחלק מה"מרי אזרחי בלתי אלים".

לדבריהם, "ברגע שתושבי גוש קטיף לא יוכלו לנוע בחופשיות גם שאר אזרחי ישראל לא יוכלו לעשות זאת".

הסטודנטים פותחים בשביתת רעב

החל מהיום תיפתח שביתת הרעב של הסטודנטים במחאה על תכנית ההתנתקות. נציג הסטודנטים הארצי במטה המאבק של 'תא כתום' (תא סטודנטים הפועל נגד ההתנתקות באוניברסיטאות ומכללות בארץ), רונן שובל, אומר כי הוא מזמין את תומכי גוש קטיף להצטרף לשביתת הרעב שתיפתח היום מול משרד רה"מ.

"לא נאפשר את הפגיעה בכללי הדמוקרטיה, וגירוש יהודים מבתיהם", אמר. עוד הדגיש כי המאבק אינו סקטוריאלי, אלא של כלל הסטודנטים דתיים כחילוניים המייצגים את החלק המרכזי של העם.

הסטודנטים יערכו ב-14:00 סעודה מפסקת באוהל בו ישהו במשך כל השביתה. הסטודנטים מתכוננים לשהייה ממושכת במקום.

בתקופה זו ייעדרו הסטודנטים מלימודיהם, השביתה והישיבה במאהל המחאה תבוצע במשך כל שעות היממה תוך קיום ההגבלות המקובלות בשביתות רעב
