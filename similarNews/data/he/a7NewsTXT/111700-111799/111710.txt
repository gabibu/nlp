

בשבועות האחרונים נעלמו בארצות הברית שני משלוחי יהלומים שנשלחו באמצעות פדרל אקספרס   כך מדווח העיתון המקוון של חדשות ריצ'מונד.

משלוח אחד, שהכיל שתי חבילות מלוטש בשווי של 50 אלף דולר, נשלח על ידי יהלומי ריג'ק לסוחר בטורונטו. מתוך המשלוח הגיעה חבילה אחת בלבד. החבילה שלא הגיעה הכילה 2.25 קראט בשווי של 17,000 דולר וקראט אחד בשווי של 6,000 דולר. על פי הידיעה, נראה כי החבילה נמסרה במשרד אחר.

חברת היבוא גי נ'גי מוונקובר דיווחה כי שלחה באמצע פברואר טבעת אירוסין משובצת ביהלומים, בשווי של 22,000 דולר, לזמר קנדי, שהיה במהלך סיור הופעות בקליפורניה. על פי הידיעה - החבילה 'נתקעה' במכס, והגיעה לניו יורק ריקה.

הידיעה מביאה את תגובת דוברת פדקס קארן קופר, האומרת, כי על פי מדיניות החברה אסור לשלוח חבילות המכילות מזומנים או דברי ערך העולים על שווי של 500 דולר. מכל מקום, היא אומרת, השולחים לא הצהירו על ערך החבילה ולא עשו ביטוח נוסף. משום כך, אין דרך להוכיח את תכולת החבילות שנשלחו. עם זאת, פדקס חוקרת את אובדן החבילות.


