

כנס בינלאומי ראשון מסוגו לכשרות יפתח השבוע בירושלים, בהשתתפות ראשי ארגוני הכשרות הגדולים בישראל ובתפוצות.

בירושלים יתקיים השבוע כנס בינלאומי לתורה, כשרות ומדע במעמד הרבנים הראשיים לישראל. הכינוס יימשך ארבעה ימים במהלכם יידנו נושאי הכשרות הבוערים.
הרבנים ומנהלי ארגוני הכשרות ישמעו שיעורים תורניים, ייערכו סדנאות והמשתתפים יקבלו הדרכה
והכוונה ויחליפו מידע בין כל גופי הכשרות המובלים בעולם.

בין הנושאים שיעלו לדיון: השגחה באמצעות לוויינים ומצלמות וידאו; בישול ישראל בשלט רחוק; חששות הימצאות השיער ההודי מעבודה זרה בויטמנים ותרופות, דגים חדשים וזיהויים, תולעים, הנדסה גנטית, קיטור ממוחזר, שחיטה כשרה ומניעת צער בעלי חיים, פיטום אווזים הלכה למעשה ועוד. במהלך הכנס ילמדו הרבנים גם על כשרות הבגד באמצעות הדגמות. משלחמת מיוחדת מסין תגיע לכנס. בסין עומדים כמה מפעלים תחת השגחה קפדנית בענייני שעטנז לצורך ייצור לשוק היהודי בישראל ובעולם. משלחת דומה תגיע מהפיליפינים.

את הכנס מארגן מכון הכשרות "משכיל לדוד" שהוקם לפני 18 שנה ע"ש הרב דוד נשר זצ"ל, מי שכיהן כראש מחלקת הכשרות ברבנות הראשית לישראל והניח את יסודות הכשרות. הבן הרב אהרון נשר, פועל שנים רבות בעולם הכשרות במסגרת המכון שהקים ובייעוץ לועדי הכשרת בארץ ובעולם. בכנס הכשרות ישתתפו לבד מארגוני הכשרות, גם הרבנות הראשית לישראל, המרכז לשירותים רוחניים בתפוצות, ארגוני רבנים בארץ ובחו"ל וגופים בתעשיית המזון.
