

ישראל אישרה באחרונה לרש"פ לפרוס מאות שוטרים חמושים בערי יו"ש. בכל הערים, פרט לחברון, הם רשאים לשאת רובים. הפריסה נעשית במטרה לאכוף את החוק והסדר ולהילחם בתופעות של אנרכיה, כך מדווח העיתון הארץ.

גורם צבאי בכיר אמר ל"הארץ" כי הסיכום בעניין הושג לפני כמה שבועות. ההסדר חל בכל ערי יו"ש ולא רק בטול כרם וביריחו - שתי הערים שהעבירה ישראל לאחריות ביטחונית מחודשת של הרשות.

השוטרים הנושאים נשק חייבים ללבוש מדים, כדי שניתן יהיה לזהותם בקלות. בכל הערים - פרט לחברון - הם רשאים לשאת רובים. בחברון, בשטח הנמצא בשליטת הרשות, מותרת נשיאת אקדחים בלבד; זאת, בשל הקרבה היחסית לבתי המתיישבים היהודים.

לדברי הגורם הבכיר, המהלך נועד לחזק את שליטת הרשות בשטח - עוד בטרם יועברו ערים נוספות לאחריותה הביטחונית המלאה. חימוש השוטרים נעשה אף שצה"ל מוסיף לפרקים להיכנס לערים אלה, במטרה לעצור מבוקשים מארגוני הטרור. לרשות הועבר מסר מפורש כי ישראל לא תסבול שימוש בנשק של השוטרים נגדה וכי במקרה של כניסת כוח צה"ל לעיר, על השוטרים להיכנס למחנות שלהם ולהימנע מעימות עם החיילים. לכוחות צה"ל ניתנו הנחיות פתיחה באש מיוחדות, במטרה למנוע טעויות בזיהוי ופגיעה שגויה בשוטרים חמושים. מאז החלת ההסדר החדש, לא נרשמו תקריות עם שוטרים פלשתינאים.

בצה"ל אומרים כי נוכחות השוטרים הפלשתינאים אמורה למלא מקצת מהחלל שנוצר בשטח, עם הפחתת הפעילות הצבאית הישראלית בערים בעקבות הבנות שארם. "אין לנו אשליות שזה ימנע טרור, אבל הנוכחות החמושה מחזירה מעט חוק וסדר לערים ומרתיעה חלק מהכנופיות החמושות. גם לכך יש חשיבות", אמר הגורם הבכיר.

יוזמת ההסדר החדש גובשה בפיקוד מרכז ובאוגדת יהודה ושומרון וקיבלה את אישור המטכ"ל ומשרד הביטחון.
