

מטוסי קרב של חיל האוויר הוזנקו בשבת לעבר מטוס פרטי קטן מסוג "ססנה" שנכנס לתחומי הארץ ללא אישור. הטייס אולץ לנחות בבסיס במרכז ונלקח לחקירה.

שני מטוסי קרב הוקפצו בשבת בצהריים לעבר מטוס קל מסוג "ססנה" לא מזוהה, מחשש שמדובר בניסיון פיגוע. יצויין כי הטייס הישראלי לא תיאם את הגעתו לארץ ולכן עורר חשד.

מטוסי הקרב ליוו את המטוס לנחיתה בבסיס חיל האוויר "חצור", ומשם הועברו שלושת יושבי המטוס לחקירה בתחנת המשטרה בקרית מלאכי. לאחר הנחיתה התברר כי במטוס היו שלושה אזרחים ישראלים.

גורם ביטחוני מסר כי "מדובר ברשלנות של הטייס. זה אירוע נדיר ביותר שטייס ממריא משדה לשדה ללא אישורים".

