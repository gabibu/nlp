

בעקבות הצטרפותה של מדינת ישראל, באמצעות משרד התעשייה המסחר והתעסוקה ומינהל היהלומים אבני חן ותכשיטים, לאמנה הבין לאומית לאימות מתכות יקרות (זהב, כסף, פלטינה, פלדיום), יבדוק ויאמת מכון התקנים הישראלי, תכשיטים המיועדים לייצוא ויחסוך על ידי כך ליצואנים, זמן יקר ועלויות מיותרות.

עם המדינות החברות באמנה נמנות אוסטריה, אנגליה, שוויץ, שבדיה, צ'כיה, דנמרק, פינלנד, אירלנד, הולנד, נורבגיה, פורטוגל, לטביה וליטא.
מדינות נוספות משתתפות כאורחות הן סין, צרפת, הודו, ספרד, סלובקיה, אסטוניה וסלובניה.

הממונה על התכשיטים במשרד התמ"ת סיגל שידלובסקי אומרת, כי עד כה נאלצו יצואני תכשיטים ישראליים לשלוח מוצריהם להטבעה בשוקי יעד אלה בחו"ל, ולעתים אף נאלצו להחזיר את הסחורה בשל אי התאמה לתקנים.

מעתה, עם ההצטרפות לאמנה, כל יצואן ישראלי של מוצרים ותכשיטים העשויים מתכות יקרות יוכל 'להטביע' את סימני האימות של האמנה על המוצרים כבר בארץ, במעבדה למתכות יקרות של מכון התקנים, ברמת אביב. אפשרות זו תגרום לחיסכון ניכר בעלויות ואובדן מוניטין כתוצאה מיצוא תכשיטים שאינם עומדים בתקנים הזרים.
