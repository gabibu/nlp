

מזכ"ל האו"ם קופי ענאן ביקש ממועצת הביטחון של האו"ם לחדש את המנדט של כוחות השלום של האו"ם בסיירה לאונה לתקופה נוספת של ששה חודשים. לדבריו, אין צורך בתקופה ארוכה יותר, שכן המצב הביטחוני הרגוע בסיירה לאונה מאפשר הוצאת כוחות השלום של האו"ם מהמדינה מאמצע אוגוסט 2005 עד סוף השנה.

לפני כשש שנים הציב האו"ם בסיירה לאונה 17,000 חיילי שלום. כיום, שלוש שנים לאחר תום המלחמה בסיירה לאונה, מוצב בה כוח של 3,400 חיילי או"ם בלבד. כוח האו"ם היה אמור להתפנות מסיירה לאונה בסוף השנה שעברה, אולם המנדט שלו הוארך נוכח המצב במדינות השכנות   ליבריה וגינאה.

ענאן אמר, כי למרות ההתקדמות במצב הביטחוני בסיירה לאונה, המצב הכללי נותר שביר בגלל עוני (70% מאוכלוסיית המדינה משתכרים פחות מדולר ליום), בערות, אפליית נשים, שחיתות, חוסר אמינות ואבטלה גדולה בקרב הצעירים במדינה. לדבריו, הממשלה תצטרך להמשיך לקבל תמיכה בין לאומית מסיבית.

במשך כשלוש שעות ישבו השבוע יועצים בינלאומיים וישראלים, באחד ממשרדי הנהלת הבורסה, והשיבו לשאלות של יותר מעשרה יהלומנים, שהגיעו בעקבות הכנס המיוחד בנושא סיירה לאונה שקיים מכון היהלומים.

המידענית של מכון היהלומים איריס הורטמן, שסייעה במהלך הפגישות מוסרת, שהיהלומנים שאלו מגוון רחב של שאלות, החל בנושאים כלליים כקואופרטיבים המוקמים בסיירה לאונה, מהן התוצאות של הפרויקט הקודם ומהו מקומם של הלבנונים בסיירה לאונה, ועד לשאלות פרטניות כמו איך נראה הסכם, איך מתבצעת הערכת יהלומים, איך יוצרים קשר ואיך מקדמים את הנושא.

מהשיחות עלה, שאחת הבעיות בכניסה למגזר יהלומי הגלם בסיירה לאונה היא הנתונים הגיאולוגיים, שעודכנו באחרונה רק בשנות השישים.
