

הממשלה אישרה בצהריים ברוב 16 מול 2 את הוראת השעה בעניין איחוד המשפחות,בעקבות האישור יקבלו אזרחות כמאתיים פלסטינים. אלי ישי: הממשלה אישרה היום את זכות השיבה מהדלת האחורית.

על שולחן הממשלה הונח הבוקר נוסח חדש לפיו יוכלו נשים פלסטיניות מגיל 25 וגברים מגיל 35 להתאחד עם בני משפחתם בתחומי ישראל הקטנה.

משמעותו של הנוסח החדש היא שאלפי פלסטינים יוכלו מעתה לקבל אישורי שהייה בישראל ואפילו אזרחות מלאה.

הנוסח המקורי הזמני, אסר באופן גורף על מתן אישורי שהייה והתאזרחות לפלשתינים המבקשים להתאחד עם בני זוגם הישראלים, הנוסח התקבל במהלך מלחמת אוסלו הקשה. בכל תקופה זו הפסיק משרד הפנים לטפל בבקשות לאיחוד משפחות.

בדיונים שנערכו לאחרונה בוועדת השרים לענייני חקיקה הוחלט להאריך את הוראת השעה (הנוסח המקורי) אבל עם הקלות מסויימות, שר הפנים, אופיר פינס, חושב כי יש להתיר לנשים פלסטיניות להתאחד בכל מקרה עם בני זוגן הישראלים, אך שרת המשפטים, ציפי לבני, חושבת כי יש לאפשר זאת רק לנשים מעל גיל 25.

בסופו של דבר החליטה ועדת השרים לקבוע ברוב של חמשת שרי הליכוד מול ארבעת שרי העבודה, שרק נשים מעל גיל 25 וגברים מעל גיל 25 יוכלו להגיש בקשה איחוד משפחות ושמי שיזכה לאישור כזה יוכל גם להכניס את ילדיו עד גיל 16 לתחומי ישראל הקטנה, מנגד הוחלט לא להעניק אישור שהייה לכל מי שנאסף עליו חומר בטחוני שלילי. העיתון מעריב מדווח הבוקר כי בתגובה להחלטה נטש השר פינס את דיוני הוועדה וטען כי היא "אינה מבטאת את האיזונים שנדרשו ע"י בג"צ".

כאמור הממשלה אישרה את החלטת הוועדה, בשלב הראשון, כמאתיים פלסטינים יקבלו אזרחות.

תגובות להחלטת הממשלה

יו''ר ש''ס, ח''כ אלי ישי, אמר בתגובה ''משמעות ההחלטה של הממשלה היום היא אישור של זכות השיבה מהדלת האחורית, והפיכת חיים במדיניות הדלת המסתובבת. ההחלטה מהווה סכנה קיומית למפעל הישראלי''.

ישי הוסיף ''מצער לראות שהממשלה בחרה לטשטש את גבולות המדינה וליצור קרבה הדוקה ומיותרת לרשות הפלשתינית, דבר שאני כשר פנים לשעבר יודע שאפילו חלק נכבד במגזר הערבי, מתנגד לו''.

יו"ר סיעת המפד"ל, ח"כ זבולון אורלב אומר כי הממשלה החליטה היום להוציא לבנה מחומת ההגנה על מדינת ישראל כמדינה יהודית. "החלטת הממשלה עלולה למוטט את הרוב היהודי בישראל והיא מעידה על רפיון בצדקת דרכה של הציונות", אמר. לדברי אורלב, דרך הפירצה שאושרה היום בממשלה תמומש זכות השיבה לאחר שבשנים האחרונות מימשו אותה כבר 150,000 פלשתינים.

ח''כ אריה אלדד אמר בתגובה להחלטה: ''הממשלה ממשיכה בקו האנטי-ציוני של תוכנית ההתנתקות, והיא פתחה סדק ראשון בחוק השבות''.

ח"כ אורי אריאל מהאיחוד הלאומי אומר כי "הממשלה פועלת בגזענות כלפי יהודים, ודורשת לגרשם מאדמתם ובה בעת מאפשרת איחוד משפ' ל 200 פלס', תוך יצירת תקדים מסוכן שיפעל כבומרנג נגדנו ברמת הטרור והדמוגרפיה".

ח"כ יורי שטרן, יו"ר ועדת הפנים לשעבר אומר כי "החלטת הממשלה עומדת בסתירה לקריאות הדמגוגיות של רה"מ להיפרדות מהפלסטינים. אני קורא לממשלה לא להגמיש קריטריונים לאיחוד משפחות, אחרת ינוצל הערוץ הזה למימוש דה פקטו של זכות השיבה".
