

ההסתדרות תפעל במשותף עם המורים לסיכול פיטורי המורים לפי דו"ח דוברת. ארגוני המורים ישביתו ביום שני הקרוב, החל מהשעה 11:00, את מרבית בתי הספר בחיפה. זהו צעד ראשון בשורת השבתות שמתכננים המורים בצפון

בפגישה שהתקיימה הבוקר בין יו"ר ההסתדרות ח"כ עמיר פרץ, ויו"ר האגף לאיגוד מקצועי עופר עיני, עם ראשי ארגוני המורים יוסי וסרמן ורן ארז, סוכם כי יוקם צוות עבודה משותף להסתדרות ולארגוני המורים בראשות עיני, ארז ווסרמן, לגיבוש דרכי פעולה משותפות למאבק נגד פיטורי המורים.

פרץ אף הודיע כי יפנה לרה"מ וידרוש ממנו למנוע את המהלך החד-צדדי של נתניהו ולבנת. לדבריו, "זהו מהלך חד-צדדי ומסוכן שעלול להוות תקדים ולגרום לערעור יחסי העבודה במשק בכללותם. לכן על רה"מ להתערב אישית ובאופן מיידי".

יושב ראש ארגון המורים, רן ארז, אמר כי עמיר פרץ הוא זה שיזם את הפגישה וכי הוא משער שבכוונתו להציע להם סיוע. לדבריו, "פרץ הזמין אותנו לפגישה ולכן אני לא יודע מראש מה הוא יאמר לנו. אני מתאר לעצמי שהוא ישאל אותנו איזו עזרה אנחנו חפצים לקבל ממנו ואיך הוא יכול להשתלב במאבק שלנו".

עוד הוסיף ארז כי "כפי שפרץ אמר בהפגנה הגדולה בירושלים   הפיטורים הם סכנה לכל ציבור העובדים בארץ. אני לא יודע מראש איך אני אענה לשאלות האלה. קודם נשמע מה הוא בדיוק מציע ואז נשב כולנו במטה המשותף של הסתדרות וארגון המורים ונקבל החלטות".

ארגוני המורים ישביתו ביום שני הקרוב, החל מהשעה 11:00, את מרבית בתי הספר בחיפה. זהו צעד ראשון בשורת השבתות שמתכננים המורים של מחוז חיפה, שיתרחשו בשבוע הבא, במחאה על פיטורי כ-600 עובדי הוראה במחוז זה, על ידי משרד החינוך.

גם ביום שני שעבר השביתו את הלימודים כ-10,000 מורים, במחאה על כוונת משרד החינוך לפטר 4,500 מהם.
