

בנק המזרחי-טפחות הגיש היום עתירה לבג"ץ בדרישה להכריז, כי הסעיף בחוק יישום תוכנית ההתנתקות המונע ממנו לגבות עמלת פירעון מוקדם מרוכשי דירות בחבל עזה שנטלו משכנתא מהבנק, איננו חוקי.

לטענת הבנק, המדינה רשאית לפטור את המתיישבים מתשלום העמלה אך הדבר חייב להיעשות מקופת המדינה ולא על חשבון הבנק.

בעתירה שהוגשה ע"י עו"ד רנאטו יאראק ממשרד מ. פירון ושות' טוען הבנק, כי לשון החוק מדברת על "מתן פיצויים הוגנים וראויים, בנסיבותיו המיוחדות של העניין, מאוצר המדינה, לזכאים לכך לפי חוק זה". בפועל, ההחלטה לפטור את המפונים מעמלת פירעון מוקדם, בלי שהמדינה מתחייבת לשאת בעלות הפטור, מנוגדת ללשון החוק ולמעשה הופכת את הבנק לגורם המפצה.

"המדינה זכאית לפצות כראות עיניה כל נפגע על-פי החוק, כל עוד בא הפיצוי מקופת הציבור. אין המדינה יכולה, אפילו בחוק, לקבוע כי אדם או גורם פרטי, ואפילו הוא בנק, הוא אשר יפצה על חשבונו שלו בגין פגיעה שהמדינה מחליטה לגרום לפרט או לפרטים אחרים", נכתב בעתירה.

"פגיעה כזו היא בלתי-חוקתית ומפרה את סעיף 8 לחוק יסוד: כבוד האדם וחירותו והוראות חוקתיות אחרות", טוען מזרחי-טפחות.

בבנק מציינים כי העמלה לפירעון מוקדם נועדה להקטין את הנזקים העלולים להיגרם לבנקים למשכנתאות עקב פירעון ההלוואה קודם זמנה, בשעה שהם עצמם אינם יכולים לבצע "פירעון מוקדם" של הכספים שגייסו לצורך מתן ההלוואה.

כאשר הריבית נמצאת במגמת ירידה כמו בשנים האחרונות, הנזק לבנק כתוצאה מפירעון מוקדם של הלוואות גדול, בשל הפערים ב"מחירי הכסף": בין עלות הגיוס (היקרה) למחיר (הזול יחסית) שהבנק יוכל לקבל על אותו כסף במסגרת הלוואה חדשה שיעמיד.
