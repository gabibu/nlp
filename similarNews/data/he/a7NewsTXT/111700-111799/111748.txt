

בשבת, סמוך לשעה 11, הציתו ערבים את שדות החיטה של הישוב יצהר, ממערב לישוב. את ההצתה גילה בעל השדות עקיבא הכהן, שיצא מיד מביתו שבשכונת שלהבת-ים, וירה באוויר כדי להניס את המציתים.

דובר היישוב יצהר, יגאל אמיתי, מדווח כי המציתים נסו לכפר הסמוך, עצירה-אל-קבליה. הכהן, בליווי חיילים ותושבים נוספים כיבו את השדות המוצתים, לאחר שכבר כדונם כחיטה כבר נשרף כליל ומדובר בנזק של אלפי שקלים.

מייד לאחר מכן הגיעו למקום כוחות משמר הגבול, אשר החרימו מהכהן את נשקו והזמינו אותו לחקירה.
במקביל, כוחות רבים של צבא נכנסו לכפר, הטילו עליו עוצר, ערכו סריקות, וחיפשו אחר המציתים.

עקיבא הכהן נחקר במוצאי שבת במשטרת אריאל. "אנו רואים בחומרה את החרמת נשק המגן מידי תושב הישוב, שהגן על אדמתו", נמסר בהודעת דובר היישוב.
