

האירוע של יום איינשטיין מאורגן ע"י ביה"ס לפיזיקה ולאסטרונומיה של אוניברסיטת תל אביב בשיתוף עם "המועדון האסטרונומי" של האוניברסיטה ומיועד לקהל הרחב. הכניסה ללא תשלום.

בשנת 1905 הצליח אלברט איינשטיין הצעיר לסיים ולשלוח לפרסום מספר מאמרים מדעיים, שלימים יצרו מהפכה של ממש בפיזיקה. המאמרים עסקו במה שלימים יקרא המכאניקה הסטטיסטית, תורת היחסות הפרטית, ותורת הקוונטים. עבודות חשובות אלו פרצו את הדרך לביקוע האטום, להבנה ופיתוח של התמרת אור לאנרגיה ועוד תחומים רבים בעלי השלכה ישירה לטכנולוגיה העכשווית. עקב ריבוי העבודות המהפכניות באותה שנה, מכנים הפיזיקאים את 1905 כ-"שנה מופלאה" (Annus Mirabilis), שם נדיר לו זכתה רק שנה אחרת-1665-בה הניח אייזיק ניוטון את היסודות לתורת הכבידה, לתורת האור, ולחשבון הדיפרנציאלי.

תרומתו של איינשטיין למדע נמשכה כמובן גם לאחר 1905 וגולת הכותרת הייתה פיתוחה של תורת היחסות הכללית בשנת 1915. הבנת תורת היחסות הכללית אפשרה, בין היתר, את פיתוחם של לוויני ה-GPS לקביעת את מיקום מדויק על כדור הארץ ובסביבתו. איינשטיין המשיך ותרם לענפים רבים בפיזיקה ובמיוחד לתורת הקוונטים ולמכאניקה הסטטיסטית.

לרגל מאה שנים ל-"שנה המופלאה" של איינשטיין מציין העולם כולו את שנת 2005 כ-"שנה עולמית של הפיזיקה". פעילות רבה מתרחשת בארץ בכלל ובאוניברסיטת תל אביב בפרט, כאשר האירוע המרכזי הוא "יום איינשטיין", שיתקיים ביום ג' ה-17 במאי 2005 בקמפוס אוניברסיטת תל אביב ברמת אביב. במסגרת הפעילות, שתחל ב-15:30, יתקיימו תצפיות בשמש, בירח, ובכוכבי הלכת עם טלסקופים שיוצבו ליד האודיטוריום סמולרש. החל מ-17:00 תחל סדרת הרצאות על נושאים הקשורים לאיינשטיין, עבודתו, ואישיותו, והשפעת עבודותיו על האנושות. במבואה של האודיטוריום יוצגו הדגמות פיזיקאליות בליווי הסברים ותערוכה פיזיקאלית.
