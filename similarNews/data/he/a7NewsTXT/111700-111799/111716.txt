

על-פי הצעת שרון, שהתפרסמה אתמול בארה"ב, ישראל תתרום את הקרקע ותספק חשמל, מים וטלפון חינם למרכז הענק. ישראל תהפוך את שדה התעופה מחניים הסמוך, לשדה בינלאומי שיקלוט את אלפי הנוצרים הצפויים להגיע


עיתון בקולורדו ארה"ב, The Gazette of Colorado Springs, מפרסם אתמול, כי ראש הממשלה אריאל שרון הציע למשלחת של בכירי הכנסייה האוונגליסטית האמריקנית שביקרה בלשכתו השבוע, לבנות מרכז נוצרי ענק על שפת הכנרת בשטח שגודלו 140 דונם. הכנסייה האוונגליסטית ידועה בפעילותה המסיונרית העניפה.

לטענת העיתון, על-פי הצעת שרון, ישראל תתרום את הקרקע ותספק חשמל, מים וטלפון חינם למרכז הענק. בנוסף, ישראל תהפוך את שדה התעופה מחניים, הסמוך לראש פינה, לשדה בינלאומי שיוכל לקלוט את אלפי המאמינים הנוצרים הצפויים להגיע למרכז.

המרכז הנוצרי אמור להיבנות בצפון הכנרת, מזרחית לכפר נחום, ולכלול, בין השאר, אמפיתיאטרון ובו אלפי מקומות ישיבה.

הצעת ראש הממשלה מהווה סתירה לכאורה לחוק שמירת הסביבה החופית האוסר על בנייה במרחק של 300 מטר מקו המים. הכנסייה האוונגליסטית בארה"ב מהווה מוקד כוח עצום בארה"ב. פרשנים רבים סבורים כי הנשיא האמריקני הנוכחי חייב לקבוצה זו את בחירתו לנשיאות. רבים מבכירי הכנסייה משמשים בתפקידי מפתח במפלגה הרפובליקנית.

אחד מראשי המשלחת האוונגליסטית שביקרו בלשכת שרון הבהיר לראש הממשלה, כי מרבית חברי הכנסייה מעניקים לו את תמיכתם: "אנו רוצים שתדע שאנו תומכים במאמציך להשיג שלום", אמר הכומר טד הגארד, "אנו מאמינים שנבחרת בידי אלוהים להנהיג את ישראל בתקופה קשה זו. אלה שהפגינו נגדך אינם מייצגים את מרבית חברי הכנסייה".

על-פי החוק לשמירת הסביבה החופית , כל תכנית בנייה, הקלה מתכנית ושימוש חורג לתכנית בתחום של 300 מ' מקו החוף יצטרכו לקבל את אישור הועדה; כל פגיעה בסביבה החופית הנעשית ללא אישור כדין משמעותה עבירה פלילית שעונשה מאסר או קנס כבד.

כמו כן, לא יהיה ניתן לחסום את זכותו של הציבור למעבר חופשי לאורך החוף ללא אישורים מיוחדים. גם מערכת הביטחון תצטרך לנהוג בשטחי החוף הרבים שברשותה בהתאם לעקרונות החוק.

לקראת יישום החוק, פנה המשרד לאיכות הסביבה, לראשי וועדות התכנון ולכל משרדי הממשלה הרלוונטים בדרישה להקפיד לקיים את הוראות החוק ובמיוחד את ההוראה המחייבת כל רשות מוסמכת ליתן רשיון או היתר לפעולה בתחום חוף הים, כך שיינתנו באופן שיהיה בו כדי לצמצם את הפגיעה בסביבה החופית.
ניר פפאי, רכז חופים בחברה להגנת הטבע טען כי החוק נותן כלים טובים לשמירה על חופי הים לטובת הציבור אולם מבחנו האמיתי של החוק יהיה באופן יישומו, וכן בהצלחת המנגנונים שהוא מקים לעמוד כנגד לחצים נדל"ניים ואחרים.

הפרסום הראשון לדברים ניתן בראיון שהעניק השר נתניהו ל'מעריב' בערב חג הפסח. על פי התכנון, עתידים לכבוש את פיסת החוף הזאת לא פחות ממיליון תיירים אוונגליסטים בכל שנה. ארבעה ימים לאחר פרסום הידיעה, פרסם 'מעריב' את התכנית כולה. בין היתר מתוכנן לקום מבנה גדול ומפואר ובו אמפיתיאטרון שיכול להכיל כמה אלפי מקומות. ה'מאמינים' הרבים שיתכנסו שם יוכלו לצפות בחזיונות אור-קוליים משוכללים ואפילו לקיים שיחות ועידה עם מנהיגיהם וחבריהם שנותרו בארצות הברית.

מטרת שר האוצר ושר התיירות היא להביא לעידוד התיירות במקום. אלא שהידיעה מעוררת דאגה בקרב ראשי ארגון הפעילים 'יד לאחים' . האוונגליסטים הם נוצרים המאמינים כי התגלותו של אותו האיש, ישו, תבוא לאחר שהיהודים יהיו על אדמתם ויכירו בו כמשיח. חלקם אף עוסקים בפעילות מיסיונרית על מנת לקדם באופן 'מעשי' את אמונתם.

יו"ר יד לאחים, הרב רבי שלום דב ליפשיץ פנה במכתב בהול לשר האוצר, בנימין נתניהו, ובמקביל לכל חברי הכנסת החרדים בדרישה נחרצת למנוע את הקמת "מרכז השמד" שעשוי לדבריו "לחולל שמות בעם היהודי". "ניסיון העבר", כותב יו"ר יד לאחים, "הוכיח, לצערנו, כי נוצרים רבים הבאים ארצה תחת מסווה של תיירים וידידי ישראל, עוסקים פה בפעילות מיסיונרית מובהקת".

בהקשר זה, מזכיר הרב ליפשיץ את המחאה ההמונית שהתעוררה עקב הקמת האוניברסיטה המורמונית במרומי הר הזיתים בירושלים. בעקבות המחאה שכללה את כל שדרות הציבור החרדי, ושאותה חולל האדמו"ר מגור, קבעה ועדת שרים שהוקמה על ידי הממשלה, כי כל אחד מחברי ההנהלה והעובדים של האוניברסיטה המורמונית יתחייבו שלא לעסוק בפעילות מיסיונרית.

"עם ישראל סובל דורות מציידי הנפשות, המיסיונרים, הרוצים להכחיד שארית וזכר מעם ישראל. אל תיתן ממשלת ישראל דריסת רגל לשלוחי המיסיון העושים מלאכתם תחת אמצעי הסוואה ערמומיים", כותב הרב בפנייתו לשר האוצר ומבהיר: "היהדות הדתית בארץ ובתפוצות לא תשלים עם הקמת מפגע מיסיונרי".

יד לאחים אף מוסרים כי הוכחות לכוונתם של המיסיונרים ול'רוח הביצוע' שלהם, ודווקא בגליל, נמצאו במידע שהגיע לידי אנשי המעקב של האגף למאבק במיסיון ביד לאחים. לפי המידע, בשבת הבאה, עומד לצאת אוטובוס מבית הקהילה המיסיונרית ב'בית ברנר' בתל אביב, בראשות המיסיונר מיכאל צין, לעבר נהר הירדן. מטרת הנסיעה : הטבלה לנצרות במימי הירדן.

עוד נודע ליד לאחים, כי במרכז הקונגרסים בחיפה מתוכנן כנס מסיונרי נוסף. לדבריהם הם נערכים לכך.



