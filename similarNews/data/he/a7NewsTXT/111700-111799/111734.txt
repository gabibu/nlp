

קונגרס הרבנים 'פיקוח נפש למען השלום', יצא ביום שישי במסע פרסום, תחת הכותרת: 'ההנתקות, אינה יכולה להתממש'.


אנשי הקונגרס מציינים, כי סכום של חצי מיליון דולר נתרם על-ידי יהודי מאירופה כדי לממן את מסע הפרסום. התורם הסביר כי "רק בכוח התורה של רבנים גדולי ישראל שפסקו נגד ההתנתקות, נעצור את ההתנתקות"

במסע הפרסום יופץ גם קול קורא עליו חתומים, בשם 300 רבנים מישראל, חברי מועצת גדולי התורה, האדמו"ר מסדיגורא שליט"א, האדמו"ר מבוסטון שליט"א, הרב הראשי הרב מרדכי אליהו שליט"א - ראשל"צ, הרב מאיר מאזוז שליט"א ראש ישיבת כיסא רחמים- והרב בנימין יהושע זילבר שליט"א.

יו"ר קונגרס הרבנים הרב יוסף גערליצקי מסר כי במסגרת המסע, יתקיים בקרוב כינוס תפילה מחאה וזעקה ברחבת הכותל המערבי בהשתתפות מאות אלפי חסידים ואנשי מעשה מכל החוגים בראשות כ"ק האדמו"ר מערלוי "שתחזק ותבהיר את עמדת ההלכה בשולחן ערוך שקדושת החיים היא מעל הכל, ומשום סכנה ופיקוח נפש של העם היושב בציון אסור בשום אופן למסור שטח כלשהו לנכרים ובודאי לא למחבלים", כלשונו.
הקול קורא מסתיים במילים "עם ה' חזקו ונתחזקה, ויקויים 'עוצו עצה ותופר דברו דבר ולא יקום כי עמנו אל' (ישעיהו ח', י).
