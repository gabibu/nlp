

השלטון המקומי הגיב לידיעה כי השלטון המקומי עומד לפטר 1,500 מורים, בנוסף ל-4,500 המורים שיפוטרו ע"י משרד החינוך.

יו"ר מרכז השלטון המקומי, עדי אלדר, מבהיר כי על תקציבי החינוך של הרשויות המקומיות לא הושת קיצוץ חדש בתקציב 2005, וכל עוד יישאר המצב כך, לא עומדים פיטורים חדשים של מורים על הפרק.

אלדר הוסיף כי ברשויות מקומיות רבות נמשכים פיטורים דחויים שהחלו בשל קיצוצי השנה הקודמת (2004), אך פיטורים אלה (כ-400 משרות) אינם קשורים כלל לפיטורים עליהם מדברים ארגוני המורים, והם היו מתוכננים וידועים לכל הגורמים כבר למעלה משנה.

מרכז השלטון המקומי תומך ביישום המלצות דו"ח דברת, תוך עמידה על הסייגים שהציג בפני שרת החינוך, וקורא לארגוני המורים ולמשרדי החינוך והאוצר, לשוב לשולחן הדיונים ולהוציא את הרפורמה לדרך, למען ילדי ישראל.
