

המטה למען ארץ ישראל מכין תביעה נגד קציני המשטרה שסירבו לחסום את כביש 4. יו"ר המטה הודיע ביום ו' למפקד מרחב חוף במשטרה כי הקצינים האחראים על ביטול התהלוכה ייתבעו אישית בנזיקין.


תביעת נזיקין אישית ע"ס 200 אלף  מוגשת נגד קציני משטרה שסירבו לעמוד בתנאי רשיון הפגנה וגרמו לביטול הפגנה. מדובר בשינויים שערכה המשטרה ברגע האחרון באופן קיומן של שתי תהלוכות נגד ההתנתקות באזור חיפה ואשר גרמו לסיכון חיי מפגינים ולביטול אחת התהלוכות.

יו"ר מטה א"י בחיפה והצפון אומר לכתבתנו רותי אברהם כי מדובר בשתי תהלוכות שנועדו להתקיים ביום ו' ושאישור לקיומן כלל חסימת כביש החוף הישן, כביש 4 על ידי המשטרה. בשעה 11.00 לערך הודיע לו מפקד מרחב חוף במשטרה, תנ"צ דוד סיסו, כי הוא מבטל את היתר ההפגנה שנתן מפקד מחוז הצפון במשטרה, ניצב דן רונן, ואוסר על חסימת כביש 4 (כביש החוף הישן) בקטע בין צומת עתלית לטירת הכרמל. בתגובה הודיע לו ויסולי כי קציני המשטרה אשר אחראים על ביטול התהלוכה ייתבעו אישית בנזיקין.

ויסולי מגולל את השתלשלות הדברים בדרך לקבלת אישור לתהלוכות ואת הפרת הרשיון לטענתו על ידי המשטרה. לדבריו כבר בערב פסח ב 22 באפריל, הגיש המטה למען א"י לממ"ז צפון במשטרה, ניצב דן רונן, בקשה לקיים שתי תהלוכות בעת ובעונה אחת, אשר תחסומנה שני צירים בינעירוניים באזור חיפה: כביש מס' 4 בכניסה הדרומית לחיפה, וכביש מס' 75 בכניסה הצפונית לחיפה . החסימות תוכננו ליום ב' 9.5.05 בערב.

הבקשה התבססה על שני פס"ד שנתן בג"ץ לאחרונה שבו קבע כי "כאשר רצונו של אחד לקיים הפגנה מתנגש עם רצונו של אחר לנוע בחופשיות ממקום למקום: יש לאזן בין הזכויות. " "בהפעלת סמכותה של המשטרה  היא נדרשת לעריכת האיזונים הראויים בין חופש ההפגנה לחופש התנועה והשמירה על הסדר הציבורי."

מו"מ ארוך התנהל בין הצדדים במהלכו ביקשה המשטרה לשנות את תוואי התהלוכות לשני צירים אחרים: כביש 4 באזור עתלית וכביש 70 בין יגור לנשר, וכן לדחות את מועדן ליום ו' 13.5.04.
המטה נאות לבקשה בתנאי שממ"ז צפון יאשר את התהלוכות לפחות שבוע לפני המועד, ומרחב חוף של המשטרה הבטיח זאת.

בניגוד לסיכום אומר ויסולי, האישור לתהלוכות התקבל ביום הזיכרון לחללי צה"ל והטרור, יומיים לפני מועד התהלוכות. לפי האישור המשטרה אמורה היתה לחסום את שני הצירים, כביש 4 וכביש 70, ולאפשר את התהלוכה על הכביש. המפגינים החזיקו שלטים ברוחב 6 מ' ובגובה 2 מ' אותם הם התכוונו לפרוס לרוחב הכביש. ויסולי מוסיף כי עוד ביום ו' בבוקר התקיים תיאום סופי עם קצין אג"מ של מרחב חוף, סנ"ץ דוד הראל.
כ 50 צועדים הגיעו בשעה 10.00 לערך למקום התהלוכה. לטענת ויסולי בנקודה זו החליט תנ"ץ סיסו, מפקד מרחב חוף, לשנות את התהלוכות באופן חד-צדדי וללא הודעה למארגני ההפגנה: בכביש 70 הוא הורה לסגור רק מסלול אחד במקום שניים ולאפשר תנועת מכוניות לצד הצועדים, דבר שגרם לסיכון חייהם. בכביש 4 השוליים צרים יותר ולא ניתן לקיים את ההפגנה ולשאת את השלטים המתוכננים. תנ"ץ סיסו התיר לקיים את התהלוכה כאשר ניידת חוסמת את הציר בצד אחד, בעוד המכוניות חולפות באין מפריע בכיוון הנגדי. קיום תהלוכה לצד מכוניות הנוסעות במהירות גבוהה, בהתאם לתכניתו של תנ"ץ, היה מסכן את חיי המפגינים. "זו גם היתה דעתם של מפקדי המשטרה במקום, ובמיוחד נציג משטרת התנועה הארצית, סנ"ץ יוסף עשור", מדגיש ויסולי.

ראשי המטה פנו לסיסו ואמרו לו כי אם לא יתיר את קיום התהלוכה ע"פ תנאי הרשיון יפזרו את המפגינים ויתבעו אותו על נזקיהם. סיסו עמד בסרובו והתהלוכה פוזרה.

כאמור עורכי הדין של המטה מכינים תביעה אזרחית נגד תנ"ץ סיסו וקציני משטרה נוספים, על הסכום האמור.
ויסולי אומר כי "עד היום טענה המשטרה שחסימת צירים בינעירוניים היא מעשה בלתי חוקי. היא גם האריכה מעצרים והעמידה לדין עשרות מפגיני ימין על כך. היום הוכחנו כי חסימת צירים, עליה קיבלנו רשיון מפורש, היא לא רק מעשה חוקי למהדרין אלא המשטרה היא זו שמפרה את החוק, פוגעת בזכויות האזרח ומתנהגת בסתירה לתנאי הרשיון שהיא עצמה נתנה. אם עד עתה טענו ארגוני הימין כי המשטרה פועלת מתוך כניעה ללחצים של פוליטיקאים מושחתים, הרי עכשיו זה הגיע לאבסורד כשהמשטרה עשתה פלסתר לא רק מהחוק, אלא גם מהתחייבות כתובה של מפקד מחוז. כדי להשיב את אמון הציבור במשטרה, יש לבצע מהלך מקיף לדה-פוליטיזציה שלה והטמעת החובה לשמירת החוק וכיבוד זכויות האזרח בקרב הפיקוד הבכיר שלה".
