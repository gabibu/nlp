

בוייטנאם עלה לתשעה מספר המתים מדלקת הריאות המסתורית שהתעוררה באסיה.

המחלה אובחנה כבר בשלוש יבשות, וארגון הבריאות העולמי הכריז עליה כעל איום בריאותי בינלאומי. במהלך סוף השבוע מתו מהמחלה שני בני משפחה מקנדה ששבו מביקור באסיה. מנתונים שמפרסם ארגון הבריאות העולמי עולה כי בשבוע האחרון התקבלו למעלה מ 150 דיווחים על חולים עם תסמינים של המחלה.

מנפאל דווח על מותם של 21 אנשים לפחות מזיהומים בדרכי הנשימה, כך דיווחה תחנת רדיו עצמאית קנטיפור. לפי הדיווח, האנשים הללו מתו בשבועיים האחרונים במערב נפאל. בשידור גם צוטט כתב התחנה בקאליקוט, השוכנת במרחק של כ 450 קילומטר מקטמנדו. הוא אמר כי מהמחלה נדבקו עוד 400 בני אדם. מחוז מאנמה נפגע בצורה הקשה ביותר.

ד"ר אמיליה אניס, מנהלת המחלקה למחלות זיהומיות בשירותי הבריאות לציבור שבמשרד הבריאות בישראל אמרה לערוץ 7 כי עד לשעה זו לא הצליחו לבודד את המחולל של המחלה ואין ידוע אם מדובר בחיידק או בנגיף. לדבריה, הדיווחים על המחלה הנשימתית הקשה מגיעים מסין, מהונג קונג, מאינדונזיה, מהפיליפינים, מסינגפור, מתאילנד, מוויטנאם, מטאיוון ומקנדה. לדבריה, מדובר במחלה קשה, שמקורה, כנראה, בהונג קונג ובסין, והיא מחייבת אשפוז ותמיכה נשימתית. סימני המחלה, מוסיפה אניס, היא כסימני השפעת, שהם: חום מעל ל 38 מעלות צלזיוס, שיעול וקוצר נשימה. בהמשך מתפתחים סימנים לדלקת ריאות לא אופיינית. מדובר במחלה שאפשר למות ממנה, מציינת אניס.

לדבריה, החשש מהמחלה נובע גם מכך שחלק ניכר מהנדבקים בה היו אנשי רפואה ואחרים, שטיפלו בחולים, ולכן מניחים שהיא עוברת מאדם לאדם במגע ישיר או דרך טיפות באוויר.

מכיוון שהמחלה קטלנית, הוסיפה אניס, ביקש ארגון הבריאות העולמי מכל האנשים להיות עירניים. גם ישראל קיבלה את הפנייה, ולכן הונחתה מערכת הבריאות להיות עירנית ולדווח מיד לארגון אם יתגלו מקרים של המחלה.

אניס ציינה כי לא כל אדם שמתגלים בו סימני המחלה חולה בה אלא רק מי ששהה באותן מדינות בתקופה האחרונה או שהיה במגע עם חולה בתסמונת זו באותן מדינות.

אתמול אמר סגן נשיא ארה"ב דיק צ'ייני כי אין כל סימן לכך שמגפת דלקת הריאות המסתורית, שפגעה באסיה ובקנדה, היא תוצאה של התקפת טרור.

בסוגיה זו נשאל צ'ייני בראיון ברשת הטלוויזיה N.B.C.. לדבריו, "המרכז לפיקוח על מחלות מדבקות ועל מגיפות" באטלנטה, ג'ורג'יה, כבר החל לעבוד בחקירת עניין זה. "אנו עובדים קשה מאוד כדי לזהות את המחלה בהקדם האפשרי ", הוסיף צ'ייני.
