

ברשת ב' דיווחו היום כי המוסד חשף קשר ישיר בין ממשלת איראן וחיזבאללה לפיגועים שהיו בארגנטינה נגד שגרירות ישראל ובניין הקהילה היהודית בבואנוס איירס. בפיגוע בשגרירות, לפני 11 שנים, נרצחו 29 בני אדם, ובפיגוע בבניין הקהילה נרצחו 85.

עוד נמסר שם כי גורמים בכירים במשרד החוץ אומרים כי ביום השנה לפיגוע מצפה שגרירות ישראל שהקהילה הבין לאומית תפעל להעמיד לדין את מי שעשו את הפיגוע, ושיינקטו צעדים נגד ממשלת איראן וחיזבאללה.

כתב רשת ב', יוני בן מנחם מסר כי ההוכחות מצביעות על קשר איראני לפיגוע בדרג הבכיר ביותר, הכולל את המנהיג הרוחני חמנאי ואנשיו. מתכנן הפיגוע היה עימאד מורנייה, קצין המבצעים של חיזבאללה, והוא עשה את ההכנות הלוגיסטיות באמצעות שגרירות איראן בארגנטינה ושגרירויות אחרות של איראן ביבשת.

שר החוץ, סילבן שלום, מסר לנשיא המדינה את המידע על הקשר של איראן וחיזבאללה לפיגועים, והחומר הועבר לרשויות המשפט בארגנטינה, לשלטונות ארגנטינה ולממשל בוושינגטון.


