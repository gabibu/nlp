

דליפת אמוניה, ככל הנראה במהלך פריקת החומר מאוניה במפרץ חיפה, ארעה בשבוע שעבר, ריח חריף של אמוניה פשט ברחבי הנמל ועובדים במסוף הכימיקלים במספנות ישראל התלוננו כי חשו ברע.

מנהל מחוז חיפה במשרד לאיכות הסביבה רוברט ראובן, מסר כי איש מבין הגורמים המייבאים את האמוניה לא דיווח למשרד לאיכות הסביבה על הדליפה, ובכלל זה גם לא מפעל חיפה כימיקלים. כמו כן לא דווח על הדליפה למכבי האש, למד"א ובכלל לכל הרשויות הנוגעות בדבר, כך מדווחת סוכנות עתי"ם.

ראובן הוסיף, כי על אף היות האמוניה החומר המסוכן ביותר המאושר לעיסוק בו בישראל, הרי שדליפת האמוניה בשבוע שעבר לא סיכנה את תושבי האזור. בכל אופן, אומר ראובן, כי משרדו בודק ומברר את פרטי האירועים.
