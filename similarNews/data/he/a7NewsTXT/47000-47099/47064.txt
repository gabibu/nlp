

אגף הלוגיסטיקה ויחידת הביטחון של חברת החשמל השלימו בימים אלה את ההכנות להמשך יצור והספקת החשמל במצב של מלחמה, כך מוסר דובר חברת החשמל.

מנכ"ל חברת החשמל, ד"ר יעקב רזון, וסמנכ"ל ארגון ולוגיסטיקה, אדם שמואל, אמרו, כי החברה רכשה והתקינה אביזרי מיגון מיוחד, הכוללים מערכות על-לחץ למיגון מפני חל"כ, שהותקנו באתרים החיוניים לייצור החשמל. לדבריהם, הפעולות למיגון ולאבטחת מתקני החברה, נעשו בתיאום עם מל"ח ופיקוד העורף.

רזון ואדם, ציינו, כי לחברה יש נהלים קבועים למצבי חירום, אך בגלל סכנת המלחמה, נערכה בדיקה מדוקדקת של המקלטים באתרי החברה, שהוכשרו לקליטת עובדים בעת אזעקה. כמו כן ,ערכה חברת החשמל תרגיל רב היקף, של תרחישי מלחמה והתמודדות עם פגיעות במערכות שונות של יצור והספקת החשמל.

מנכ"ל חברת החשמל הדגיש, כי החברה ועובדיה יעשו את מרב המאמצים לספק חשמל גם בעת מלחמה. "המשימה שלנו היא לעשות הכול כדי לספק חשמל. אני סומך על עובדי החברה, אשר מתפקדים לאורך כל השנה במצבים חריגים של אירועי אש ופיגועים, ובתנאים של מגז אוויר סוער, שיעשו את מלאכתם במסירות ובמיומנות, גם במלחמה".

יצוין, כי במקרה של תקלות כתוצאה מפגיעות טילים, חברת החשמל מחויבת לפעול רק על פי ההוראות וההנחיות של גורמי הביטחון, אך עובדי החברה יעשו מאמץ מיוחד לתיקון התקלות ולחידוש מהיר של הספקת החשמל.

חברת החשמל הכינה סרטי הסברה מיוחדים, שהופקדו בערוצי הטלוויזיה. הסרטונים כוללים הנחיות לציבור כיצד לנהוג במקרים של פגיעה ברשת החשמל ובחוטים קרועים, והם ישודרו בתיאום עם דובר צה"ל.

צבי מנור, מנהל אגף לוגיסטיקה ונכסים מסר, כי כל הציוד הלוגיסטי, הכולל את מערך המשאיות והציוד הכבד של במות הרמה ומנופים, וציוד הנדסי, הכולל טרקטורים, מנופים להרמת מטענים כבדים, וכלים נוספים הערוכים ומוכנים באתרי החברה. גם בתי המלאכה של חברת החשמל יוכלו לתת מענה מהיר לייצור ורכבת עמודי חשמל במקרה של פגיעה. מנור הוסיף, כי החברה הכשירה בכל אתר ובניין מרחבים ממוגנים, שאליהם יתפנו האנשים בעת הצורך.

בעת מלחמה, מבהיר מנור, יופנו דיזל-גנרטורים למפעלים חיוניים, כפי שנקבע על ידי הרשות העליונה של מל"ח.

מנהל יחידת הבטחון של חברת החשמל, מרדכי זמיר, ציין, כי האבטחה של מתקני החברה תעשה באמצעות קציני הבטחון של החברה ומתנדבים, ובסיוע צה"ל. לדבריו, לעובדי החברה, אשר יאלצו לצאת לשטח לטיפול בתקלות ותיקונים, ניתן אישור מיוחד. כמו כן, הוכן עבורם ציוד למיגון אישי, הכולל, בין היתר חליפות פחמיות במקרה של פיגוע לא קונבנציונאלי.

חברת החשמל הכינה כבר מלאי של מנות קרב ושתייה למקרה של פעילות רצופה של העובדים.
