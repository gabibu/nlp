

שר הביטחון שאול מופז הודיע על כוונתו להקים ועדת שרים לענייני מילואים. מלשכתו של מופז נמסר כי הוועדה, שעל הקמתה בירך ראש הממשלה אריאל שרון, תעסוק בכל הסוגיות הקשורות במשרתי המילואים ותקדם את פעולות הממשלה בתחום זה.

ההצעה תובא לאישור הממשלה בישיבתה הקרובה.

נראה כי "מרד המילואים", שעליו דווח בתקשורת, ושיזמו אותו קבוצות לחץ וארגוני מילואים נתן את אותותיו ולמרות הקיצוץ בתקציבי הביטחון בסופו של דבר לא יוכבד הנטל.

הקיצוץ התקציבי ימנע גם את הארכת שירות המילואים אך גם את הגדלת שיעור האימונים. ההסבר שניתן לכך הוא שעלותם הגבוהה של ימי מילואים, 400 , תחשיב ממוצע של יום עבודה של חייל מילואים, היא שתקצר את משך שירות המילואים.

המצב ישתנה רק אם יהיה צורך בפתיחת מבצע צבאי גדול ביש"ע, מבצע בממדיו של "חומת מגן" או של "דרך נחושה". גורם נוסף לשינוי במצב יהיה אם תפרוץ מלחמה ואם תתגבר האלימות של המחבלים.

סגן שר המסחר והתעשייה ח"כ אל"מ במיל' מיכאל רצון אמר בערוץ 7 כי הוא בעד הגדלת המכסה של ימי המילואים, וזאת מפני שעל צה"ל מוטלות משימות כבדות, וכי עליו לשמור גם על ביטחון וגם על רמה מינימלית של אימונים. רצון הוסיף כי הוא סבור שיש צדק בטענה שיש ליצור מצב של חלוקה צודקת בנטל, ומוסיף כי איש מילואים שנפגע כתוצאה משירותו ופוטר צריך לטפל במעבידו ביד קשה ולהטיל עליו קנסות כבדים, אולם עם זאת אין הוא מצדיק את דרישותיהם של אנשי המילואים לקבל תגמולים שונים על שירות מילואים. צריך להפסיק לחשוב איך למשוך עוד ועוד מקופת המדינה, אומר רצון, ומוסיף כי לדעתו חובת השירות במילואים היא גם זכות, וכי יש למלא אותה ברצון ובנאמנות. כך חשים מרבית חיילי המילואים, ולדעת רצון, אלו הנאבקים למען תגמול אינם משקפים את גישתם של מרבית חיילי המילואים. הוא הוסיף כי אינו מקבל את הפרסומים כאילו מרבית המילואימניקים אינם מתייצבים לשירותם. לדבריו, הוא שירת ביחידות רבות, כולל ביחידות עורף, ונוכח לראות כי ההתייצבות בהן היא סבירה. הציבור בארץ, ברובו, עושה מילואים ברצון ובכבוד, והטלת אשמת השתמטות על ציבור גדול כל כך אינה מוצדקת.
