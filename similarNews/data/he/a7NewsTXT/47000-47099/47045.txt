

בפעולת צה"ל הלילה במחנה נוסיראת שבחבל עזה חוסל מחמד סעאפין, אחד מבכירי המחבלים של הג'יהאד האיסלמי.

סעאפין היה מבוקש עוד בשנות השמונים, כאשר השתייך לארגון הפתח', ובתחילת שנות התשעים נמלט לחוץ-לארץ. הוא שב הנה בהסכמת ישראל עם תחילת עידן אוסלו והצטרף למודיעין הכללי הפלשתיני. אחרי פרוץ אינתיפאדת אל אקצה שב לדרך הטרור ויזם שורה ארוכה של פיגועים למרות מספר אזהרות שהועברו לו על ידי שרות הבטחון הכללי.

בין היתר היה אחראי לפיצוץ מכונית תופת בצומת גוש קטיף באביב אשתקד. כאמור, לפנות בוקר הוא נהרג בעת שניסה להימלט מידי חיילים שבאו לעוצרו.
