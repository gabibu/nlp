

מועצת ההפיכה של עירק פרסמה צו, ולפיו מתחלקת עירק לארבעה פיקודים צבאיים, במטרה "להדוף כל מתקפה של כוחות זרים", כך דיווח ערוץ הטלוויזיה הלווייני מבגדד.

הפיקוד על "האזורים הצבאיים" הועבר לארבעה מעוזריו הבכירים של סדאם חוסיין, ובהם גם בנו קוסאי.

"ארבעת הפיקודים יהיו כפופים ישירות לסדאם חוסיין בתוקף תפקידו כיו"ר מועצת ההפיכה וכמפקד העליון של הצבא העירקי", נאמר בצו.

"חיל האוויר וסוללות טילי קרקע קרקע וההגנה האווירית יופעלו בהוראות הפיקוד המרכזי, או בתיאום עם הנשיא סדאם חוסיין", כך נאמר בהודעת המועצה.

שר החוץ העירקי נאג'י סברי טען כי עירק אימנה עשרות אלפי "קדושים" שיילחמו נגד "הפולשים" האמריקנים ברחובות ובמדבריות. "עשרות אלפי גברים ונשים עירקים התנדבו להיות קדושים במלחמה עם האויב האמריקני, ואנחנו הכנו אותם", אמר סברי בראיון ברשת הטלוויזיה אל ערבייה.

סברי הוסיף: "שבעה מיליון עירקים התאמנו בנשק, וכולם פועלים לשמור על הכבוד הלאומי".
אתמול דיווח העיתון טלגרף הלונדוני כי בד בבד עם היערכות הצבא העירקי לקראת מתקפה מגבירים גם מתנגדיו מבית, הכורדים, את פעילותם. זו נועדה לחבל במאמץ המלחמתי של סדאם. בשבוע האחרון פוצצו הכורדים קטע ממסילת רכבת על הציר המוביל מבגדד לעיר מוסול בצפון עירק. עקב כך נעקרה רכבת מהמסילה. לפני שנמלטו מהמקום הם השאירו עלונים לחיילים העירקים שהגיעו כדי לבדוק את סיבת הפיצוץ. בעלונים נקראו החיילים לנטוש את "סדאם הפושע" ולחבור לכוחות הבינלאומיים שהגיעו כדי לשחרר את עירק. במקרה אחר השליכו הכורדים רימון רסס לעבר רכבת שהובילה נפט באופן בלתי חוקי מעירק לסוריה. בהפגנה בקירקוך צעדו 20 אלף מפגינים לפני בניין הממשל וקראו להשליך את סדאם מהשלטון. המפגינים קרעו את תמונותיו של שליט עירק ואף השליכו רימון לעבר הבניין. במתקפה נהרג בכיר במפלגת השלטון הבעת'.

עוד דווח על מקרים רבים של השחתת תמונות דיוקנו של סדאם, המתנוססות על מרבית מבני הציבור בעירק. בעבר היו אנשים שהעזו לעשות זאת מוצאים להורג. התרבות המקרים מעידה על היחלשותו של סדאם ועל התחזקות האופוזיציה.

פקיד במשרד החוץ הבריטי אף העיר כי מרבית מאמציו של סדאם מושקעים בהישרדותו ובהישרדות כוחותיו, וכי הדבר מאפשר לקבוצות מתנגדים להעיז יותר במתקפותיהם.

עם זאת משענתו של סדאם היא נאמניו ממפלגת הבעת', ואלה מוצבים בבגדד, ולכן הוא אסר על קציניו לעזוב את עמדותיהם ולברוח. אחד מהפקידים הממשלתיים מפרבר של בגדד הקרוי אל חוריה נחשד כמי שעומד לערוק, וכדי להרתיע את אלו שעלולים לנסות לעשות זאת עצרו אותו כוחותיו של סדאם, קשרו אותו לעמוד במרכז העיר בגדד, לשונו נחתכה, הוא איבד דם רב, והקהל נאלץ לעמוד ולהתבונן במותו האכזרי.

אתמול דווח כי התקרבותו של המועד לפתיחת המלחמה בעירק גרמה לעזיבתם של כורדים עירקים המתגוררים קרוב לקו החזית בצפון המדינה. אתמול חל יום השנה ה 15 להתקפה הכימית של צבאו של סדאם על העיר הכורדית חלאבג'ה, דבר שהגביר את חששות האוכלוסייה המקומית מהתקפה דומה.

אחד הנהגים באירביל, העיר הגדולה ביותר במובלעת הכורדית בצפון עירק, אמר לעיתונאים כי הוא שולח את בני משפחתו קרוב לגבול עם אירן. "אני מפחד מסדאם, וכשיתחילו הקרבות יהיה קשה לנסוע".
