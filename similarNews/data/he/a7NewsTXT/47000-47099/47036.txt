

ארגון ה F.D.A., מנהל התרופות והמזון האמריקני, הודיע כי החליט להעניק את אישורו לאפליקציה חדשה שנוספה למערכת האבחון של גיוון אימג'ינג, מפתחת "הקפסולה המצלמת".

מדובר באפליקציה המאפשרת לרופא המאבחן לקבל אינדיקציה מיידית על קיומה של מחלה במעיים, תוך כדי הפניית תשומת לבו לדימומים במעי הדק ולאזורים אדומים, וציון מיקום מדויק שלהם בצילומים שמספקת הקפסולה.

"דימומים מהמעי הדק, מלבד היותם גורם פוטנציאלי לסיכון חייו של החולה, עשויים להיות הסימן הראשון להתהוות פתולוגית העלולה לסכן חיים", אמר פרופ' יוסף צימרמן, רופא בכיר במחלקת הגסטרו בבית החולים "הדסה עין כרם" בירושלים. "אנחנו מכירים סיבות רבות לדימומים במעי הדק, ובהן גידולים סרטניים, דליפת כלי דם מורחבים, אזורים מודלקים, כמו במחלת קרוהן, כיבים הנגרמים בעקבות זיהומים נגיפיים (לדוגמה C.M.V., וירוס שרובנו נחשפים אליו במהלך חיינו, אולם אצל אנשים עם מערכת חיסונית מוחלשת או אחרי מחלה הוא עלול להתעורר ולגרום דלקות, מחלת צליאק ולימפומות במערכת העיכול. החשיבות שבאבחון הדימום ובגילוי מיקומו המדויק היא חיונית מאין כמותה".

בעניין האישור שנתן ה F.D.A לגיוון ה"אימג'ינג" אמר פרופ' צימרמן: "האפליקציה החדשה במערכת של גיוון ה'אימג'ינג' מאפשרת לרופא המאבחן מיפוי ראשוני של מערכת העיכול. לנוחיותו מודגשים ומובלטים האזורים שנראים אדומים. חשוב להבין כי אבחון על פי סרט מונוטוני של תפקוד מערכת העיכול אורך כשעה, והוא תהליך קשה ומפרך, הדורש מידת ריכוז גבוהה, וכשמדובר במעשה ידי אדם, הסבירות לטעויות או לאיבוד ריכוז אינה נדירה". הפרופסור צימרמן הסביר כי החלק המאבחן אזורים אדומים במערכת מקטין את אפשרות החמצת המידע, וכי גם אם ייתכן מצב שבו תתקבל תמונה כוזבת, הרי שעדיף לבדוק את המצב כפי שהוא "בזמן אמת", מאשר להיות מוזן מתמונות "שחור לבן", שרק "הקפיאו" מצב קודם.
