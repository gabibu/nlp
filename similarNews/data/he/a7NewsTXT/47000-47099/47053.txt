

בעקבות התלונות שהוגשו נגד דודו טופז על אמירות ומעשים בוטים שלו כלפי נשים, פנו הבוקר אגודת "זכות הציבור לדעת" בשיתוף "המרכז לפלורליזם ישראלי", וארגוני נשים: "אמונה" , "שדולת הנשים בישראל", "ויצו" ו "נעמת" לחברות שפרסמו בעבר ומפרסמות כעת בתוכניתו של דודו טופז בערוץ 2 בבקשה להסיר את הפרסום מתוכניתו, כך מדווחת העיתונאית חני לוז.

לבקשה צרפה אגודת "לדעת" ציון של חמישה מקרים של אמירות ומעשים בוטים של טופז שנעשו או נאמרו בפומבי, ושעוררו תגובות שליליות מהציבור.

הארגונים מציינים כי "התנהלות מבישה ומתמשכת זו מעידה על יחסו המשפיל של דודו טופז לנשים, לזכויותיהן ולגופן, ומוכיחה מעל לכל ספק כי מדובר באדם שאינו ראוי לשמש דוגמה ומודל לחיקוי לציבור רחב של צופים", ומבקשים משום כך מהמפרסמים להסיר את חסותם מהתוכנית.

בתגובה לפנייה זו מסרה הרשות השנייה לרדיו ולטלוויזיה, כי מועצת הרשות הגיבה על מעשים שנעשו על המסך וקבעה בעבר כי "אם הזילות בכבוד האישה תחזור נדרוש הקלטה מראש של התכנית כדי לעקוב אחרי ההתבטאויות שלו". עם זאת, הרשות אינה מוצאת לנכון להגיב על פניות שנעשו עקב הגשת תלונות למשטרה כל עוד הן בהליכי בדיקה אצל הגורמים המוסמכים.

מ"קשת" לא נמסרה תגובה.
