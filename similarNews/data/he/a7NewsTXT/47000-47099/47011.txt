

נשיא עיראק סדאם חוסיין אומר כי אם יותקף בידי ארה"ב הוא יעביר את המלחמה לכל מקום בעולם. סדאם הגדיר כ"שקר גדול" את האישומים לפיהם הוא מחזיק בנשק להשמדה המונית.

נשיא עיראק, סדאם חוסיין אומר כי אם יותקף בידי ארצות הברית הוא יעביר את המלחמה לכל מקום בעולם - ביבשה באוויר או בים. נשיא עיראק הגדיר כ"שקר גדול" את האישומים לפיהם הוא מחזיק בנשק להשמדה המונית. "אף אחד לא מינה את ארצות הברית להיות השופט של העולם", אמר סדאם חוסיין.

שר החוץ העיראקי, נאג'י סאברי, אמר כי בבגדאד נערכים לאפשרות שהמלחמה תפרוץ תוך שעות ספורות. בראיון לערוץ הלווין הערבי אל ערביה אמר סאברי: "אנחנו מכינים עצמנו כאילו המלחמה עשויה לפרוץ תוך שעה. אנו מכינים עצמנו במשך חודשים לאפשרות הזו. אויבנו הם בוגדניים". לדברי סאברי, עיראק חילקה לאזרחיה מנות מזון שיספיקו למשך חמישה חודשים, עד אוגוסט.

ראש צוות פקחי הנשק של האו"ם, האנס בליקס, אמר כי הוא מוכן לפנות את הפקחים מעיראק בהתראה קצרה. פקחי הנשק הוציאו היום משטח עיראק חמישה מהמסוקים המשמשים אותם בעבודתם, לאחר שחברת הביטוח שלהם הודיעה כי אינה מוכנה להמשיך לבטח אותם נוכח המתקפה הצפויה - כך דווחו גורמים עיראקיים. לטענתם, חמישה מסוקים מסוג בל 212 עזבו לקפריסין דרך סוריה. שלושה מסוקים נוספים, שמבוטחים על ידי חברה אחרת, עדיין פעילים.

בסוף השבוע החלו צוותי האו"ם בבגדאד להגביר את קצב יציאתם מעיראק לקראת אפשרות של מתקפה קרובה. סוכנויות האו"ם השונות מתכוונות לצמצם את היקף הצוותים מאלף בני אדם לחמישים בלבד. גרמניה וספרד לוחצות אף הן על אזרחיהן לצאת בהקדם מעיראק.

ברחובות בגדאד נראו היום תורים ארוכים לדלק ותושבי העיר צבאו על המרכולים כשהם רוכשים קופסאות שימורים ומים בבקבוקים. בתי המרקחת התרוקנו כמעט לחלוטין מתרופות.

בכירים מטעם מפלגת הבעת' השולטת במדינה פיקחו על פועלים שהציבו שקי חול בעמדות ליד משרדי הממשלה השונים.

סדאם עסק בהכנות האחרונות ובדיונים עם ראשי צבאו. במסגרת ההכנות הצבאיות חילק סדאם את המדינה לארבעה אזורים שונים. מטרתו היתה לצמצם את האפשרות שבכירים בצבא העיראקי יערקו בזמן המלחמה.

הבן קוסאי קיבל את האחריות על האזור החשוב ביותר במדינה, בגדאד. הוא גם אחראי על כוחות המשמר הרפובליקני, כוחו הצבאי המרכזי של סדאם, ועל שומריו האישיים.
בן דודו של סדאם, עלי חסאם אל מג'יד, קיבל את האחריות על דרום המדינה והגבול עם כווית. סגנו של סדאם, איברהים אל דורי, קיבל את האחריות על צפון המדינה שם מתגורר מיעוט שיעי גדול. סדאם שמר לעצמו את הזכות על ההחלטה להשתמש בטילי קרקע-קרקע והתקפות אוויריות. יועץ אחר, מזבן קאדר חאדי, קיבל אחריות לאתרים קדושים.
