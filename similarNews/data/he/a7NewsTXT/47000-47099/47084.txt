

שר הפנים, אברהם פורז, החליט היום על שורת צעדים שנועדו להקל על מתן אזרחות למשפחות חיילים בודדים. על פי החלטה, יקבל חייל בודד, שאינו יהודי על פי ההלכה, אזרחות בתום שנת שירות אחת.



בדיון שקיים שר הפנים, אברהם פורז, בהשתתפות סגן השר ויקטור בריילובסקי, מנהל מינהל האוכלוסין, הרצל גדז', והיועצים המשפטיים של המשרד, בנושא הענקת מעמד- סוכם:

1. חיילים:
א. חייל המשרת בצה"ל: בתום שנת שירות בצבא, יקבל אזרחות ישראלית לפי בקשתו.

ב. הורי חיילים: בכוונת השר פורז להגיש לממשלה הצעה לשינוי החלטת הממשלה מנובמבר 2002, בעניין מתן מעמד להורי חייל בודד. בהתאם להצעתו החדשה של השר, כל מי ששירת בצה"ל יוכל להביא לארץ את שני הוריו. ההורים יוכלו לחיות בישראל, כל עוד הם חפצים בכך (בהחלטת הממשלה הקיימת, יכול רק חייל בודד להביא הורה אחד בלבד). מדובר בזכות להבאת ההורים בלבד ולא בני משפחה נוספים של ההורים.

2. בני זוג של אזרחים ישראלים:
א. פישוט הליכים: בני זוג של אזרחים ישראלים, הנמצאים ב'הליך המדורג' לקבלת אזרחות ישראלית יקבלו בתום תקופת אשרת ב/1 (תייר+אשרת עבודה ל-1/2 שנה) - אשרת מעמד ארעי לשנתיים (במקום לשנה, כפי שקיים היום) ולאחר מכן תוארך אשרת הארעי בשנתיים נוספות, כשבתום 4.5 שנים יקבלו אזרחות ישראלית.

ב. כניסה לישראל לאחר נישואין בחו"ל: שר הפנים יבחן מול משרד החוץ את האפשרות שבני זוג של אזרחים ישראלים שנישאו בחו"ל, יוכלו להגיש בקשה לכניסה לישראל גם בקונסוליות הישראליות בחו"ל (כיום, בן הזוג הישראלי שב לארץ לבד לאחר נישואיו ומגיש בקשה בישראל). לפי הצעה זו, בקשת בן הזוג תועבר לבדיקה בישראל וכניסתו תאושר, כנגד מתן ערבות. תשובה תינתן תוך 30 יום מיום הגעת המסמכים לישראל.

ג. תעודת יושר: בהתאם לחוק, מתבקשים מגישי הבקשות לצרף תעודת יושר של בן הזוג הזר מחו"ל. בהתאם לסיכום החדש, תעודת היושר תתבקש עוד בשלב הראשון- כתנאי לקבלת תושב ארעי. בכך, יוקל על מבקשי האזרחות, אשר 4.5 שנים לאחר שעזבו את ארץ מוצאם מתקשים להשיג מסמכים אלה.

3. הורים קשישים: משרד הפנים יאשר הבאת הורים קשישים של ישראלים, שאינם זכאים להיכנס לישראל על פי חוק השבות, כבר בהגיעם לגיל 60 (במקול גיל 70- כפי שקיים היום). ההורים יקבלו מעמד ב/1, דהיינו אשרת תייר+ עבודה לתקופה בלתי מוגבלת.

הנהלים החדשים ייכנסו לתוקף החל מה-1 באפריל 2003.
