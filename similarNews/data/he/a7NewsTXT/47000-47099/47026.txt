

בירושלים ייכנסו בסוף שבוע זה כמה משפחות חדשות לשכונה "מעלה זיתים" החדשה, הנמצאת במזרחה של העיר, למרגלות הר הזיתים. מראשית קיומה זכתה השכונה לפרסום בכותרות העיתונים. בתחילת הבנייה הפגינו נגד הקמתה ארגוני שמאל קיצוניים. גם האמריקנים הביעו התנגדות להקמתה, ואפילו חברת החשמל המזרח ירושלמית ניסתה לטרפד אותה. עתה, בסוף השבוע הנוכחי, יתחיל למרות הכל אכלוס השכונה.

פעיל השכונה אריה קינג אומר כי למיקומה הגיאוגרפי של השכונה נודעות שתי משמעויות חשובות לעתידה של ירושלים: היא ממוקמת כגורם ברצף התיישבותי בין הדרום לצפון ממזרח לעיר העתיקה, וכן היא מחברת את עיר דוד להר הזיתים, לבית אורות ולהר הצופים. כך נוצרת טבעת יהודית המקיפה את ירושלים ממזרח לעיר העתיקה ולהר הבית. תוספת של 136 משפחות יהודיות בשכונה מהווה הכפלת מספר היהודים במזרח העיר, אומר קינג. לדבריו, כיום מתגוררות במזרח ירושלים 100 משפחות, ובעזרת ה', כשהשכונה תתאכלס, יוכפל מספרן.

קינג הוסיף כי בואו של ראש ממשלה שיעיז לדבר על עתיד ירושלים הוא רק עניין של זמן, וכי לכן הוא בטוח שאכלוס השכונה יהיה נדבך חזק בחומת המצדדים באחדותה של העיר.

כתבנו אפי מאיר מציין כי אף על פי שבחמש שנים האחרונות כבר התגוררו ארבע משפחות יהודיות, ולא נרשמה ולו תקרית אחת של חיכוך עם שכנים ערבים, המתחם בנוי כיישוב מסוגר עם גדר ועם שמירה.
יתר על כן, אומר קינג: ערביי הסביבה הבינו כי נוכחות יהודית באזור רק מעלה את רמת השירותים המוניציפאליים שהם נהנים מהם, וכי לכן גם הם ממתינים לאכלוס השכונה ביהודים.

50 דירות ממתינות בשכונה החדשה, חמש מהן יתאכלסו השבוע, ובמהלך החודשים הקרובים יאוכלסו עוד 30. שאר הדירות ממתינות לרוכשיהן. מחירה של דירה הממוקמת 10 דקות מהכותל - 200 אלף דולרים.

בתכנון הסופי אמורה השכונה לכלול 150 משפחות.
