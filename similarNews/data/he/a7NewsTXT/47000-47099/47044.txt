

בתגובה להאשמות נגד צה"ל על כך שבפעילותו נהרגה מפגינה אמריקאית שביקשה למנוע מחיילינו לבצע הרס בתי מחבלים, נמסר לכתבנו מלשכת דובר צה"ל כי המפגינים הוזהרו מספר פעמים, תוך שחיילי צה"ל נמנעים מפגיעה במפגינים.

מלשכת הדוברת נמסר כי האירוע בו נהרגה המפגינה התרחש "במסגרת פעילות צה"ל שמטרתה גילוי וחשיפת מטענים, הורדת צמחייה בגבול ישראל מצרים באזור רפיח. הדבר נעשה במסגרת הפעילות כוחות צה"ל כנגד איום המטענים והמנהרות בגבול ישראל מצרים בשטח המוגדר על פי הסכמי אוסלו כשטח המתקנים הצבאיים, בו לישראל שליטה אזרחית וביטחונית מלאה.

במהלך הפעילות התקהלו עשרות מפגינים בשטח בו אסורה התנועה, ובכך הפריעו למהלך הפעילות. על מנת להימנע מפגיעה במפגינים, התרחקו הכוחות מן המקום והמשיכו בביצוע הפעילות אך המפגינים המשיכו והתקרבו לכיוון הכוחות. הכוחות כרזו מספר פעמים למפגינים להתפזר.

מבדיקה ראשונית, אומרת דוברת צה"ל, עולה כי דחפור של צה"ל שעבד במקום פגע, ככל הנראה בשוגג באישה מקבוצת המפגינים שהתקרבה לאזור הפעילות יתר על המידה. חשוב לציין, מוסיפה הדוברת רות ירון, כי לדחפור המשוריין יש אמצעי ראייה מוגבלים וחלונות קטנים והמפעיל לא ראה את האישה בנקודה בה עמדה.

עם זאת נמסר כי צה"ל עדיין מתחקר את האירוע ומביע צער על הפגיעה באישה.
