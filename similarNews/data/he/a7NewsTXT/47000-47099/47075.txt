

בתשובה לשאלות כתבים בלשכתו בתל אביב אמר שר הביטחון שאול מופז כי "אזרחי מדינת ישראל יכולים להמשיך לקיים את שיגרת החיים שלהם. אנחנו נמתין לנאום של הנשיא בוש ולאחר שנשמע את ההחלטה נקיים הערכת מצב ובהתאם לכך, נחליט". שר הבטחון הבהיר כי יש להמשיך ולחגוג את חג הפורים "עד אשר נודיע הודעות אחרות".

בנוגע לסכנת הטילים ממערב עירק אמר מופז: "הסיכוי הוא נמוך והמוכנות שלנו גבוהה". לדבריו, ישראל לא חושבת שיש סכנה אמיתית מטילי הקרקע-קרקע ממערב עירק. שר הבטחון ציין, כי העימות בעירק איננו עימות בו ישראל משתתפת, אך הדגיש, כי אם ישראל תיפגע: "יש לנו זכות להגן על עצמנו ועל האזרחים שלנו".
