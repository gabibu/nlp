

יצא לאור קובץ הלכות פורים: "פורים פיצוץ בלי פיצוצים".

לקראת פורים פירסם הרב דוד לחיאני, רב בית החולים הממשלתי זיו בצפת, קובץ הלכות פורים המתריע ילדים והוריהם מפני השימוש בצעצועים מסוכנים בחג.

עשרות ילדים נפגעים במהלך חג הפורים מנפצים וחזיזים, והרב לחיאני מנסה להילחם בתופעה המצערת. "סופר טייגר, הדבורה, הפנדה, הנחש, הפרפר, והשרקן, אינם בעלי חיים אלא צעצועים מסוכנים המופיעים בימים אלה על מדפי החנויות לקראת חג הפורים", אמר הרב דוד לחיאני.

"משנכנס אדר יש מי שרוצה להמעיט לנו את השמחה, יש מי שכדי לגרוף כסף קל מייצר חומרי נפץ ומוכר אותם בסתר ובהיחבא לילדים סקרנים ותמימים. התורה מצווה עלינו, 'ונשמרתם מאוד לנפשותיכם', לכן אנחנו צריכים להתייחס לנפצים וחזיזים המופצים בפורים בזהירות רבה", מזהיר הרב לחיאני שפירסם בימים אלה בקרב בתי הספר, כוללים וישיבות בצפון, קובץ הלכות פורים.

הלכות הפורים בקובץ אוסרות איסור מוחלט להשתמש בצעצועי פורים המסכנים חיי אדם. הרב העביר בקשה גם לגבי בתי הכנסת בגליל, לאסור על ילדים להביא צעצועים מסוכנים לקריאת המגילה.

קובץ ההלכות פורסם אחרי התייעצות מקצועית של הרב עם רופאי בית החולים בצפת, שטיפלו לא אחת בילדים מהצפון שנפגעו בשעת המשחק בנפצים. מדובר בעשרות מקרי אסון המתרחשים מדי שנה ומגיעים לבתי החולים בכל רחבי הארץ.

"זכותכם לשאול את הילד מה הוא הולך לקנות בדמי הפורים שאתם מעניקים לו, וחובה עליכם גם לקבוע מה הוא לא יקנה. אסור להעלים עין, מחשש שהילד יאבד עין או חלילה את חייו", אומר הרב לחיאני להורים.
