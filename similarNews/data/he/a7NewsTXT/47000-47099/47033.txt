

בימים אלה מוקם בית ספר גבוה לבנייה. מקימי בית הספר הם הרב שבתי זליקוביץ', הרב דרוקמן והרב דרורי, יו"ר מועצת קריית ארבע צבי קצובר והרב שלמה בן חמו מישיבת אור חברון שבגבעת החרסינה.
זליקוביץ' אמר לערוץ 7 כי בית הספר מבקש להביא למהפך תפיסתי במקצוע הבנייה. כמו כן מבקש בית הספר לזכות את בני התורה בבניין הארץ, כדי שלא יישאר נחלתם של העובדים הזרים.

החלטנו להקים, אומר זליקוביץ', בית ספר לבנייה בעבור בני תורה, תלמידי "הסדר", וזאת במגמה שיבואו וילמדו תורה ואת מקצועות הבנייה לענפיהם השונים. אחר כך הם יקימו צוותים שיבנו בתים בהדרכת מורי בית הספר ובליווים, וכך תימצא להם הפרנסה, תוך כדי בנייתה של ארץ ישראל. המקצועות שיילמדו, הוא מציין, הם טפסנות, ברזלנות וריצוף, ומאוחר יותר, מי שירצה יוכל ללמוד גם ניהול עבודה וגם הנדסאות בניין. לדבריו, בתחילתה התכנית מיועדת לבני "הסדר", וזאת כדי ליצור אווירה ראשונית של חברתיות ושל עיסוק ביישובה של ארץ ישראל, ואחר כך תיפתח התכנית גם לעולים חדשים.

זליקוביץ' מציין כי הבעיה המרכזית במקצוע הבנייה היא התדמית של המקצוע. הוא מגלה כי אחרי בירורים שערך התברר שמדובר במקצוע המפרנס את בעליו בכבוד.

אם הנכונות לעסוק במקצוע תתעורר מתוך תודעת החיבור למצוות ישוב הארץ ומתוך אווירה נכונה הוא יתפוס את המקום הראוי לו. הוא אף ציין כי אינו חושש מהקושי הגופני עבור הבחורים משום שמדובר בבחורים המתגייסים לצבא ושהם בעלי כושר גופני תקין.

לדבריו, הרישום לבית הספר החל, ועשרה תלמידים כבר נרשמו אליו. הוא אמר כי אם עד פסח יירשמו 15 תלמידים יתחיל המיזם. הוא ציין כי בית הספר קשור גם למשרד העבודה וגם למכללה לבנייה בחולון.
