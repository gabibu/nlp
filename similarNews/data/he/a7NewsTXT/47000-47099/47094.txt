

נשיא ארה"ב בוש, נשא נאום לאומה בשעה 03:00 (לפי שעון ישראל) וקרא לשליט עיראק סאדם חוסיין לצאת את ארצו תוך 48 שעות, ולא, תפתח ארה"ב במלחמה. צה"ל הורה אמש לאזרחי ישראל להצטייד במוצרי חרום, מאות אנשי נ"מ ופיקוד העורף גוייסו הערב בצווי 8 וטלפונית.

נשיא ארה"ב ג'ורג' וו. בוש נשא נאום לאומה בשעה 03:00 לפי שעון ישראל וקרא לשליט עיראק סאדם חוסיין ולבניו לצאת את ארצו תוך 48 שעות ולא, תפתח ארה"ב במלחמה.

מיד לאחר שנסתיים נאומו של הנשיא בוש הוגברה רמת הכוננות בארצות הברית לקוד כתום, הרמה השנייה בחומרתה. הממונה על בטחון הפנים אמר כי על פי מידע מודיעיני ינסו טירוריסטים לפגוע בעת המלחמה במטרות בארצות הברית ובבעלות בריתה. הגברת כוננות דומה נעשתה בחודש שעבר בעת חג הקורבן המוסלמי.

שגריר ארה"ב באו"ם, ג'ון נגרופונטה, הודיע אחר הצהריים כי ארה"ב ובריטניה מושכות את הצעת ההחלטה שהגישו למועצת הביטחון הכוללת מתן אולטימטום לאו"ם "הגענו למסקנה שלא ניתן להגיע לקונצנזוס", אמר הנציג הבריטי, שהאשים את צרפת בכך ש"פסלה את ההצעה שהגשנו עוד לפני העיראקים". נציג צרפת טען לעומת זאת: "רוב חברות המועצה מתנגדות לשימוש בכוח".

ארה"ב, בריטניה וספרד, הודיעו ביום שני בבוקר (לפי שעון ניו יורק) במרכז האו"ם כי לא יציגו את הצעתן למועצת הבטחון, ולא ידרשו קבלת החלטה המאפשרת יציאה למלחמה.

כזכור, צרפת ורוסיה איימו להטיל וטו על הצעת ההחלטה, שעד כה לא השיגה את הרוב הנחוץ של תשעה קולות (ללא וטו).

שר החוץ העיראקי, נאג'י סבארי, מיהר להודיע כי עיראק דוחה את הצעת ארה"ב לפיה יעזוב סדאם את ארצו.

מערכת הביטחון הודיעה אמש לאזרחי המדינה לרכוש את כל הציוד הדרוש לקראת מתקפה בעיראק. הציבור התבקש לרכוש ניילונים, סרטי הדבקה, מים ולהצטייד בערכת מגן תקינה.

מערכת הבטחון מבהירה כי אין לפתוח את ערכות המגן.

בשל המצב כל תחנות הרענון ברחבי הארץ יהיו פתוחות היום מהשעה 9:00 בבוקר ועד 20:00 בערב. עם זאת, במערכת הביטחון עדיין לא מתכוונים להורות על אטימת חדרים.

מוקדם יותר אתמול אמר שר הביטחון, שאול מופז, כי ההנחיות לציבור בישראל לא יינתנו לפני ההודעה האמריקאית הצפויה בנאום הנשיא בוש, הלילה.
