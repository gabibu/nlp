

תופעת "שודדי הברזל", גנבי מתכת שהתפשטה לאחרונה בשל מצוקת הברזל, מתרחבת.

השבוע פעלו שודדי הברזל בנווה אילן ההיסטורית וגנבו את קורות הברזל ממבנה לשימור "בית האפנדי" בראש הגבעה (הקיבוץ ההיסטורי). איציק שווקי, רכז המועצה לשימור אתרים בירושלים ואליעזר לב- ציון מחברי הקיבוץ ההסטורי, הגישו תלונה במשטרה. כך חושף אתר ירושלים 02net.

בית האפנדי נרכש על ידי קק"ל בשנות הארבעים, ביוזמתו של דוד בן גוריון, מאפנדי ערבי מאבו גוש שהתגורר בבית האבן. מטרת הרכישה הייתה להקים  קיבוץ מישלט  שישלב פיתוח משק עם הגנה על הדרך לירושלים.

כבר בשנת 1946, לפני הכרזת החלוקה ושנתיים לפני הקמת המדינה, הכיר בן גוריון בחשיבות הקמת הנקודה להגנת הדרך לירושלים. הישובים מוצא, קריית ענבים ומעלה החמישה היו קיימים, אולם מיקומם הטופוגרפי לא איפשר להם להגן על הדרך לירושלים שנשלטה ע"י עשרות כפרים ערביים, בהם בית סריס ובית מחסיר שפעלו לחסימת הדרך ירושלים.

באוקטובר 1946 עלו 31 צעירים להתיישב במקום. 17 בנים ו-14 בנות כבני 20, למודי רדיפות לאורך כל חייהם באירופה, ניצולי שואה ולוחמי המחתרות, חלקם ילידי צרפת והאחרים מכל רחבי אירופה. עם חוליית עובדים מחברת סולל בונה עלו לגבעה ממזרח למושב נווה אילן של היום.

לאחר שעברו הכשרה חקלאית בקיבוץ דגניה ב , והצעירים יותר במסגרת עליית הנוער בכפר רופין, עברו בגרעין  טללים  לפלוגת עבודה עצמאית בחדרה. בסתיו 1946 התמקמו באהלים ומאוחר יותר בשני צריפים, כשבית האבן שהיה קיים במקום ("חירבת  אל הוואי") בית אפנדי תורכי מהמאה התשע-עשרה, משמש כחדר אוכל, מטבח ומרפאה.

במבצע "מכבי" ב-8 למאי, באו לוחמי פלמ"ח ושהו בנווה אילן כדי להתכונן לכיבוש הכפר סריס והמבואות המערביים של שער הגיא. לקראת ה-15 במאי, בזמן הקרבות הקשים על הדרך לירושלים, הובא למקום גנרטור ותאורת גדר שהכריזה- באור שפילח את הלילה האפל סביב הגבעה- שכאן קיים יישוב יהודי.

בסוף מאי 1948 החל לפתע הלגיון הערבי בהפגזה כבדה מהכפר יאלו, ונגרם נזק רב לישוב. בסיום הקרבות על הדרך לירושלים במבצע נחשון, החלה הבנייה בנווה אילן, אליה הצטרפו חלוצים שבאו מאלג יר ומצרפת לאחר שעברו עליהם ימי הגבורה והתלאות באניה "אקסודוס". בשנת 1956 התרוקן הקיבוץ עקב בעיות חברתיות והמקום ננטש.
