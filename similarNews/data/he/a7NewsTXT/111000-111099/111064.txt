

"כשאגדל ואהיה בן עשרים
אצא לראות את עולמנו המקסים.
אתיישב בתוך ציפור עם מנוע,
אתרומם ואמריא אל החלל, גבוה.

אעוף, אשוט ואתנשא
מעל עולם רחוק ויפה.
אחלף מעל נהרות וימים,
אל השמים אתרומם ואפרח
עננה אחות לי והרוח אח".

את מילות השיר "חלום" כתב נער בשם אברמק קופלוביץ. אברמק לא זכה להגיע לגיל עשרים אלא נרצח בגיל 14 במחנה הריכוז וההשמדה אושוויץ. הנער הצעיר כתב שמונה שירים בזמן שהיה בגטו לודג'. לאחר המלחמה התגלגלו השירים, תורגמו לעברית וכעת, אחרי 60 שנים הלחינו יוצאי להקת "קרח תשע" דיסק עם שיריו.

מגטו לודג' הגיע אברמק למחנה אושוויץ יחד עם הוריו, אימו נשלחה היישר לתאי הגזים, ואברמק ואביו שרדו את הסלקציה הראשונה ונשלחו לעבודה במחנות הכפייה. באחד הימים החליט האב להחביא את בנו כדי לחסוך ממנו את הסבל והעינויים. בערב חזר וגילה כי בנו איננו עוד.
האב, מנדל קופלוביץ, ניצל מהתופת ולאחר המלחמה חזר לעיר לודג' שם מצא ציור ואת מחברת השירים של בנו.
מנדל התחתן עם חיה גרינפלד, אמו של אליעזר המכונה - לולק.
אחרי מותם של בני הזוג, בשנת 1985 מוצא לולק, אחיו של אברמק, את מחברת השירים. בשנת 1993 מסיימת המתרגמת עירית עמיאל לתרגם את המחברת לעברית. ספר השירים והמחזות יוצא לאור בהוצאת "יד ושם".

לפני כשנה, מצא אורי מייזלמן, המתופף לשעבר של להקת "קרח תשע" את הספר בחנות ספרים ישנים בתל אביב: "הגעתי אל השירים הללו בדרך המקרה. שירים שכאלה אסור להשאיר יתומים בספרי ההיסטוריה" אומר אורי "קשה להאמין שילד כה צעיר כתב יצירות כאלה, אלה שירים שחייבים להגיע לאוזניים וללב של בני נוער צעירים".

ברגישות שאינה אופיינית לנער צעיר כתב אברמק שירים המתארים חלומות וחזיונות תוך שימוש בעולם דימויים עשיר המשולב בראייה מפוכחת ולעיתים צינית של מציאות חיים טראגית. כעת מבקשים המוזיקאים אורי מייזלמן, אוהד קוסקי ורועי הדס להפוך את השירים לנחלת הכלל.

אורי, העוסק בהדרכת בני נוער לפולין במסגרת "הנוער העובד והלומד" מחליט כי השירים חייבים להגיע לאוזניהם של רבים ופונה לחבריו אוהד קוסקי ורועי הדס מלהקת "קרח תשע". יחד הם יצאו למסע מיוחד: הלחנת והקלטת שיריו של הנער אברמק קופלוביץ בן ה- 14 .
תנועת הנוער העובד והלומד וחברת ההדרכה "המעורר" סייעו במימון ההפקה. השבוע, לקראת יום הזכרון לשואה ולגבורה יוצא הדיסק "אברמק" בהפצת "התו השמיני" לחנויות.
כל הרווחים יועברו לקרן מלגות שתממן יציאת בני נוער מעוטי יכולת למסעות לפולין.





