

ארגון מגדלי הפרחים חתם על הסכם להזמנה מרוכזת של מתיל ברומיד למגדלים היקף העיסקה כ-8 מיליון שקל; ארגון מגדלי הפרחים החליט להתערב ולנצל את כוח הקניה המרוכז של המגדלים על מנת להוזיל את המחירים

מזכיר ארגון מגדלי הפרחים, חיים חדד, חתם על הסכם עם חברת מרגליות סחר ושרותי חיטוי להזמנה מרוכזת של מתיל ברומיד למגדלים בהיקף של 8 מיליון שקל. על פי ההסכם הסכום שישלמו המגדלים יהיה 38 שקל לק"ג   מחיר הנמוך משמעותית ממחירו הרגיל של המתיל ברומיד 43-50 שקל לק"ג.

על פי אמנת מונטריאול עליה חתומה ישראל הוגבל באופן ניכר מתחילת שנת 2005 השימוש במתיל ברומיד בישראל ובמדינות אחרות וזאת על מנת לצמצם את הפגיעה בשכבת האוזון. למגדלי הפרחים בארץ הוקצבה מכסה של 200 טון בכל אחת מהשנתיים הקרובות.

לדברי חדד, "חלק ממשווקי המתיל ברומיד, ניצלו את המגבלות שחלו על שיווק המוצר על מנת להפקיע מחירים על חשבון המגדלים. חלקם אף דרשו ממגדלים להזמין אצלהם חומרי הדברה אחרים כחלק מאספקת מתיל הברומיד.

לכן, החליט ארגון מגדלי הפרחים, להתערב ולנצל את כוח הקניה המרוכז של המגדלים על מנת להוזיל את המחירים".

חדד, הוסיף, כי "בכוונת ארגון מגדלי הפרחים להגיע בעתיד להסדרים דומים של רכישת תשומות לחקלאות באופן משותף".



