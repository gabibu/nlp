

ביום העצמאות הקרוב צפויים להגיע המונים לגוש קטיף. על פי הערכות, צפויים להגיע יותר ממאה אלף בני אדם. (תמונה: עצרת המונית בגוש קטיף- ארכיון)

במודעות שפורסמו לקראת מפגן העצמאות בגוש קטיף נכתב: "אנחנו נהיה שם.. לעזרת אחינו הגיבורים תושבי גוש קטיף, ביום העצמאות נבוא ונכיר את האנשים, המקומות והכבישים וחלילה ביום פקודה - ידעו כולם, אנחנו נהיה שם".

המבקרים בקטיף צפויים לסייר ביום העצמאות ביישובים ובאזורי התעשייה. אחר הצהריים מתוכננת עצרת ענק באגם קטיף, בה צפויים להשתתף גם רבנים אישי ציבור וחברי-כנסת.

בגוש קטיף מחברים למאבק גם את הציבור החרדי. כתבי העיתונות החרדית ביקרו בשבוע שעבר בגוש קטיף במסגרת סיור מיוחד שערכה המועצה האזורית. במהלך הסיור שמעו האורחים את סיפורה המרגש של חנה בארט מכפר דרום, שמעו דברי תורה מהרב יגאל קמינצקי שליט"א, וסקירה ביטחונית מאלוף משנה (מיל') מוטי יוגב, שישמש כסגן מפקדת אוגדת עזה בחרום.

במהלך הביקור סיירו האורחים בבית העלמין האזורי,-שם הביעו את הזדעזעותם נוכח הדיבורים לסלק את הקברים ולחלל את כבוד החיים-והמתים. לפי הדיווח בקטיף.נט, הכתבים אמרו ש"ברור מאליו שהציבור החרדי יתגייס בהמוניו להגנת כבוד המת, ובמיוחד לאור העובדה שמדובר בכבודם של נרצחים על קידוש השם, וכבוד החיים".
