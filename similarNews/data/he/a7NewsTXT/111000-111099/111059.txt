

השר לביטחון פנים יבקר היום בישוב הר ברכה, ויפגש עם חברי מרכז ליכוד. בשיחה עם ערוץ 7 הוא אומר: "ההתנתקות לא תעמוד לנצח על סדר היום, ואני מצפה שבעתיד המתנחלים ישובו ויתמכו בי"

השר לביטחון פנים גדעון עזרא יבקר היום בישוב הר ברכה, ויפגש עם חברי מרכז ליכוד המתגוררים באיזור - על פי הזמנתם. בשיחה לפני דקות אחדות עם כתב ערוץ 7 הוא אומר כי בא לדבר עימם "כיהודי אל יהודים. אני בהחלט מצפה, שבעתיד חברי המרכז תושבי יש"ע יתמכו בי, למרות שאני תומך ההתנתקות. ההתנתקות הרי לא תעמוד לנצח על סדר היום, ואני מצפה שבעתיד המתנחלים ישובו ויתמכו בי, כי הרי למדינת ישראל יהיו עוד הרבה משימות בטחוניות ולאומיות".

עזרא הדגיש כי איננו מתכוון להתערב בחקירת האירוע בשבוע שעבר, בו תקפו חיילים ושוטרים, בהנחייתו של מג"ד בצנחנים, תושבים בהר ברכה. באותו אירוע, לטענת התושבים, פרצו החיילים והשוטרים לבתים פרטיים בלא צווים, השחיתו וגנבו רכוש ונהגו באלימות רבה.

עזרא אמר כי איננו מתערב באירוע הנמצא בחקירה, ואם התושבים אכן הגישו תלונה הוא מקווה כי היא תיחקר ותטופל.

הוא סיפר כי הנחיית גורמי הצבא כי החיילים שישתתפו בעקירה לא ישאו נשק, היא לקח האירוע, בו חייל צה"ל ירה לעבר מתיישבים ביצהר, במהלך הריסת שני קרוואנים. באותו אירוע, לא נפגע איש בנס.
