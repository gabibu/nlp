

המשטרה תחקור בימים הקרובים חשודים נוספים במעורבות בתקיפתו של הנער בן 17 מבני ברק, שניהל קשר עם בתו של הרב הראשי לישראל, הרב שלמה עמר.

על-פי החשד, בת הרב, איילה בת ה-18, קיימה קשרי ידידות עם נער חרדי בן 17 מבני-ברק שהכירה באינטרנט. אחיה של איילה, מאיר בן ה-31, שחזר בשאלה, כעס על הקשר והחליט, על-פי החשד, לעזור לאחותו ב'מציאת פתרון'.

על-פי החשד, בלילה של ה-26 באפריל הגיע מאיר לבני-ברק יחד עם אחותו והשניים נסעו לביתו של הנער, ביקשו ממנו לרדת למטה, חטפו אותו ונסעו עמו לכפר קלסנוואה. במקום המתינו עבדאללה ואחמד סואלמה, ויחד עם מאיר היכו את הצעיר, כפתו אותו, גזרו את כיפתו וגזזו את פאותיו. לאחר מכן הסיעו אותו לתחנה המרכזית בירושלים והותירו שם את הצעיר חבול עם כסף כדי שיחזור לביתו בבני-ברק בכוחות עצמו. התוקפים הזהירו אותו לבל ימשיך את הקשר עם איילה.

הנער נזקק לטיפול רפואי ואושפז בבית החולים בלינסון.

עדיין לא ברור אם הרב עמאר ידע על הפרשה, הרב שוהה כעת בתאילנד.

אמש אמרו מקורביו של הרב כי הוא לא ידע על המעשים המיוחסים לבן. "הרב עמאר לא ידע על מעשי בנו, ואם היה יודע לא היה נותן לזה יד. אין לרב עמאר כל קשר לפרשה הזו", אמרו המקורבים.
