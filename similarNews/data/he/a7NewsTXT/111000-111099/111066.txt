

סגן נשיא בית המשפט המחוזי בירושלים, השופט דוד חשין, חייב את המדינה לשלם לחקלאים, קיבוצים ומושבים הפרשי הצמדה על פיגור בתשלום פיצויים בגין קיצוץ מכסות המים לחקלאות. פסק הדין מתייחס לפיצוי שהובטח לחקלאים בשנת 1991 בשל הקיצוץ במכסות, אך שולם באיחור רב. בתביעה, שהוגשה באמצעות משרד עורכי הדין של ד"ר מיכל שקד, ביקשו החקלאים לקבל הפרשי הצמדה וריבית בשל העיכוב המשמעותי בתשלום הפיצוי.

רואה החשבון בועז מקלר, שריכז את התביעות הכספיות בשם כ-200 קיבוצים ומושבים, אמר שלפסק הדין יש חשיבות גדולה ביחס למחויבות של המדינה לעמוד בהבטחותיה הכלכליות. להערכתו, גובה הפרשי ההצמדה שיקבלו החקלאים בהתאם לפסק הדין יגיע לעשרה מיליון שקל.

לדברי רו"ח מקלר, פסק הדין יוצר תקדים בנוגע לפיצויים נוספים המגיעים לחקלאים עבור קיצוץ המים בשנים האחרונות ואשר מעוכבים זמן רב. על סמך פסק הדין הנוכחי יוכלו החקלאים לתבוע הפרשי הצמדה גם על העיכוב בתשלום פיצויים אלו. פסק הדין מלמד שאסור לחקלאים ולקבוצות אוכלוסיה אחרות להשלים עם פגיעה שלטונית בהם ועליהם להגן על זכויותיהם בכל הכלים העומדים לרשותם.

בפסק הדין קבע השופט חשין שתשלום נומינלי של הפיצוי באיחור רב לא יכול לשרת את המטרות שלשמן נועד הפיצוי   לתמרץ את החקלאים לציית לתקנות הקיצוץ ולהגן על המגזר החקלאי מפגיעה הרסנית. על פי הנוסחה שקבע השופט תשלם המדינה 75% הפרשי הצמדה בגין תקופות הפיגור וכן ריבית לאותם חקלאים שהובטחו להם פיצויים על הקיצוץ במכסות המים והתשלומים בוצעו באיחור. לפי פסק הדין, על שני הצדדים לערוך תחשיבים תוך 30 יום, ואם תהיה מחלוקת לגבי הסכומים ישוב בית הדין ויחליט בעניין.

