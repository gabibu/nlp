

שרון יכריע מחרתיים האם המתיישבים יעברו "עקירה כפולה", תחילה לאיזור אחר במגורים זמניים, ורק בשלב מאוחר יותר לבתי הקבע, וכמה יישובים יוקמו באיזור ניצנים. הממשלה תשכור בינתיים 730 דירות באיזור אשקלון

ראש-הממשלה אריאל שרון יידרש להכריע ביום ראשון, בפגישת מנכ"לים שתתכנס בלשכתו, האם יתאפשר לעקורי גוש-קטיף לעבור ישירות לקראוונים במגרשי הקבע שלהם באיזור ניצנים, או שתהיה "עקירה כפולה": תחילה לאיזור אחר, ורק בשלב מאוחר יותר לבתי הקבע.
שרון גם יצטרך להכריע תוכנית ניצנים תכלול רק ארבעה יישובים, כפי שתכנן מנכ"ל משרדו אילן כהן, או שיוקמו מספר גדול יותר של יישובים, כפי שדורשים תושבים מגוש-קטיף.

כתבנו חגי הוברמן מציין כי הנושא עלה בפגישה שקיימו שלשום כמה מתושבי גוש-קטיף עם שרת המשפטים ציפי לבני. מטעם גוש-קטיף היו סגן ראש המועצה איציק איליה, גזבר המועצה אליעזר יעקב, אהרון חזות מגן-אור, ואנשים נוספים.

בלשכת ראש-הממשלה מעוניינים להביא את תוכנית הבניה של איזור ניצן לוועדת התכנון העליונה, שתתכנס ביום שלישי הקרוב. אולם לכך נדרשות הבנות בין הממשלה והמתיישבים, שלא הושגו עד כה. גורם ממשלתי אמר לכתבנו חגי הוברמן, כי ייתכן ששרון יכריע ביום ראשון כראות עיניו, גם אם לא תושג הבנה עם המתיישבים, וידרוש מהם לקבל את החלטתו בטוב או ברע.

בדיון מחרתיים ישתתפו מנכ"לי משרדי הממשלה השונים המעורבים בתכנון יישובם מחדש של תושבי חבל עזה האמורים להיעקר מבתיהם. את הדיון ינהל מנכ"ל משרד ראש-הממשלה אילן כהן, העומד בראש פורום המנכ"לים, הגוף שהחליף בפועל את מנהלת ההתנתקות בראשותו של יונתן בשיא.

כתבנו חגי הוברמן מוסיף כי הדיון עם שרת המשפטים הסתיים שלשום ללא הסכמות בנושאים העיקריים. תוכנית ההתיישבות, שהכין צוות מהנדסים על פי בקשת עו"ד אבי דרכסלר, מקורבו של ראש-הממשלה, מדברת על הקמת ארבעה יישובים גדולים. המתיישבים טענו כי גוש-קטיף מונה מתיישבים מכל הזרמים - דתיים, חילוניים, חרד"לים, מסורתיים - וכל מגזר חי ביישוב ההולם את אופיו. יש מושבים חקלאיים ויש יישובים קהילתיים והם דורשים לשמר את אופי היישובים כפי שהם בגוש-קטיף.
השרה לבני טענה, כי הבינה מאבי דרכסלר שהם מוכנים להסתפק בארבעה יישובים. "הרי דרכסלר דיבר איתכם" - טענה. "אז מה אם הוא דיבר איתנו" - אמרו המתיישבים - "זה לא אומר שאנו מסכימים". בסוף הדיון נתגלתה תזוזה בעמדתה של השרה לבני, שהבינה כי לא מעשי לדבר על ארבעה יישובים בלבד.

המתיישבים גם עמדו על עמדתם, כי הם אינם מוכנים ל"עקירה כפולה", והפתרון היחיד המקובל עליהם, אם כבר נגזר עליהם להיעקר, הוא לעבור ישירות לקראוון שיוצב במגרש עליו יבנו את בית הקבע, ולא לגור באופן זמני באיזור אחר, כמו איזור שפיר.
מסתבר כי המתיישבים גם לא הצליחו להשיג את מספר החתימות הדרושות של תושבים המתחייבים לעבור לאיזור אשקלון, כדי שהממשלה תסכים להקמת מועצה אזורית חדשה באיזור. המתיישבים הציעו כי ראש המועצה יגיד מה מספר התושבים שהוא סבור שיעברו - ההערכה היא שכ-5000 נפש יתרכזו באיזור זה, מספר מספיק להחלטה על הקמת מועצה - והמספר הזה יהיה הקובע. השרה לבני דחתה את ההצעה.
המתיישבים גם דחו את הדרישה, לחתום על הסעיף הקובע כי לא ייאבקו בחיילי צה"ל ובשוטרים, אלא יתפנו בשקט.
בינתיים מקדמת הממשלה את תוכנית 730 דירות שיושכרו מבעליהן. הממשלה תשלם שכירות לשלושה חודשים - מאי, יוני ויולי - ואם ייכנסו אליהן דיירים תוארך השכירות לשנתיים נוספות.


