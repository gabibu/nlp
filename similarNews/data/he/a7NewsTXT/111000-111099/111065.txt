

רבים הם המוסדות בארץ, אשר פתחו צהר בפני בני הדור השני והשלישי לפועלם של האישים והפרטים בעולם שלפני שואת אירופה. מושב ניר גלים, נטל על עצמו משימה להביא בפני ציבור המבקרים את עולם התרבות המיוחדת שהיתה נחלתם של בני העם היהודי בגלות אירופה.

במספר תערוכות ייחודיות לבית הזה מבקשים להביא אנשי הבית את הווייתו המיוחדת של העולם היהודי. חנן וייסמן בנה במקום 24 דגמי בתי כנסת עשויים מגפרורים, דבורה צימר הביאה את עולמה המיוחד, בפיסול בתי העיירה לאור השיר "העיירה בוערת", כך גם אלזה פולק שהיתה משוררת קודם השואה ויצירותיה מבטאות באופן הייחודי לה את הפן האחר של העיירה.

תערוכה של הפסלת לוקה וקס המוצגת במוזיאון לקראת י' בטבת מבטאת את הדמות היהודית "דמות רדפה דמות, פסלי היהודים דרשו ממנה להתרבות ולא שקטו עד אשר ניצבה כל החבורה כולה והעיירה היהודית כמו קמה לתחיה".

ניר גלים, מושב שיתופי דתי המשתייך לתנועת המזרחי, עלה לקרקע בשנת 1949 בחודש חשוון תש"י, לאחר תקופת הכשרה בישיבת כרם ביבנה.
המשק הוקם ע"י גרעיני בני-עקיבא "צרד" ו"גאולה", קבוצת חיילים משוחררים ניצולי שואה, מרביתם מהונגריה, וכן מספר בוגרי בית הספר החקלאי "מקווה ישראל". ברבות השנים הצטרפו אליהם יוצאי גלויות נוספים.

רוב חברי המושב המבוגרים הנם פליטי השואה, בתום מלחמת העולם השנייה, הניצולים היו בני 20-21 לחייהם. הם שרדו מסבל ורעב, הניצולים היו חלשים בגופם ומאוד פגועים בנפשם, לאחר המלחמה כשחזרו הניצולים לבתי הוריהם, התברר לרבים מהם כי נותרו יחידים ממשפחותיהם הענפות.
שילוב בין חברי המושב לבית העדות ממחיש יותר מכל את המשכיות החיים בארץ ישראל ההולכת ונבנית. שווה ביקור.

פרטים נוספים בטל. 8532332-08

