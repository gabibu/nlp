

לשכת ראש הממשלה ביקשה משרי מפלגת העבודה, להתנגד להצעה להפוך את מכללת אריאל לאוניברסיטה, למרות שהרוב היה מובטח. המטרה: חידוד ההבדלים בין הליכוד לעבודה ויצירת תדמית ימנית ערב העקירה

כך מגלה הבוקר, הפרשן המדיני של עיתון 'הארץ', אלוף בן. לדבריו, "ההחלטה להפוך את מכללת יהודה ושומרון באריאל לאוניברסיטה ביום שני השבוע, היתה נקודת ציון בדרכה של ממשלת האחדות. ההצבעה התפלגה בדיוק לאורך הקו המפלגתי: כל שרי הליכוד תמכו, כל שרי העבודה התנגדו. ראש הממשלה, אריאל שרון, הסביר לפרוטוקול שהוא "מייחס חשיבות רבה" לשדרוג האקדמי, התואם את מדיניות הממשלה "לחיזוק גושי ההתיישבות".

בן מוסיף ואומר כי איש מהנוכחים לא הופתע מתוצאות ההצבעה, והמשחק היה מכור ומכוון מראש. "עוזרו של שר בכיר מהעבודה התקשר לפני הישיבה ללשכת ראש הממשלה, לשאול מה פתאום מעלים לסדר היום את האוניברסיטה באריאל. "כמה שתתנגדו יותר, יהיה יותר טוב", השיב לו אחד מעוזריו של שרון. לשני הצדדים בממשלה נוח עכשיו להפגין חילוקי דעות ולחדד את המסרים, לקראת ההתמודדויות הפנימיות בעבודה ובליכוד", מדגיש אלוף בן במאמרו.

לטענתו, יוזמתה של שרת החינוך לימור לבנת, לקדם את מכללת אריאל, סיפקה לשרון הזדמנות מצוינת להציג קו "ימני" ולאחד את השורות במפלגתו מאחורי גושי ההתנחלויות, שהשארתם בידי ישראל נהפכה כבר לסיסמת הקמפיין שלו. "הנה שרון נאבק ומנצח את העבודה ברוב גדול, בעניין שקשור לגושים. שום שר בליכוד לא יעז להתנגד להצעה כזאת", הסבירו לפרשן 'הארץ' בלשכת ראש הממשלה.

בן מסיים ואומר כי "שרון פונה עכשיו ימינה ומקטר בכל פגישה עם מדינאים זרים על אבו מאזן ואוזלת ידו מול ארגוני הטרור".

