

בקרוב יחלו עבודות לבניית מקווה טהרה בעיר פאוולאדאר שבקזחסטאן, כך מסר יו"ר הקונגרס היורו אסייאתי אלכנסדר משקבייץ, לרבה של קזחסטאן והשליח הראשי הרב ישעיה הכהן. מאחורי ההחלטה עומד מקרה שאירע לאחרונה ושהובא לידיעתו של משקבייץ.

לפני מספר שבועות נערכה באסטנה חתונה יהודית של זוג צעירים מהעיר פאוולאדאר. הזוג הצעיר הטריח עצמו עד לאסטנה, בירת קזחסטאן מאחר ורק שם פועל מקווה טהרה כשר. החתונה נערכה עד אור הבוקר במרכז הקהילתי היהודי 'בית רחל' שנחנך לפני חצי שנה בנוכחות נשיא קזחסטאן ובתרומתו של משקבייץ.

לאחר החתונה, שוחח שליח חב"ד בפאוולאדאר הרב שמואל קראנוך עם משקביץ וסיפר לו על החתונה, ועל העובדה שהזוג הצעיר נאלץ לכתת רגליו עד לעיר אסטנה על מנת להתחתן.

משקביץ, התורם רבות ליהודי קזחסטאן, הבטיח כי בקרוב יחלו עבודות התשתית לבניית מקווה טהרה מפואר בפאוולאדאר, ובהזדמנות זו ירחיב את המרכז היהודי בפאוולאדאר ויוסיפו שתי קומות נוספות.


