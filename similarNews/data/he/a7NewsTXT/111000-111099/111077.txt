

בחסידות סאטמר הוחלט להעזר בגורמי סיוע ביש"ע לצורך הגשת תלונות נגד שוטרים החשודים באלימות נגד החסידים.

כתבתנו רותי אברהם מוסרת כי עתון משפחה מדווח בהרחבה על העימות הקשה בין חסידי סאטמר לבין שוטרי משטרת ירושלים, כשאלו האחרונים פרצו לבית המדרש של סאטמר . בצילומי וידאו שתיעדו את המתרחש נראו השוטרים כשהם מכים את החסידים. ר' יצחק וייס חסיד סאטמר אמר לעתון כי הם אינם מתכוונים להגיש תביעה על ההרס שלטענתו זרעו השוטרים בבית המדרש של סאטמר כי "איננו לוקחים כסף ממדינת ישראל".

עם זאת העתון מציין כי בסאטמר הוחלט להגיש קובלנות פרטיות נגד שוטרים החשודים באלימות נגד החסידים למחלקה לחקירות שוטרים שבמשרד המשפטים. לשם כך הם מתכוננים להעזר ביו"ר ארגון זכויות האדם ביש"ע, אורית סטרוק, תושבת הישוב היהודי בחברון "הידועה ידועה כאימת המשטרה בכל הקשור לאלימות השוטרים נגד ילדי חברון", לשון הכתבה.
הגורמים ציינו כי תושביה היהודים של חברון "סבלו מהמשטרה ומנוסים ובקיאים בתלונות מסוג זה".

בין היתר מתייחסים בסאטמר לפעילותה של סטרוק לשחרורן ממעצר של 5 ילדות בנות 12 עד 14 ערב פסח. הילדות הוחזקו במעצר לאחר שסירבו לחתום על תחייבות להתרחק ממאחז הגיבורים בחברון. הן שוחררו לבסוף על ידי השופט המחוזי צבן שקבע כי הן אינן צריכות לחתום בעצמן על הרחקתן. סטרוק ספרה לכתבתנו כי הבנות אמרו לה ש"אינן מוכנות להיות מורחקות משום מקום בארץ ישראל".

גורמי סאטמר אמרו עוד, כי הם שוקלים להעזר גם בעמותת 'חננו' "המטפלת בעצוריים היהודים במשטרת ישראל הכלואים על רקע פוליטי או דתי".

