

בפעם הראשונה הוסגר היום עבריין ישראלי מרוסיה לישראל לצורך העמדתו לדין בישראל. זאת בעקבות שיתוף פעולה בין שתי המדינות.

כתבתנו רותי אברהם מוסרת כי שוטה שמלאשווילי, המכונה "טרזן", הוסגר מרוסיה כדי להעמידו לדין בישראל על סחר בבני אדם ועבירות נוספות. המדובר בהסגרה ראשונה לישראל מרוסיה בגין עבירות מסוג זה.

החשוד היה מבוקש בישראל בחשד לביצוע עבירות של סחר בבני אדם, הברחתם לישראל דרך מצרים וחברות בארגון פשיעה. חלק מאלו שנגדם ביצע את העבירות העידו נגדו, ועדות זו הובילה לשיתוף פעולה בין משטרת ישראל ורוסיה ולביצוע מעקב אחריו ואחרי שותפיו ברוסיה. נגד שותפיו לעבירה של טרזן הוגשו כתבי אישום בישראל המתנהלים כעת במספר בתי משפט.

מעצרו ברוסיה בוצע על בסיס בקשה למעצרו הזמני לצורך הסגרה, אותה העבירה מדינת ישראל לרשויות רוסיה. ישראל שלחה לאחר מכן בקשה רשמית להסגירו לידיה ו ב 18 באפריל הודיעו הרשויות הרוסיות לישראל כי ניתנה החלטה סופית להסגירו.

בפרקליטות ציינו כי יש חשיבות רבה להסגרתו נוכח המלחמה בסחר בבני אדם בעולם ובארץ . "הסגרתו לישראל למרות שמעשיו הפלילים בוצעו ברוסיה מצביעה על כך שסחר בבני אדם הוא עבירה בינלאומית חוצת גבולות", אמרו בפרקליטות.

יצויין כי סוגיית ההסגרה עלתה לפני כחודש כשבית המשפט החליט להסגיר לארה"ב את זאב רוזנשטיין לצורך העמדתו לדין בחשד לביצוע עבירות של סחר בסמים. ההחלטה התקבלה למרות שהמעשים המיוחסים לו נעשו בישראל והוא אזרח ישראלי.
השופט צבן ציין בהחלטה להסגירו כי יש לקבל את הבקשה להסגרתו משום ש"ארה"ב התחייבה מראש להעבירו חזרה לישראל לריצוי עונשו במידה ויורשע".

