

ביום ראשון הקרוב ימלאו באופן רישמי 60 שנה לסיום מלחמת העולם השנייה. בטקס המרכזי שהתקיים אתמול בסיום "מצעד החיים" במחנה ההשמדה בירקנאו אמר ראש הממשלה אריאל שרון כי "יהודים יכולים לסמוך רק על עצמם". שרון הזכיר למשתתפי הטקס כי בעוד מאורעות השואה התרחשו העולם עמד מנגד ושתק. שרון פנה למשתתפים בקריאה לא לתת לשכוח את שתיקת העולם.

ואולם, מסמכים שנחשפו לאחרונה בארכיון ברוסיה מגלים שהעולם לא רק ששתק אלא סירב באופן אקטיבי להציל. לפי דיווח המתפרסם הבוקר, באתר האינטרנט "חדשות מוסקבה" עולה כי על פי המסמכים הללו: ב-1940 היטלר הציע לשלוח את היהודים משטחי הכיבוש הנאצי לאמריקה, אנגליה ורוסיה אך מדינות אלה סרבו לקלוט את היהודים ובכך יתכן ומנעו הצלתם של יותר מ-2 מיליון יהודים. אחר כך החלה השואה.

במסמכים הנמצאים בארכיון הרוסי מתברר כי ב-9 בפברואר 1940 היתה פניה רשמית לרוסיה ליישב בתחומה באזור בירוביז'אן ומערב אוקראינה את היהודים שיגורשו אליה והיא סרבה. לדברי האתר "60 שנה היו צריכים לחלוף עד שניתן לנקות מעט מן האבק המכסה את המסמכים הספונים בארכיונים השונים בעולם ואז מתגלה אמת מרה ביותר. שגם אלה אלה שניתן היה להציל לא היה מי שרצה".
