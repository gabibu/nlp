

עו"ד רענן שקדי, מהלשכה המשפטית של האגף לאיגוד מקצועי בהסתדרות, שלח אתמול בבוקר מכתב לשמואל שילוח, סמנכ"ל משאבי אנוש של חברת "טמפו", בו הוא תובע להיכנס למו"מ מיידי עם ההסתדרות על זכויות העובדים, לאור הרכישה הצפויה של חלק מהחברה ע"י חברת "היינקן". חברת "טמפו" הודיעה להסתדרות על הרכישה הצפויה זה מכבר.

"ברור מאליו", כותב שקדי, "כי הרכישה עתידה להשפיע על זכויות העובדים ונציגותם. בשלב זה מצוי בידיהם מידע חלקי ביותר וכתוצאה מכך הם מצויים באי-ודאות וחששות כבדים מהבאות".

שקדי אף דורש משילוח להעביר להסתדרות פרטים מדוייקים ומלאים על הרכישה לרבות מסמכים והסכמים ככל שישנם ובכלל זה לוחות זמנים מתוכננים. "כמו כן, נבקשכם לתאם עימנו מועדים לפגישות מו"מ לקראת חתימה על הסכם קיבוצי אשר יעניק, יעגן ויבטיח את זכויות העובדים ונציגותם לאחר ועקב הרכישה", מוסיף שקדי.

שקדי אף דורש מ"טמפו" לעגן בהסכם הרכישה עם "היינקן" את נושא החתימה על הסכם קיבוצי. "אבקשכם להעביר למשרדנו מכתב בו אתם מתחייבים כי בהסכם הרכישה יכלל סעיף לפיו חתימת ההסכם הקיבוצי תהיה תנאי מתלה לכניסתו לתוקף של הסכם הרכישה, כך שכל עוד לא התמלא התנאי המתלה- לא יכנס הסכם הרכישה לתוקף".



