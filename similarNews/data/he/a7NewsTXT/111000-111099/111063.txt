

האגודה למלחמה בסרטן, מברכת על יוזמת הפרלמנט הגרמני לפיה יאסר באופן מוחלט העישון בזמן הנהיגה בטענה שהדבר מגביר את הסיכון לתאונות. האגודה מציינת כי גם בישראל כבר הוחל בקידום הנושא, כאשר לפני כשנה פנה במכתב הפרופ' אליעזר רובינזון, יו"ר האגודה למלחמה בסרטן ויו"ר המועצה הלאומית לאונקולוגיה, לשר התחבורה בהמלצה להצעת ממשלתית לאיסור עישון בעת נהיגה.

במכתבו ציין פרופ' אליעזר רובינזון כי: "תאונות הדרכים בישראל גובות מדי שנה מאות קורבנות. מחקרים מראים כי נהגים מעשנים מעורבים בתאונות דרכים ב 50% יותר מנהגים שאינם מעשנים. מסתבר כי עישון סיגריה בזמן הנהיגה כרוך בפעולות שונות אשר מסיחות את דעת הנהג וכל אחת מהן עלולה להיות סיבה להתרחשות תאונה. אנו מבקשים ממך לשקול להגיש הצעת חוק לפיה יאסר העישון בזמן הנהיגה. ההגיון העומד מאחורי הצעת חוק זו טמון בעובדה שנהגים המעשנים בזמן הנהיגה, מעלים את הסיכון שלהם להיות מעורבים בתאונות דרכים וזאת, משום שפעולת העישון תובעת רצף פעולות בסביבה הנהג, כמו חיפוש המצת והסיגריה, הדלקת הסיגריה, חיפוש מאפרה וכיבוי הסיגריה. סיכון נוסף קיים עקב עישון בזמן הנהיגה והוא נפילת אפר חם על בגדי המעשן. בנוסף, לעיתים נגרם לנהג קושי פיזי כתוצאה מעשן הסיגריה, כמו תחושת גירוי בעיניים ומיסוך שדה הראיה. היבט נוסף של העישון בזמן הנהיגה הוא הנזק הבריאותי הנגרם לנוכחים ברכב בו מעשנים בעיקר כאשר חלונותיו סגורים. הנוסעים שאינם מעשנים סובלים מעישון פסיבי כפוי, הגורם לנזקים בריאותיים בטווח הקצר, כמו גירוי העיניים, האף והגרון, שיעול ועוד ובטווח הארוך מעלים את הסיכון ללקות בסרטן הריאה, במחלות לב, ובמחלות ריאה, דרכי הנשימה ועוד. הנפגעים העיקריים מעישון כפוי זה הם ילדים, זקנים וחולי אסטמה. מחקרים מראים כי עישון הוא הגורם לכ- 30% מהתחלואה במחלות הסרטן לסוגיהן. משום כך מקדישה ומשקיעה האגודה למלחמה בסרטן מאמץ מיוחד בפעולות המיועדות להביא לצמצום נזקי העישון, המתבטאות בהסברה, גמילה מעישון וקידום החקיקה בנושא".


בעוד כחודש, ביום שלישי כ"ב באייר, יצויין בישראל ובעולם "יום ללא עישון". יום זה מתקיים בישראל בכל שנה, במקביל ליום ללא עישון המצוין בכל המדינות החברות בארגון הבריאות העולמי כבר מאז שנת 1987.

מטרתו של יום זה היא להעלות על סדר היום העולמי את מגיפת העישון ולהגביר את המודעות למניעת תמותה ותחלואה ממחלות הנגרמות בעקבות עישון טבק. באחריות ארגוני הבריאות במדינות המציינות יום זה ליידע את הציבור לגבי הסכנות הכרוכות בעישון טבק, להגביר את הפעילויות הנעשות במטרה להילחם במגיפת העישון ולספר לאנשים ברחבי העולם מה ביכולתם לעשות במטרה להגן על עצמם מפני עישון פסיבי ולעמוד על זכותם לבריאות ולחיים בריאים. יום זה גם מהווה סימן דרך למעשנים רבים המעוניינים להפסיק לעשן בתאריך בעל משמעות.

בישראל, לקראת יום זה, מגיש שר הבריאות על פי חוק את "דו"ח שר הבריאות על מצב העישון בישראל" לכנסת. האגודה למלחמה בסרטן עורכת מסע הסברה בשיתוף משרד הבריאות וארגוני בריאות נוספים בארץ מכריזים על יוזמות בתחום הגמילה, ההסברה והמניעה.


האגודה למלחמה בסרטן מציינת כי בשנת תש"ל, 1970, בתקופה שלפני ההגבלות החוקיות השונות עמד שיעור המעשנים בארץ על 42% . בשנת 1992 ירד שיעור המעשנים ל   31% וכיום על פי דו"ח שר הבריאות על מצב העישון בישראל הוא עומד על כ   24%. מדובר, לדברי האגודה, על שיעור המעשנים הנמוך ביותר בתולדות מדינת ישראל.


