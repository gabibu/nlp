

22 בני אדם, בהם שני אמריקאים, נהרגו בשבת בפיצוץ שתי מכוניות ממולכדות בבגדד. בכך עלה מספר ההרוגים בעיראק ביממה האחרונה ל-67.

הפיגוע הוא חלק נוסף בסדרת פיגועי טרור שהיכו ברחבי עיראק במהלך השבוע האחרון, במטרה לערער את יציבותה של הממשלה שהושבעה שם בשבוע שעבר. מאז הוכרזה הממשלה החדשה נהרגו למעלה מ-200 בני אדם.

רשת אל-ג'זירה דיווחה כי חמושים חטפו את האזרח האוסטרלי, דגלאס ווד בן ה-63. החטופים דרשו כי אוסטרליה תחל להסיג את כוחותיה מהמדינה בתוך 72 שעות. הרשת שידרה קלטת וידיאו שבה דיבר ווד כשהוא יושב על הרצפה ומחזיק בדרכונו בעוד אחד החמושים מכוון לעברו אקדח.
