

בתום יום סוער בפטריארכיה היוונית אורתודוקסית עלה בידי מתנגדיו של אירינאוס להשיג את הרוב המתבקש להדחתו. בקרוב יזומן כינוס בכירים (סינוד) שיכריז רשמית על ההדחה. אירינאוס נמלט לעמק המצלבה.

היום (ו') בבוקר הוברר לאירינאוס בכינוס כי האופוזיציה הנרקמת סביבו מתקרבת לאפשרות הדחתו. הוא איים בסידרת הדחות של בכירים על מנת לאפשר את המשך כהונתו אולם לקראת השעה 17:00 עלה בידי המתנגדים לרכז 12 חתימות של בכירי הכנסייה החברים ב'סינוד', ובכך הושג הרוב המתחייב על פי חוקת הכנסייה בכדי לבצע את המהלך הנדיר ולהדיח את הפטריארך מכהונתו.

שני הבישופים שהצטרפו לחותמים על עצומת ההדחה והכריעו את חתימת הליך ההדחה היו הבישוף קלידיון וסגן הפטריארך איסיכיוס. כך מדווח כתבנו שמעון כהן.

בעקבות ההחלטה נמלט אירינאוס מהפטריארכיה למנזר עמק המצלבה, שם נעלו מקורביו את דלתות המנזר מאימת מתנגדיו.

כאמור, המהלך להדחת אירינאוס התאפשר בתום יום סוער ומתוח בפטריארכיה היוונית.

הבוקר התקיים בפטריארכיה היוונית אורתודוקסית שבמזרח ירושלים, כינוס 'סינוד' (פורום בכירי הכנסייה) ובו התברר לפטריארך, אירינאוס הראשון, היקף ההתנגדות לכהונתו. מתוך 18 חברי הפורום הגיעו לכינוס רק שמונה. בכך הפך הכינוס לחסר שיניים, ובעצם בלתי חוקי, זאת על פי חוקת הכנסייה.

מתנגדי אירינאוס, שהחתימו עד אמש תשעה מחברי ה'סינוד', הוסיפו הבוקר גם את חתימתו של הארכיבישוף ואסיליוס, החבר גם הוא ב'סינוד'. עם זאת לא עלה בידיהם להגיש כבר בבוקר בלוק חוסם של 12 בישופים המתנגדים להמשך כהונת אירינאוס, כמתחייב על פי חוקת הכנסייה.

יצויין כי הבישופים שנעדרו מהכינוס הבוקר עשו זאת כהמשך ישיר לצעדי המחאה נגד אירינאוס עליהם הכריזו אתמול. על פי הודעה זו, שפורסמה לראשונה בערוץ 7, החליטו אלה שלא להופיע יותר לכינוסי ה'סינוד', ובכך למנוע את הרוב המתחייב על פי חוקת הכנסייה לכל החלטה שתתקבל בעתיד - רוב של שנים עשר חברים ובנוסף קולו של הפטריארך עצמו. בכך התכוונו המתנגדים להפוך את הסינוד ואת העומד בראשו, אירינאוס, לחסר תוקף חוקי ויכולת ביצוע והחלטה כלשהי.

משהוברר לפטריארך האיום העומד לפתחו, הודיע כי הוא מזמן כינוס 'סינוד' נוסף אחר הצהריים, ובמידה ויוסיפו המתנגדים לאחוז במריים ולא ישתתפו בכינוס הפורום, יפטר אותם וימנה במקומם את מקורביו. הכמרים אותם מתכוון אירינאוס למנות הם אנדריאה, פילומינוס וסרגיוס. כמו כן ביקש אירניאוס ממזכיר ה'סינוד', הכומר דימיטריוס, להתמנות לתפקיד מזכ"ל הכנסייה במקום מתנגדו המכהן כעת בתפקיד - אריסטרכוס. על מנת להשלים את מסכת המינויים שתבטיח לו רוב הודיע איריניאוס על כוונתו להעלות את המזכיר לדרגת בישוף ולהופכו לחבר רשמי בסינוד. מזכיר ה'סינוד' דימיטריוס, אמר בתגובה להצעת אירינאוס כי "לא נראה לי שזו השעה המתאימה למהלך שכזה". אולם, באם יעלה בידי אירינאוס לבצע את תכנית ההדחה והמינויים החדשים הרי שמהלך שכזה יבטיח לו רוב קבוע ויציב של שנים עשר חברים, ובנוסף קולו שלו, כמתחייב בחוקת הכנסייה, כאמור.

כתבנו מציין כי מתנגדי אירנאוס בחנו את איומו של הפטריארך להדחת מתנגדיו עם משפטן בכיר שהבהיר להם כי העדר רוב חוקתי לאירינאוס, מונע ממנו לבצע גם את מהלך החילופין עצמו.

עוד מדווח כתבנו כי בכיר ביותר מקרב מתנגדי אירינאוס שב ומבהיר כי מוקד התנגדותם לכהונתו הוא האופן המושחת בו הוא מנהל את ענייניה הכלכליים והאחרים של הכנסייה, והיחס הקשה אותו הוא מקרין למכהנים סביבו בצמרת הכנסייה. כמו כן מתרכז הכעס גם בשאלת מינוייו את מקורביו שאינם חלק מצמרת הכנסייה לתפקידי מפתח בעלי אחריות משמעותית במוסדות הכנסייה.

כאמור, שעות אחדות לאחר נסיון ההדחות והמינויים של אירינאוס הצליחו מתנגדיו לרכז חתימות של 12 בכירים שיחייבו את הדחתו של הפטריארך. כעת צפויים 12 מתנגדי אירינאוס לכנס 'סינוד' עצמאי שיכריע להדיח רשמית את אירינאוס ולקיים בחירות חוזרות לראשות הכנסייה העשירה בישראל ובעלת הקרקעות החשובות והרבות ביותר בישראל.
(ש)
