

פעולות המחאה וההסברה נגד העקירה מתחילות במהירות לשנות את דעת הקהל. סקר מעריב חושף ירידה חדה בשבועות האחרונים בתמיכת הציבור בתוכנית ההתנתקות. בתוך שלושה שבועות ירדה התמיכה מ-61 אחוזים ל-54 אחוזים

הירידה בתמיכה בהתנתקות אינה מבטאת בנתיים, עליה בשיעור המתנגדים לתוכנית. מהסקר עולה ששיעור המתנגדים להתנתקות גדל רק במידה קלה מ-31 אחוזים ל-33 אחוזים וכי הירידה בתמיכה בתוכנית נובעת בעיקר מכך שמי שתמכו בעבר בהתנתקות, עברו למחנה המתלבטים, שגדל משבעה אחוזים ל-11 אחוזים.

נתון נוסף בסקר מגלה כי הציבור בישראל שבע מפרס ושרון, ומעדיף שדור המנהיגים הוותיקים יפרוש מהחיים הפוליטיים, ויפנה את מקומו לדור הצעיר. 53 אחוזים מהציבור מעדיפים שגם שרון וגם פרס יפרשו אחרי העקירה, לעומת 20 אחוזים בלבד שמעדיפים ששניהם יישארו. 16 אחוזים רוצים שרק פרס יפרוש, וארבעה אחוזים מעדיפים שרק שרון יפרוש. המשמעות: 69 אחוזים אינם רוצים לראות את פרס מתמודד בבחירות הבאות, ו-57 אחוזים אינם רוצים לראות את שרון מתמודד בהן.

עם זאת, הסקר שב ומוכיח שכאשר מעמידים את שרון ופרס מול פוליטיקאים אחרים (כמו בנימין נתניהו בליכוד ואהוד ברק או מתן וילנאי בעבודה), הם מנצחים אותם בקלות. כלומר, הציבור מעדיף ששרון ופרס יפרשו, אך בינתיים אינו מוצא להם אלטרנטיבה ראויה במפלגותיהם.

אגב, המועמדים לראשות מפלגת העבודה, מלבד פרס, מעריכים כי יושב ראש העבודה כלל לא יישאר במרוץ ויפרוש עוד לפני הסיבוב הראשון. "פרס לא ירצה להסתכן בהשפלה נוספת. אם נצחונו לא יובטח בסיבוב הראשון, הוא יפרוש", אמר אחד מהם. ואילו השר חיים רמון אומר כי הוא יתמוך בפרס, ומאמין כי הוא יישאר עד סוף המירוץ. "הוא אמר לי שימשיך עד הסוף, ואני מאמין לו", סיפר.




