

בדימונה החליטו להפוך את העיר שומרת איכות סביבה והחלו לאמץ תו תקן אירופאי בנושא. ברחובות יוצבו פחי מחזור, המים יהיו מטוהרים, ותותקן תאורת רחוב סולרית . ראש העירייה, מאיר כהן החל לחפש גורמי מימון


בפעם הראשונה בנגב, החליט ראש עירייה להפוך את עירו לעיר ירוקה. השבוע התקבלה החלטה בעיריית דימונה להפוך את דימונה לעיר בר-קיימא ולהתחיל במהלכים של אימוץ תו התקן לאיכות הסביבה ISO14001. במידה והמהלך יעלה יפה דימונה תכנס למועדון בינלאומי יוקרתי של מקבלי תו התקן מהאירגון הבינלאומי ISO שבשוויץ.

השבועון "זמן הנגב" מגלה כי בדיון שנערך השבוע הוחלט לרכז מאמץ ולגבש נהלים ודפוסי עבודה בהם "הקהילה לוקחת אחריות על איכות הסביבה,. בסופו של דבר כל המערכות העירוניות יהיו חייבות לקחת אחריות על הסביבה. יגובשו צוותי עבודה שייבנו תוכנית עבודה בכל התחומים: החינוך, תשתיות, תכנון, תברואה, אכיפה חקיקה ובכלל.

המערכת החשובה ביותר שאמורה לקחת אחריות היא התעשייה שתתחייב בפני התושבים לפעול בצורה הטובה ביותר לטובת איכות הסביבה. העירייה מצדה תחוקק תקנות בתוכניות המתאר השונות ותאכוף אותן.

למהלך חדשני זה חברו יחד ראש העירייה, מאיר כהן, ומנהלת עמותת בר-קיימא, בלהה גבעון. לדברי כהן הוא החליט להציב את נושא איכות הסביבה בראש סדר העדיפות העירונית בשל הערך המוסף מהפרוייקט: "שילוב התושבים באופן דמוקרטי ומעורבותם הציבורית למען הצלחת הפרוייקט".

גבעון טוענת כי "המסר העיקרי של העמותה שלנו הוא הפיכת הנגב למקום שבו יהיה גם איכות סביבה, שימור הסביבה והטבע והתחשבות במשאבים הטבעיים בתכנון ופיתוח עתידי. הכנו תוכנית שבה אנו רוצים להפוך את דימונה לעיר בת-קיימא. זו תהיה אחת הערים הראשונות בארץ שלוקחת אחריות על הסביבה יחד עם התושבים.

"הרי אנחנו יודעים מה התדמית של העיר שיושבת בצומת דרכים ויש בה ראש עיר שמגיע ממערכת החינוך ודוגל בהטמעת הנושאים הסביבתיים. מהנסיון הארוך שלי אני לא מכירה אף ראש עירייה, שלוקח על עצמו כזו אחריות. הנגב חייב להיות המקום שבו חיים בייחד ודווקא בגלל שיש בו כל כך הרבה מפעלים כימיים. זה יכול להיות גם אתגר לערים אחרות ודרך להתמודד עם נושאים בוערים. זה לא משהו שנגמר, זה נוהל קבוע. בסוף התהליך אתם תראו ברחובות פחי מחזור, המים יהיו מטוהרים, תאורת רחוב תהיה סולרית, ובכלל כל התכנון יתבסס על התאמה לתנאי המדבר, הצמחיה תהיה בסגנון מדברי".

לישיבה בנושא קדמו מפגשים בין גבעון וכהן לבין גורמי מימון פוטנציאליים מהארץ ומהעולם. "זו תהיה מתנה נפלאה לעיר שחוגגת 50 להווסדה", מסכמת גבעון.



