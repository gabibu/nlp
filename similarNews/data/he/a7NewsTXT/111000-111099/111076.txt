

הממשלה שוקלת כחלופה עבור עקורי גוש קטיף את קרקעות חוות "יזרעם" השייכות לחברת "הזרע", שיו"ר מנהלת סל"ע יונתן בשיא משמש בה כדירקטור.

כתבתנו רותי אברהם מדווחת כי לאחר ההחלטה שלא להפקיע את קרקעות קיבוץ נחל עוז לטובת עקורי גוש קטיף, החלה הממשלה לבחון אפשרויות נוספות. אחת מהן היא הפקעתן של קרקעות קיבוץ ניר עם הקרוב לשדרות. הקיבוץ הודיע כי יסכים להעמיד לרשות המתנחלים כ 3500 דונם וזאת, לפי פרסום באתר הקיבוצים, כדי "לשפר את מצבו הכלכלי הקשה".

כאמור, חלופת קרקעות נוספת הנשקלת היא הקצאתם של 8 אלפים הדונמים של חוות "יזרעם", מזרחית לקרקעות נחל עוז. קרקעות "יזרעם" שייכות לחברת 'הזרע' שיו"ר מנהלת סל"ע יונתן בשיא משמש בה כדירקטור.

ההחלטה של רה"מ לסגת מרעיון הקצאת הקרקעות של קיבוץ נחל עוז, באה לאחר ששרי העבודה בועדת השרים לעניני ישום תכנית ההתנתקות: פרס, הרצוג, שמחון, ופז פינס, שיגרו אליו מכתב ובו התבקש "שלא להעלות על הדעת פגיעה בנחל עוז".

המכתב בא בעקבות לחציהם של קיבוץ נחל עוז התנועה הקיבוצית ומפלגת העבודה. ראשי הקיבוץ נחל עוז קיבלו הודעה ממנהל מקרקעי ישראל לפיה יש כוונה להעמיד כ- 4 אלפים דונמים, חלקם קרקעות זמניים שיש להחזירם אל המנהל, וחלקם אדמות שיופקעו מהקיבוץ, לצורך ההתנתקות.

יו"ר נחל עוז חיים ילין כתב לרה"מ מכתב מחאה על הכוונה ליטול את אדמות נחל עוז: "במקום לחזקנו ולהוסיף לנו מכסות מים חלק ואמצעי ייצור נוספים, לוקחים מאיתנו קרקעות, על מנת לתת למפונים שטחים לבניית החממות שלהם", כתב.

עוד כתב: "אדוני רה"מ יש 'לעצור' מהלך זה ולחזק את קיבוץ נחל עוז ככל שניתן ולא להחלישו. במשך 4 שנים נפלו יותר קאסמים ומרגמות בשטחי נחל עוז מאשר בעיר שדרות   אבל לא שמעו אותנו, כי כך חונכנו. הפעם אין ברירה, אנו רוצים את אדמתנו, אותה חרשנו במשך יותר מ 50 שנה, ולא כדי לפתח נדל"ן ולעשות הון, אלא על מנת להיות מחוברים אליה ולהתפרנס ממנה בכבוד".

ילין חותם את מכתבו: "אדוני רה"מ, לצערנו חברי נחל עוז למודי 'מלחמות', ועכשיו תור מלחמתנו על האדמות".

טרם התקבלה תגובתו של יונתן בשיא לכתבה.
