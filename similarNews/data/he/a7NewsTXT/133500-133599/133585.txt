


ועדה בראשות דוד עברי, לשעבר מנכ"ל משרד הבטחון, הגישה את המלצותיה לראש הממשלה, אריאל שרון, על פיהן חרדים וערבים יצטרכו לשרת שירות לאומי או שיאבדו זכויות בסיסיות.


הועדה מציעה כי אנשים שלא ישרתו בצה"ל ולא בשירות הלאומי יש לשלול מהם זכאות למשכנתאות בערבות ממשלתית, הקצאת קרקעות על ידי מנהל מקרקעי ישראל, ואף שלילת קצבאות ילדים.

כמו כן, הועדה סבורה כי לא ניתן יהיה לאלץ את הערבים והחרדים לשרת שירות לאומי, ללא איום על קצבאות הילדים.

מדובר בוועדה שמונתה לפני כחצי שנה, על ידי שר הבטחון שאול מופז, כדי לבדוק אפשרות של הרחבת השירות הלאומי. הוועדה לא סיימה עדיין את עבודתה וכעת היא הגישה את המלצות הביניים שלה. גם לאחר שתסיים אותה, אין כל ודאות שהממשלה תאמץ את המלצותיה.

בתוך כך, הממשלה אישרה אתמול שירות לאומי לחרדים. החלטה זו מרחיבה את חוק טל וקובעת כי חרדים יוכלו לבחור בשירות לאומי במשטרה או במכבי האש במקום להתגייס לצה"ל.

על פי החלטת השרים תוקם מינהלת אזרחית, שתיצור מסלולי שירות אזרחי לבני ישיבות. אברכים יוכלו לשרת במשך שנה עד שנתיים כשוטרים באיזור מגוריהם, כמסייעים בפעולות הצלה במד"א, או ככבאים בתחנת הכיבוי הקרובה לביתם.

בנוסף, הצעירים החרדים יקבלו שכר חייל בחובה , והכשרה מקצועית שתאפשר להם לעבוד בשלב מאוחר יותר באותו מקצוע שנבחר.

כזכור, לפני כשלוש שנים אושר חוק טל על ידי הכנסת, ונקבע כי בחורי ישיבות יזכו מדי שנה לדחיית שירות, עד גיל 22. בשלב זה יוכלו לצאת לשנת הכרעה, בה יוכלו לעבוד או ללמוד מחוץ לישיבה, בלא שיחויבו בגיוס.

לאחר שנת ההכרעה יעמדו בפני כל בחור ישיבה שלוש אפשרויות: לחזור לישיבה, או אם ירצו, להצטרף למעגל העבודה ולשרת שירות צבאי בהתאם למצבם המשפחתי (חרדי נשוי עם שני ילדים ישרת 120 יום) או לבצע שירות לאומי של שנה וחצי.

לפי חוק טל, תלמידי ישיבות שיתמידו בלימודיהם, ולא ירצו להתגייס לצבא יהיו פטורים משירות בצה"ל.

