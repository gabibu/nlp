

נתניהו: הליכוד זקוק למנהיגות חזקה שתשמור על ירושלים. שלום: רק אני אחזיר את העם לליכוד ואת הליכוד לעם. פייגלין: להצביע בעבורי כי אין ברירה אחרת. כץ: אתמודד גם בסיבוב השני.

"הליכוד זקוק למנהיגות חזקה שתשמור על ירושלים מאוחדת ותגן על ישראל ממהלכי הנסיגות המסוכנות של ראש הממשלה", מסביר ח"כ בנימין נתניהו את "מניעיו" להצבעתו היום בעבורו ביומן הצהרים של ערוץ 7.

נתניהו קובע כי בעבר הוכיח כי ניתן לבלום מהלכים מסוכנים כפי שעשה במקרה אוסלו. "לא לחינם מאשימים אותי ביילין ואנשי השמאל בכך שבלמתי את אוסלו. אכן בלמתי את אסון אוסלו".

נתניהו מזכיר את פיגועי הטרור הקשים ביותר שהיו בישראל בימים שקדמו לכהונתו ובימים שלאחרי תקופה זו.

חבר הכנסת נתניהו אומר שאת התוצאות יקבל בביתו ובחיק בני משפחתו.
להאזנה לראיון


שר החוץ סילבן שלום מנמק הוא את הצבעתו וקובע כי רק הוא מסוגל להשיב את העם לליכוד ואת הליכוד לעם. לטעמו מנהיגותו היא היחידה שתוכל להציג רעננות והגדלה מחודשת של תנועת הליכוד.

את היום פתח השר שלום בהשתתפות בברית מילה, מאירוע זה יצא השר להצבעה בקלפי ומשם יצא לביקור בשווקים, שם, כך לטענתו, הוא מקבל תמיכה רבה מהעם.

גם הוא מתכוון לקבל את התוצאות בביתו ולאחר מכן יצא להיפגש עם חבריו.
להאזנה לראיון


המועמד הנוסף לראשות הליכוד משה פייגלין אומר כי הסיבה להצבעה בעבורו היא "כי אין ברירה אחרת" שכן עד היום, לדבריו הציגו ראשי הליכוד אכזבה מעמידתם בערכי התנועה.

פייגלין אינו מוכן לומר בעבור מי יפנה את תמיכתו באם יתקיים סיבוב נוסף. הוא דוחה את ההאשמות נגדו כאילו מועמדותו פוגעת בימין. "תמיכה בנתניהו אומרת שאפשר לפנות אותנו ואנחנו נמשיך בתמיכה בו. אסור להמשיך ולהירתם לעגלתם של אלה שבגדו בנו".

פייגלין קובע כי מבחינתו הוא כבר ניצח ברגע שהעלה למודעות את סדר היום היהודי בליכוד ואיתו עבר שני שרים, שר הביטחון ושר החקלאות.
להאזנה לראיון


השר כץ נימק את הצבעתו בכך שהוא לטעמו, משלב בתוכו עמדות לאומיות עם אפשרות להציב את הליכוד כתנועת מנהיגות. כץ אומר לערוץ 7 כי הוא משוכנע ומתאמץ לשכנע אחרים בכך שהוא יהיה זה שיעלה לסיבוב השני.
להאזנה לראיון


הבוקר בשעה 10.00 נפתחו הקלפיות באתרים ברחבי הארץ ו 128,347 בעלי זכות בחירה בליכוד ילכו לבחור יו"ר חדש. בשעה 22.00 ייסגרו הקלפיות. 4 המועמדים הם: בנימין נתניהו, סילבן שלום משה פייגלין וישראל כץ.

128,347 בעלי זכות בחירה בליכוד, יצביעו היום ב-167 אתרי הצבעה. הקלפיות יסגרו בשעה 22.00. ישגיחו על תקינות הליך ההצבעה: כ-170 עורכי דין, ו-1,391 סדרנים.

כדי לנצח בבחירות המקדימות בסיבוב הראשון חייב המנצח להשיג 40% מכלל המצביעים. אם לא כן, יתקיים סיבוב שני בין שני מועמדים מובילים ב 26 בדצמבר.

מגורשי גוש קטיף יצביעו במקומותיהם הזמניים בקלפי מיוחדת שתמוספר במספר 999. בין המקומות שבהם יצביעו המגורשים הם: עיר האמונה בנתיבות, יבול, יד בנימין, יד חנה שיצביעו בעולש, יתד, כרמיה, אתר הקרואנים בניצן. בנתיבות

מספרי הטלפון בחדר מידע לבירור מקום ההצבעה: 03-6210601/4/6

סקרי דעת הקהל האחרונים מציינים התחזקות משמעותית לתומכי שר החוץ סילבן שלום המצמצם פער מול המוביל על פי הסקרים, חבר הכנסת בנימין נתניהו. במקום השלישי מוצב ע"פ הסקרים משה פייגלין ואילו שר החקלאות ישראל כץ נשרך מאחוריהם עם אחוזי תמיכה בודדים.

בכירי הליכוד שבים ומדגישים כי לטעמם ברגע בו יבחר יושב ראש התנועה תחל העליה בתמיכת הציבור בתנועה. זאת כיוון ש"נפסיק את ההתקוטטויות הפנימיות בין המועמדים ובין המחנות ונרכז כוח מאוחד נגד האיומים הפוליטיים מבחוץ".

עם זאת נראה כי קשה יהיה על המתמודדים להשכיח, יממה לאחר הבחירות את המהלומות המילוליות שהחליפו ביניהם. נזכיר כי השר שלום קבע שנתניהו מוכיח כי אינו עומד במצבי לחץ. זאת לנוכח המידע אודות המלצות מקורביו אליו לעמוד בראש גוף ימין פוליטי מלוכד במידה ויפסיד. מקורבי נתניהו, לעומת זאת האשימו את שלום בכך שהוא צפוי להפוך את הליכוד ל'קדימה ב' ', זאת בשל העמדות המדיניות המרכזיות אותן מייצג שלום. אנשי נתניהו אף האשימו את שלום שהוא עושה שימוש באנשי עמרי שלום על מנת לקדם את מועמדותו בליכוד. שלום מצידו ביקש לדחות מעליו את ההאשמות. עמרי שרון עצמו דחה גם הוא את שיוחס לו.

בשתי היממות האחרונות קראו אנשי נתניהו לתומכי פייגלין וכץ לחבור אליהם על מנת למנוע אפשרות שבה השר שלום ינצח בבחירות.
