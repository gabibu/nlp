

אוזלת ידה של המשטרה מול גנבי החקלאות נמאסה על תושבי הקיבוץ משואות יצחק הסמוך לקרית מלאכי. אנשי הקיבוץ החלו בהפעלת משטרה פרטית לצורך שמירה מפני הגניבות החקלאיות.

ההחלטה על הפעלת צוות השמירה התקבלה בשל מכת הגניבות החקלאיות בדרום הארץ ואוזלת ידם של כוחות הביטחון בטיפול בנושא. צוות השמירה כולל שומרים שעורכים סיורים במטעי האבוקדו, ברפת ובשטחי החקלאות האחרים בשעות הערב והלילה. עלות המשטרה הפרטית מגיעה ל-20 אלף שקל בחודש. בימים אלה נבדקת האפשרות לשילוב כלבים במערך השמירה.

מהקיבוץ נמסר כי בחודשים האחרונים התרחב גל הגניבות החקלאיות בדרום הארץ. הגניבות מבוצעות על ידי כנופיות מאורגנות של בדואים, פלשתינאים ויהודים. מבין ענפי הפירות הפגיעה הקשה ביותר היא בענף האבוקדו, שנמצא בימים אלו בשיאו. גניבות נוספות הן של מיכון חקלאי, צנרת ובעלי חיים.

מנכ"ל ארגון מגדלי הפירות, גיורא סלע, אמר שהמשטרה ומשמר הגבול חייבים להגביר את השמירה מפני הגנבים. לא יתכן שאזורים שלמים בארץ יהיו מחוץ למסגרת החוק ויהפכו להפקר. החקלאים, שגם כך נפגעים פגיעה כלכלית קשה בעקבות הגניבות, נאלצים כעת להשקיע סכומים נוספים מכיסם באחזקת שמירה פרטית.

סלע אמר שאם המשטרה הייתה מחליטה לשים את הגניבות החקלאיות בסדר עדיפות גבוה ניתן היה ללא ספק להפחית את התופעה. בשווקים שונים נמכר קילו אבוקדו ב-2.5 שקל לצרכן. ברור לכל שזהו אבוקדו גנוב כי חקלאי שגידל את הפרי בעצמו לא יכול להרוויח בסכום כזה. הגנבים כבר אינם חוששים ולכן הם עוסקים בגניבות ובמכירת הפרי באמצעות שותפיהם לאור היום.

מנכ"ל ארגון מגדלי הפירות מסר שהחקלאים מצפים מבתי המשפט והמשטרה לא להקל ראש בגניבות החקלאיות ולמצות את הדין עם הגנבים שנתפסים. בעבר היו מספר מקרים שגנבים נתפסו "על חם" וכשהם הובאו למשטרה הם שוחררו מיד או שהתיק נגדם נסגר כעבור חודשים אחדים "מחוסר עניין לציבור". לציבור יש עניין רב שגנבים יגיעו לכלא וצריך להפסיק למצוא תירוצים לשחרר אותם.

