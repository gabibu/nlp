

רה"מ יישאר לאשפוז בבי"ח הדסה עין כרם לאחר שעבר אירוע מוחי קל. מביה"ח נמסר כי להערכתם הוא ישוחרר בהקדם. ח"כ פרופ' אלדד: אי אפשר שבן 78 עם גורמי סיכון כעודף משקל קוצר נשימה ואירוע מוחי, ינהל מדינה.

בהודעה מטעם בית החולים הדסה עין כרם שבירושלים נמסר כי מצבו של ראש הממשלה טוב, והוא עירני לחלוטין לאחר האירוע המוחי הקל אותו עבר אמש.

כבר אמש אמר סגן מנהל בית החולים הדסה עין כרם ד"ר יובל וייס כי "רה"מ יאושפז במחלקה הפנימית בבית החולים להשגחה ואשפוז, וכי מעריכים שישוחרר בהקדם". שרון צפוי לעבור עוד סדרת בדיקות בטרם יוחלט אם לשחררו לביתו או להשאירו בבית החולים.

חבר הכנסת פרופ' אריה אלדד מהאיחוד הלאומי, לשעבר מנהל מחלקה בביה"ח הדסה עין כרם, שולח ברכת ההחלמה לראש הממשלה, אריאל שרון. אלדד אומר כי "המקרה יחדיר לתובנה של הציבור שאי אפשר לנהל מדינה על ידי בן אדם בן 78 עם גורמי סיכון כמו עודף משקל, קוצר נשימה ועתה אירוע מוחי".

לדברי אלדד, "המקרה שלפנינו מחייב שראש הממשלה יגלה את מצבו הבריאותי לציבור. כדי שגורל המדינה לא יהיה תלוי בקריש דם בגודל מילימטר".

כזכור, האירוע החל דקות אחדות לפני השעה שמונה. שרון היה בדרכו מלשכתו אל החווה, חש ברע התקשר לבנו גלעד ודיווח לו על שאינו חש בטוב. בהחלטת מאבטחיו הוחלט להבהילו לבית החולים הדסה עין כרם. הוא הועבר למחלקת הטראומה, כפי שקובעים הנהלים. בפינויו עסקו עוזריו ואנשי האבטחה. כתבנו קובי פינקלר מסר כי ראש הממשלה הוכנס כשהוא בהכרה מלאה ואף שיתף פעולה עם רופאיו.

מבית החולים נמסר עד מהרה כי מדובר כפי הנראה באירוע מוחי קל וכי לא נשקפת סכנה לחייו. בין היתר נערכה לו בדיקת MRI בדיקה הנערכת כאשר יש חשד לאירוע מוחי.

מנהל בית החולים הדסה עין כרם פרופ' שמואל שפירא אמר לתקשורת כי רה"מ עובר הערכה רפואית וכי בקרוב תסתיימנה הבדיקות ויוחלט על המשך ההשגחה והטיפול בו. על השאלה האם שרון יכול להמשיך לתפקד כראש ממשלה, השיב פרופ' שפירא: "קטונתי מלהגיד את זה". פרופ' שפירא סירב להתייחס לפרטי מצבו הרפואי של רה"מ והוסיף כי "גם לרה"מ מגיעה הזכות לסודיות רפואית".

יו"ר ש"ס, אלי ישי, שוחח עם מזכיר הממשלה, ישראל מיימון ודרש בשלומו של ראש הממשלה, אריאל שרון. ישי ביקש ממנו לערוך ביקור אצל שרון כשיתאפשר. ח"כ ישי גם העביר ברכת רפואה שלמה והחלמה מהירה בשם המנהיג הרוחני של המפלגה, הרב עובדיה יוסף.


על אירוע מוחי מתוך אתר עמותת "נאמן", לנפגעי אירוע מוחי

הסיבה השכיחה ביותר לאירוע מוחי היא הפרעה פתאומית באספקת דם כתוצאה מקריש החוסם עורק במוח וגורם לחוסר בחמצן וכתוצאה מכך מות תאי העצב באותו אזור. מצב זה ידוע כאוטם מוחי, בדומה לאוטם שריר הלב הנגרם מקריש הסותם כלי דם בלב. הקריש יכול להתהוות בעורקי המוח עצמם או להיסחף ממקור חוץ גולגולתי לתוך המוח ואז הוא נקרא תסחיף או אמבוליה בלעז (Embolia).

המקורות לתסחיפים למוח הינם בחללי הלב, בקשת אב העורקים או בהצרות עורקי התרדמה ( carotis ) בצוואר. הסיבה להיווצרות קרישים בעורקים הינה בדרך כלל טרשת עורקים המתהווה בדופן כלי הדם: התעבות מחוספסת של הדופן הפנימית של העורק וכתוצאה מכך היצרותו.

תהליך התהוות טרשת העורקים הינו מורכב ונמשך שנים רבות. על תהליך הטרשת בדופן עלול להיווצר קריש שיסתום את כלי הדם במקום או ייסחף ממקור מחוץ למערכת כלי הדם המוחיים, "ייתקע" בכלי דם בתוך המוח ויחולל אוטם מוחי.

האוטם המוחי גורם לנזק לרקמת המוח, וכתוצאה ממנו להפרעה בתפקוד בהתאם למיקום הנזק המוחי.
האוטם המוחי או שבץ המוח יכול לגרום לשיתוק בגפיים, הפרעה בדיבור או בשפה, הפרעה בחדות או בשדה הראייה או הפרעה בתחושה.

הנוירולוגית ד"ר בלה גרוס כותבת עוד כי כ-15,000 מקרי אירוע מוחי מדווחים מדי שנה בארץ. דרגות הפגיעה וההשלכות על הנפגע ובני משפחתו שונות והיכולת להשתקם משתנה מחולה לחולה.
למרות שאי אפשר למנוע באופן מוחלט שבץ מוח, הרי בקרה ומעקב אחר גורמי הסיכון מורידים באופן משמעותי את הסיכוי לאירוע. אם אירע שבץ מוחי, יש להגיע לטיפול מהר ככל האפשר.
ההתאוששות לאחר האירוע ושיקום הנפגע אינה מוגבלת בזמן, והיא מותנית בעבודה אינטנסיבית של החולה בתמיכה מרבית של המשפחה, במשך יתרת החיים   זאת כדי למצות את הטוב ביותר במצב שנותר.
