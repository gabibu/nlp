

נשיאי לשכת התאום של הארגונים הכלכליים החליטו להתנגד להעלאת שכר המינימום ל-1,000 דולר לחודש. עם זאת, הביעו נכונות להיכנס להליך של הידברות עם ההסתדרות. זאת במטרה להגיע להסדר באופן שלא יפגע במעסיקים.

נשיאי לשכת התאום של הארגונים הכלכליים שהתכנסו אתמול בתל-אביב, בראשותו של שרגא ברוש, יו"ר לשכת התאום, החליטו להתנגד להעלאת שכר המינימום ל-1,000 דולרים לחודש. עם זאת, הם הביעו נכונות להיכנס להליך של הידברות עם ההסתדרות. זאת במטרה להגיע להסדר באופן שלא יפגע במעסיקים אשר כל עלייה בשכר המינימום תערער את יכולתם לשרוד.

כמו כן, החליטו נשיאי לשכת התאום לתמוך ולקדם את הצעתו של יו"ר לשכת התאום ונשיא התאחדות התעשיינים, שרגא ברוש, לחקיקת חוק תקציב לחצי שנה (עד יוני 2006).

הללו הזהירו, כי אי הענות של הסיעות בכנסת לדרישה זו, תגרום לפיטורי עשרות אלפי עובדים ולאי קליטתם של עובדים חדשים. דבר שיעצור את צמיחת המשק ויגרום לגידול באבטלה ולהעמקת הפערים החברתיים.

נשיאי לשכת התאום קראו לחברי הכנסת אשר הנושאים החברתיים קרובים לליבם, לקבל הצעה זו, ובכך לעבור משלב הדיבורים לשלב המעשים. דבר שיבטיח את המשך הצמיחה ויצירת מקומות העבודה במשק, שכה דרושים בעת הזו, לקידום החברה והכלכלה בישראל.

בישיבה נכחו: שרגא ברוש - יו"ר לשכת התאום ונשיא התאחדות התעשיינים; אוריאל לין - נשיא איגוד לשכות המסחר; זאב וינר - נשיא העצמאים; יהודה אלחדיף - נשיא התאחדות המלאכה והתעשייה הזעירה; איתן אביבי - יו"ר התאחדות הסוחרים; אבי רוזנטל - מנכ"ל התאחדות בתי המלון וזאב אבן חן - מנכ"ל התאחדות חברות הביטוח.
(ש)
