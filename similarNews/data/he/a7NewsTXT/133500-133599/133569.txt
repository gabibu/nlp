

מנהיג האחים המוסלמים מוחמד עאכף במצרים מכנה בראיון עיתונאי את ישראל "גוש סרטני שיש לסלקו" ומתחייב, כי תנועתו תפעל בפרלמנט המצרי לבטל את הסכם השלום באמצעות משאל עם.

מאת: יונתן דחוח הלוי

מצע האחים המוסלמים קרא מפורשות לתמוך במאבק המזוין הפלשתיני עד לסילוקה של ישראל מהמפה.

הבחירות שנערכו באחרונה לפרלמנט במצרים העלו למרכז המפה הפוליטית את תנועת האחים המוסלמים, תנועת האם של החמאס והמייצגת אידיאולוגיה אסלאמית קיצונית החותרת להקים את הח'ליפות האסלאמית העולמית.

מנהיג האחים המוסלמים במצרים מוחמד מהדי עאכף, העומד גם בראש התנועה העולמית של האחים המוסלמים הביע בראיונות עיתונאיים השבוע ביטחון עצמי רב בכוחה של תנועתו להשיג את יעדיה בדרך של השתלבות המערכת הפוליטית והמשך הפעילות העקבית אך השיטתית במצרים ובקהילות המוסלמיות בעולם להפצת התפיסה הדתית הקיצונית החותרת להקים את הח'ליפות האסלאמית העולמית.

בהקשר הישראלי, אמר עאכף, בראיון לאל-אהראם וויקלי בסוף השבוע כי תנועת האחים המוסלמים, אשר תנועת החמאס היא אחת מזרועותיה, לא תכיר לעולם בישראל אותה כינה "גוש סרטני שיש לסלקו". את הסכם השלום עם ישראל הוא מתכוון להביא להכרעה מחודשת במשאל עם על מנת לבטלו ולהחזיר את מצרים למעגל מדינות העימות. גם מצעם של האחים המוסלמים אינו מסתיר את כוונותיהם העוינות בנוגע לישראל ולארה"ב. המצע תומך מפורשות בתמיכה במאבק הלאומי בכל האדמות הערביות הכבושות (פלשתין, הגולן ועיראק) "בכך האמצעים האפשריים" ובתנועת הפועלות להחרים את המוצרים הישראליים והנאבקות בנורמליזציה עימה.

אמש (18 בדצמבר) נפגש עאכף עם מרים פרחאת המכונה "אום נידאל" ו'אם השהידים' הפלשתינים הרצה לבחירות לפרלמנט הפלשתיני ברשימת החמאס. עאכף הדגיש בפגישה, כי מצרים היא המולדת השנייה של העם הפלשתיני וכי דרך המאבק על כל ביטוייה היא הדרך היחידה להביא לקץ הנוכחות הישראלית בפלשתין. הוא הוסיף, כי האחים המוסלמים "מקדמים בברכה את היהודים בפלשתין כיחידים אך לא יסכימו להשלים עם מדינה יהודית". "הישות המפוקפקת שלהם אינה אלא פעולת כיבוש שלא תארך זמן רב", טען עאכף.

פגישתו של מנהיג האחים המוסלמים עם אום נידאל נועדה להדגיש את המחויבות של האחים המוסלמים לתמיכה בג'יהאד של העם הפלשתיני. אום נידאל התפרסמה כאם הפלשתינית הראשונה אשר עודדה את בנה בן ה- 17 לבצע פיגוע התאבדות, ואף הצטלמה איתו ערב יציאתו לביצוע הפיגוע בהתנחלות עצמונה בו נרצחו 5 ישראלים. בנה הבכור נידאל, שהיה ראש יחידת פיתוח רקטות הקסאם בחמאס, נהרג בפיצוץ בבית בעזה. בן אחר, רוואד, חוסל בפעילות סיכול ממוקד של חיל האוויר בעת שנסע ברכב עמוס בפצצות.

היא הפכה לאייקון ומופת לאמהות בחברה הפלשתינית. היא אף זכתה להיקרא בכינוי הכבוד: "ח'נסא פלשתין" על-שם "אם השהידים" המיתולוגית מתקופתו של הנביא מוחמד, אשר שלחה את ארבעת ילדיה לקרב באל-קאדיסיה בו נהרגו כולם. בראיונות הרבים שהעניקה לתקשורת עשתה אום נידאל נפשות לתפיסת פיגועי ההתאבדות, והטיפה לנשים הפלשתיניות ללכת בדרכה ולשלוח את בניהן למערכת הג'יהאד נגד ישראל.

על בנה הצעיר שביצע את הפיגוע בעצמונה היא סיפרה שהתפללה עבורו לאללה, כל הלילה, על-מנת שהפעולה תצליח ושהוא יצליח לזכות במות הקדושים. בבוקר, הוסיפה אום נידאל לספר, היא מיהרה לבשר לילדיה על הפעולה ומות הקדושים של אחיהם, פצחה ביללות שמחה כנהוג בחתונות, כדי לבטא את אמונתה שבנה נמצא בגן העדן ונישא ל- 72 הבתולות. היא סירבה לקיים את מנהגי האבלות וחילקה ממתקים לאורחים שהגיעו לחלוק כבוד לה ולבנה.

אום נידאל נתפסת כנכס אלקטוראלי ע"י החמאס בזכות הפופולאריות הרבה לה היא זוכה ברחוב הפלשתיני. בראיון לכתב רויטרס היא הביעה שימחה על האמון שתנועת החמאס נתנה בה, והסבירה כי הפעילות הפוליטית חשובה בהיותה משלימה את דרך הג'יהאד.


