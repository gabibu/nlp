

ארגון התקינה הבין לאומי מוביל בימים אלה מהלך ליצירת תקן ראשון מסוגו בעולם לאחריות חברתית במטרה לצמצם את הפערים החברתיים בישראל ובעולם. היוזמה לתו התקן המיוחד ישראלית.

הוועדה העוסקת בבניית התקן התכנסה לאחרונה בבנגקוק וקבעה את עקרונות התקן העתידי, מבנהו ותוכנו הכללי. כמו כן הוחלט כי מועד פרסום התקן עד הרבעון האחרון של שנת 2008. בישיבה השתתפו מומחים מ -54 מדינות החברות ב- ISO ועוד 24 ארגונים בין-לאומיים, בסך הכל, 350 אנשים.

לדברי מנכ"ל מכון התקנים הישראלי ויוזמת התקן, זיוה פתיר, "הגישה שלפיה אחריות חברתית היא תרומה לקהילה שגויה בעיקרה, אחריות חברתית אינה תרומה , שכן עם כל חשיבות התרומה היא אינה משנה באופן מהותי את מבנה החברה. אחריות חברתית או בעצם אחריות כלפי החברה, יוצרת התייחסות לניהול הוליסטי: חוקי עבודה, חוקי איכות סביבה, קוד אתי בעסקים ושקיפות חשבונאית. יותר ויותר חברות מפרסמות דוחות חברתיים כחלק מהדוחות החשבוניים שלהם".

לדברי פתיר, התקן הבין לאומי החדש צפוי להיות מיושם על ידי כ 10% מהחברות דהיינו, מתוך כ-700,000 ארגונים יישמו את התקן 70,000 תוך 3 שנים".

פתיר הוסיפה כי ארגונים שישכילו ליצר מוצרים תוך כדי שמירה על ערכים, מוסר, תנאי עבודה נאותים ותנאי יצור סביבתיים שאינם פוגעים בפרט, ייצרו בסופו של דבר מוצרים שיתאימו יותר לצרכי הצרכן המודרני. "אם בעבר הסתפקנו בתקנים ששמרו עלינו שלא נתחשמל, היום עלינו לוודא גם שתהליך הייצור של המוצר לא יפגע בסביבה ועל ידי כך בנו ובילדינו. עלינו לקחת אחריות ומעורבות בהכנת התקנים למען העתיד של כולנו. אני מניחה שבקרוב נראה יותר ויותר תקנים עם היבט של אחריות חברתית", אמרה.
