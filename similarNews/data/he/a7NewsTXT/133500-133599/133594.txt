

במלאת עשר שנים לפטירתו של אבי דור הכיפות הסרוגות הרב משה צבי נריה זצ"ל שיצוין מחר, יחנך דגם מוקטן של ישיבת כפר הרוא"ה באתר מיני ישראל בלטרון.

היוזמה להקמת העתק מיניאטורי של הישיבה באה מצידו של מנכ"ל ישיבות בני עקיבא אלחנן גלאט. לדבריו, חשוב שפרוייקט המציג בפני הציבור הרחב את דמותה של ישראל יכלול מרכיב מאוד חשוב בפסיפס הלאומי.

"החינוך הציוני דתי ובפרט מפעל הישיבות הציוניות שהגה ויזם הרב נריה זצ"ל הוא פרוייקט לאומי שמשפיע יום יום על דמותה של המדינה ועל גבולותיה. לכן חשוב שיהיה לו ביטוי גם במיני ישראל", אמר גלאט.

ההעתק שהוקם כולל את מבנה הכיפה המפורסם מכפר הרא"ה בליווי מיצג אורקולי של תלמידים ודמותו של הרב נריה. המבנה נבנה בגודל שהוא אחד חלקי עשרים וחמש מהגודל בשטח.

בימים האחרונים הדגם נמצא בשלבי הצבה, כאשר בין השאר יתווספו למיצג אביזרים נילווים כמו קבוצת תלמידים.

הסיבה לבחירת כפר הרוא"ה למיצג באתר מיני ישראל היא רצון לתת מקום לזרם שמייצג בני עקיבא בתוך שאר הזרמים בחברה הישראלית. דמותו של הרב נריה שהיווה מודל חינוכי לתנועת בני עקיבא והנצחת הישיבה הזו דווקא מייצגת את התנועה כולה.

נציגי "מיני ישראל" הבטיחו לקיים מבצע הוזלה מיוחד לציבור תלמידי ישיבות בני עקיבא, המונים למעלה מ-21,000 נפש.

