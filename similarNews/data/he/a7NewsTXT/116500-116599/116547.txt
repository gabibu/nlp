

היועץ המשפטי לממשלה ופרקליט המדינה נענו להזמנת מועצת יש"ע לבקר בגוש קטיף. ראשי משרד המשפטים נועדו אמש עם ראשי מועצת יש"ע. המועצה למזוז: כל פעולה אזרחית, דמוקרטית ובלתי אלימה הינה לגיטימית.


היועץ המשפטי לממשלה, מני מזוז ופרקליט המדינה, ערן שנדר נענו להזמנת מועצת יש"ע לבקר בגוש קטיף. ראשי משרד המשפטים נועדו אמש עם ראשי מועצת יש"ע. ראש מועצת גוש עציון שאול גולדשטיין אמר כי בתקופה כה מתוחה ראוי שיהיה קו ישיר בין המתנגדים להינתקות לבין רשויות המדינה כדי לברר תלונות הדדיות.

במהלך הפגישה ביקש היועץ מזוז ממועצת יש"ע לנסח את גבולות המאבק. בהודעת המועצה נאמר "מבחינתנו, במאבק הנוכחי נגד התוכנית המסוכנת של אריאל שרון הנובעת מרצונו לסגור תיקים פליליים כנגדו וכנגד בני משפחתו, כל פעולה אזרחית, דמוקרטית ובלתי אלימה הינה לגיטימית".

מועצת יש"ע הוסיפה בהודעתה כי "המועצה הציגה בפני מזוז דוגמאות להתנהלות המקוממת של מערכת המשפט ואכיפת החוק כנגד מתנגדי ההתנתקות למימוש מדיניותו הדיקטטורית של שרון. דווקא ביום כזה, בו התבצעו חסימות כבישים, מתחדדת התובנה לאפשר חופש הפגנה ולא לבלום פעולות לגיטימיות, כנסיון לסתימת פיות והשתקת המחאה. מועצת יש"ע התריעה בפני התפרצות של אלימות אם ימשיכו נציגי הממשל לבלום את המחאה השקטה כפי שמנהלת מועצת יש"ע".
