

צה"ל עתיד לפתוח מחדש את גוש קטיף כבר הערב, מיד לאחר סיום פינוי המלון, כך מאשרים גורמי צבא לכתבנו חגי הוברמן. גורם צבאי: אם אחרי פינוי המלון לא תהיה נהירה של אלפי אנשים לגוש, הוא ייפתח מחדש.



מפקד כוחות צה"ל ברצועה, תא"ל אביב כוכבי, אמר לראש המועצה האזורית חוף עזה אבנר שמעוני, כי אם אחרי פינוי המלון לא תהיה נהירה של אלפי אנשים לגוש-קטיף, הגוש ייפתח מחדש.

כוחות בטחון פרצו בצהריים עם פטישים וסולמות ברזל למלון "מעוז הים" בחוף נוה דקלים, דיירי המלון קשרו עצמם בסרטים כתומים אולם אחרי חצי שעה הושלמה ההשתלטות על המלון.

אלוף פיקוד הדרום דן הראל חתם לפני הצהריים (יום ה') על צו איסור כניסה ושהייה בשטח רצועת עזה.
כוחות הבטחון סגרו הבוקר את הכניסות למלון "מעוז הים" בנווה דקלים וככל הנראה הכוחות יפנו בכוח את דייריו.

בדיון שהתקיים הבוקר בלשכת הרמטכ"ל בנוכחות אלופי המטכ"ל וראשי מערכת הבטחון המליצו דרגי השטח ובינהם אלוף הפיקוד על סגירה מוחלטת של רצועת עזה בפני אזרחים שאינם תושבי הגוש זאת לאור המהומות הקשות שהיו אתמול ולאור המידע על כל שקבוצות רבות מתכננות להגיע לגוש לקראת החופש הגדול .

כתבנו קובי פינקלר מדווח כי המלצת הצבא הועברה להכרעת שר הבטחון אשר בסופו של דבר ולמרות ההתלבטויות הקשות החליט לאמץ את המלצת הצבא ולהורות על הרצועה כשטח צבאי סגור החל משעות הצהריים.

בשעות האחרונות דיווחו תושבים כי כוחות גדולים של צבא זורמים לכיוון גוש קטיף, כך מדווח כתבנו חגי הוברמן.

מאחז טל ים פונה אתמול בכוח

אתמול פונה הבית במאחז טל ים שבו התבצרו נערים מזה שלושה ימים, מאז הריסת הבתים בשירת הים ביום ראשון. הפינוי בוצע בידי כוחות יס"מ ובמהלכו נפגע ילד כבן 8 משאיפת עשן. הוא פונה במסוק לבית החולים.

דתיה יצחקי יו"ר מנהלת קל"ע, קליטה לישובי עזה, אמרה לערוץ 7 כי הנוער שהתבצר במקום הגיע מאזור יו"ש והם נכנסו אל הבית ללא תאום עם הנהגת הגוש. למרות זאת הם קיבלו סיוע של מזון וציוד. היא ציינה כי היה נסיון למנוע מהנערים להכנס לבית לא בשל התנגדות לכניסה עצמה אלא משום שמדובר באזור מסוכן שבו נמצאים ערבים חמושים, אך לדבריה הם לקחו יוזמה ונכנסו לבית. יצחקי מוסיפה כי החל נסיון של גיבוש הסכמה בין הנהגת הגוש וצה"ל אך בטרם הענין הבשיל, הזדרז צה"ל לפנותם ובכוח.
