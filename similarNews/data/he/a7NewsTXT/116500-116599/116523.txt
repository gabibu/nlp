

ב"טל ים" פונו בכוח נערים שהתבצרו בבית מאז הריסת הבתים בשירת הים. בפינוי נפגע ילד משאיפת עשן ופונה לבית חולים. דתיה יצחקי אומרת כי את הפינוי ליוו יידויי אבנים של ערבים אך ללא תגובה של צה"ל.

אתמול פונה הבית במאחז טל ים שבו התבצרו נערים מזה שלושה ימים, מאז הריסת הבתים בשירת הים ביום ראשון. הפינוי בוצע בידי כוחות יס"מ ובמהלכו נפגע ילד כבן 8 משאיפת עשן. הוא פונה במסוק לבית החולים.

דתיה יצחקי יו"ר מנהלת קל"ע, קליטה לישובי עזה, אומרת לכתבתנו רותי אברהם כי ביום ראשון לאחר שצה"ל הרס 10 בתים בשירת הים, השתלטה קבוצת נערים על בית באזור המואסי והתבצרה בו.

מדובר לדבריה בנוער שהגיע מאזור יו"ש והם נכנסו אל הבית ללא תאום עם הנהגת הגוש. למרות זאת הם קיבלו סיוע של מזון וציוד. היא ציינה כי היה נסיון למנוע מהנערים להכנס לבית לא בשל התנגדות לכניסה עצמה אלא משום שמדובר באזור מסוכן שבו נמצאים ערבים חמושים, אך לדבריה הם לקחו יוזמה ונכנסו לבית. יצחקי מוסיפה כי החל נסיון של גיבוש הסכמה בין הנהגת הגוש וצה"ל אך בטרם הענין הבשיל, הזדרז צה"ל לפנותם ובכוח.

הפינוי התחולל בשעה שהערבים השליכו אבנים לעבר היהודים. הללו הגיבו, ובמקום התפתח עימות קשה שבמהלכו נפגע ערבי. צה"ל לדבריה לא מנע יידויי אבנים של הערבים לעבר הנערים.

יצחקי מציינת כי ביומיים האחרונים חלה הסלמה בידויי האבנים מצד הערבים, וכי אתמול הם יידו אבנים לעבר ילדה בת 14 שהלכה על הכביש מביתה לשירת הים. הילדה נפגעה בראשה באורח בינוני. צה"ל, אומרת יצחקי, לא מגיב.
