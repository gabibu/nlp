

הרב אליקים לבנון ראש ישיבת ההסדר אלון מורה ורב הישוב, אומר כי אם צה"ל אינו מוכן יותר להתחשב בצרכיו של החייל הדתי, חיילים דתיים לא יוכלו יותר לשרת בצה"ל.

הרב אליקים לבנון ראש ישיבת ההסדר אלון מורה ורב הישוב, אומר כי אם צה"ל אינו מוכן יותר להתחשב בצרכיו של החייל הדתי, חיילים דתיים לא יוכלו יותר לשרת בצה"ל. "אם כל חייל יצטרך להשבע רק למפקדיו והתורה תהא 'מונחת בקרן הזווית', המשמעות היא שחייל דתי לא יוכל להשתתף יותר בצה"ל. אם לזה הרמטכ"ל חותר, הוא יקבל", הוא אומר.

בראיון ליגאל שוק בערוץ 7 אומר הרב לבנון כי איומיו של הרמטכ"ל לפגוע בישיבות ההסדר כמוהם כ"יריה ברגל", משום שבוגרי המערכת המפוארת של ישיבות ההסדר, מבוקשים בכל היחידות ובעיקר בנבחרות שבהן "כי המוטיבציה נמצאת שם". אם הרמטכ"ל רוצה לדכא עוד מוטיבציה בקרב חיילי צה"ל, "יפנה את האצבע כלפי ישיבות ההסדר ויקבל מנה גדושה של ירידה במוטיבציה הצה"לית הכללית. זוהי משמעות האיום שלו על ישיבות ההסדר".

שאלת הסרבנות אומר הרב לבנון, מורכבת ביותר, וגם בקרב ראשי ישיבות ההסדר אין תמימות דעים בנושא. יחד עם זאת סרבנות אינה חידוש בצה"ל. "אמרתי לדן חלוץ במפגש שנערך בטרם מונה לרמטכ"ל, כי פעמים רבות הוריתי על סירוב פקודה. נתתי הוראה לסרב פקודה בשבת כאשר עמדו על הפרק מעשים שיש בהם חילול שבת ואין בהם שום צורך בטחוני. הוריתי לתלמידי לא לקיים את הפקודה וזו אינה שונה מפקודה אחרת".

הצבא לדבריו מאז ומתמיד כיבד את אמונתם של אנשי האמונה ואת הרבנים מתוך מודעות שהם מסייעים ותומכים בחיילים. "בדרך כלל אין סתירה בין התורה למעשה הבטחוני, אך כאשר היתה, צה"ל תמיד הבין והתחשב בחיילים הדתיים שרבניהם הורו להם כי אסור להם למלא פקודה מסוימת. לכן "אם המגמה כיום שלא להתחשב יותר בצרכים הדתיים המשמעות שחייל דתי בכלל לא יוכל לשרת בצה"ל...אם כל חייל יצטרך להשבע רק למפקדיו והתורה תהא 'מונחת בקרן הזווית', הרי שחייל
דתי לא יוכל להשתתף יותר בצה"ל. אם לזה הרמטכ"ל חותר, הוא יקבל".

הרב לבנון מעריך כי הדברים החריגים שהשמיע הרמטכ"ל, הם בגדר שגגה ו"אם היה שוקל את דבריו היה נזהר בלשונו".

הוא מוסיף כי כיום שולט עוורון מוחלט. ציבור ענק מתנגד לגירוש, אך במקום להענות לבקשתו לבדוק את הנושא באופן דמוקרטי באמצעות משאל עם או בחירות, רומסים אותו וכותשים אותו. אין לציבור זה אוזן קשבת ואין לו אמצעי ביטוי, והממשלה מסרבת לאפשר בירור מהו בדיוק רצונו של העם. "נכון להיום המגמה הברורה שרוב הציבור אינו מעונין בתכנית, ומבין את הבעייתיות, מבין את השקר ואת הבעיות הבטחוניות".

בפגישה שתיערך עם הרמטכ"ל "לא אסתיר את דעותי", אומר הרב לבנון, "הרמטכ"ל יצטרך להבין את הדברים כמות שהם ולהבין שכאשר הוא מאיים, האיום הוא כלפי כל המבנה הטוב והבריא של צה"ל ועתידו".

