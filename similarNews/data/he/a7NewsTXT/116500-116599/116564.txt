

מסדר שנערך ע"י חברת "אליקסיר" עולה כי בישראל קיימת פגיעה חמורה בתנאי ההעסקה של העובדים השכירים במשק וחוסר בטחון תעסוקתי.

זו השנה החמישית בה מתקיים כנס קיסריה האלטרנטיבי ע"י הפורום למאבק באבטלה, השנה במוקד הכנס נושא זכויות עובדים וזכויות מובטלים. לרגל הכנס שהתקיים אתמול יום ד' נערך באמצע חודש יוני 2005 סקר בנושא זכויות עובדים ואבטלה, ע"י חברת "אליקסיר - מחקר, ייעוץ והדרכה".

ממצאי הסקר, שנחשפו לראשונה במסגרת הכנס האלטרנטיבי, מעידים כי בישראל עובדים רבים אינם מקבלים זכויות סוציאליות המגיעות להם ע"פ חוק. להלן עיקרי הממצאים:

כ- 36% מהשכירים דיווחו כי הם מועסקים במסגרת מקום עבודתם הנוכחי תקופת זמן שאינה עולה על שנתיים, דהיינו ניידות גבוהה מאוד וחוסר יציבות במקום העבודה.

כ- 33% מהשכירים דיווחו כי אינם מקבלים תשלום עבור שעות נוספות.

כ- 25% מהשכירים דיווחו כי אינם מקבלים תנאים סוציאליים או מקבלים תנאים סוציאליים חלקיים.

כ- 21% מהשכירים דיווחו כי עבור ימי חופשה הם מקבלים תשלום באופן חלקי בלבד או בכלל לא.

כ- 16% מהשכירים דיווחו כי אינם זוכים כלל להפסקות במהלך היום 11% זוכים לכך באופן חלקי בלבד.

כ- 10% מהשכירים דיווחו כי אינם זוכים לקבל תלוש שכר.

כ- 9% מהשכירים דיווחו כי שכרם נמוך משכר המינימום, וכ- 25% דיווחו כי שכרם אינו עולה על שכר מינימום.

בנושא זכויות העובדים נמצא כי ככל שרמת ההשכלה יורדת כך קיימת נטייה של הפרת זכויות העובד באשר לתנאים סוציאליים, זכאות לחופשה והפסקה ותשלום עבור שעות נוספות. תופעה זו נפוצה גם בקרב בעלי רמות שכר נמוכות, אוכלוסייה של צעירים, ועולים מבריה"מ לשעבר.

בסיום הכנס יצאו וועדי העובדים של חברת החשמל, רשות הדואר וארגון תע"ש בהצהרה משותפת כי יש לעצור את רכבת ההפרטה הדורסנית הפוגעת בזכויות העובדים ומעבירה בתהליך זה את המשאבים וההון של כולנו לדי מיעוט בחברה.

יו"ר ועד חברת החשמל הצהיר כי וועד עובדי חב' החשמל יתמכו בהצעות חוק שלא לנתק צרכנים מיעוטי יכולת.
