

חוקרים באוניברסיטה העברית, בשיתוף חוקרים אמריקנים, פיתחו לאחרונה חומר כימי חדש הנקרא 2,1-אינדאן דאון, לגילוי טביעות אצבעות.

החומר סייע לזיהוי אחד החשודים ברצח השר רחבעם זאבי הי"ד. המגיב הכימי (ריאגנט) נמצא כבר חודשים אחדים במחלקה לזיהוי פלילי של משטרת ישראל.

לדברי ראש פרויקט הפיתוח, פרופ' יוסף אלמוג ממכון קזאלי לכימיה יישומית באוניברסיטה העברית, החידוש במגיב שפותח הוא שהוא הופך את טביעות האצבע הסמויות לגלויות. את הטביעות שנמצאו השוו חוקרי המשטרה מול מאגר המידע שברשותם, וכך נתגלתה זהותו של החשוד שהוא מוכר למשטרה.

תנ"צ צדוק ציין כי השיטה יעילה, ומסייעת סיוע רב לפעולות המשטרה, וכי שיתוף הפעולה בנושאי המשטרה עם גורמים מחקריים מועילה, בעיקר בפיגועי טרור המחקרים מסייעים לעלות על מבצעי פיגועים, גילוי חומרי-נפץ שנותרו בשטח לאחר פיגועים וזיהוים, ובנושאים נוספים המסייעים ללוחמה בטרור.

בשלושת הפיגועים שאירעו בירושלים במוצאי שבת גילו חוקרי המז"פ, (המחלקה לזיהוי פלילי) כי שלושת המטענים נשאו מרכיבים דומים, וכי נעשה שימוש באותו סוג של חומר נפץ, מה שהוליך אל המסקנה, שאת שלושת הפיגועים ביצעה אותה חוליה.
