

העיתון 'פלסטינונא', היוצא מטעם ההכוונה הפוליטית, מסר כי ברפיח נעשו הכנות לפתיחת בית הספר על שם ערפאת, הראשון מסוגו לקאדר הארגוני של הפתח'. לדברי "אבו איאד", מזכיר הפת"ח באזור רפיח והמנהל של בית הספר, במסגרת תוכנית הלימודים משולב פרק העוסק בלימוד סוגי הנשק השונים, מיומנות השימוש בהם וחומרי הנפץ והשפעותיהם.

בעיתון מופיעה כתבה בה מפורטים שלושה קורסים צבאיים שנערכו בעזה לפעילי צעירי הפתח' ("השביבה"). בקורסים על שם "חללי אלאקצה" ו"אבו עלי איאד", שנערכו בשיתוף פעולה עם מנגנוני הביטחון הלאומי המודיעין הצבאי, השתתפו כמאה וחמישים פעילים והם נערכו יותר מחודש בבסיס סגור.

עוד מסר העיתון כי בשורות הפתח' הוכרזה כוננות עליונה, כשלב מכין לקראת ההכרזה על מדינה פלשתינית. ראש ארגון ה"שביבה" עבד אלחכים ציין, כי "צעירי הפת"ח מוכנים להגן על האדמה הפלשתינית ללא התחשבות במספר הקורבנות", בהזכירו את "התבוסות" שהצבא הישראלי נחל (במשתמע מידי הפת"ח) בתקופת האינתיפאדה הראשונה ואינתיפאדת המנהרה (ספטמבר 1996).

הידיעה הועברה אלינו באדיבות הסוכנות היהודית לישראל.

