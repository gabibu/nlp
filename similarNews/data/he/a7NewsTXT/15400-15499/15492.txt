

משטרת ירושלים תערך בכוחות גדולים לקראת תפילת יום השישי הרביעי של חודש הראמדן בהר הבית. בהערכות יקחו חלק כ-2500 שוטרים, תחת פיקודו של מפקד מחוז ירושלים ניצב מיקי לוי.

משעות הבוקר המוקדמות התפרסו כוחות משטרה ומג"ב ברחבי העיר. רוב הכוחות יתרכזו במזרח העיר ובאיזורי קו התפר סביב ירושלים, כדי לסנן את עשרות אלפי המתפללים שהגיעו לתפילה ולוודא שלא יכנסו לעיר פלשתינים ללא אישורי כניסה מתאימים.

בין היתר יוקמו מחסומים, יוגברו הסיורים הממונעים והרגליים של כוחות המשטרה ומשמר הגבול, יועלה מסוק לאוויר ויופעלו אמצעי תצפית. גם אגף התנועה יסייע להכוונת התנועה ושמירת הביטחון בכל צירי התנועה סביב העיר העתיקה.

ממשטרת ירושלים נמסר כי רחוב דרך יריחו יסגר לתנועה לכל אורכו החל מהשעה 6 בבוקר, ורחוב סולטן סולמאן יסגר לתנועת אוטובוסים בלבד. עוד נמסר כי המשטרה תפעל בנחישות ובתקיפות כדי לסכל כל נסיון של כל גורם לשבש את התפילות והסדר הציבורי ולהפר את החוק במהלך החג ובעת התפילות.
