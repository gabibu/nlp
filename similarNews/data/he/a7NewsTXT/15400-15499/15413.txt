

אתמול הורה בוש להקפיא את נכסיהם של שלושה גופים הפועלים בארה"ב למימון החמאס: "קרן ארץ הקודש לרווחה ופיתוח", בטקסס ; "בנק אל-אקצה הבינלאומי"; וחברת האחזקות בית אל-מאל, שמרכזה ברש"פ.

בשיחה ליומן הצהריים של ערוץ 7 סיפר אלי זקבך, כתב הערוץ בלוס אנגלס, כי הקפאת הנכסים של הגופים הללו על ידי הנשיא בוש יש בה חידוש, מפני שזו הפעם הראשונה שבוש יוצא נגד ארגון טרור שלא היה קשור בפיגוע מ 11 בספטמבר. לדברי זקבך ה F.B.I. גילו שהכספים של אחת מהקרנות שאת נכסיה הקפיאה ארה"ב הועברו ל"נזקקים", כלומר למשפחות של מחבלים מתאבדים.

זקבך ציין כי הרחוב האמריקני הוא כיום אוהד ישראל. לדבריו, גם אלו שבעבר היה צריך להסביר להם את עמדתה של ישראל, ואת עניין ההתיישבות, כגון עמיתיו ברשת C.B.S., ניגשים אליו בימים האחרונים ואומרים שישראל צדקה בהכרזתה השבוע כי הרשות היא ישות תומכת טרור, וכי ערפאת הוא אכן מנהיג תנועת טרור. עכשיו הם אומרים, אמר זקבך, ש"צריך להיכנס בו". זקבך ציין שמדובר בעמיתים שהיו בעבר, לפני הפיגוע בירושלים, תומכי פלשתינים.

זקבך הוסיף כי הפיגוע בירושלים נגע בנימות דקיקות אצל אמריקנים רבים. הפעלת מכונית התופת לעבר כוחות הצלה הזכירה, לדבריו מה שהתרחש בניו יורק כשמכונית התפוצצה עם הגעתה של מכונית חילוץ.

לדבריו, גם שחקן הכדורסל הטוב ביותר בעולם שאקיל אוניל, המשחק בשורות ה"לוס אנג'לס לייקרס" ניגש אליו, וביקש ממנו למסור באמצעות העיתון החלמה לפצועים בירושלים, ותנחומים למשפחות שנפגעו. לדברי זקבך, הדבר מצביע על האהדה העצומה שרוחש הרחוב האמריקני כלפי ישראל.

הוא ציין כי מאז 11 בספט' השתנו כללי המשחק, ובתקשורת השתנה מעמד הפלשתינים. לדבריו, בראיונות רבים מפנים המראיינים שאלות קשות דווקא אל מרואיינים מטעם הרש"פ, דבר שלא היה בעבר, כמו כן מזכירים המראיינים למרואיינים אלה כי רה"מ לשעבר ברק הציע לערפאת את הכל, והוא שדחה את כל ההצעות.

גם איטליה הודיעה על הקפאת נכסים פיננסיים הקשורים לחמאס, ובכך הצטרפה לקנדה ולארצות הברית.
משרד המשפטים ברומא הורה למשטרה לבדוק ולהקפיא חשבונות בנק של ארגונים החשודים שהעבירו כספים לחמאס.
