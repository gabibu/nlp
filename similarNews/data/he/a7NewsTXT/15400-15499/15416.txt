

בישיבת "שרינו" של מפלגת העבודה, שכונסה כדי לדון במשבר הממשלתי, תקפו שרי מפלגת העבודה את פרס, והאשימו אותו כי באיומיו כי יתפטר מהממשלה הוא מנצל את שרי המפלגה ומשתמש בהם.

שר הביטחון בנימין בן אליעזר אמר בישיבה כי אין שום הצדקה לצאת מהממשלה בשלב זה, מאחר שההחלטות הנוכחיות, המגדירות את הרשות הפלשתינית "ישות תומכת טרור", התקבלו כבר לאחר רצח השר רחבעם זאבי הי"ד. בן אליעזר הוסיף כי לא יהיה אפשר להשמיע באוזני הציבור הסבר טוב לכך שמפלגת העבודה עוזבת את הממשלה באחד השבועות הקשים ביותר בשנים האחרונות, שבוע שבו נרצחו 33 ישראלים, רובם בפיגועי התאבדות.

בישיבת הסיעה אף הרים סגן השר אבי יחזקאל את קולו, וטען לעומת פרס כי באיומיו לעזוב את הממשלה הוא עושה צחוק משרי מפלגת העבודה ומהמפלגה, וכי רק כדי להשיג את מטרותיו האישיות הוא מבקש לגרור את מפלגת העבודה אל מחוץ לממשלה.

מצדדים נוספים בהמשך השותפות בממשלת האחדות היו השרים דליה איציק ומתן וילנאי, וגם ח"כ חיים רמון.
לעומתם, ח"כ מטעם העבודה קולט אביטל אמרה ביומן הצהריים של ערוץ 7 כי היא אינה רואה טעם להישאר בממשלת האחדות, וזאת "אף על פי שהימים קשים, ולמרות הסבל שכולנו סובלים. אף על פי שלבנו עם הקורבנות עלינו להכיר בכך שבסופו של דבר לא יהיה אפשר להסתפק רק בפעולה צבאית", אמרה אביטל, והוסיפה שרק אם הליכוד ינהיג תכנית מדינית אפשר לפעול ביחד.

אביטל אמרה כי בהסכם אוסלו לא הייתה כל טעות. יתירה מזאת, אמרה אביטל, גם אם יגרשו את ערפאת הוא ימשיך להיות המנהיג הנבחר של הפלשתינים.

בישיבת הסיעה טען פרס כי כאשר העמיד הליכוד את הדרישה לשבעת ימי השקט כדרישה בלתי מתפשרת הוא לא נועץ במפלגה. "לא נועצו בנו גם לפני ההחלטה שאין מנהלים מו"מ תחת האש", אמר פרס, והוסיף שגם מינוי האלוף (מיל.) מאיר דגן לעמוד בראש הצוות להפסקת האש נעשה ללא התייעצות אתו. "נוצר ספק אם התנאים שהיו לפני שהצטרפנו לממשלת האחדות קיימים עד היום", אמר פרס, והוסיף "אם זאת ממשלה שבונה את תוכנית הפעולה שלה רק על כוח ועל פעילות צבאית - אתנגד להישאר בה".

בסיעת הליכוד הביע שרון תקווה כי במפלגת העבודה יכירו בגודל האחריות המוטלת על המפלגה. הוא אמר: "דווקא כעת, כשישראל בעיצומה של מערכה כבדה, צריך שכל הכוחות יפעלו יחד". לדבריו, אין פרס גדול יותר לערפאת מאשר פרישת "העבודה" מהקואליציה.
