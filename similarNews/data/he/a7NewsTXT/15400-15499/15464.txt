

ראש "מרכז אריאל למחקרי מדיניות" אריה סתיו אמר אתמול בראיון לערוץ 7 כי מצרים מתכוננת למלחמה עם ישראל.

לדבריו, מצרים נושאת את עיניה לטילי "הרפון 2", טילי ים-ים מתוצרת ארה"ב, שהובטחו לה מזמן. טילים אלו בעלי טווח של 130 ק"מ, מדויקים מאוד ונושאים מטען רב עצמה. לכן הם אידיאליים לפגיעה במטרות ביבשה שהן קריטיות מבחינת הנתקף, לדוגמא תחנות הכוח של חברת החשמל בחדרה.

כדי לדעת לאן נושאת מצרים את פניה יש לבחון, אומר סתיו, את התנהגותה, ולא את הצהרות רודניה. לדבריו, מצרים היא בין המדינות העיקריות שיוצרות דלגיטימציה לישראל במישור הדיפלומטי ושוררת בה אווירה אנטישמית.

יתירה מכך: לדבריו, היא מתנהגת כמדינה הנתונה במלחמה. למשל, אף על פי שהיא אחת המדינות העניות בתבל, עם תל"ג (תוצר לאומי גולמי), עלוב של כ-1,000 דולר לנפש, 20% מתל"ג זה מופנה להתחמשות צבאית.

"זו התנהגות אופיינית מובהקת למדינה במלחמה", אומר סתיו. בנוסף לכך, צבא מצרים הוא אחד הצבאות הגדולים, החמושים והמודרניים ביותר בעולם, עם 450 אלף חיילים, ועוד 400 אלף חיילי מילואים. כל אלו, אומר סתיו, במצב שאין כל איום מופנה כלפיה.

סתיו מוסיף כי אפשר ללמוד שפני מצרים למלחמה מנתונים נוספים כמו למשל מדברי שר המלחמה המצרי טנטאוי, שהתפרסמו בפקודת היום במהלך תמרוני אוקטובר האחרונים, כי הצבא יוצא לתמרונים "לקראת התמודדות עם האויב הציוני".

סתיו ציין כי מאחורי הטרור הערבי בארץ ישראל היום, עומדת מצרים, ואש"ף שבראשו עומד ערפאת שהוא יליד מצרים, הוא יצירה מצרית. הטרור הערבי הוא תכנון מצרי ארוך טווח שנועד לפורר עד כמה שאפשר את החברה הישראלית, וזאת כדי למזער את נזקיה של מצרים כשהיא תצא למלחמתה בישראל.

סתיו הסביר כי שר החוץ של מצרים מאהר הגיע לישראל היום לשיחות עם ראש הממשלה אריאל שרון על מנת להשפיע עליו שלא יפגע ברשות הפלשתינית. אם זו תיפגע, אומר סתיו, ישבש הדבר את המהלך האסטרטגי של מצרים להחליש את ישראל לקראת מלחמה עתידה נגד ישראל.
