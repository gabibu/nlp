

הפלשתינים שוב ירו הלילה פצצות מרגמה לעבר יישובי חבל קטיף. אחת הפצצות נחתה בחצר בית ביישוב נווה דקלים. 2 פצמרי"ם נחתו דרומית ליישוב נצרים. את הידיעה מסר כתבנו קובי פינקלר.

סמוך ליישוב דוגית שבחבל עזה נורה ונהרג מחבל חמוש במהלך מרדף שעשו חיילי צה"ל אחר חולייה שירתה פצצות מרגמה במקום. מחבל נוסף נתפס, והועבר לחקירת השב"כ.

כוח "גבעתי" ושריון הוזנקו למקום שממנו נורו פצצות המרגמה, ובמהלך הסריקות פתחו שני פלשתינים באש לעברו.

דובר צה"ל הודיע כי שניים מהפלשתינים שנעצרו בסמוך לכפר דרום, ושמעצרם תועד בכלי תקשורת רבים כשאולצו לפשוט את בגדיהם, נחשדים כי היה בכוונתם לבצע פיגוע התאבדות נגד אזרחים ישראליים.

דובר צה"ל מדגיש כי התנהגות הכוחות במחסום הייתה תקינה וקפדנית ובמסגרת נוהלי הבטיחות המתחייבים של מערכת הביטחון.

יצוין כי עד כה בעימות עם הפלשתינים פגע כוח צה"ל בחמש או בשש חוליות פלשתיניות שירו פצצות מרגמה ברצועת עזה. עד היום תפס צה"ל ברצועת עזה 2 מרגמות - אחת מהן אתמול בדוגית.

לפני שבועות אחדים נתפסה בשטחי יו"ש מרגמה נוספת, וזאת במסגרת השתלטות צה"ל על שטחי A, והסריקות שנעשו בהן.

בכפר עזון שבנפת טול-כרם עצר צה"ל שני מחבלי תנזים, חמיד עבד אל-רחים אבו האניה ומוחמד עבד אל-פתאח אבו-האניה. הם חשודים בפעילות חבלנית נגד ישראל באזור טול כרם.
