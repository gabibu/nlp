

כ-3,000 אנשים הפגינו הבוקר ברחובות עזה, במחאה על החלטת ערפאת, להחיל מעצר בית על מנהיגה הרוחני של תנועת החמאס, השייח' אחמד יאסין.

ביום רביעי בערב אמר מקור פלשתיני, כי ערפאת החליט לגזור מעצר בית תחת פיקוח על יאסין, והוסיף כי הודעה על ההחלטה נמסרה לשייח'. לדבריו, הצידוק למעצר הבית היו ההודעות שפרסם בימים האחרונים השייח', ואשר "תוקפות את הרשות הפלשתינית ואת החלטותיה".

המשטרה ניסתה לפזר את המפגינים, ובעימות נפצעו לפחות שלושה צעירים מירי כוחות הבטחון הפלשתיניים, דיווחו עדי ראייה מבית החולים אל שיפא.

על פי דיווחי עדי ראייה, הגיעו צעירי חמאס חמושים ברובי קלצ'ניקוב לביתו של יאסין עם היוודע דבר מעצרו, ופתחו באש בנסיון להדוף את כוחות המשטרה הפלשתינית.

דובר בית החולים סירב להגיב על המידע, אולם לא הכחיש אותו. לעומת זאת דווח מבית החולים על אישפוזו של שוטר, שנפצע מידוי אבנים או ממכות.
