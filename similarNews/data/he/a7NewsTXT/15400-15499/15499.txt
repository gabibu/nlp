

באנדרלכט שבבריסל הותקף ביום רביעי בערב הרב אברהם גיגי, הרב הראשי של בריסל, העומד גם בראש ארגון הגג של הקהילות היהודיות בבלגיה. התוקפים היו ערבים.

ביומן הצהרים של ערוץ 7 סיפר הרב גיגי כי הוא הותקף בתחנה בבריסל, באזור שבו מתגוררת אוכלוסייה גדולה של ערבים, אך שם מצוי גם בית הכנסת של הקהילה החרדית.

לדבריו, כ 4-5 ערבים כבני 17 התנפלו עליו, ירקו לעברו, וניסו לבעוט בפניו. הם קראו לי יהודי מלוכלך, סיפר גיגי, והוסיף שגם הרב המכהן בבית הכנסת שליד המטרו נפגע כבר פעמים אחדות באופן זה.

יצוין כי לאחרונה גאו התקפות ערבים בעלות גוון אנטישמי נגד יהודים במדינות אירופיות שונות.

אסתי ובמן, מהמרכז לחקר האנטישמיות באוניברסיטת תל אביב, יחד עם ד"ר מאיר ליטבק ממרכז דיין ערכו מחקר בנושא האנטישמיות בעולם הערבי. ממצאי המחקר שעסק בנושא הכחשת השואה מובאים בחוברת החדשה של הביטאון "ארץ אחרת", חוברת העוסקת בנושא האנטישמיות.

בכתבה "האיסלמיזציה של האנטישמיות" מביא מיכה אודנהיימר את ממצאי המחקר, ולפיהם "הסכמי אוסלו הרחיבו את ממדי האנטישמיות, ולא צמצמו אותם. חלק מהמנהיגים מיתנו את הרטוריקה האנטישמית שלהם בעקבות אוסלו, אך בדרשות יום השישי במסגדים ובעיתונות הפופולרית, חיזק חזון "המזרח התיכון החדש" של שמעון פרס את התפישה כאילו ישראל משמשת ראש חץ בדרך לשליטה יהודית עולמית. הרעיון שהיהודים שולטים לכאורה בכלכלה האמריקנית, ובתקשורת שם כבר הושרש עמוק בעולם הערבי, והוא נתפשה כהוכחה לאמיתות "הפרוטוקולים של זקני ציון", כלומר לנכונות הטענה שהיהודים אכן משתלטים על העולם", מסביר אודנהיימר.

בעקבות המקרה הביעה הנהגת הקהילה היהודית בבלגיה זעזוע ודאגה. בהודעה שפרסמה היא האשימה אמצעי תקשורת בלגיים מסוימים, וביניהם העיתון "לה סואר", ותחנת הטלוויזיה הממלכתית R.T.B.F., המצדדים בעניין הפלשתיני במסגרת הכיסוי העיתונאי שלהם לנושאים הקשורים במזרח התיכון.
