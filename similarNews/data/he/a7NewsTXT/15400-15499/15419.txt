

אתמול הודיע שר האוצר סילבן שלום כי בשל התעקשותם של יו"ר הכנסת ושל יו"ר ועדת הכנסת לפצל את חוק ההסדרים, ולא להעבירו כמקשה אחת לדיון בוועדת הכספים החליט למשוך את חוק ההסדרים והתקציב. במסיבת עיתונאים הוא רמז כי אולי מה שעומד מאחורי החלטת יו"ר הכנסת הוא הרצון לפרק את ממשלת האחדות.

שלום פנה בנושא לרה"מ, וזה אישר את המהלך. בסופו של דבר יצטרך רה"מ להתערב בעצמו במחלוקת.

שלום אמר כי פיצול החוק משמעותו שחלק מן החוקים הפרטיים בעלות של מיליארדי ש"ח יידונו בועדות שאישרו אותן מלכתחילה, ולכך הוא לא יסכים.

הוא הזהיר שאם תקציב 2002 לא יאושר ימנע הדבר התקשרויות עסקיות חדשות, ויפגע ברכישות, כולל באלו של מערכת הביטחון ושל מערכת הבריאות. כמו כן, לדבריו, יוקפאו כל התכניות לפיתוח תשתיות, כגון סלילת כבישים, הנחת מסילות ברזל, התקנת רכבת קלה ובניית מתקן להתפלת מים באשקלון.
הפגיעה בתשתיות, לדברי השר, לא תאפשר ליצור מקומות עבודה, ותגרום גידול באבטלה. "בלי אישור התקציב אנו מונעים אפשרות להשקיע מיליארדים בתשתיות ולייצר מקומות עבודה חדשים".
