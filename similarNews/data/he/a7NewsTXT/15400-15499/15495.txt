

שר החוץ המצרי אחמד מאהר הגיע אתמול לישראל בשליחותו של נשיא מצרים במטרה לתווך בינו לבין ראש הממשלה אריאל שרון.

בתגובה להגעתו, אמר אתמול ח"כ יובל שטייניץ כי מטרת הביקור היא לשוות למצרים דימוי של מדינה מתונה, וזאת כדי לאפשר, למרות התנגדות הקונגרס האמריקני, את אספקת טילי ים-ים "הרפון 2" למצרים.

בעניין זה אמר אתמול ראש "מרכז אריאל למחקרי מדיניות" אריה סתיו כי מצרים מתכוננת, בעצם, למלחמה עם ישראל. לדבריו, היא נושאת עיניה לטילי "הרפון 2", טילי ים-ים שהובטחו לה מזמן, כי הם בעלי טווח של 130 ק"מ, הם מדויקים וקטלניים, ולכן הם אידיאלים לפגיעה במטרות ביבשה שהן קריטיות מבחינת הנתקף, לדוגמא תחנות הכוח של חברת החשמל בחדרה.

כדי לדעת לאן נושאת מצרים את פניה יש לבחון, אומר סתיו, את התנהגותה, ולא את הצהרות רודניה. לדבריו, מצרים, שבה שוררת אווירה בעלת אוריינטציה אנטישמית, היא אחת המדינות העיקריות שפועלות פעולה נמרצת למדי כדי ליצור דלגיטימציה לישראל במישור הדיפלומטי.

יתירה מזאת: לדבריו, מצרים מתנהגת כמדינה במלחמה.
למשל, אף על פי שהיא אחת המדינות העניות בתבל עם תל"ג עלוב של כ 1000 דולר לנפש, 20% מתל"ג זה מופנה להתחמשות, ו"זה מאפיין מובהק של מדינה במלחמה", אומר סתיו. נוסף על כך, צבא מצרים הוא אחד הצבאות הגדולים החמושים והמודרניים ביותר בעולם, עם 450 אלף חיילים, ועוד 400 אלף חיילי מילואים. כל אלו, אומר סתיו בלא שיהיה איום כלשהו מופנה אליה.

סתיו מוסיף כי אפשר ללמוד שפני מצרים למלחמה מנתונים נוספים, כגון מדברי שר המלחמה המצרי טנטאוי, שהתפרסמו בפקודת היום במהלך תמרוני אוקטובר האחרונים, כי הצבא יוצא לתמרונים "לקראת התמודדות עם האויב הציוני".

סתיו ציין כי מאחורי הטרור הערבי בארץ ישראל היום עומדת מצרים, ואש"ף, שבראשו עומד ערפאת שהוא יליד מצרים, הוא בעצם יצירה מצרית. הטרור הערבי הוא תכנון מצרי ארוך טווח שנועד לפורר עד כמה שאפשר את החברה הישראלית, אומר סתיו, כדי למזער את נזקיה של מצרים כשהיא תצא למלחמתה בישראל.

מצרים מודאגת מאד מהאפשרות שישראל תפגע ברש"פ, מוסיף סתיו, מאחר שפגיעה כזו תסכל את התכנון המצרי ארוך הטווח. מאהר מגיע לכאן, לדבריו, כדי לאיים על ישראל שלא תשיב מלחמה על הטרור הערבי הפוגע בה.
