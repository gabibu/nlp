

סעאד דאוד, בן 47, מבית לחם, הוא המחבל המתאבד שהתפוצץ אתמול ליד מלון "מצודת דוד" בשכונת ממילא בירושלים. מהפיצוץ נפגעו שישה אנשים. כתבנו קובי פינקלר דיווח כי המחבל שביצע את הפיגוע זוהה בוודאות כחבר בג'יהאד האיסלמי. דאוד הסתתר כשבוע וחצי בכפר צור באחר בשטח B, ניסה לעשות פיגוע התאבדות בירושלים, אך נרתע מכך עקב הנוכחות המשטרתית המוגברת. אתמול יצא שוב בדרכו למרכז ירושלים והתפוצץ ברחוב המלך דוד.

להערכת המשטרה, מדובר ככל הנראה בפיצוץ מוקדם בגלל תקלה.

בעת הפיצוץ התאכסנו במלון השר לבטחון פנים עוזי לנדאו, שר הדתות אשר אוחנה, וכן שהה במקום ראש עיריית ירושלים אהוד אולמרט.

ארגון הג'יהאד טען כי כוונת המחבל המתאבד הייתה לפגוע באישים ישראלים שהתאכסנו במלון.

רה"מ, בפגישתו עם השליח האמריקני זיני, אמר כי הפיגוע מוכיח את העובדה שערפאת אינו פועל כלל נגד הטרור. "ישראל אינה מזהה שום שינוי בתגובתו של ערפאת, והפיגוע שהסתיים הבוקר בנס, כמעט ללא נפגעים, רק מוכיח זאת" אמר.
שרון הוסיף ואמר לזיני כי "רק לחץ על ערפאת יגרום לו לזנוח את דרך הטרור", והוסיף: "ישראל ממשיכה בפעולות נגד הרשות, עד שערפאת יביא לשקט מוחלט, וימלא אחר כל תביעות ישראל".
