

הבוקר ירו ערבים משטחי הרש"פ ארבע פצצות מרגמה לעבר יישוב בגוש קטיף. אחת הפצצות נחתה בתוך היישוב, אך לא התפוצצה. חבלני מג"ב הוזעקו למקום ונטרלו את הנפל.

גם אתמול בלילה נורתה פצצת מרגמה לעבר יישוב בגוש קטיף. מחבלי הרש"פ גם ירו רימונים נגד טנקים לעבר מוצבי צה"ל סמוך לנווה דקלים. כמידי לילה השליכו ערבים רימוני רסס לעבר מוצב צה"ל בגבול ישראל מצרים. בכל המקרים לא היו נפגעים.

אתמול אישר צה"ל כי במסגרת הצעדים שנועדו להבטיח בקרה ופיקוח על תנועות הערבים הוכשר שטח של כ 200 מטרים מרובעים לפני מחסום קלנדיה, והוא הוכרז שטח צבאי סגור, הדורש אישור לכניסה אליו. צעדים דומים ננקטו במקומות כמו מעלה הר הזיתים.

עוד פעילות שעליה דיווח צה"ל הייתה בשכונת אל-בלוע בצפון רמאללה. צה"ל דיווח כי אתמול פשטו החיילים על ביתו של קצין בדרגת אל"מ במשטרת הרש"פ בשכונת אל-בלוע ברמאללה. בביתו נתגלו ארבעה אקדחים, 20 מחסניות, ומאות כדורים מסוגים שונים. כמו כן נתפסו בבית סמים, 30,000 דולר במזומן, כסף ישראלי רב, והמחאות החשודות כמזויפות.

קצין הרש"פ, המשרת בתפקיד מטה באחת מזרועות הביטחון, לא היה בביתו במהלך הפשיטה. צה"ל והשב"כ מנהלים חקירה באשר למקורם של אמצעי הלחימה ושל הכסף.
