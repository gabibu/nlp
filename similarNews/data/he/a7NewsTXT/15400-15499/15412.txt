

שר האוצר סילבן שלום, שהוא גם חבר בקבינט המדיני בטחוני, אמר אתמול בראיון לערוץ 7 כי אף על פי שההחלטות שנתקבלו בממשלה הן טובות, ואמורות לסייע במאבק בטרור, אין די בהן. לדבריו, אם הממשלה לא תזהה את הגורם האמיתי לטרור, ותסלק אותו, כלומר את ערפאת, "היא תמשיך לשבת עוד ישיבות", כלשונו, כי בלא נקיטת צעדים אלה לא יבוא כל שינוי.

עם זאת הסביר שלום את הקשיים העומדים בפני ישראל בבואה לנקוט צעדים אלה נגד ערפאת. לדבריו, ערפאת הוא בעל מעמד של "טרוריסט בתחפושת מדינאי", כלשונו, ודלתותיהם של מדינאים פתוחות בפניו, בעיקר באירופה, ולכן יקשה על ישראל לבצע נגדו פעולות משמעותיות.

שלום הזהיר כי אם מדינת ישראל לא תבצע את הנדרש היא תגיע לתרחיש שבו לא רצתה, והוא חזרה לשטחי A.

עוד אמר שלום כי הוא יביא בפני הממשלה את ההצעה להשתמש בכספי הרש"פ שישראל מקפיאה מאז ינואר השנה. הקפאת הכספים, לדבריו, נועדה למנוע את השימוש בהם למטרת מימון משכורות המחבלים, הרוצחים באזרחי ישראל.

אין אנחנו צריכים לשמור תכנית חיסכון בעבור ערפאת, אמר שלום, ולכן עלינו להחליט לקחת את הכספים הללו, כ 600 מיליון , כדי לממן את הצרכים שנוצרו בעקבות המלחמה שהפלשתינים פתחו בה. למשל, מימון הגידול בהוצאות ביטחון, פיצוי לגורמים שונים בכלכלה הישראלית שספגו הפסדים כבדים בגין המלחמה, כמו סוחרים ותיירנים.

מכסף זה, מציע שר האוצר, גם יפצה מס רכוש את הניזוקים מפיגועים. חלק ממנו יועבר גם לכיסוי חובות הרש"פ לגופים כמו בתי חולים, "בזק" וחברת החשמל. העברת הכספים לרשות, ציין שלום, מעוגנת בקיום הסכמים בין ישראל לרש"פ, אך הרש"פ הפרה אותם, ולכן ישראל אינה מחויבת להעבירם אליה.
