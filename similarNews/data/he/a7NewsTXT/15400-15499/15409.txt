

אתמול אישר השר שמעון פרס כי הוא נענה לבקשת ערפאת לארכה של 12 שעות כדי "לפעול נגד הטרור". ערפאת טען כי הוא מעוניין לפעול נגד הטרור, ושאינו יכול לעשות זאת כי ישראל אינה מאפשרת לו.

פרס ציין כי שרון נתן את אישורו לבקשת ערפאת להזיז כוחות מסוימים מצבא הרש"פ בשטחי הרשות, והוסיף: "אמרתי לערפאת שעכשיו זה תלוי בו. הבהרתי לו: 'ב- 12 השעות הקרובות אתה יכול לקבוע את יחסנו לרשות הפלשתינית. ניתנה לך רשימת שמות של 36 מחבלים. אני ממליץ מאוד שתכלא אותם'. עוד אמרתי לו שהבעיה המרכזית של הרשות הפלשתינית היא האמינות".

בתגובה לידיעות על אודות השיחות שקיים שר החוץ פרס עם ערפאת אמר השר לבטחון פנים עוזי לנדאו: "אני מוטרד מאוד מהשיחות עם ערפאת. הן אינן במקומן. אינני מעלה על דעתי שמישהו בממשל בוש ינהל מגעים עם הטליבאן או עם בין לאדן, לאחר שארה"ב הכריזה שמדובר בארגון תומך טרור".

בישיבת סיעת הליכוד אמר אתמול רה"מ כי ישראל קיבלה החלטה שלא לקיים מגע מדיני עם הרשות. "קיבלנו החלטות מבצעיות אחדות", אמר שרון, "וביניהן החלטות על תקיפת כל יעד של ארגוני הטרור, אי קיום כל מגע מדיני אתם, הגבלת תנועותיהם של אנשי החמאס ושל ערפאת, הידוק סגרים וכתרים, כניסת כוחות צה"ל לשטחי A, תקיפת יעדים וסמלי שלטון בתחומי הרשות, האצת הסיכול הממוקד, ופעילות נוספת שאינני יכול לפרט כעת".
