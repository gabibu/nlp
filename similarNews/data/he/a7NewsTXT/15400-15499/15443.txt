

מבדיקת מרכז השלטון המקומי עולה, כי בחודש אוגוסט השנה היו בישראל כ-2153 דרי רחוב אשר מתגוררים ברחובות הרשויות המקומיות ואינם מקבלים פתרונות דיור כלשהם.

עוד עולה מבדיקת המרכז, כי 1417 מדרי הרחוב, שהם 66% מכלל דריהרחוב, נמנים על אוכלוסיית העולים החדשים מחבר העמים.

יו"ר מרכז השלטון המקומי, עדי אלדר, אמר בתגובה, כי תופעת ריבוי דרי הרחוב אשר מתגברת מדי שנה היא תופעה מחפירה וקשה ואופן הטיפול בתופעת הוא ראי לחוסנה של כלל החברה.

אלדר אמר עוד, כי על משרד הרווחה לגבש תוכנית מקיפה לטיפול בבעיית דרי הרחוב, בעיקר בתחום מציאת פתרונות דיור חלופיים, ובתחום מציאת דרכים לשילוב של דרי הרחוב במעגל העבודה.

אלדר אמר גם כי מספרם הגבוה של העולים החדשים בקרב דרי הרחוב מעיד יותר מכל על קשיים אמיתיים בקליטת העולים בחברה הישראלית, וכי על משרד הקליטה להכין תוכנית פעולה משלו להתמודדות עם תופעה זו.

אלדר הוסיף, כי ראשי הרשויות המקומיות עושים ככל יכולתם על מנת להקטין את מספרם של דרי הרחוב ולמצוא פתרונות אמיתיים למצוקתם ואולם התקציב שמספק משרד הרווחה לרשויות המקומיות לצורך טיפול בדרי רחוב עומד על כחמישה מיליון שקל בשנה ואינו עונה אפילו על כמחצית מהצרכים בפועל.

אלדר ציין, כי הרשויות המקומיות הגישו עשרות פרוייקטים לטיפול בבעיית דרי הרחוב ואולם הבקשות למימון פרוייקטים אלה נדחות בזו אחר זו בשל קשיי תקציב.
