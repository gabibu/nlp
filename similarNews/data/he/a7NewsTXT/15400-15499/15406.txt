

הבוקר פורסם כי שר החוץ המצרי אחמד מאהר מגיע לביקור בישראל. מאהר מגיע בשליחותו של נשיא מצרים מובארק, כדי לסייע למאמצים להשגת הפסקת אש.

מאהר עתיד להפגש עם שר החוץ פרס ועם רה"מ שרון.

אתר YNET מדווח כי על ביקורו של מאהר סוכם אמש עם שליח מיוחד מטעמו של שרון, שליח שהוגדר "אישיות בטחונית בכירה". שליח זה היה בשליחות סודית של שרון.

המצרים עפ"י הדיווח פנו לשליח והעבירו דרכו מסר לשרון, לפיו הם מעוניינים לארגן פגישה בין מאהר לשרון. שרון השיב בחיוב, ונקבע שמאהר יבוא היום לירושלים.

לדברי גורמים במשרד החוץ, מאהר יבקש להזהיר את ישראל שלא לפגוע ברשות ובעומד בראשה. מצד שני, המצרים מעוניינים להפעיל לחץ על ערפאת לשתף פעולה עם המאמץ האמריקני ולעצור מבוקשים.

נשיא מצרים ושר החוץ שלו לא ביקרו בישראל מזה שנים, ומאהר שנכנס לתפקידו כשר החוץ לפני כמה חודשים, ההספיק לתקוף את שרון בחריפות כמה פעמים.

אתר NFC פרסם לפני מספר ימים כי מצרים חוששת מהדרדרות המצב ומגלישת האנתיפאדה למדינות סמוכות.
