

ביומן הצהרים של ערוץ 7 אמר אריה סתיו ראש "מרכז אריאל למחקרי מדיניות", עורך הבטאון "נתיב", ומומחה לנושא התחמשותה של מצרים, כי מצרים מתכוננת למלחמה עם ישראל.

לדבריו, היא נושאת עיניה לטילי "הרפון 2", טילי ים-ים שהובטחו לה מזמן, כי הם בעלי טווח של 130 ק"מ, הם מדויקים וקטלניים, ולכן הם אידיאלים לפגיעה במטרות ביבשה שהן קריטיות מבחינת הנתקף, לדוגמא תחנות הכוח של חברת החשמל בחדרה.

כדי לדעת להיכן נושאת מצרים את פניה יש לבחון אומר סתיו את התנהגותה ולא את הצהרות רודניה. לדבריו מצרים, בה שוררת אוירה בעלת אוריינטציה נאצית, עומדת במוקד הדלגיטימציה של ישראל במישור הדיפלומטי.

יתירה מכך לדבריו היא מתנהגת כמדינה במלחמה. למשל, למרות שהיא אחת המדינות העניות בתבל עם תל"ג של כ 1000 דולר לנפש, 20% מתל"ג זה מופנה להתחמשות, "זה מאפיין מובהק של מדינה במלחמה", אומר סתיו. בנוסף לכך, צבא מצרים הוא אחד הצבאות הגדולים החמושים והמודרניים ביותר בעולם עם 450 אלף חיילים ועוד 400 אלף חיילי גייסות שונים. כל אלו, אומר סתיו ללא שיהיה למצרים כלל צורך בכך משום שאין איום כלשהו מופנה אליה.
