

שר הבטחון בנימין בן אליעזר אמר היום כי הרשות הפלשתינית עצרה לא יותר משניים או שלושה מחבלים בעלי משמעות בייזום פעולות טרור, וגם אלה מצויים במעצר שכמוהו כבית מלון.

לדברי בן אליעזר, רוב העצורים עד עתה הם מחבלים מהדרג הנמוך שחלקם קטן בהוצאה לפועל של פעולות טרור.

בהצהרתו של השר בן אליעזר לעיתונאים בסיום הופעתו בפני ועדת החוץ והבטחון של הכנסת במשרדו בתל אביב, אמר שר הבטחון בנוגע למעצרים המתוקשרים של ערפאת: "ישנם מעצרים, אבל אני יכול לומר שמדובר במעט מאוד. האנשים שנעצרו, שהם בעלי חשיבות ומשמעות, הם שניים או שלושה בלבד. כל השאר הם אנשים מהליגה השלישית והרביעית, והמעצרים הם בתנאים של בית מלון. אלו לא האנשים שמובילים ויוזמים את הפיגועים".

שר הבטחון שב והכריז: "הרשות הפלשתינית עומדת מאחורי הטרור הזה ומייצרת אותו".

כתב עתי"ם מוסיף, כי שר הבטחון הגן על החלטת הממשלה מלפני יומיים להכריז על הרשות הפלשתינית כישות תומכת טרור. שר הבטחון הסביר שהממשלה יישמה החלטה קודמת שהתקבלה לאחר רצח השר רחבעם זאבי, ולפיה על הרשות הפלשתינית היה לעצור את מרצחי החמאס ולהביא לכך שכמה מארגוני הטרור יוצאו אל מחוץ לחוק. אי קיום דברים אלה על ידי הרשות הפלשתינית גרר את הכרזת הממשלה עליה כישות תומכת טרור, לאחר פיגועי הרצח בישראל בשבוע האחרון.
