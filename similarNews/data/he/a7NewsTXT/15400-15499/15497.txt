

בלשכתו של רה"מ נערכה אתמול פגישה בין שר החוץ המצרי לבין רה"מ שרון. בפגישה השתתפו גם ראש הלשכה אורי שני, היועץ המדיני דני איילון, ראש המוסד אפרים הלוי ומזכיר הממשלה גדעון סער מן הצד ישראלי, ואיש משרד החוץ השגריר מג'די אל פתח ויועצים מצריים נוספים שליוו את השר המצרי.

שרון הציג את הדרישות של ישראל מהפלשתינים כתנאי לחידוש המשא ומתן: מעצר טרוריסטים, עוזריהם ושולחיהם, פירוק ארגוני הטרור, ומעצר ראשי הארגונים, הסגרת נשק בלתי חוקי לארה"ב, איתור מפעלי הנשק ויצור המרגמות וחיסולם, ביצוע פעולות מניעה אפקטיביות נגד טרור, וכן הפסקת ההסתה ומניעתה.

שרון ציין כי לישראל אין כוונה לפגוע בערפאת אישית. מאהר הביע באוזני שרון את דאגתו של ערפאת, כי אם הוא יעצור מחבלים ויכניסם לכלא, ישראל עלולה להפציץ את בתי הכלא, כפי שעשתה בעבר. שרון הבטיח שישראל לא תפציץ את בתי הכלא. כמו כן אמר שרון כי יאשר העברת כוחות פלשתיניים בין ערי הרש"פ כדי שיוכלו לעצור מחבלים.

מאהר ביקש משרון להסיר את הכתרים ואת הסגרים, ולהקל על האוכלוסייה הפלשתינית. בתגובה השיב ראש הממשלה כי לא יסכים לכך מפני שבכל פעם שישראל מבצעת הקלות, אנו עדים לגל חדש של טרור.

מאהר ציין כי עמדת מצרים היא שאפשר להתחיל במשא ומתן מדיני במקביל להפסקת אש, אולם שרון לא הסכים עמו. "לא יוחל שום דיון מדיני אם ערפאת לא ימלא את כל ההתחייבויות שקיבל עליו, ושתהיה הפסקת אש מוחלטת", אמר שרון.

רה"מ שרון אף אמר לשר החוץ מאהר כי על מצרים לשלוח שגריר לישראל כפי שנדרש ע"פ הסכם השלום שנחתם בין המדינות.
