

טום לנטוס, ציר אמריקני דמוקרטי רב השפעה, קרא לנשיא בוש "לנתק את היחסים עם ערפאת ועם הרש"פ, אם אלה לא יצליחו להביא להפסקת הטרור".

לנטוס קרא לנשיא בוש לנקוט צעדים אם ערפאת "לא יהרוס את התשתית של תנועות הטרור הפלשתיניות ויעצור את האחראים לפיגועי ההתאבדות שהיו בירושלים ובחיפה בסוף השבוע האחרון".
לנטוס השווה את פיגועי ההתאבדות לפיגועים שהיו בארה"ב ב-11 בספטמבר, אמר כי "ארה"ב פועלת כיום נגד משטרים הנותנים מקלט לטרוריסטים, וכן נגד הטרוריסטים בעצמם. גם ישראל אמורה להיות מסוגלת לפגוע במי שמגינים על הטרוריסטים". את האחריות לפיגועים הוא הטיל על הרשות הפלשתינית.

במסיבת עיתונאים באנקרה אמר מזכיר המדינה האמריקני קולין פאוול כי ערפאת טרם הראה "תוצאות משמעותיות" בריסון הטרוריסטים. "אני מקווה שערפאת עושה 100 אחוז מאמץ. עוד לא ראינו תוצאות למאמץ שכזה", אמר פאוול.

בהגיבו על הפיגוע אתמול בבוקר בירושלים אמר פאוול כי "כל עוד לא נפסקת הפעילות הזאת יהיה קשה להגיע להפסקת אש, ולנקיטת צעדים בוני אמון".
