

בסוריה קוראת הועדה לתמיכה באינתיפדה, לאסוף תרומות למאבקם של הפלשתינים בירושלים.


כתבתנו רותי אברהם מוסרת כי ע"פ פרסום בסוכנות הידיעות הסורית סאנה, קראה הועדה לאסוף תרומות עבור המאבק הפלשתיני כדי לעודדם במלחמתם "במעשי הטרור הציוני".

הועדה פונה אל כל הגורמים והארגונים במדינות ערב ובעולם המוסלמי וכן אל כל הארגונים ההומניטריים בעולם, כדי שיסייעו לפלשתינים במאמציהם "להציל את ירושלים מפני כוונת הציונים לייהד אותה". הועדה אף קראה להקמת מדינה פלשתינית עצמאית.

האתר Arab Media Internet Network טוען כי ב 5 במאי עומד ארגון רבבה לחזור על נסיונו מיום ראשון, להביא אלפי מתפללים יהודים להר הבית. האתר מציין כי ביום ראשון "אלפי מוסלמים, חברים בכירים ברש"פ וחברי ארגונים כמו החמאס, הגנו בגופם על מסגד אל אקצה מפני איומיהם של 'קיצוניים יהודיים'. הם נשארו לישון במתחם, לילה לפני כן, כדי להערך למניעת העלייה".

עוד נכתב: "היהודים טוענים כי מתחת למתחם מצוי המקום הקדוש ביותר ליהודים, המקדש, שנחרב על ידי הרומאים, אבל גם חפירות ארכיאולוגיות אינטנסיביות שנערכו מאז שנת 67 על ידי ארכיאולוגים ישראליים, לא הצליחו להוכיח שמתחת למתחם היה המקדש".
