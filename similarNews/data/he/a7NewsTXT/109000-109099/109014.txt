

אוטובוס של תושבי גוש שילה, שהיה בדרכו לקריית אונו במסגרת מבצע "פנים אל פנים" וחלוקת ערכות קמחא דפסחא, עוכב במשך שעה ארוכה על ידי שוטרים במחסום קאסם ושוחרר רק סמוך לשעה 20:00.

המשטרה בדקה את נוסעי האוטובוס ואת תא המטען. ממועצת יש"ע נמסר כי באוטובוס נסעו אנשים מבוגרים ומשפחות ונאמר להם שהם מהווים "סיכון פוטנציאלי לחסימת כבישים והתפרעות".

"מסתבר שהמשטרה החליטה להטיל סגר על תושבי יש"ע היהודים ולמנוע מהם יציאה לתחומי הקו הירוק", אומרים במועצת יש"ע ומציינים עוד כי מדובר בשורה ארוכה של מקרים דומים בתקופה האחרונה.

עמיחי בוורמן מנוסעי האוטובוס סיפר קודם לכן לערוץ 7 כי באוטובוס נסעה קבוצה של 50 נוסעים משבות רחל, שילה ומעלה לבונה, שנעצרה במחסום קאסם "מחשש שנפר את החוק". לדבריו, מפקד משטרת ראש העין איציק מנשה הוא שנתן את ההוראה שלא לשחרר אותם. "אנחנו עם ילדים ותינוקות אבל נאמר לנו שיש חשש ויש להם מידע מודיעיני ולכן אנחנו מעוכבים", סיפר.
