

תכנית לעידוד בניה ולרכישת דירות בירושלים נמסרה בועידת ירושלים. בין התכניות לעידוד הבניה בירושלים הציג שר השיכון, יצחק הרצוג, הצעה ליישב את מגורשי גוש קטיף בעיר ולא באיזור חולות ניצנים.

הועידה התקיימה אתמול (ב') בבניני האומה ובה השתתף גם שר השיכון יצחק הרצוג שהציע להפנות את מפוני ההינתקות לירושלים במקום לניצנים. הרצוג אמר לעתון גלובס כי "עיבוי ירושלים וחיזוקה צריכים להיות בסדרי עדיפויות של המדינה. ירושלים יכולה להיות תחליף למפוני תוכנית ההתנתקות".

הוא הוסיף: "משרדי המליץ על הרחבת ניצן וצפון אשקלון, אבל מתנגד בתוקף להעברת מפונים לשמורת חולות ניצנים. ירושלים יכולה להיות חלופה ראויה".

במסגרת וועידת ירושלים פורטו תכניות לעידוד הבנייה בירושלים. כתבתנו רותי אברהם מוסרת כי עפ"י המידע ב RealEstateGates , תוענק סובסידיה של כ 150  למ"ר, לכל קבלן שיבנה מבנה שגודלו מעל 5 אלפים מ"ר . הסבסוד יוגבל ל 100 אלף מ"ר ראשונים, ויימשך כ 5 שנים.

כמו כן, העיריה והממשלה סיכמו על תכנית לפיה יוענקו הטבות לסטודנטים שיתגוררו במרכז העיר. סטודנטים שישכרו דירות בלב ירושלים יקבלו מענק שיגיע עד לגובה של כ 100 דולר לחודש. הטבה נוספת בדמות הלוואות מקום מיוחדות, לתקופה של שנתיים, יקבל מי שירכוש דירה ברחבי העיר.

ראש העיר לופוליאנסקי אמר כי מדובר בהטבות שנועדו לתת מענה לתקופת מעבר בלבד משום שבתוך זמן קצר ההשקעה בירושלים תהיה כדאית למשקיעים וליזמים, והסובסידיות תהיינה מיותרות.
