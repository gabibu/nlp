

הרמטכ"ל, רא"ל משה יעלון, החליט להעניק ללוחמי סיירת אגוז של חטיבת גולני ציון לשבח על פעילותם האינטנסיבית במהלך ארבע השנים האחרונות ועל אחוזי ההצלחה הגבוהים בסיכול פיגועי טרור ובעמידה במשימות.


שתיים בלילה. כוח של סיירת אגוז מדווח שהוא נתקל במגע אש עם שני מחבלים בגזרת יהודה ושומרון שהיו בדרכם לבצע פיגוע כנגד אזרחים ישראלים, במהלך הלילה נהרגים המחבלים. בו בזמן נפתחת אש כנגד כוח נוסף של הסיירת שעסוק בסיכול ניסיון חטיפה בגבול הצפון, במהלך חילופי האש נהרג לוחם הסיירת דני סלמינוב ז"ל. באותו הלילה כוח נוסף של הסיירת ארב באזור רצועת עזה לחוליות מחבלים בהגנה על הישובים באזור.

תיאור זה, של לילה אופייני בפעילותה של סיירת אגוז, החוזר על עצמו כמעט מדי לילה במשך ארבע השנים האחרונות, הביא את הרמטכ"ל רא"ל משה יעלון, להחליט להעניק ללוחמי הסיירת צל"ש על פעילותם האינטנסיבית בארבע השנים האחרונות, ועל אחוזי ההצלחה הגבוהים בסיכול פיגועי טרור ובעמידה במשימות.

בראיון ליומן הצהרים של ערוץ 7 תיאר קצין הסיירת רס"ן שוקי, מקצת מהאתגרים שבהם ניצבת הסיירת, "משנה לשנה האויב נעשה יותר מתוחכם והוא יותר מבין את דרכי הפעולה שלנו, לכן אנו נדרשים לרמת תכנון פעילות גבוהה יותר, לשינוי האמצעים שאנו משתמשים בהם, ומפקדי היחידה נדרשים ליצירתיות רבה יותר".

רס"ן שוקי מוסיף, שלדעתו רמת הפעילות האינטנסיבית הגבוהה, אחוזי ההצלחה הגבוהים, והפעילות בכל הגזרות בארץ, היוו שיקול מכריע בהחלטה להענקת הצל"ש.

כתבנו קובי פינקלר מוסר כי הרמטכ"ל העניק בטקס אות הערכה לכיתת הכוננות של קרית ארבע על חלקה בפעולה נגד המחבלים אשר רצחו 12חילי צה"ל בציר המתפללים בחברון לפני שנתים וחצי. את האות קיבלה רבקה בואניש רעייתו של יצחק בואניש מפקד כיתת הכוננות אשר נהרג בפיגוע. , כמו כן קיבלו אותות הערכה בני משפחתו של אלכס צביטמן ואלכס דוכן . קצין הביטחון של קרית ארבע
אליהו ליבמן קיבל אף הוא אות הערכה.

כתבנו מוסר כי עיטרים נוספים חולקו לסיירת גבעתי, שאת האות שלה קיבל מפקדה, סא"ל עופר, ולרב פקד יעקב, מפקד פלגת הלוחמים של יחידת המתערבים, שקיבל את עיטור העוז, העיטור השני בחשיבותו, על חלקו בפעילות השוטפת בלחימה בשטחי יהודה ושומרון.
