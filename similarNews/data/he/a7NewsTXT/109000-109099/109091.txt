

"בתמורה ליחסים דיפלומטיים שאינם שווים דבר תשלם ישראל במחיר ויתורים בשדה הפלשתיני", אומר ביומן ערוץ 7 המזרחן פרופסור משה שרון המתייחס להצעה לכונן יחסים דיפלומטיים בין ישראל ל-7 מדינות ערביות.

המזרחן פרופסור משה שרון אומר בראיון ליומן הצהריים של ערוץ 7 כי התכנית לכינון הסכמים מדיניים עם 7 מדינות ערב תיגרום רק להחלשתה של ישראל. זאת כיוון ש"בתמורה ליחסים דיפלומטיים שאינם שווים דבר תשלם ישראל במחיר ויתורים בשדה הפלשתיני".

ההצעה הועלתה בפגישותיו אתמול של שר החוץ שלום עם נשיא מצרים חוסני מובארק.

את יחסיה של ישראל עם מצרים מגדיר פרופסור שרון כאי לוחמה בלבד "מדובר בבלוף גדול שמסופר לעם, אבל אין בו דבר. מנסים כעת לספר לנו שהנה יש לנו מדינה ידידה ערבית אבל אין מאחורי אמירה זו דבר שכן מצרים היא זו שבה מתנהל מסע הכפשה אנטישמי חריף ביותר, ומסע התחמשות מאסיבי".

קיום המגעים הדיפלומטיים עם ישראל מסייעים להסברה המצרית מול ארצות הברית, אומר פרופסור שרון. זאת כיוון שכך הם מייצגים את עצמם כמסייעים לישראל וכך מתקרבים לממשל האמריקאי. "תמורת המעמד הזה ראוי היה שהם ישלמו לנו ולא להיפך, אבל כאן הכל מתנהל הפוך".

"בעקבות המגעים להסדר עם מדינות ערביות יוצגו הערבים בצד הטוב ולעומתם ישראל תהפוך לגורם הרע בזירה הדיפלומטית בינלאומית. הילד הטוב של המזרח התיכון יהיה מצרים שתהפוך לאפוטרופוס של ישראל. אף אחד לא יזכיר את האנטישמיות ואת האיום המצרי", מזהיר פרופסור שרון.

"המצרים יעשו הכל כדי למנוע את המשך קיומה של המדינה היהודית, שאת הקמתה הם רואים כטעות בגלגלי ההיסטוריה. כעת הם גם יקבלו אדמה ליד הגבול כדי לבצע את תכניתם", חותם שרון את דבריו.
(ש)
