

אחרי הצהרים עצרו חיילי צה"ל במחסום חווארה הסמוך לשכם נער ערבי בן 15 שניסה להבריח חמישה מטעני צינור. בתמונה: פיצוץ המטענים שנעשה על ידי חבלני צה"ל

הנער עורר את חשדם של החיילים שהיו באותה שעת אחר הצהרים במחסום מכיוון שלבש מעיל למרות השרב ששרר היום בכל חלקי הארץ.

לאחר שהחיילים הורו לנער להסיר את המעיל הוא הצית גפרור. בתגובה למעשהו, השתלטו עליו החיילים, ואז גילו כי הסתיר את מטעני הצינור מתחת למעיל שלבש.

חבלנים של צה"ל פוצצו את המטענים באופן מבוקר והנער הועבר לחקירת שירות הביטחון הכללי.

זו אינה הפעם הראשונה בה נתפס נער צעיר במחסום חווארה לאחר שנשלח על ידי ארגוני המחבלים כשלגופו מוצמדים מטעני חבלה רבי עוצמה. לפני מספר חודשים נתפס שם נער צעיר שניסה להעביר תיק ובו חגורת נפץ ואמצעי לחימה שונים ולפני שנה נתפס שם נער שנשא על גופו חגורת נפץ.
