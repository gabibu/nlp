

חבר הכנסת אריה אלדד הגיע לכדים במסגרת מסעו הרגלי בין הישובים אותם מועיד ראש הממשלה לעקירה.

אלדד אומר בשיחה ביומן הצהריים של ערוץ 7 כי אין אמת במידע אותו מנסים גורמים מסויימים להפיץ, לפיו אנשי צפון השומרון אינם אידיאולוגיים וכי הם ממתינים רק להצעה הכספית ולהתפנות מבתיהם.

"איתי צועדים כעשרים איש משקד לואדי ערה. הערב אהיה במועדון בקציר. מחר נמשיך בקצב של חמישה עשר עד עשרים קילמוטרים ביום", תיאר אלדד את מסלול וקצב התקדמותו. "ככל שהמסע נמשך, אני מתחזק בדעתי שנכונה הייתה ההחלטה לצאת לדרך. מדי יון מתחלפים האנשים שעימי. אתמול הגיע אלי דוד כנען, בן השמונים שהצטרף לעליה התלולה ואמר שהיה צריך לחלוב את פרותיו ורק אחר כך יכול היה להגיע. כך מתנהל המסע תוך שהדמויות שאיתי מתחלפות. אני קורא לתומכים נוספים לחבור אלינו. אני משער שכשנגיע לצירים מרכזיים באזור כביש 4 לכיוון דרום יצטרפו אלינו אנשים נוספים המתגוררים בסביבת הכביש".

אלדד סיפר כי נקבעו לו פגישות במהלך הדרך גם עם תומכי ההתנתקות המעוניינים לשמוע את דברו. "אני רוצה להביא לגוש קטיף יותר לבבות, זה יותר חשוב כעת מלהביא עוד אנשים".

בהתייחסו להיערכות אנשי חבל קטיף לקליטת המוני המתנגדים, אומר אלדד כי הוא מברך על היערכות זו, "כל מי שיכול לארוז מיטלטליו ולעבור לשם עושה פעולה נכונה מאוד. כל אחד יפעל בדרכו וייתכן שבעתיד, כשתיאסר הגישה לשם נצטרך לחסום כבישים ולומר שאם אנחנו לא יכולים לנסוע אף אחד לא ייסע. כעת אינני בטוח שזו הדרך הנכונה לשעה זו".
(ש)
