

אלפי אנשים נרתמו למבצע להצלת הילד אומרי רזיאל שיזמה אגודת "עזר מציון". "מרוב עומס נאלצנו לסגור את התחנות בקניון עזריאלי ובבית החולים איכילוב", אמרה ד"ר ברכה זיסר, מנהלת מאגר מח העצם של עזר מציון.


מי שנקלע היום בשעות הבוקר לקניון עזריאלי וראה את העומס של מאות האנשים שצבאו על אחת התחנות שפתחה אגודת "עזר מציון", חשב שהגיע לפתיחה חגיגית של סניף נוסף של חברת אופנה מובילה, מאות אנשים, ובשקלול ארצי, אלפים, נענו למבצע שיזמה אגודת "עזר מציון" להצלתו של אומרי רזיאל בן השלוש החולה בסרטן מח העצם, ולהקמת מאגר תורמים פוטנציאלים של תורמי מח עצם, והגיעו "לתת רק טיפה" של דם היכולה להציל את חייו של אומרי.

בראיון ליומן הצהריים של ערוץ 7, תיארה ד"ר ברכה זיסר, מנהלת מאגר מח העצם של עזר מציון, את ההיענות למבצע, "ההיענות המדהימה למבצע חיממה את ליבנו, אלפי אנשים צבאו על התחנות משעות הבוקר המוקדמות, ומרוב עומס נאלצנו לסגור את התחנות בקניון עזריאלי ובבית החולים איכילוב".

בראיון גם הפיגה זיסר את חששות האנשים מפני תרומה כזאת, "ישנה בורות גדולה לגבי תרומת מח עצם, אנשים חושבים שהתרומה כרוכה בניתוח ושאיבת מח עצם מעצמות באגן הירכיים, אך אין זה כך, בתחילה נדרש מהאדם לתרום טיפת דם, ובאם נמצאת התאמה מתבקש להגיע לאחד מבתי החולים, בו במשך חמש שעות בהם הוא יושב על כורסה נלקחים מדמו תאים היכולים להציל את חיי אומרי, אני בטוחה שכל אדם שיידע שהמתבקש ממנו הוא כמו תרומת דם רק ארוכה יותר ובכך להציל את חיי אומרי, יבוא להיבדק ולהצטרף למאגר".

"כיום יש בארץ מאה וחמישים איש המחכים לתרומה, ואנחנו מקווים שכל אדם יבוא להיבדק בבדיקה הפשוטה הזאת ובכך יסייע שימצאו לכולם תורמים", אמרה זיסר.

לפרטים בדבר התחנה הקרובה לביתכם ולתרומות 03-9277777. המעוניינים לתרום 5  באמצעות הודעת S.M.S ישלחו את הספרה 5 למספר 4242.
