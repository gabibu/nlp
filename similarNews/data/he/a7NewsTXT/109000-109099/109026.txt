

לראשונה מזה 4.5 שנים, נכנסו אמש אזרחים ישראליים לבית הכנסת העתיק "שלום על ישראל" ביריחו.

כתבנו חגי הוברמן מציין כי שלושת הישראלים היו: ראש המועצה האזורית בקעת הירדן, דובי טל; אורנה קובוס מעפרה הפעילה בשמירת הזהות היהודית ביריחו וגרשון גולדשלק, תושב הישוב הסמוך 'מבואות יריחו'. הכניסה תואמה עם כוחות הצבא והשתתפו בה גם מפקד החטיבה הדרומית של בקעת הירדן.

כתבנו חגי הוברמן מוסיף כי המשתתפים בחנו את המתרחש במקום, ונוכחו לדעת שהאתר לא נפגע במהלך 4.5 שנות העימות עם הפלשתינים, רצפת הפסיפס של בית הכנסת נשמרה וגם חדרי הישיבה נראו במצב טוב. המשתתפים קיימו במקום תפילת ערבית ראשונה מזה 4.5 שנים. במקום היה מניין שכן חלק מחיילים היו אנשי הנח"ל החרדי.

לכתבנו נמסר כי בצה"ל רואים חשיבות לאור מסירת יריחו לשליטה פלשתינית כהזדמנות לחידוש הפעילות הישראלית באתר בית הכנסת ביריחו על פי הסיכום בהסכם אוסלו, כפי שהדבר התקיים עד לפני 4.5 שנים.
