

סגן השר ח"כ יעקב אדרי פנה לשר החוץ סילבן שלום במכתב נגד העסקתו במשרד החוץ של פרופסור צימרמן' המעודד סירוב לשרת ביש"ע, תוקף את מדיניות ישראל נגד הטרור וצוטט כמי שכינה את ילדי חברון 'נוער היטלר'.

חבר הכנסת יעקב אדרי, סגן השר לבטחון פנים, נדהם לקרוא באמצעי התקשורת כי משרד החוץ זימן את פרופסור צימרמן להרצות בפני צוערי המשרד בטרם צאתם למשימותיהם באירופה. "מדובר בבזיון. בושה וחרפה", קובע חבר הכנסת אדרי באזני כתבנו שמעון כהן.

אדרי שיגר מכתב לשר החוץ סילבן שלום בו דרש לבדוק את פרשת העסקתו של הפרופסור במשרד החוץ, על אף עברו, ועל אף שזה "ידוע בהתבטאויותיו הארסיות נגד צה"ל ונגד מדינת ישראל". את דבריו חותם חבר הכנסת אדרי בקביעה ש"לא נראה לי שאדם זה ראוי להרצות בפני צוערי משרד החוץ".

נזכיר כי פרופסור צימרמן, איש האוניברסיטה העברית, הודיע בשעתו לתלמידיו כי יתחשב בסטודנטים שייעדרו מספסל הלחימודים באם הסיבה תהיה ישיבה בכלא בעקבות סירוב לשרת שירות מילואים ביש"ע. לעומת זאת הודיע כי לא יתחשב בסטודנטים שנעדרו מהקורסים שבהנחייתו בעקבות שירות מילואים.

כמו כן צוטט צימרמן ברשת מקומוני 'ידיעות אחרונות' כמי שהגדיר את ילדי הישוב היהודי בחברון 'נוער היטלר'. מאורח יותר ניסה להתנער מדבריו אלה ולתבוע את המקומונים על הוצאת דיבה, אולם בית המשפט דחה את תביעתו.

בשיחתו עם כתבנו מזכיר חבר הכנסת אדרי כי כבר לפני כחודש פנה לשרת החינוך לימור לבנת בבקשה "לעשות כל מאמץ לפטר או לחילופין להשעות את פרופסור משה צימרמן מהאוניברסיטה העברית, אשר מבאיש ומכפיש ברחבי העולם את חיילי צה"ל", כתב אדרי.

אדרי מספר כי עד כה עו טרם קיבל תגובה כלשהי מהשרה, "אבל אני לא מתכוון לוותר לה. זהו ביזיון שהאיש הזה הוא מורה בישראל".

אדרי מספר כי פנה במכתב, ובו דרישה דומה, גם לנשיא האוניברסיטה העברית, "הוא השיב לי שאמנם הוא מוצא חוסר טעם בדבריו של הפרופסור, אבל בשם החופש האקדמי הוא מנוע מלעשות דבר".

כאמור, כעת, התברר כי לא די בהעסקתו של צימרמן באוניברסיטה העברית, אלא שהוא אף הוזמן להרצות בפני צוערי משרד החוץ בענייני אירופה. במשרד החוץ טוענים כי בתחום בו עסקה ההרצאה אין עוררים על מקצועיותו, וכיוון שהמשרד מתאמץ להציג בפני הצוערים את המרצים המובילים בתחומם, וכזה הוא צימרמן.
(ש)
