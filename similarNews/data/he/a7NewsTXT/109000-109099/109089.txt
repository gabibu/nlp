

העיתונאי מאיר עוזיאל פוטר מהעיתון 'מעריב' לאחר שלושים שנה בהן פרסם את מאמריו בטורו 'שיפודים', הטור היחיד בעיתון בעל נטיה פוליטית ימנית. "יש כאן תקשורת דורסנית, בעלת ריח אחד וטעם אחד", הוא אומר.

קוראיו הנאמנים של המדור 'שיפודים' במעריב יפתחו את עיתונם ביום שישי ויתאכזבו לגלות שטורו זה של העיתונאי הוותיק מאיר עוזיאל לא יופיע עוד. זאת עקב החלטתו של העורך אמנון דנקנר.

בטור אחרון, שפרסומו נאסר במעריב ומתפרסם ברשת האינטרנט, נפרד מאיר עוזיאל מקוראיו הנאמנים, אותם הוא מגדיר כבוסים האמיתיים שבשירותם עבד.

"אני מתנצל בפני הבוסים שלי, שהם קוראי מעריב. אני מתנצל בפניכם, אבל אני חייב לדווח שלא הצלחתי במשימתי, ולמרות כל מאמצי ולמרות עשרות מכתבי מחאה של קוראים, לא מתירים לי להמשיך לכתוב עוד את המדור הזה
במעריב", כותב מאיר עוזיאל.

עוזיאל כותב כי הדחתו מהכתיבה בעיתון מגשימה את שאיפתו הישנה של אמנון דנקנר אותה ביטא במאמר בעיתון 'חדשות' לפני 13 שנים. דנקנר כצב כבר אז כי אחד מחלומותיו הפרטיים הוא "שיפסיקו לפרסם את המדור של מאיר עוזיאל במעריב". כעת, משניתנו בידיו המושכות הוא מגשים את חלומו.

"הייתי תמים אם חיכיתי לגישה מקצועית בחדר העורך. השינאה חשוכת מרפא היא. נאסר עלי, אחרי 35 שנה, להמשיך בכתיבה במעריב. העורך לא הסכים אפילו לפגישת בירור בת שעה קלה כדי להקשיב להסברים מנומקים. לשאלת הקוראים: גם עופר נמרודי לא העז לפגוש אותי", מוסיף העתונאי המודח.

מאיר עוזיאל מציין כי בתחילה נטען כי המניע להודעת ההדחה היא קיצוצים, אולם מעולם לא נתבקש להפחית משכרו או במקביל לבצע עבודות נוספות במערכת העיתון ובכך לאפשר את המשך העסקתו.

במסגרת הפרידה מקוראיו לא שוכח עוזיאל להיפרד גם מאותם שעיצבן במסגרת טורו הותיק "תודה גם לאלה שעיצבנתי, זה היה תפקידי. שלום גם לכם, איש לא יטריד אתכם יותר במעריב בשאלות שלא שואלים בחברה טובה. אתם יכולים לתת למוח להרדם".

בשיחה עם כתבנו שמעון כהן אומר עוזיאל כי "אין כעת במעריב בעל טור בעל אוריינטציה ימנית. ישנם כותבי מאמרים כחגי סגל, אבל בעל טור קבוע ומעמד קבוע במערכת העיתון אין. לא מדובר בבעיה אישית שלי, אלא בבעיה כלל תרבותית ישראלית. יש לנו כאן תקשורת דורסנית, בעלת ריח אחד וטעם אחד. זה בלתי אפשרי".

כתבנו מדווח כי את טורו ימשיך מאיר עוזיאל לפרסם בעיתון 'הצפה', אותו הוא רואה כבעל אופי כלל ציבורי שאינו מייחד את כתיבת אנשיו לציבור הדתי בלבד.
(ש)
