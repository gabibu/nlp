

ח"כ פינקלשטיין תוקפת את החלטתו של מ"מ שר האוצר אהוד אולמרט להקשות מאוד על הורים לילדים לקויי למידה ולמנוע מרבים מהם הקלת מס. לדבריה בהחלטתו מדרדר אולמרט את התלמידים למעגל של עוני ואבטלה מילדותם.

החל מראשית שנת 06' מתכוון משרד האוצר לצמצם באופן ניכר ביותר את מספר המשפחות הזכאות להקלת מס בשל ילד לקוי למידה. על פי ההחלטה רק ילדים הסובלים מלקות למידה קשה ביותר יזכו לקצבת נכות מהמוסד לביטוח לאומי.

בתגובה להחלטת משרד האוצר קובעת חברת הכנסת גילה פינקלשטיין, ראש ועדת המשנה ללקויי למידה בועדת החינוך, כי השר אולמרט, בהחלטה זו "מייצר את מובטלי העתיד".

בפנייתה לשר מבהירה חברת הכנסת פינקלשטיין את חומרת השלכותיה של ההחלטה. "מדובר בילדים הזקוקים לטיפולים פרה-רפואיים ושיעורי עזר טיפוליים ומקצועיים הכרוכים בהוצאות רבות. רק טיפולים שכאלו יסייעו להם להשתלב במסגרת הלימודים ובחברה וימנע מהם להסתחרר במעגל האבטלה והקצבאות".

לדבריה "הפסקת ההקלה במס מחזירה את לקויי הלמידה, ואותנו כחברה, לעידן חשוך ופרימיטיבי, אשר דן את לקויי הלמידה לחיי עוני, אפליה ואבטלה כבר בילדותם". פינקלשטיין קראה לשר האוצר לשנות את ההחלטה "ולהשקיע במניעת האסון הצפוי במקום לעודדו".
(ש)
