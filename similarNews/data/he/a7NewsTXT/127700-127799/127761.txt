

באחרונה ייסדו אתרי אינטרנט איסלאמיים את ה"אנציקלופדיה להכנת נשק גרעיני". היעד: פצצה גרעינית שניתן להכין במטבח, שהניסויים יהיו פשוטים והחומרים בהישג ידם של הגולשים.

(בתצלום: שער אתר המפרסם את ה"אנציקלופדיה")

ה"אנציקלופדיה להכנת נשק גרעיני" מופצת בימים אלה ברשת האניטרנט במספר אתרים איסלאמיים. זאת לבד ממסמכים רבים העוסקים באופן בו יוכל כל מוסלמי החפץ במלחמת הג'יהאד להשיג נשק קונבנציונאלי.

ב-6 באוקטובר התפרסמה לראשונה האנציקלופדיה האמורה בפורום האסלאמיסטי "אל-פירדוס" [גן העדן] על ידי אדם שכינויו לית' אל-אסלאם [אריה האסלאם]. מכון ממר"י למעקב אחרי התקשורת הערבית במזרח התיכון מדווח ומתרגם קטעים ראשונים מהחומר המיועד לכל בית איסלאמי החשוף לרשת האינטרנט.

"האנציקלופדיה", שכללה תשעה שיעורים והייתה בהיקף של כ-80 עמודים בערבית, פורסמה תחת הכותרת "הפצצה הגרעינית של הג'יהאד והדרך להעשרת אורניום", והוגדרה כ"מתנה למפקד לוחמי הג'יהאד השיח' אוסאמה בן לאדן עבור הג''יהאד למען אללה".

"האנציקלופדיה" פורסמה כ"מחקר מדעי של לוחם הג'יהאד מספר 1" שכתב: "מזה שנתיים אני לומד פיזיקה גרעינית באמצעות הפורומים המדעיים והפורומים הג'יהאדיים השונים. כמו כן, אני לומד טכנולוגית טילים וסוגים שונים של חומרי נפץ ומטענים. אני מאמין כי המאזן האסטרטגי של לוחמי הג'יהאד במישור הצבאי לא ישתנה ללא התקדמות מדעית נכונה. אלא שההתקדמות הזו ועמה הניסויים [הדרושים] מצריכים את קיומן של מעבדות. לכן, השתדלתי, אחי לוחם הג'יהאד, שהניסויים יהיו פשוטים ובהישג ידך או [שניתן יהיה לבצעם] - כפי שנהוג לומר - במטבח".

בממר"י מצטטים קטעים מתוך ההקדמה ל"אנציקלופדיה":

"יתכן והנשק הגרעיני הוא טכנולוגיה של שנות הארבעים של המאה שעברה אלא שאנשי הצלב, בעלי הברית של השטן   קללת אללה עליהם   מתעקשים למנוע מלוחמי הג'יהאד את הזכות הזו של [השגת] הנשק הזה. אולם כעת, לוחמי הג'יהאד רכשו מיומנויות טכנולוגית המאפשרת להם, בעזרת אללה, להבין את הטכנולוגיה הזו. בכך, יש באפשרותם לרשום קפיצת מדרגה בהכנת סוג כזה של נשק אסטרטגי אפילו במטבחים בבתיהם.

מה שחשוב כעת הוא שהנשק הגרעיני הוא פצצה בעלת תכונות מיוחדות הזקוקה לאמצעי שיעביר אותה אל מחוז חפצה האחרון בין אם היא תונח במטוס או בטיל. לכן, יש חשיבות רבה לידע בנוגע לטילים כאמצעי להעברה וירי.

אני אתחיל, בעזרת אללה, בקבוצה של שיעורים שיתחילו בהבהרת הרעיון, עד שנגיע לניסוי ולביצוע בעזרת אללה".

לאחר ההקדמה, מופיעים תשעת השיעורים הכוללים סקירה היסטורית על התפתחות הגרעין, הסברים על רדיואקטיביות טבעית, תכונות גרעיניות של חומרים מסוימים, מסה קריטית, הכנת הנשק הגרעיני והפקת ראדיום.
(ש)
