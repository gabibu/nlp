

בראיון לערוץ 7 קוראת ח"כ גילה גמליאל, לראש הממשלה לייצר אג'נדה פוליטית שתוכל לאחד תחתיה את כל הנהגת הליכוד, ובה תיכלל עמידה איתנה על זכויות ישראל בירושלים, בגולן, בבקעה ופיתוח גושי ההתיישבות.

לקראת מפגשיו של ראש הממשלה הנפתחים היום עם מתנגדיו בקרב בכירי מתנגדיו בקרב חברי הליכוד אומרת סגנית שר החקלאות, חברת הכנסת גילה גמליאל, ליומן הצהריים של ערוץ 7 כי להערכתה לא ינסה ראש הממשלה לפתות את המתנגדים בתפקידים.

"ראש הממשלה הוא לא ראש מחנה בליכוד אלא ראש התנועה והוא צריך לקחת את העובדה הזו בחשבון", אומרת גמליאל המקווה שאחרי שתמה סוגיית ההתנתקות ניתן יהיה למצוא דרך מאחדת בתוך הליכוד. "ראש הממשלה חיי בלקחת את נושא השתלבותם של המפונים כמשימה לאומית, וזה דבר שלא מתבצע. כמו כן עלינו למצוא את הקונצנזוס בליכוד בדוגמת ירושלים, הגולן, הבקעה, פיתוח גושי ההתיישבות וכיוצא באלה".

לדברי גמליאל המשך הפעילות בליכוד תלוי בהתנהלותו של ראש הממשלה. לדבריה גם מתנגדיו של שרון אינם מתכוונים לנגח את שרון באופן אישי אלא ליצור דרך משותפת.

לשאלת המראיין, אמציה האיתן, אם בכוונת מתנגדי שרון לדרוש ממנו עמידה בתוקף על הדרישה שלא לשלב את החמאס בבחירות ברש"פ, אומרת גמליאל כי השתתפות החמאס בבחירות אלה היא מהלך בלתי נסבל. לדבריה "צריך להבהיר את העמדה הזו גם כלפי האמריקאים, אבל קודם להבהיר זאת לנו עצמנו". גמליאל אומרת שניסיון להכשיר את החמאס בבחירות להנהגת הרש"פ הוא צעד המוכיח את פרצופו של הפרטנר העומד מול מדינת ישראל.
(ש)
