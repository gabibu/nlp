

בראיון לעיתון "אל-איאם" מגדיר סאיב עריקאת, מבכירי הרש"פ, את המחבלים שחוסלו בערב החג, בהם בכיר מבוקשי יו"ש בטול כרם, לואי סעדי, כ"פלשתינים חפים מפשע" שאותם ישראל רוצחת ללא כל סיבה.

עריקאת אמר לעיתון כי "בשעה שהצד הפלסטיני שואף להגביר את תדירות המפגשים במטרה להתקדם בתהליך השלום, הישראלים פושטים על טול-כרם ורוצחים אזרחים פלסטיניים חפים מפשע". הוא הביע את מורת רוחה של הרשות הפלסטינית ואת גינוייה החריף למעשים אלה באומרו: "מעשים מעין אלה שוברים והורסים את הפסקת האש בין הפלסטינים והישראלים ומחזירים אותנו למעגל האלימות והאלימות שכנגד, מה שעלול להשיב את הצדדים לנקודת ההתחלה."

בדבריו אלה התייחס עריקאתלחיסולו תוך כדי קרב של מנהיג הטרור, המבוקש מס' 1 ביהודה ושומרון לואי סעדי על ידי כוח צה"לי בטול כרם.

נזכיר כי סעדי אחראי לרשימה ארוכה של פיגועים ונסיונות פיגוע. בין הפיגועים להם היה אחראי היה גם הפיגוע במועדון ה'סטייג' ' התל אביבי בו נרצחו חמישה, פיגוע התאבדות בשערי קניון השרון, הברחת מחבלים לירושלים ופיגועים נוספים.

בראיון סיפר עוד עריקאת שפנה לישראל וביקש לקבוע את מועד כינוס הועדות שעוסקות באסירים ובהמשך הנסיגות ונענה כי אין מצד ישראל כל מניעה לקיום המפגשים. לדבריו, הפסגה המתוכננת בין מחמוד עבאס, הוא אבו מאזן, וראש הממשלה אריאל שרון עשויה להתקיים בחודש נובמבר הקרוב.

עריקאת הבהיר כי "הצד הפלסטיני אינו מתנגד לקיום הפסגה בכל זמן שהוא, אולם יש להבטיח את הצלחת הועדות הטכניות על מנת שניתן יהיה להגיע לפתרונות הגיוניים שיאפשרו להניע קדימה את תהליך השלום, שהוא אינטרס משותף פלסטיני וישראלי".

