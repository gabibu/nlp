

ראש הממשלה, אריאל שרון, יפגוש היום לראשונה מאז כינוס מרכז הליכוד את יו"ר הקואליציה חבר הכנסת גדעון סער. זאת במסגרת המאמצים לגבש סביבו שוב את סיעתו, הליכוד, לקראת פתיחת מושב החורף.



כזכור חבר הכנסת סער, היה מבכירי הליכוד שקראו בפומבי לראש הממשלה להבהיר את כוונותיו במידה ויפסיד בבחירות הפנימיות, ולאחר ששרון סירב להצהיר כי יישאר בליכוד בכל מקרה חבר לשר החקלאות ישראל כץ ודרש את הקדמת הבחירות, מהלך שהוגדר על ידי שרון כקריאה להדחתו.

המפגש עם חבר הכנסת סער יהיה ראשון בסדרת מפגשים עם בכירי הליכוד שהציגו התנגדות פומבית לעמדתו של ראש הממשלה. בפגישות אלה צפוי ראש הממשלה לבקש מחברי הכנסת לחבור אליו ולהציג עמדה אחידה במהלך דיוני מושב החורף של הכנסת הצפויים להיפתח בקרוב.

בימים הקרובים, לאחר פגישות נוספות של ראש הממשלה עם אנשי הליכוד, מתכוון שרון לכנס את כל חברי סיעת הליכוד למפגש המוגדר כ"גיבושון" בביתו. במפגש זה בכוונתו של שרון להציג חזית פוליטית אחידה בשורות הליכוד.
(ש)
