

בית החולים 'סורוקה' מציג מערכת עידכון ממוחשבת למצב התפוסה בכל רגע נתון בכל מחלקה, מצבם הרפואי של המטופלים, חוסרים במכשור חיוני ומצבת הצוותים הסיעודיים הזמינים.



מערכת דווח סיעודי ממוחשב של מטופלים בכל המחלקות, מאפשרת קבלת תמונת מצב מקוונת, בזמן אמת, של התפוסה במחלקות ובחדרי המיון, של מצבם הרפואי של המטופלים, של מצאי המכשירים החיוניים במחלקות ושל מצבת הצוותים הסיעודיים הזמינים.

מהמרכז הרפואי 'סורוקה' נמסר שהמערכת החדשנית כוללת בתוכה שלושה מודולים עיקריים:
1. דיווח סיעודי יומי - עדכון בזמן אמת, ברמת המחלקה וברמת כלל בית החולים, של תפוסת המחלקות, מורכבות החולים שבטיפול מיוחד, פירוט טיפולים מיוחדים, זמינות מכשור רפואי חיוני ומצבת כוח אדם.

2. סידור עבודה - מאפשר יצירת שיבוץ עבודה שבועי מחלקתי, מאפשר סיכום שעות העבודה של כל אחות ואחות באופן שבועי ובאופן חודשי תוך חישוב ימי חופשה, ימי השתלמות, ימי עיון וכד'.

3. הפקת דו"חות - המערכת מאפשרת הפקת דו"חות בחתכים שונים, ברמת המחלקה וברמת כלל המרכז הרפואי, כגון דו"ח יומי של מספר החולים המונשמים בכל מחלקות האשפוז, חולים סיעודיים מורכבים, מצבת כ"א למשמרת ועוד.

בעבר כל המידע דווח ידנית באמצעות טפסי נייר. מילוי טפסים אלה לא היה אחיד, גזל זמן רב והיה בו מקום לטעויות. בנוסף, איסוף כל הנתונים מכל המחלקות ועיבודם לתמונה כוללת אחת ארך שעות ארוכות שבסיומן כבר לא היה עדכני.

עוד נמסר כי המחשוב המלא של עבודת הצוות הסיעודי במחלקות מאפשר זמינות ומהימנות של נתונים במשך 24 שעות ביממה ברמת המחלקה וברמת כלל המוסד; חסכון בזמן של מילוי הדו"ח, עיבודו ופענוחו; אפשרות לויסות כ"א ואשפוז מטופלים על פי שיקול דעת האחות הכללית במשמרות; ניהול מלאי של מכשירים חיוניים במחלקות. מניעת טעויות בפענוח המידע מהדיווח הסיעודי . תכנון יעיל, שבועי וחדשי, של עבודת הצוות הסיעודי, לפי אחוזי משרה ועל פי דרישות העובד והפקת דו"חות לפי חתכים שונים.

בנוסף, המערכת מהווה כלי ניהולי ראשון במעלה בשעת חירום ומאפשרת ניהול ושחרור מהיר של מטופלים, קבלת תמונת מצב עדכנית של הציוד הפנוי: מוניטורים, מכשירי הנשמה ועוד, וקבלת תמונת מצב עדכנית של מצבת הצוותים הסיעודיים הזמינים.
(ש)
