

כתב וצילם : קובי פינקלר


100 שנה לאחר שהתקיימה הנסיעה הראשונה מחיפה לדמשק תחנך השבוע בכפר יהושע (אחת משמונה התחנות שפעלו בדרך הארוכה בת 160 הק"מ ) תחנת רכבת העמק בכפר יהושע.

תחנת כפר יהושע היתה מאז ומעולם ( 100 שנה...) התחנה הגדולה ביותר פרט לזו של חיפה. במתחם התחנה היו ארבעה מבנים: מבנה מרכזי דו-קומתי ,ששימש כמבנה המרכזי של התחנה; מבנה חד-קומתי עם 3 חדרים שייתכן ששימש למגורי העובדים, מבנה נוסף ששימש ככל הנראה לקופה וקיוסק, ועם הזמן נהרס כמעט לחלוטין; ומגדל מים שנותר בשלמותו.

המבנים נבנו בסגנון גרמני עם קירות אבן עבים כדוגמת מבני הטמפלרים ברחבי הארץ.
במרץ 1948 פסקה פעולתה של רכבת העמק לאחר פיצוץ גשרי הירדן, ליד קיבוץ גשר. המסילה הוזנחה ורוב התחנות נהרסו.

מצב המבנים בתחנת כפר יהושע הלך והתדרדר עד כמעט הרס. מנכ"ל המועצה לשימור אתרים, יוסי פלדמן, התגייס להצלת המבנים יחד עם קק"ל, במסגרת פרוייקט שיקומם של 50 אתרי תקומה, עליה הכריזה ממשלת נתניהו בשנת ה- 50 למדינה והשבוע יוכל כל אחד לחזות בפלא הזה ששמו רכבת העמק.

סיפורה של רכבת העמק והאגדות שנרקמו סביבה מהווים את אחד מהסיפורים היותר עסיסיים הקשורים לאותה התקופה. כל מי שנסע ברכבת הזו אי פעם ממהר לספר על "מהירותה" של הרכבת. כך מספרים שבימי החורף עת פרחו הכלניות בצדי הדרכים, יכול היה הנוסע הרומנטי לרדת תוך כדי הנסיעה מן הרכבת לקטוף כמה זרי כלניות ( אז הן לא היו עדיין פרח מוגן) ולעלות שוב לאותה הרכבת. או לשמוע את סיפור ביצי ציפור הפשוש שהיו מועמסות בחיפה ובהגיעה הרכבת לצמח, כבר בקעו גוזלים מן הביצים...

ימי רכבת העמק הם ימי תחילת התיישבות החדשה בארץ בתחילת העליות . הימים, ימי סוף תקופת התורכים בארץ ואלו ובראשם הסולטאן רוצים לבנות מסילת ברזל אשר תטיב את דרכם של עולי הרגל למכה ותאפשר קיום חיי מסחר בין חיפה לדמשק. אך בין הרצון למעשה ארוכה הדרך והפרוייקט "נתקע". בתחילת המאה ה-20 כאשר מבחינים באימפריה העותמנית כי זמנם קרב לקיצו הם משקיעים סכום עתק של 20000 לירות תורכיות ומקצים 9500 פועלים אשר יבנו מסילה בין חיפה לדמשק. השבוע לפני 100 שנה באוקטובר 1905 נחנכה המסילה כשלאורכה 8 תחנות: בחיפה,בתל חנן, תל שמן, כפר יהושע, עפולה, בית שאן, גשר , צמח ואל חמר.אלו היו התחנות הקבועות , מספר תחנות פעלו "לפי הצרכים". יש עולים, יש יורדים -עוצרים וממשיכים הלאה. גם רוחב המסילה היווה בעיה. הקרונות שיובאו מחו"ל התאימו לרוחב מסילה של 105 ס"מ בעוד רוחב האדנים שנבנו כאן היה צר יותר. מה עושים? מלבישים מסילה על מסילה, מרחיבים ומצירים והכל כיד הדמיון והמעשה.
צרה הכתבה מלפרט את כל הקשור לרכבת .כל מי שיסייר בתחנה ששוקמה בכפר יהושע או בפארק קישון המתחדש יוכל לראות במו עיניו את הדברים, ולקרוא עליהם בספרים.

וכדי לשמוע ממקור ראשון, סעו עוד מעט מערבה לכיוון הישוב 'אל-רואי'. שם בפאתי היישוב מטפח בימים אלו בן היישוב נחום לוי את תוואי המסילה ואת הקרונות שנסעו כאן בשנת 1935. בחפץ לב ובתיאום מראש הוא מספר ותאר את הקשור במעלליה ובסיפוריה של הרכבת ההיסטורית. ויש לו גם אמונה, לא בלתי מבוססת. "בתוך כמה שנים תנוע הרכבת הזו מחדש" הוא מבטיח. סעו להיסטוריה ולנוף המתחדש.

לחץ כאן להגדלה  

לחץ כאן להגדלה  

איך מגיעים?
נוסעים בכביש 70 עד לצומת תשבי, ממשיכים לכיוון כביש 722 ברמזור הראשון מזרחה ( כפר יהושע) או מערבה ( קרית חרושת).התחנה בכפר יהושע בתוך הישוב. לפארק הקישון נוסעים ברחוב הרצל ויורדים עד לפארק .

בהמשך נוסעים בכביש מערבה לכיוון אל רואי. נסיעה של 5 דקות עד לתחנת הרכבת של אל רואי. טל. נחום לוי להסברים מרתקים מן הלב 0528-239248 .
