

תחת הסיסמא "במקום החרבה   הרחבה" הקים אתמול (ד') ארגון חדש בשם "נוער למען ארץ ישראל", שכונות חדשות בישובים: קדומים, אלון מורה, קרית ארבע ואפרת.

(הצילומים באדיבות שרון כץ)

לערוץ 7 נמסר כי מדובר בארגון חדש שהוקם על ידי בני נוער, רבים מהם נמנו על המשוב"חים שנאבקו בגוש קטיף נגד עקירתו. מאז הגירוש עסקו בגיבוש ארגונם ואתמול הם ירו את 'יריית הפתיחה' לפעילות הרחבת ישובים.

בהודעה מטעמם נאמר: "ביום רביעי, אסרו חג , כ"ג תשרי תשס"ו, נעלה ברוב עם באור יום ובגלוי, כבעלי בתים להקים שכונות חדשות במקומות שונים במרחבי ארצנו".

עוד נכתב בהודעה: "בחודשים האחרונים היינו עדים (מי מבפנים ומי במחוץ) לפשע הנורא של קריעת חבלי ארצנו הקדושה והאהובה, גירוש יהודים מבתיהם, עקירת קברים והפקרת מקדשי מעט בידי מרצחים ערבים. במו עינינו חזינו במי שמכונה 'הנהגת המדינה' בועטת בנחלתנו. אנו כנוער שגדל והתחנך על ברכי אהבת הארץ, ועל ההבנה שללא ארץ ישראל   ממילא ניטלת הברכה, והשכינה לא מוצאת מנוח לכף רגלה, שואלים: מה הלאה? ומשיבים בעוז: דוקא כעת   במקום החרבה   הרחבה. במקום נסיגה ובריחה   יציאה אל המרחבים והיאחזות בנחלות".







פעולת ההרחבה של אפרת בגוש עציון החלה בתפילת שחרית שהתקיימה במחסום צה"ל על כביש אפרת תקוע כשבהמשך היום עסקו שם וביתר האתרים, בבניה, נטיעה, שירים ושיעורים.

המבצע הזה, מבטיחים 'נוער למען ארץ ישראל', מהווה פתיחה לפעילות הארגון.






טקס 'חאלקה' במבצע ההתיישבות:
(צילומים באלון מורה: מנחם ברודי)

בשכונה החדשה של אלון מורה שהוקמה במסגרת מבצע התיישבות של נוער למען ארץ ישראל, נערך אתמול טקס 'חאלקה' (תספורת ראשונה לבנים מעל גיל 3) לתאומים. כך נמסר לערוץ 7.



השכונה החדשה הוקמה למרגלות הר כביר בין אלון מורה לשכם. במקום הוקמה 'חושה', מבנה אבן וגם נפרשו צאלונים. במקום התקיימה עצרת ובין היתר ניתן שיעור על ידי רבה של אלון מורה הרב אליקים לבנון.



במאחז הגיבורים בחברון הוקם צריף. לערוץ 7 נמסר כי בני הנוער עוסקים בסקילת השטח מאבנים, יישורו וחרישתו. עוד נמסר כי הרב לוינגר יגיע בקרוב למקום ויתן שיעור.



בקדומים השתלטו יותר ממאה חמישים בני נוער על שלושה מבנים נטושים בכניסה הדרומית לקדומים, ואף הקימו במקום צריף. למקום יגיע רבה של קדומים ויתן שיעור לנוער.

