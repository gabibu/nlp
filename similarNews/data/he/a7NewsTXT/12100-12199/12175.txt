

גנרל גרגורי ניובולד, מנהל המבצעים במטות המשולבים של הצבא האמריקני, אמר היום לעיתונאים כי הברית הצפונית עשויה לכבוש בקרוב את העיר האסטרטגית מאזאר-א-שריף.

כוחות האופוזיציה נמצאים קרוב לנמל התעופה של העיר, אמר, והוסיף כי אנשי הטליבאן "עלולים לאבד את עמדותיהם האחוריות" תוך ימים אחדים.

מפקדים בברית הצפונית אישרו ידיעה זו, ומסרו כי אנשיהם מתכוננים לקרב הסופי לכיבוש העיר מידי הטליבאן. לדבריהם, חייליהם כבר שולטים על שלוש שכונות של העיר, והם הגיעו למרחק של כ-6 ק"מ ממרכזה.
