

אלפים השתתפו אתמול בהלוויתו של חאיתאם אבו שאמאלה בן ה-19, שמת מפצעיו בשבת, לאחר שנפצע מירי המשטרה הפלשתינית ביום ב' שעבר, בהפגנות התמיכה בבן-לאדן שהפכו להתנגשויות אלימות עם המשטרה.

קריאות גנאי נגד הרשות הפלשתינית נשמעו בהלוויה ואגרופים הונפו באוויר.

אבו שאמאלה הוא הרביעי במספר שנהרג מירי המשטרה הפלשתינית בהפגנות.

משפחות ההרוגים ופעילי זכויות אדם טענו כי ההרוגים נורו בידי המשטרה, שטענה מצידה כי אנשיה נאלצו להשיב אש לאחר שנורו על ידי רעולי פנים מתוך הקמפוסים של שתי האוניברסיטאות, האיסלאמית ואל-אזהר, שמהן יצאו המפגינים.

אתמול נמנעה המשטרה הפלשתינית מלהראות בקרבת מלוויו של אבו שאמאלה לקבורה, בעת שמסע ההלוויה הגיע סמוך לאוניברסיטה האיסלאמית, שם פרצו המהומות.

לאחר מסע ההלוויה שהפך להפגנה נגד הרשות הפלשתינית נלקחה גופתו של אבו שאמאלה למקום מגוריו מחנה הפליטים חאן יונס, ושם נקברה.

משפחתו של אבו שאמאלה, שהיא אחת מהעניפות ברצועת עזה, סירבה לקבל את ניחומיו של יו"ר הרשות הפלשתינית יאסר ערפאת, באמרה כי עליו קודם לכל להעניש את השוטרים האחראים להרג.

משפחות ההרוגים נתנו לרשות הפלשתינית שבועיים להעניש את האחראים לירי, ואיימו שאם לא כן יובילו מחאה המונית נגדה. "אנו רוצים בשלטון החוק, אך אם הרשות אינה מצליחה לאכפו - החמולה שלנו תעשה זאת", אמר אחד מבני משפחת שאמאלה.

יצויין כי שלושה אנשים נעצרו ביום ראשון בידי הרשות הפלשתינית, המאשימה אותה כי ירו מתוך האוניברסיטה האיסלאמית על אנשיה. כן הוחלט על הקמת צוות חקירה מורחב בפרשה, שחבריו ימונו ע"י ערפאת עצמו בשובו מביקורו בבריטניה.

