

בהלת מעטפות חשודות פשטה ביום שלישי בוושינגטון, לאחר שמשטרת הקפיטול אישרה שהמכתב שהתקבל במשרדו של הסנטור טום דאשל הכיל אנתרקס.

השגרירות של איחוד נסיכויות המפרץ, המכון היהודי לענייני ביטחון לאומי ורשת ABC דיווחו כל אחד בנפרד על קבלת דואר חשוד והזעיקו את המשטרה.

"העובדים ב-ABC דיווחו על מכתב חשוד בחדר הדואר. הוא אותר ע"י צוות חירום, ונמצא כעת באף-בי-איי לבדיקה נוספת", אמר ר.ג'. סטרן מאגף הכבאות של וושינגטון.

במרחק כמה רחובות משם הודיע אחד העובדים במכון היהודי לענייני ביטחון לאומי, כי במשרד התקבלה חבילה חשודה, אך סירב למסור פרטים נוספים.

באזור הצפוני של הבירה הוזעקו סוכני השירות החשאי, המאומנים לטפל בחומרי נפץ ובאיומים ביולוגיים וכימיים, לבדוק דואר חשוד שהתקבל בשגרירות של איחוד נסיכויות המפרץ. "מישהו פתח מעטפה וראה שהיא מכילה אבקה, אך איננו יודעים מה היא", אמרה פארה עטאסי, עובדת בשגרירות.

שר המשפטים האמריקני ג'ון אשקרופט אמר ביום שלישי במסיבת עיתונאים כי אנשים, שמבצעים "מתיחות" בתחום הטרור הביולוגי, ייענשו קשות. "צריך להיות ברור לכל אמריקני, כי האיום בטרור ביולוגי איננו היום נושא לבדיחות".
