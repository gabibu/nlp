

בראיון שנערך לפני זמן מה בעיתון "מקור ראשון" עם שאול יהלום מהמפד"ל אמר יהלום כי המפד"ל מתחייבת לא להיכנס במקום "האיחוד הלאומי ישראל ביתנו" אם אלה יפרשו על רקע מדיני. בשיחה ביומן ערוץ 7 אישר יהלום שכך תפעל המפד"ל. לדבריו, אין בדעתה של המפלגה להיכנס לממשלה במקום סיעת האיחוד הלאומי, אלא להשתתף באופוזיציה כדי לעצור את "גל הכניעות הנורא של ממשלת הימין בפני השמאל שבתוכה", אמר. עם זאת הבטיח יהלום כי אם שרון ישנה כיוון שבעקבותיו תפרוש מפלגת העבודה, ופרס בתוכה, תצטרף המפד"ל לממשלה לאומית רחבה.

גם שר העבודה והרווחה שלמה בניזרי, בשיחתו ביומן, אמר כי סיעת "האיחוד הלאומי", בפרישתם מהממשלה, עושים "את חטאם של המפד"ל". לדבריו, יציאתם מהממשלה ומנוכחות בקבינט, שבו היה רוב מוחץ לימין, החלישה את כוח המיקוח של הקואליציה, וחיזקה את השמאל. פעולות רבות, כגון יירוט מחבלים ואי נכונות של שרון למסור שטחי יש"ע, נעשו בהשראת המפלגות הימניות, אמר, והוסיף כי עתה הותירו את שרון מוחלש בקואליציה. בניזרי הוסיף כי אף על פי שהוא רואה חשיבות בממשלת האחדות, שלדבריו מנעה "מלחמות יהודים ברחוב ובתקשורת", אם השמאל יחליט ליישם את מדיניות השמאל שריד וברק, גם ש"ס תסיק מסקנות, ותפעל להחלפת הממשלה.

השר לבטחון פנים עוזי לנדאו כינס אתמול בדחיפות מסיבת עיתונאים, ובכך העלה חשד שגם הוא עומד להתפטר, אך הוא השתמש במסיבת העיתונאים דווקא כדי לקרוא לסיעת "האיחוד הלאומי ישראל ביתנו" שלא לפרוש מהממשלה. לנדאו אמר כי על מפלגות הימין לנהל את מאבקן בתוך הממשלה. כתבנו חגי סרי מסר כי לנדאו השמיע דברי תמיכה נלהבים בהמשך קיומה של ממשלת האחדות, וקרא גם לצירופה של המפד"ל לממשלת האחדות. עוד אמר לנדאו כי מדיניות אוסלו, שאותה מנהיג שר החוץ שמעון פרס, תגרום הידרדרות במצב המדיני והבטחוני, ואזרחי ישראל אף יצטרכו לשלם עליה בחייהם.


