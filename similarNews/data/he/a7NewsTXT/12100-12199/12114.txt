

עם פתיחת מושב החורף של הכנסת הגיב ראש הממשלה שרון על פרישתה של סיעת "האיחוד הלאומי-ישראל ביתנו" מהקואליציה, ואמר: "חבריי, השרים זאבי וליברמן, גרמתם לי עגמת נפש. האחדות, חשיבותה מכרעת ליכולת עמידתה של ישראל. לי גרמתם עגמת נפש. לערפאת גרמתם סיפוק רב. אצלו זה היה חלום. ידידיי גנדי ואיווט, עשיתם לו את היום", דברי שרון. הוא קרא לחברי "האיחוד הלאומי" לשקול שוב את צעדיהם.

בנאומו פירט שרון את המהלכים שהוליכו להחלטה לרדת מהגבעות בחברון. לדבריו, המטבחון הגיע להחלטה זו רק לאחר התחייבות הפלשתינים לקבל עליהם את האחריות שלא תיירה עוד אש בחברון. "ההתחייבות הפלשתינית תיבחן אך ורק לאור התוצאות. הבהרנו בצורה הברורה ביותר שאם תיירה אש צה"ל יחזור מיד, וישתלט על המקומות האלה ועל מקומות נוספים", אמר.

"המטרה איננה אבו סנינא, אלא חיסול הטרור, המסייעים לו, והיוזמים את פעולותיו, ואנחנו עושים זאת עכשיו, עשינו זאת בעבר, ונעשה זאת בעתיד", אמר שרון.

שרון הוסיף כי הוא סומך רק על צה"ל, על מג"ב, על המשטרה ועל השב"כ. "אני סומך עליהם ורק עליהם, אנחנו סומכים רק על עצמנו. גם זאת הבהרתי לידידינו בעולם, והם יודעים זאת".

"ישראל", הוסיף שרון, "נמצאת במלחמה קשה ומסובכת, צבאית, מדינית, כלכלית, חברתית, מלחמה שמחייבת אחריות, זהירות, קור רוח ושיקול דעת. אני פונה אליכם, חבריי: במה אתם רוצים לעסוק עכשיו: במלחמה בטרור, או במלחמת בחירות? מי שחושב שבעת כזו צריך להוליך את מדינת ישראל לבחירות   שיקום".

בסיום דבריו אמר שרון: "אני מוליך את הממשלה, ועושה מה שנכון בעיני, לא כתוצאה מלחץ, או מהכורח להגיע לפשרה. אינני נתון לשום לחץ, ואינני מתכוון לעשות כל פשרה בנושא שמסכן את בטחונה של ישראל. אני קורא לכם לשקול צעדכם שוב, ולהישאר בממשלה, מפני שבין כולנו, כל המפלגות הציוניות, עובר קו אחד, קו המשותף לכולנו: הדאגה לעתיד ישראל".


