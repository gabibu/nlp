

מחר- ביום ד', 17.10.01, יתקיים טקס חנוכת מגדל השעון המשופץ ביפו, במעמד שר התיירות, רחבעם זאבי, וראש עיריית תל-אביב-יפו, רון חולדאי.

הטקס יציין את סיום עבודות השיפוץ במגדל השעון שבוצעו במיסגרת פרוייקט התיירות המשותף לעיריית תל-אביב-יפו ולמשרד התיירות, בהיקף של כ-110 מיליון ש"ח. בפרוייקט זה נכלל שיקום מתחם השעון כולו בהשקעה של כ-35 מיליון ש"ח. עבודות השיקום כוללות פיתוח תשתיות מלא, שיקום חזיתות העסקים, חשיפת האבן והקשתות, התקנות ויטרינות ועוד.

ראש עיריית תל-אביב-יפו: "עיריית תל-אביב-יפו מרכזת מאמץ ומשקיעה משאבים רבים לקידום פיתוח ושיקום יפו, הפעלתו מחדש של השעון, הינה חלק ממאמץ להפיכת יפו למוקד תיירות מרכזי".

מנכ"ל המישלמה ליפו, תומר שרת: "מטרתו המרכזית של הפרוייקט היא הפיכתה של יפו למוקד תיירות ארצי ובינלאומי. מתחם השעון בכלל והמגדל בפרט, הם מסימני ההיכר הבולטים של יפו, ולכן אין לי ספק שברגע שהשעון בראש המגדל יתחיל לתקתק שוב - יפו תיכנס לתחילתו של עידן חדש".

הטקס יחל בשעה 19:00, ברחוב יפת, ליד תחנת המשטרה ביפו.
הסדרי תנועה בין השעות 15:30-20:00:
רחוב רזיאל ייסגר לתנועת כלי רכב בין רחוב רציף לרחוב העליה השנייה.
רחוב מפרץ שלמה ייסגר לתנועה מצפון לדרום.
התנועה תופנה לשדרות ירושלים.
