

בכותל המערבי החלו היום עבודות התיקון. שני מנופים הובאו לרחבה ובאמצעותם פורקו מהכותל עשרות אבנים וחלקי אבנים. על ביצוע העבודות החליטו שר הדתות אשר אוחנה ומנכ"ל משרדו מרדכי שמעוני בעקבות פציעתו של אחד המתפללים בערב יום-הכיפורים מאבן קטנה שנשרה ופגעה בראשו.

את העבודות מנהל ארכיאולוג רשות העתיקות דן בהט. רב הכותל המערבי והמקומות הקדושים שמואל רבינוביץ' אמר כי הטיפול ראשוני נועד למנוע סכנה למתפללים. הרב רבינוביץ' התייעץ לפני כן עם הרבנים הראשיים, הרב ישראל מאיר לאו והרב אליהו בקשי דורון, עם הרב עובדיה יוסף ועם הפוסק הרב יוסף שלום אלישיב באשר לסוגיות הילכתיות הנוגעות לעבודות התיקון.

יצויין כי כל אבן שהוסרה סומנה על מנת שבעתיד תודבק חזרה למקומה. כתב עתי"ם מוסיף, כי בשבועות הקרובים תבדוק רשות העתיקות דרכים למנוע בעתיד נפילת אבנים אולי באמצעות הזרקת דבק מיוחד.
