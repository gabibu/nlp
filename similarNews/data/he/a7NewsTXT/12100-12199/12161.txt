

סין עצרה מהנדס אמריקני החשוד באחזקת מסמכים סודיים. כך אמר היום דובר מטעם משרד החוץ בבייג'ין, יותר מחודש לאחר ששגרירות ארה"ב בסין דיווחה על המעצר.

פונג פומינג, מהנדס חשמל יליד סין בן 66, נעצר בחשד לאחזקה בלתי חוקית של 43 מסמכים סודיים אותם קיבל מבכיר במשרד האנרגיה, אמר דובר מטעם ממשלת סין בתדריך לכתבים.

הדובר ציין כי פונג נעצר באוגוסט של השנה שעברה, וכי טרם נקבע תאריך לפתיחת משפטו.

הדובר לא נתן כל הסבר לעיכוב במשפט או בהודעה המאוחרת על המעצר ואמר כי כי "המקרה מטופל על פי כל החוקים". מקורות בשגרירות ארה"ב מסרו כי פונג מקבל ביקורים קבועים של נציגים אמריקנים.

יצויין כי לפני ביקורו של מזכיר המדינה האמריקני קולין פאוול בסין בחודש יולי, שיחררה בייג'ין שלושה אנשי רוח אמריקנים שנעצרו ונחשדו בריגול.
