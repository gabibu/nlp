

סגן מנהל בית חולים הדסה עין כרם בירושלים, פרופ' שמואל שפירא הודיע בשעה 10:00 באורח רישמי, על מותו של השר רחבעם זאבי (גנדי).

השר זאבי נורה בראשו הבוקר במלון היאט בצפון ירושלים. הוא סיים לאכול את ארוחת הבוקר במלון ובעת שעלה לחדרו אירעה ההתנקשות. רעייתו, יעל, שעלתה לחדר דקות אחריו, מצאה אותו שרוע במסדרון.

השר זאבי הובהל לחדר הטראומה של בית החולים, ללא נשימה וללא דופק, שם התאמצו הרופאים לייצב את מצבו.

זאבי ספג לפחות כדור אחד בראשו וכדור שני בצווארו מירי המתנקשים. היורים ביצעו את המעשה באחד המסדרונות של מלון היאט. היורים   ככל הנראה - לא נתפסו.

ההערכה המרכזית במשטרה ובשב"כ היא שהמתנקשים הם ערבים אשר כבר הספיקו להימלט לשטחי האוטנומיה. נראה שהם קיבלו סיוע מערבים העובדים במלון. יחד עם זאת אומרת המשטרה כי יש בידה מידע מועט מאוד על נסיבות ההתנקשות.

לערוץ 7 נודע כי חלק מן העובדים הערבים במלון הייאט נחשדו כחברים בארגון החזית העממית - הארגון שנטל אחריות על ההתנקשות.

זאבי עשה את הלילה במלון הייאט , כפי שמקובל בקרב חברי כנסת ושרים שאינם מתגוררים בירושלים. זאבי אמור היה להתראיין הבוקר בתוכנית של ערוץ 7 . גם אמש הוא התראיין בכל תקשורת שונים.

זאבי נהג להסתובב בלא מאבטחים . הוא היה משיב לשואלים אותו בעניין זה כי הוא המאבטח של עצמו.

מכל קצווי הקשת הפוליטית זורמים גינויים חריפים וגלויי תדהמה ממעשה ההתנקשות.

בעקבות ההתנקשות התבקשו של שרי הממשלה להישאר בבתיהם עד שיובהרו נסיבות ההתנקשות.

ראש הממשלה אריאל שרון, ביטל את כל הפגישות המתוכננות להיום , והוא מקבל דווחים שוטפים. בתוך זמן קצר יכנס ראש הממשלה ישיבה להתיעצות בטחונית.
