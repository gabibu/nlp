

תינוק בן שבעה חודשים, שאימו עובדת ברשת הטלוויזיה ABC, חלה באנתרקס עורי, מסרו שלטונות ניו יורק והנהלת הרשת ביום שני.

"הערב נודע לנו שתוצאות הבדיקות של התינוק הן חיוביות", אמר דייוויד וסטין, נשיא ABC במסיבת עיתונאים. לדבריו, התינוק היה במשך שעתיים לפחות בבניין הרשת ב-28 בספטמבר, בשתי קומות לפחות, אך עד עתה אי אפשר לקבוע בפסקנות כי הוא נדבק בבניין למרות שזה ההסבר הסביר ביותר.

"מכתב שהכיל חיידי מחלת הגחלת התקבל ב-NBC וייתכן מאוד שמכתב נוסף התקבל כאן", הוסיף מפכ"ל משטרת ניו יורק, ברנרד קריק. עם זאת ציין כי עדיין מוקדם מדי להסיק מסקנות, וכי חוקרים מיוחדים נמצאים בבניין ABC מאז שעות הערב המוקדמות.

קריק הוסיף שהחוקרים מנסים לברר באיזה חדרים ובאיזה קומות שהה התינוק ב-28 בספטמבר וכי אז ייקבע מי מבין העובדים ייבדק.

קריק ציין כי בכוונת השלטונות לערוך סריקות ברשתות התקשורת הגדולות בניו יורק "כאמצעי זהירות בלבד", והוסיף כי התינוק מטופל באנטיביוטיקה וכי צופים שהוא יחלים לגמרי.
