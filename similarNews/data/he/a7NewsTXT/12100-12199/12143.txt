

כ-40 תיירנים, החברים בעמותות תיירות של אזור הצפון, משתתפים החל בשבוע זה בסדרה של השתלמויות מיוחדות, מטעם משרד התיירות, הכוללת סדנאות והרצאות, שנועדו להכשיר אותם לאירוח תיירים מחו"ל.

תוכנית זו היא פעולה משלימה לגיבוש מוצר תיירותי חדש הנקרא "STAY-PUT", במרחב "גליל-כרמל", שעיקרה שיווק אזור הצפון כיחידה אחת המהווה לגבי התייר נקודת יציאה וחזרה אליה לאחר סיור וטיול באזורים אחרים בארץ.

כדי להערך לקליטת תיירות זו, מקיים משרד התיירות את ההשתלמויות במתכונת של קורסים בני 6 מפגשים, אשר במהלכם יכירו התיירנים את חשיבות השירות בהערכות האתר לביקור תיירים מחו"ל, המקור לקשיי תקשורת בין התרבות הישראלית למנטליות של התייר הזר, התמודדות מול תלונות, הבדלי שפת גוף ועוד.

טובה קלמן, מנהלת האגף להכשרת כוח אדם בתיירות, מסרה כי הקורס יתרום להעלאת איכות השירות לתייר ויסייע למשתתפים בו לארח תיירים מחו"ל בצורה הטובה ביותר.
