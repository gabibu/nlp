

ראש הממשלה, אריאל שרון, נפגש אמש עם ראשי מועצת יש"ע. בפגישה סקרו ראשי יש"ע בפני ראש הממשלה את בעיות הבטחון השוטף המטרידות את התושבים ביישובים ביהודה ושומרון, וכן הביעו את עמדתם לגבי האופן שבו יש להלחם ברשות הפלשתינית.

ראש הממשלה אמר בפגישה כי מדיניות הממשלה כוללת שלושה דפוסי פעולה. תגובה מיידית לכל אירוע ובמסגרת זו לצבא יש מרחב פעילות ללא הגבלה, פעילות יזומה של צה"ל דוגמת מה שנעשה באבו-סניינה וחרת-א-שייך, ופעולות סיכול דוגמת פעיל החמאס שנהרג ביום א' מאש כוחות מיוחדים של המשטרה.

ראש הממשלה אמר כי זו הדרך שעליה החליטה הממשלה אחרי שבחנה גם דרכים אחרות.

ראש הממשלה סקר בפני ראשי מועצת יש"ע את המשך הדרך המדינית, ובכלל זה הסכמי טנט ומיטשל הכוללים שבעה ימי שקט מוחלט, שישה שבועות של צינון ולאחר מכן שלושה חודשים של צעדים בוני אמון. אף שלב, אמר ראש הממשלה, לא יתבצע ללא מילוי כולל של השלב הקודם.

ראש הממשלה שיבח את ראשי מועצת יש"ע ואת המתיישבים העומדים בגבורה יום-יום מול הטרור הפלשתיני.
