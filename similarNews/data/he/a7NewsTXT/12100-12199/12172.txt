

שר החוץ שמעון פרס אמר היום כי ישראל תפסיק את החיסולים הממוקדים של פעילי טרור אם הרשות הפלשתינית תעצור את המבוקשים ברשימה שישראל הגישה לה.

פרס חזר ואמר שמו"מ ולא כוח צבאי הוא הדרך לפתרון של שלום. "אין כל פתרון לעימות בדרך צבאית בלבד, כלומר, עלינו לשאת ולתת. שנית, מטרתנו היא להשיג שלום יותר מאשר להשיג ניצחון. אנחנו רואים את השלום כניצחון הגדול ביותר שלנו".

"אנחנו מאמינים כי הפלשתינים זכאים למדינה משלהם. אנחנו רוצים לראות מדינה פלשתינית עצמאית, מצליחה ומשגשגת. לדעתנו, ככל שהמדינה הפלשתינית תהיה במצב טוב יותר, יהיה לנו שכן טוב יותר", הדגיש.

"ברגע שתהיה לנו הפסקת אש, נוכל לחזור לזירה המדינית כדי לנסות לשאת ולתת על שלום. לרוע המזל, השגת הפסקת האש לוקחת זמן רב יותר ממה שחשבנו", אמר.

לדבריו, ישראל מצדדת בהקמת מדינה פלשתינית עצמאית, אך עם זאת הדגיש כי ערפאת חייב לרסן את אנשיו המכוונים את רוביהם נגד ישראל.



