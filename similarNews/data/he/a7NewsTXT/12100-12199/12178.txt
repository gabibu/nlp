

כנס היערכות ומוכנות של מערכת הבריאות לתרחישים לא קונבנציונאלים עם דגש על טרור ביולוגי, נערך הערב במרכז הרפואי אסף הרופא שבצריפין. בכנס הדגישו כל הדוברים כי בידי מערכת הבריאות כל האמצעים כדי להתגבר על טרור ביולוגי.

בכנס נכחו שר הבריאות נסים דהן, ראשי מערכת הבריאות וכן מנהלי בתי חולים כלליים, הנהלות של קופות החולים, מנהלי מחוזות בקופות החולים, רופאים מחוזיים ונציגי מד"א וצה"ל.

בכנס הוזכרה האפשרות כי ישראל עלולה להיות יעד אסטרטגי לטרור. כמו כן הוצע להקים צוותי עבודה מחוזיים של בתי החולים וקופות החולים. יצויין כי בימים האחרונים קיבלו בעלי התפקידים תדריכים והנחיות כיצד לנהוג בשעת חירום.

שר הבריאות נסים דהן אמר בכנס: "ביקשתי לקיים את הכנס כדי שכל אחד ואחד יידע מה תפקידו במשבר או במצב חירום. המסר לציבור הוא שיש לנו את התשובות והמוכנות לעבור משבר בשלום ועם ישראל ערוך ומוכן".

מנכ"ל משרד הבריאות בועז לב, אמר כי הבהלה השוררת בארה"ב נובעת מהעובדה שההיערכות המערכתית אינה קיימת שם. הוא הוסיף כי הפעילות שהכנס חלק ממנה היא הקדמת רפואה למכה.

מנכ"ל משרד הבריאות הוסיף כי ישנה מוכנות לאומית להתמודדות עם טרור ביולוגי לא רק עם אנתרקס אלא עם קבוצה שלמה של איומים.

