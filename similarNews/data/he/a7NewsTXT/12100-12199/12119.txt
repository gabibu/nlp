

בלונדון נועד אתמול ראש ממשלת בריטניה טוני בלייר עם יאסר ערפאת. פגישה זו התקיימה למרות התנגדותה של ישראל. בסיומה קיימו השניים מסיבת עיתונאים ממושכת, ובה השמיע בלייר דברי תמיכה בהקמת מדינה פלשתינית.

בלייר ציין כי הטרוריסט בין לאדן אינו מיצג את הפלשתינים, וכי הקמת מדינה פלשתינית בת קיימא היא המטרה של התהליך המדיני באזור. הוא הוסיף כי בעקבות מתקפת הטרור בארצות הברית יש לחדש את המו"מ בין ישראל לפלשתינים.

ערפאת שב וחזר על קריאתו להקמת מדינה פלשתינית עצמאית, שירושלים בירתה. "דרישותינו צודקות, וזכינו לתמיכה מוחלטת של הקהילה הבינלאומית", סיכם ערפאת. הוא גינה את חיסולי המחבלים ואת מדיניות ההתנחלויות, אולם הביע "מחויבות טוטאלית להפסקת האש".

בתגובה לדברי בלייר אמר פרס כי ישראל הציעה לערפאת מדינה, אך הוא דחה את ההצעה. את הדברים אמר פרס במסיבת עיתונאים בברטיסלבה, בירת סלובקיה. "הצענו לערפאת מדינה פלשתינית, ואת רוב השטח, ואיננו מצליחים להבין מדוע הוא דחה זאת".

פרס קרא לנשיא בוש ולבלייר להפעיל לחץ על ערפאת.


