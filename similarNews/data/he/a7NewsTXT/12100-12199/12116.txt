

פרשיית התנגדותו של מופז להחלטת הדרג המדיני, וההאשמה שמאשים אותו ראש הממשלה בחתרנות פוליטית באה לידי סיומה לאחר שהרמטכ"ל התנצל אתמול. בהתנצלותו אמר הרמטכ"ל כי ההודעה בדבר התנגדותו לנסיגה מאבו סנינא נוסחה שלא כהלכה, וכי צה"ל ימלא כל הנחיה שתתן לו הממשלה. ביומן הצהריים של ערוץ 7 אמר אל"מ במיל. אורן שחור כי בהתנצלותו נהג הרמטכ"ל נכון, משום שמוטב לסיים את הפרשייה. לדבריו, מופז הוא רמטכ"ל טוב וחשוב שרמטכ"ל כמוהו ימשיך לכהן, ולא ייכנס בתקופה קשה זו "מישהו מתלמד בשטח".

שחור הוסיף כי בטחון ישראל הוא המטרה המרכזית, ולכן יש לנסות שלא להבליט את העובדה ש"לכל אחד יש חצר אחורית משלו". לדעתו, הנזיפה שקיבל הרמטכ"ל, וכן התנצלותו צריכים לסמן את סיום הפרשה.

גם רא"ל במיל. אמנון שחק אמר כי העימות בין שרון בן אליעזר למופז הוא "אירוע מיותר לחלוטין, ומזיק". שחק מתח ביקורת על שרון ועל מופז, כמו גם על עבודת המטה בצמרת צה"ל, כפי שהשתקפה בהודעת מופז על התנגדותו לנסיגה מאבו סנינא. עם זאת לדעת שחק "זכותו וחובתו של הרמטכ"ל להמליץ המלצות לדרג המדיני, ולומר לו מהן ההשלכות הבטחוניות של צעדים שהדרג המדיני מבצע, אבל את זה יש לומר בפורומים המתאימים בלבד". שחק אמר כי גם ראש הממשלה עשה בעבר שימוש בתקשורת כדי להעביר מסרים למופז. הוא הזכיר את המסר ש"יש ממשלה בירושלים", מסר ששלח שרון למופז מיד בשובו מרוסיה, בעניין תכנית ההפרדה. לדברי שחק, "מוטב שראש הממשלה יימנע מלהתלונן בפני כתבים. הוא צריך לקרוא לשר הביטחון ולרמטכ"ל, וללבן את הנושא עמם בשיחה אישית". עוד הוסיף, כי גם ההתבטאות שיוחסה לשר הביטחון בישיבת הממשלה ביום א', ולפיה איים לפטר את מופז, "אינה תורמת דבר לתחושת הביטחון של הציבור, אינה משרתת דבר, ואף מזיקה". לדברי שחק, הדבר צורם במיוחד בתקופה בעלת רגישות בטחונית, ובמרכזה המלחמה בטרור.

שחק מתח גם ביקורת כללית על הדרג המדיני על כך שהוא נוהג איפה ואיפה: כאשר משרת הדבר את הדרג המדיני הוא נוהג לתת לקציני צבא בכירים להתבטא בנושאים פוליטיים, אך כשזה פחות נוח לו מבקר הדרג המדיני את דבריהם של קצינים בנושאים פוליטיים. הרמטכ"ל לשעבר לא פירט למה כוונתו.


