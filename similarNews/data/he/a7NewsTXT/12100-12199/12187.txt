

המשטרה חושדת, כי שני מתנקשים ירו בראשו של השר רחבעם זאבי. כוחות משטרה גדולים וכוחות בטחון נמצאים בשעה זו במלון היאט, שנסגר הרמטית לכניסה וליציאה של בני אדם. זאת, בנסיון לברר את נסיבות מה שאירע בקומה השמינית של המלון בירושלים, שם נורה בראשו השר רחבעם זאבי.

מלון היאט ממוקם בחלקה המזרחי של ירושלים ומרבית עובדיו הם ערבים. בשלב זה מעריכה המשטרה כי מדובר בשני מתנקשים, שידעו היטב על הימצאותו של השר גנדי במלון היאט. במשטרה לא פוסלים את האפשרות, כי אותם מתנקשים קיבלו מידע מתוך המלון, מאחד העובדים, לפיו גנדי נמצא במלון, לרבות הענקת פרטים מדוייקים, כגון מספר חדר והקומה. עובדה היא, כי המחבלים המתינו לו בפתח חדרו, כשחזר מארוחת הבוקר בחדר האוכל. למרבה המזל, רעייתו הגיעה זמן קצר לאחר מכן והיא זו שמצאה אותו. אם היתה חוזרת יחד עמו, ייתכן והיתה נפגעת על ידי אותם אנשים שניסו להתנקש בשר זאבי וירו בראשו מטווח קצר.
