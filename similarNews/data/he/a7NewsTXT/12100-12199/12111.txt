

שלושה רימונים נורו אתמול בלילה לעבר מוצב צה"ל שליד נצר חזני, כ-5 ק"מ מחאן יונס.

במקביל נורתה אש לעבר מוצב צה"ל ליד גני טל, וקודם לכן נורו רימוני רובה לעבר אותו מוצב.

אש נורתה לעבר רכב ישראלי סמוך לכפר רמון הסמוך לרמאללה. כוח צה"ל השיב אש לעבר היורים.

הלילה ירו ערבים לעבר מחסום צה"ל סמוך לאלון מורה. כמו כן ירו הפלשתינים לעבר כוח מג"ב באזור עטרות.

אתמול תקפו ערבים שני כלי רכב ישראליים ליד כדים בצפון השומרון. כתבנו קובי פינקלר מוסר כי נפתחה עליהם אש מנשק קל, אך הם לא נפגעו.

סימנים לירי פצצת מרגמה במהלך הלילה התגלו אתמול בסריקות שביצעו חיילים בדרום גוש קטיף.

פלשתינים ירו על רכב ישראלי בכביש פדואל - חוצה שומרון. אין נפגעים.

סמוך למוצב טרמית שבדרום חבל עזה הפעילו ערבים מטען צד נגד כוח צה"ל. אחר כך הושלך רימון יד לעבר כוח חילוץ שהגיע למקום. אין נפגעים.

אחמד מארשוד, מחבל בכיר בפתח', חוסל אתמול בשכם. טיל שנורה כנראה ממסוק פגע במכוניתו בעת שהיה במחנה בלטה. מחבל נוסף שהיה לצדו נפצע קל, כך דיווח כתבנו קובי פינקלר.


