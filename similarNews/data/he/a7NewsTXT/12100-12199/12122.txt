

חמישה אזרחים לפחות נהרגו ביום שלישי, לאחר התחדשות ההפצצות האמריקניות על אפגניסטן, זה היום העשירי ברציפות, הודיעה סוכנות הידיעות האיסלמית.

הסוכנות, המקורבת למקורות בטליבאן, מסרה כי ההתקפות נערכו על קנדהאר, מעוז הטליבאן, על העיר הצפונית מאזאר-א-שריף ועל קאבול, שבה נשמעו לפחות שלוש קולות נפץ עזים.

בהודעה נאמר כי המטוסים האמריקניים הפציצו את נמל התעופה של קנדהאר ומחנה צבא באזור קישלה ג'אדיד, מזרחית לעיר. בהתקפה זו נהרגו שלושה אזרחים. במאזאר-א-שריף הפציצו המטוסים את נמל התעופה ומיתקנים צבאיים בקאלא קול מוחמד, שלושה ק"מ מערבית לשם, וכי בהתקפה זו נהרגו שני אזרחים. לא התקבל אישור לידיעה זו מכל מקור אחר.

מקורות בכירים בטליבאן הודיעו כי העיר קנדהאר הופצצה 130 פעמים ביום שני, וכי אזרחים רבים נהרגו. בכיר במשרד ההסברה האפגני אמר גם כי בלאל מוחמד, אחת השכונות של קנדהאר, יש עדיין גופות רבות בין הריסות הבניינים.

אנשי הטליבאן גם הודיעו כי אין ביכולתם לחדש את אספקת החשמל לקאבול, שנותקה בעיר ביום שני בערב בעקבות הפצצת תחנת הכוח המרכזית השוכנת בצפון-מערב העיר. עיתונאים מסרו כי ייתכן שמטרת ההפצצות היתה עמדות צבאיות של הטליבאן, השוכנות צפונית לעיר.

האמריקנים הודיעו מצדם כי ביום שלישי השתתף בהתקפות על קנדהאר מטוס AC-130, שהוא מפציץ בעל כוח אש אדיר, ויכול לטוס מרחקים גדולים יותר ממטוסי האף-16 והאף-18. מטוס זה נושא תותחי הוביצר 105 מ"מ ומכונות ירייה, יש בו צוות של 14 חיילים, ביניהם חמישה תותחנים, והוא מסוגל לירות 2500 כדורים בדקה על מטרות קרקעיות.

