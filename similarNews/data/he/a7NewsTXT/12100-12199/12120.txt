

העצבנות השוררת בארה"ב מאז הפיגוע במגדלי התאומים גרמה ששני יהודים שהתפללו במטוס, נחשדו כמפגעים.

שני יהודים שטסו בטיסת דלתא 458 מאטלנטה לניוארק, ניו ג'רסי, קמו להתפלל בירכתי המטוס. חזותם, ופעילותם הבלתי מובנת עוררו חשד כי מדובר באיום, והטיסה סטתה ממסלולה. המטוס נחת בשארלוט שבצפון קרוליינה, וכל הנוסעים הורדו ממנו. בחקירתם העלו שירותי הביטחון שאותם "חשודים", "בעלי החזות ה'מזרח תיכונית'", שהיו לבושים בשחור והשמיעו מלים בשפה לא-מובנה, הם, כאמור, יהודים, שעמדו להתפלל במטוס. "כולם מתוחים, ולא צריך הרבה לחץ כדי שאנשים יתמוטטו", אמר מנהל התפעול של נמל התעופה בשארלוט. לאחר החקירה המשיכה הטיסה בדרכה לניוארק. "נראה כי נוסעי המטוסים בארה"ב סובלים מעצבנות יתרה מאז פיגועי 11 בספטמבר", אמר מקור בחברת התעופה.

בשבת דווח כי טיסה של חברת "יו.אס. איירווייז" מצפון קרולינה לדנוור, נחתה באינדיאנפוליס, לאחר שבמטוס התגלתה אבקה לבנה חשודה. לאחר שהוברר כי האבקה אינה רעילה המריא המטוס לדרכו.




