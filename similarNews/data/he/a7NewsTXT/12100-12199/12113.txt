

שרי "האיחוד הלאומי ישראל ביתנו" זאבי וליברמן הגישו אתמול מכתבי התפטרות לראש הממשלה. במסיבת עיתונאים שכינסו גוללו השנים את המניעים שהביאו אותם להתפטר. השר אביגדור ליברמן אמר שראש הממשלה כי לא ניצל את האירועים בארצות הברית כדי להלום בטרור הפלשתיני, ובסופו של דבר עלה לישראל משגה זה לא רק בנזק בטחוני, אלא גם בנזק מדיני. לדבריו, הסיעה נכנסה לממשלה עם לבטים רבים, אך גם עם תקוות, ובעיקר עם ויתורים לצורך הקמת ממשלת אחדות, אבל, אמר ליברמן, אם משווים את שתי התקופות, זו שהחלה מתחילת מלחמת אוסלו ועד לבחירת ממשלת האחדות, וזו שהחלה מכינונה של ממשלת אחדות ועד עכשיו הרי שמי שקיווה לראות תפנית דרמטית במצב הביטחון האישי לא זכה לראותה.

ליברמן האשים את שרון בכניעה מתמדת לעמדותיו של שר החוץ פרס, ובאי קיום הבטחות, כי הלא הוא הבטיח שלא ינהל מו"מ תחת אש. לדבריו, גם שלשום, בעיצומה של הרעשת קטיושות על יישובי גוש קטיף, ישב פרס עם פלשתינים בכירים וניהל איתם משא ומתן מדיני על יישום דו"ח מיטשל, אך לדבריו, הקש ששבר את גב הגמל היה החלטת שרון לסגת מחברון. החלטה שהייתה מנוגדת לחוות דעתם של גורמי ביטחון. לדבריו, החלטה נוספת ששרון קיבל בניגוד לדעתם של גורמי הביטחון הייתה לאפשר את פגישת פרס וערפאת. זאת, כאמור, אף על פי שגורמי הביטחון ציינו שמפגש זה מזיק לבטחון ישראל.

ליברמן הוסיף כי האתגר הגדול שעומד כיום בפני מדינת ישראל הוא לסכל את היוזמה האמריקנית שמתגבשת. "כל עוד משרד החוץ ופרס מתווים את מסלולה של מדיניות החוץ אי אפשר לסכל את היוזמה האמריקנית", אמר ליברמן, ועוד אמר כי המחנה הלאומי חייב להציג אלטרנטיבה לאוסלו. בהתייחסו לשאלה אם ההתפטרות תסייע לעליית השמאל, כפי שקרה ב-92' וב-99', השיב ליברמן: "בניגוד לעבר, הרי כיום אין סכנה שהשמאל יחזור לשלטון".

השר רחבעם זאבי, שאף הוא התפטר, אמר כי מרגע ששרון ראה בממשלת האחדות הלאומית מטרה אסטרטגית, הוא, זאבי, ידע שזו תהיה ממשלת שיתוק לאומי. לדבריו, הוא היה מודע לכך שבממשלת אחדות צריך לוותר מדי פעם "אבל למה תמיד נתבעים דווקא אנו לוותר? ומדוע תמיד הדעה של פרס היא הקובעת?" גם זאבי ציין, כי הגורם הישיר לפרישה הוא מסירת האחריות לבטחונם של יהודי חברון בידיהם של אנשי ג'יבריל ראג'וב, "איש דמים מבית מדרשם של הפת"ח וערפאת", כלשונו.

מועצת יש"ע, ועד היישוב היהודי בחברון ותנועת נשים בירוק בירכו על החלטת "האיחוד הלאומי ישראל ביתנו" לצאת מהממשלה. בכירים ביש"ע העריכו אתמול כי האינטרס של המחנה הלאומי מחייב את הפלת ממשלת שרון.


