

ראש אמ"ן, אלוף עמוס מלכה, אמר בועדת החוץ והבטחון של הכנסת כי האמריקנים שבעי רצון מפעילותו של ערפאת נגד הטרור.
לדבריו שביעות הרצון האמריקנית היא בעיקר מהעובדה שאין פיגועים גדולים ורבי נפגעים ואם המצב יימשך, ערפאת יודע כי האמריקנים יסייעו לו לחדש את המו"מ המדיני. "האמריקנים מודעים למשחק הכפול של ערפאת אך כעת הם מתרכזים בהשגת 'שקט תעשייתי' בזירה הישראלית-פלשתינית".

אלוף מלכה ציין כי האמריקנים עושים אבחנה בין סוגי טרור: ירי בצירים שונה מבחינתם מפיגועים רבי נפגעים.

עוד ציין ראש אמ"ן כי האמריקנים דורשים ליישם את דו"ח מיטשל ותוכנית טנט במקביל ולא באופן מדורג, לעומת הדרישה הישראלית לימים של שקט והפסקת אש ולאחריהם יישום התוכנית.

ראש אמ"ן הוסיף כי אין סיכול ממשי של פיגועים ואין מעצרים של מחבלים. לדבריו, מי שנעצר מוחזק בתנאים נוחים והוא אף סיפר על מקרה ש"עצור" נראה משתתף בהפגנת מחאה של הפלשתינים על מעצרו שלו.
