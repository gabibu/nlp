

ירדן טוענת כי סוכני שירותי הביטחון שלה הצליחו באחרונה לסכל פיגועי טרור נגד שגרירויות ערביות ומערביות בביירות, ביניהן שגרירות ירדן.

דובר מטעם הממשלה אמר לכתבים כי ירדן, בשיתוף עם שירותי הביטחון הלבנוניים, סיכלו לפני ימים אחדים מיתקפה מתוכננת נגד כמה שגרירויות בבירת לבנון, ביניהן האמריקנית והבריטית, שתוכננו על ידי תנועה איסלמית בשם אוסבאת אל אנסאר שמושבה בלבנון.

הדובר אמר כי התנועה, שמטה הפעולה שלה נמצא במחנה הפליטים עין-חילווה, קשורה לרשת הטרור הבינלאומית של אוסאמה בן לאדן. צעדי ביטחון רבים ננקטו בשגרירויות בביירות לאחר סיכול הפיגועים, אמר הדובר.
