

אתמול לפנות בוקר יצא צה"ל מהגבעות, ולוחמיו של גי'בריל רג'וב תפסו את העמדות שפונו, לאחר שהורשו להגיע לשם בלילה מרמאללה דרך ירושלים וגוש עציון.

לדברי שאול גולדשטיין, יו"ר המועצה האזורית גוש עציון, הכוחות של רג'וב עברו בעשרה ג'יפים על דרך ירושלים וכביש גוש עציון בעודם חמושים. וחיילי צה"ל אבטחו אותם. מעתה, הוסיף גולדשטיין, נתונים אנשי חברון לחסדי רג'וב.

אורית סטרוק, חברת ועד היישוב היהודי בחברון, והמתגוררת בבית הדסה, אמרה ביומן ערוץ 7: "עמדתי הלילה על גבעת אבו סנינא, וראיתי מחזה קורע לב. ראיתי את הבית שלי מונח על כף היד. ראיתי כמה הוא פגיע, וידעתי שהחל מהלילה, הילדים שלי, שישנים בפנים, יהיו פגיעים מאד לאותם מחבלים". עוד הוסיפה סטרוק: "שאלתי את עצמי: איך ממשלה במדינת ישראל עושה מעשה כזה, אחרי שנה של ירי, וחיים תחת קני המחבלים? זה פשוט לא יאומן", אמרה.


