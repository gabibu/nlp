

אתמול הגיש ראש הממשלה באמצעות הפרקליטות את תשובתו לבג"צ לעתירה של התושבים שהתגוררו באיקרית ובירעם, המבקשים להורות לממשלה להשיבם לבתיהם, בתים שעזבו לפני כ-50 שנה.

ראש הממשלה אמר בתשובתו כי בשיחות קמפ דייויד האחרונות שבה ועלתה בעיית נסיון כניסתם של ערבים לישראל בטענה ל"זכות השיבה", והתברר, שהיא אולי הבעיה המרכזית בפתרון הסכסוך הישראלי ערבי. יש סכנה שקבלת העתירה יהיה בה משום תקדים, והרשות הפלשתינית תעשה בכך שימוש תעמולתי ומדיני. "להחלטה בדבר החזרת העקורים עלולות להיות תוצאות אסטרטגיות מרחיקות לכת, שתפגענה באינטרסים חיוניים וקיומיים של המדינה, גם בשל כך שסוגיית איקרית ובירעם נתפסת בעיני חלק מהציבור הערבי כקשורה לסוגייה הרחבה יותר, סוגיית הנפקדים נוכחים, כלומר, יש לכך קשר לדרישת כ-200 אלף עקורים אזרחי ישראל המבקשים לחזור לכפריהם שננטשו במלחמת השחרור. השבתם של עקורי איקרית, ולו השבה מוגבלת, תיצור ציפיות רחבות, תעורר תקוות רבות, ותזמין תביעות לא מבוטלות של כל המבקשים לפתוח מחדש את מלחמת השחרור ולשנות את תוצאותיה", כתב ראש הממשלה לבג"צ.

בתשובתו הזכיר שרון כי במשך השנים כאשר מדובר בנושאים מדיניים נמנע בית המשפט העליון מלהתערב בפעולות הממשלה. שרון מבקש מבג"צ שלא להתערב בהחלטתה המדינית של ועדת השרים לענייני ביטחון לאומי, שהיא בגדר החלטת ממשלה.

ראש הממשלה כתב, כי הממשלה מסכימה לפצות את התושבים, או לשקמם, אך לא להשיבם לבתיהם.


