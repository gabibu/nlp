

בתוך חודש וחצי יפרסם מבקר המדינה דו"ח חמור על מינויים בלתי תקינים במשרד החוץ. בוועדה לביקורת המדינה קוראים לזרז הפרסום לנוכח כוונות השר שלום להתמודד על ראשות הליכוד וראשות הממשלה.

הוועדה לביקורת המדינה קיימה אתמול דיון בנושא אי סדרים במשרד החוץ, יוזמה של ח"כ אילן שלגי (שינוי), בה הבטיח מבקר המדינה להגיש דוח מיוחד בנושא מינויים בלתי תקינים ואי סדרים במשרד החוץ בתוך כחודש וחצי.

מבקר המדינה, מיכה לינדנשטראוס אומר "סיימנו את השלב הראשון של הבדיקה שלנו. עוד היום נשלח מכתבים למבוקרים ונבקש את תגובתם. אני מעריך שהתהליך הזה ייקח כמה שבועות שבסופם נפרסם את הדוח שלנו בנושא. אני מעריך שזה יקרה בתחילת ינואר".

יו"ר הוועדה לביקורת המדינה, ח"כ מלי פולישוק אומרת ש"לאור הודעתו של שר החוץ סילבן שלום על מועמדותו לראשות הליכוד, אני דורשת לפרסם את ממצאי הדוח המיוחד שנכתב בימים אלה על ידי מבקר המדינה בנושא מינויים בלתי תקינים ואי סדרים במשרד החוץ".

לדבריה "המצב כיום הוא לקוי מבסיסו והוא גורם נזק חמור ביותר לשירות הציבורי. מדובר ברעה חולה שאנו נתקלים בה ביותר מדי משרדים. יש אמנם אנשים מסורים במשרד החוץ שעושים את עבודתם נאמנה אבל ישנן גם תופעות אחרות, כמו אלה שנשמעו כאן, שיש לשים להן סוף".

ח"כ אילן שלגי משינוי אמר בסיפוק: "פנייתי למבקר המדינה ולוועדה הנכבדה לפני חצי שנה החלה להניב תוצאות וטוב שמתקיימת בדיקה. רק לאחר שבית המשפט גער לאחרונה בשר החוץ על השתתפותו בועדת מינויים בניגוד לתקנון המשרד ופסל את החלטת הוועדה, החליט המשרד לרענן נהליו. נציב שירות המדינה שנרדם בשמירה נכנס גם הוא לתמונה בעקבות פסק הדין. בינתיים הוקפאו כל המינויים בשירות החוץ לתקופה ארוכה ונגרם נזק עצום למדינה. אילו פעל השר כדין, כל המבוכה הייתה נמנעת".

מנכ"ל משרד החוץ, רון פרושאור שהיה שותף לדיון בוועדת הכנסת מביע כעס על ההאשמות כלפי התנהלות משרדו: "אני גאה להיות מנכ"ל המשרד. יש כאן אמירות שפוגעות באנשים טובים. בכל אירגון צריכה להיות אופציה לאנשים להתקדם. יש דוגמאות רבות של אנשים שהתחילו מלמטה והתקדמו בסולם הדרגות בצורה יפה מאוד. אני לא רוצה להציג תמונה של אירגון ללא בעיות אולם יחסית למקומות אחרים אנחנו מקום מסודר, שעובד יפה ושומר על נהלים. יחד עם זאת, יש בהחלט מה לשפר. בכל מקרה, התמונה היא לא גרועה כפי שהוצג פה".

נציב שירות המדינה, שמואל הולנדר יצא גם הוא להגנת אנשי משרד החוץ: "עובדי משרד החוץ הם מהמיטב שבשירות המדינה. היו בעבר מינויים פחות טובים ואפילו גרועים מאחר ועד שנת 1999 לא הייתה בקרה מצד אחד והייתה הרבה ביקורת מצד שני, גם של בג"צ. באותה שנה הייתה החלטת ממשלה שעשתה סדר בנושא המינויים וקבעה כי תהיה ביקורת של ועדה ציבורית שחברים בה אנוכי ועוד נציגי ציבור שמבינים דבר וחצי דבר בשאלה מי מתאים ומי לא לתפקיד מסוים. מאז, יש בהחלט מקרים בהם אנחנו לא מאשרים מינויים."
(ש)

