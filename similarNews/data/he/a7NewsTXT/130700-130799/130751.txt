

השר לשעבר שרנסקי אמר בישיבת סיעת הליכוד כי לראשונה לאחר שנתיים הוא מסכים עם מעשהו של שרון - התפטרותו. הליכוד צריך לדבריו להתאחד ולנסח מצע שיגדיר את הקו של 'הליכוד האמיתי'.

סיעת הליכוד קיימה היום (ב) בפעם הראשונה ישיבה ללא שרון, היו"ר שפרש.

בישיבה תקף השר לשעבר שרנסקי את שרון ואמר כי זוהי הפעם הראשונה לאחר שנתיים שהוא מסכים עם מעשהו - ההתפטרות שלו. לדבריו הוא הצביע נגד שרון ונגד העקירה, התפטר מהממשלה עקב הגירוש ועכשיו "סוף סוף שרון עושה משהו שאני מסיכם איתו ומתפטר".

הפרישה לדברי שרנסקי טובה לדמוקרטיה אבל שרון לדבריו היה צריך לפרוש מיד אחרי משאל המתפקדים כשאיבד את אמון התנועה ולא "להמשיך ולענות את הליכוד כמעט שנתיים". לקראת הבחירות אומר שרנסקי, הליכוד צריך להתאחד לשמור על האידיאולוגיה הליכודית שלו לחזור לדרכו ולנסח מצע כזה שיגדיר בבירור את הקו של 'הליכוד האמיתי'.

גם סיעת העבודה התכנסה היום. היו"ר עמיר פרץ קרא לקיים בחירות ב 28 במרץ. אתר העבודה מדווח כי פרץ אמר ש"מפלגת שרון היא הרפתקה זמנית". לאחר התכנסות הסיעה הגישו ארבעה ממבין 8 שרי העבודה את התפטרותם למזכירות הממשלה: בנימין בן אליעזר, אופיר פז-פינס, חיים רמון ויצחק הרצוג. האתר ציין כי המשנה לרה"מ פרס לא הגיש התפטרות.

עתון 'הארץ' מביא את דברי גורמים המקורבים לרה"מ לפיהם שרון מעונין לבצע מהלך מדיני מרחיק לכת אם ייבחר בשלישית לרה"מ. החלטתו לפרוש מלמדת לדבריהם על כוונתו לפנות "כל או רוב" הישובים ביהודה ושומרון. הם הוסיפו כי ייתכן שמפלגתו של שרון תקים קואליציה עם מפלגת העבודה, שינוי ואולי אפילו מרץ ואף תזכה בתמיכה מבחוץ של הסיעות הערביות.
