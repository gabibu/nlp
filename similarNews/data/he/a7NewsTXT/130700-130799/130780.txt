

מנהיג התנועה האסלמית, ראיד סלאח, ביקר אמש לראשונה מאז שוחחר מהכלא הישראלי, במסגד אלאקצה שבהר הבית. סלאח קרא לאומה האסלאמית לפעול לשחרור ירושלים מהכיבוש וטען, כי זה הפתרון היחיד ההולם לבעיית ירושלים.

מאת: יונתן דחוח הלוי

סלאח ציין בדבריו על הר הבית כי התנועה האסלאמית בראשותו פועלת לסכל רכישת בתים ע"י יהודים בעיר העתיקה וביצוע החפירות הארכיאולוגיות במקום.

ראיד סלאח, ראש התנועה האסלאמית בישראל, ביקר אמש ביום ראשון (21 בנובמבר) במסגד אלאקצה ובמתחם הר הבית. היה זה ביקורו הראשון של ראיד סלאח במקום מאז שוחרר מהכלא הישראלי לאחר שלושים חודשי מאסר שנגזרו עליו בגין מתן סיוע לארגונים פלשתיניים הקשורים לתנועת החמאס. לסלאח נלוותה משלחת בכירה של התנועה האסלאמית שכללה את השיח' חוסאם אבו ליל ועו"ד זאהי נג'ידאת.

בראיון עיתונאי לאתר האינטרנט הפלשתיני "קודס-נט" אמר סלאח, כי אינו חושש מאיש וכי אין אדם (רמז לגורמי הממשל בישראל) היכול מנוע ממנו להיכנס למסגד אלאקצה ולממש את זכותו הלגיטימית והדתית לבקר במקום הקדוש. כאשר ישראל תוקפת אותי, הסביר סלאח, היא למעשה תוקפת את דת האסלאם אשר המאמינים בה רואים בירושלים פיקדון המונח על צווארם והמחייב אותם לפעול להגנה על העיר הקדושה מפני הכיבוש.

סלאח שלל טענות שהושמעו בישראל לפיהן קיימת סכנה של התמוטטות חומות העיר העתיקה. גם אם ימצאו סדקים בחומות, הסביר, ישראל לבדה תהיה זו שתשא באחריות בגלל שהתירה את החפירות בהר הבית.

את הפתרון לבעיית ירושלים רואה סלאח ב"סילוק הכיבוש הישראלי", וזאת, לדבריו, "על מנת למנוע את חלוקת הר הבית בין יהודים למוסלמים ואת הקמת בית המקדש". הוא קרא לאומה האסלאמית ולעולם הערבי להתעורר ולפעול למען ירושלים לפני שיהיה מאוחר המטרה לסכל את תוכניות של יהודים לבנות בתי תפילה למרגלות הר הבית ולחבר באמצעות מנהרות אתרים ארכיאולוגיים במתחם הר הבית.

התנועה האסלאמית בראשות ראיד סלאח פועלת לשמור על הצביון האסלאמי של ירושלים ולפתח את המקומות הקדושים לאסלאם בעיר. סלאח ציין, כי התנועה מתמקדת כיום בפעילות בעיר העתיקה החותרת למנוע מגורמים יהודיים בעלי ממון לרכוש בתים במקום. במקביל, ממשיכה התנועה לחזק את זיקת ערביי ישראל למסגד אלאקצה באמצעות ארגון טיולי חינם לתלמידים ועריכת עצרות המוניות עיתיות.

