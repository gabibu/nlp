

הסתדרות המורים מכינה חוק חינוך להתמודדות עם אלימות במוסדות החינוך. ההודעה באה בעקבות תקיפתה של מורה בכיתה ב' באשדוד, ע"י הורה של אחד התלמידים. ביום ד' תוקדש השעה הראשונה בבתי"ס בעיר לנושא האלימות.

הסתדרות המורים באשדוד מוסרת כי השעה הראשונה ביום ד' הקרוב תוקדש לנושא האלימות בעקבות תקיפה חמורה של מורה בכיתה ב' על ידי הורה של אחד התלמידים בבי"ס יסודי בשכונת מצוקה בעיר. הצעד לדבריהם נועד "למחות ולצלצל בפעמוני המצוקה וההתרעה".

התקרית ארעה היום, יום ב'. כתוצאה מהתקיפה נחבלה המורה ונזקקה לטיפול רפואי. למשטרה הוגשה תלונה והאב נעצר לחקירה.

מחר, יום ג', יתכנסו בעיריית אשדוד נציגי הסתדרות המורים עם נציגי העירייה, נציגי ועד ההורים ומפקחת בית הספר המייצגת את משרד החינוך- לדיון דחוף ולמציאת פתרונות לתופעת האלימות בעיר.

מזכ"ל הסתדרות המורים, יוסי וסרמן, שב ומזהיר מפני התגברותה של האלימות בחברה הישראלית בכלל, ובפרט נגד התוקפנות והפגיעה היום- יומית והנמשכת במורים- בכיתות ובחצרות בבתי הספר.

"הסתדרות המורים התריעה לא אחת במשך שלוש השנים האחרונות וחוזרת ומתריעה פעם אחר פעם נגד תופעת האלימות ונגד העובדה שידיהם של המורים כבולות." הוסיף וסרמן.

הסתדרות המורים במסגרת פעילותה כנגד תופעת האלימות שוקדת על כתיבת הצעת חוק החינוך, שיתן למורים סמכויות להתמודד עם האלימות הגואה בחברה הישראלית בכלל ובמוסדות החינוך בפרט.
כמו כן בחנוכה תקיים הסתדרות המורים כנס ארצי בנושא האלימות: הצגת הבעיה ודרכי התמודדות עימה.
