

ח"כ טלב אל-סאנע (רע"ם) קורא למפלגות הערביות להתלכד לרשימה משותפת כדי לסכל בין היתר את תכניתו של פרס "לייהד" את הנגב והגליל. הוא הזהיר מפני סכנת ההצבעה ל'מפלגות ציוניות' עקב בחירת פרץ ליו"ר העבודה.

במכתב ששלח למנהיגי הציבור הערבי קרא ח"כ טלב אל-סאנע (רע"ם) למפלגות הערביות הוא קורא להם להתלכד ברשימה משותפת בבחירות הקרובות לכנסת, עקב ההתפתחויות הפוליטיות האחרונות.

כתבנו חגי הוברמן מוסר כי אל-סאנע פנה במכתב למנהיגי המפלגות הערביות וליו"ר ועדת המעקב העליונה לענייני האזרחים הערבים, שווקי ח'טיב, וביקש לכנס את ועדת המעקב לדיון בנושא. "לאור ההתפתחויות הפוליטיות החדשות וההשלכות הצפויות על האזרחים הערבים", כתב אל-סאנע, "יש לפעול מתוך אחריות לאומית ולקיים דיון רציני למען הקמת קואליציה כוללת של כל הסיעות הערביות, שתהיה מסוגלת להתמודד עם האתגרים החדשים". לדבריו, התחרות בין הרשימות הערביות גורמת לאובדן קולות ולהחלשת הייצוג של האזרחים הערבים בכנסת.

אל-סאנע ציין את תוכניתו של המשנה לראש הממשלה, ח"כ שמעון פרס, 'לייהד' את הנגב והגליל, ואמר כי רק רשימה משותפת תהיה מסוגלת 'להדוף את התוכנית הזו ואת הסכנות האורבות בה לאזרחים הערבים'.

"רשימה כזו יכולה להיות הכוח השלישי בכנסת ולהעניק לחברי-הכנסת הערבים הזדמנות להשפיע על המצב הפוליטי ולשנות את המציאות הכלכלית-חברתית לטובת האזרחים הערבים הסובלים מהאבטלה והעוני", כתב אל-סאנע, והוסיף כי רשימה כזו תוכל לפעול למען 'השלום הצודק והכולל באזור'.

רשימה משותפת תעלה את שיעור ההצבעה בקרב הציבור הערבי מ-60% ל-90%, טוען אל-סאנע, ומזהיר מפני סכנת ההצבעה למפלגות הציוניות, במיוחד בעקבות בחירתו של עמיר פרץ לראשות מפלגת העבודה.

אל-סאנע קורא לכנס ישיבת חירום של ועדת המעקב כדי לדון בהתפתחויות הפוליטיות האחרונות ולקיים דיאלוג פתוח וישיר בין הסיעות הערביות השונות למען הקמת רשימה משותפת. לדעתו, "יש עכשיו הזדמנות אמיתית ורצינית להקמת רשימה משותפת אם הצדדים השונים יגלו רצינות וייענו לאתגר הזה".
