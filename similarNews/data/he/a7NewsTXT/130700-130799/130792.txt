

חמישה, תושבי צפון הארץ ומרכזה, נעצרו אתמול בחשד שזייפו תלושי שכר והגישו אותם לביטוח הלאומי כדי לקבל קצבאות שונות.

חוקרי היחידה למאבק בפשיעה הכלכלית/זרוע ביטוח לאומי בשיתוף חוקרי המוסד לביטוח לאומי ורשות המיסים ובסיוע שוטרי מרחב עמקים, עצרו אתמול 5 חשודים, מצפון הארץ ומרכזה, שעל פי החשד שיתפו פעולה וזייפו תלושי שכר פיקטיביים לצורך קבלת קצבאות שונות מהמוסד לביטוח לאומי וביצוע עבירות מס אחרות.

מעצרם של החשודים התאפשר בתום חקירה סמויה של היחידה למאבק בפשיעה הכלכלית בשיתוף האגף לחקירות של המוסד לביטוח לאומי.

על פי החשד, המעורבים קשורים לחברת כח אדם במרכז ארץ, באמצעותה הופקו תלושי השכר המזויפים שנמכרו לאנשים רבים.

התלושים המזויפים הוגשו, על פי החשד, למוסד לביטוח לאומי לצורך קבלת קצבאות שונות על ידי אנשים רבים שרכשו התלושים, כאמור מדובר בהוצאת כספים במרמה מהמוסד לביטוח לאומי ועבירות מס נוספות   גרימת נזק כספי לקופה הציבורית.

כתבנו קובי פינקלר מוסר שהחקירה נמשכת וצפויים נחקרים רבים.

