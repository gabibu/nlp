

בעקבות פניית חמת גדר הקפיא בית המשפט את צו הסגירה נגד האתר. הצו הוצא ופעל במשך יום אחד בעקבות ממצאים חמורים על זיהום בבריכות שבמקום.

מבדיקה שערך משרד הבריאות בשבועות האחרונים באתר הנופש חמת גדר התגלו רמות חריגות של חיידקים מסוכנים ומזהמים. בעקבות כן, המשרד הוציא ב- 4 בנובמבר צו סגירה לאתר וקבע כי "נשקפת ממנו סכנה מיידית לציבור".

הבדיקות נערכו בבריכות, במרחצאות, ובמעיינות המרפא של חמת גדר, כאשר הממצאים העלו סימנים לזיהומים חמורים ולרמות חריגות של חיידקי מערכת העיכול מסוג קולופורמים צואתיים וחיידקי פסאודומונס הקשורים לזיהומים. כמו כן, הממצאים מצביעים על מים עכורים בדרגה כזו "שיש בה משום סכנה לבריאות הציבור", ועל איכות ירודה של מים בבריכות הרחצה באתר. משרד הבריאות ייחס את מקור הזיהומים לעומס המתרחצים באתר הנופש.

צו הסגירה הופעל ליום אחד בלבד ולאחריו הוקפא בעקבות פניית חמת גדר לבית המשפט בנצרת בטענה, כי ממצאי הבדיקות אינן תקפות ואינן אמינות. על פי החלטת בית המשפט משרד הבריאות הסכים לקבוע, כי תקן המים שיחייב את מעיינות חמת גדר יהיה מעתה מחמיר פחות. האתר ייבדק על פי בדיקות חופי הרחצה ולא לפי בריכות השחייה, התקן שלפיו הם נבדקו עד היום. ואכן הבדיקות מראות כי הם עומדים בתקן איכות המים בחופי רחצה.

לבקשת חמת גדר הוציא גם נשיא בית משפט השלום בנצרת, תאופיק כחילי, צו איסור פרסום על הפרשה. למרות חשיבות וחומרת הממצאים, הנהלת משרד הבריאות הסתירה עד כה מהציבור את המידע החיוני על ממצאי הבדיקות ועל צו הסגירה.

בשיחה של כתב ערוץ 7 עם חמת גדר נמסר כי האתר פתוח כל הזמן ולא היה אפילו יום אחד ללא פעילות.
