

בבית החולים 'זיו' שבצפת מאושפז אדם שנבדק חשש שלקה בשפעת העופות. המאושפז הינו מאכיל עופות באגמון החולה.



החולה, בן החמישים, אושפז בסוף השבוע שעבר ולפי שעה ממתינים בבית החולים לתוצאות הבדיקות הרפואיות שנערכו לו.

בבית החולים אומרים כי החולה הגיע אליהם כשהוא לוקה בתסמינים הנראים כדלקת ריאות, ותוך כדי שיחה עמו הוברר כי הוא מועסק באגמון החולה כאחראי על האכלת העופות שם. בעקבות המידע הוחלט להעבירו לבידוד מוחלט עד לבירור תוצאות הבדיקות שנערכו לו. בבית החולים מקווים שאכן מדובר בדלקת ריאות רגילה.

עד לקבלת התוצאות מונחה הצוות הרפואי המטפל במאושפז לשמור על סטריליות מוחלטת כשהם באים עמו במגע.

יצוין כי במשרד הבריאות, כמו גם בבית החולים בצפת מדגישים כי עד כה לא אותרו בישראל אנשים או עופות הלוקים בשפעת העופות וכי כל אמצעי הזהירות ננקטים על מנת להימנע מסיכון אפשרי בעתיד.
(ש)
