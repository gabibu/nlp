

ראש הממשלה, אריאל שרון, אמר בנאומו הערב כי התוכנית היחידה היא מפת הדרכים, לראשונה הודה שרון כי במסגרת הסדר קבע הוא יפנה ישובים רבים. ח"כ צבי הנדל על שרון: 'האיש הזה מסוכן'

ערוץ 10 מדווח הערב כי למעשה סיעתו החדשה של שרון "האחריות הלאומית", היא מפלגה תחת אזהרה. מקימי סיעת שרון רצו להתנער מהדימוי המושחת שדבק בהם, אך לפחות חמישה מבכיריה חשודים בפלילים או הוזהרו ע"י היועץ המשפטי לממשלה. יו"ר הסיעה החדשה, אריאל שרון, חשוד בפלילים הן בפרשת "התיק היווני" והן בפרשת "סיריל קרן", שתקועה בגלל שתיקת בניו. גם עמרי בנו הודה אך לאחרונה ברישום כוזב במסמכי תאגיד, שבועת שקר ועבירות על חוק מימון המפלגות.

מצטרפים נוספים לסיעה הם חברי הכנסת אלי אפללו ורוחמה אברהם החשודים שקיבלו טובת הנאה מחברת "אגרסקו" שבענייני הפרטתה עסקו כחברי וועדת הכספים. כמו כן, גדעון עזרא היה מעורב בנסיון לשחרר עבריין למרות אזהרת היועהמ"ש. המפלגה החדשה, בשמה הזמני "אחריות לאומית", תצא מן הסתם נגד "השחיתות הלאומית".

ראש הממשלה, שרון, אמר בנאום מיוחד שנשא ובו הסביר את מניעיו לפרוש מהליכוד ולהקים סיעה חדשה כי אם היה נשאר בליכוד היה מנצח בפריימריס ו"מנצח בבחירות". לדבריו, "זו לא הדרך לשרת את מדינת ישראל. הישארות בליכוד משמעותה בזבוז זמן ומאבקים פוליטיים. אני מעדיף את טובת המדינה על פני האינטרס האישי, הנוח והקל".

שרון אמר כי התנועה החדשה שהקים "תשרת את עם ישראל שנים רבות". לדבריו, היא תהיה "בית חדש עבור אלה שרוצים לפעול באחריות ובאמונה, ולממש את חזון הציונות".

שרון נשאל על החלטת מופז להישאר בליכוד ואמר כי יש לפנות אל מופז ולא אליו, אך ציין כי "יהיה לי שר ביטחון מצויין, אל תדאגו. אני לא מפקיר את הביטחון".

שרון אמר כי הכיוון כרגע הוא מפת הדרכים ואין תוכניות אחרות. לראשונה מודיע שרון כי במסגרת הסדר קבע יפנה ישובים רבים

ראש הממשלה נשאל על אפשרות צירופו של שמעון פרס למפלגתו החדשה ואמר "אני מכיר את פרס שנים רבות, עוד מהמאה הקודמת, משנת 53'. הוא אדם בעל חזון. אינני יודע אם הוא רוצה להשאר בחיים הפוליטיים. אם הוא היה רוצה להצטרף למפלגתי הייתי שמח. אך יש לי הרגשה שהוא מאס בחיים הפוליטיים. אני יודע שיש לו תוכניות מאוד מעניינות לפיתרון בעיות כלכליות בשיתוף עם ירדן והפלסטינים, הייתי שמח מאוד אם הוא יקבל תפקיד באו"ם".

שר הביטחון, שאול מופז, כינס הערב מסיבת עיתונאים בתל אביב בה הכריז כי הוא נשאר בליכוד וכי החליט להתמודד על ראשות המפלגה. "כשראש ממשלה פונה אלייך, צריך לשקול זאת בכובד ראש, אבל אני נשאר בליכוד", אמר מופז.

שר הביטחון, שאול מופז, התייחס לתקיפת חיזבאללה בגבול הצפון ואמר "מדינת ישראל תעשה הכל על מנת להגן על תושביה בצפון. האירוע היום היה ירי משולב של מרגמות ונ"ט יחד עם ניסיון חטיפת חייל. מאחורי יום האש בצפון עומדים אינטרסים סורים ואיראנים להפנות את הזרקורים מהן. בשעה הקרובה נקיים הערכת מצב ואני מניח שהמדיניות תהייה לתת ביטחון לתושבי גבול הצפון".

יו"ר סיעת האיחוד הלאומי, ח"כ צבי הנדל אמר בתגובה לדברי שרון כי שיקוליו הם אך ורק טובתו האישית וטובת משפחתו. "לקרוא למפלגתו החדשה 'אחריות לאומית' זו בדיחה עצובה במיוחד. הדבר האחרון שמעניין אותו זו המדינה. האיש הזה מסוכן. הוא סיבך אותנו בלבנון. גירש את מתיישבי גוש קטיף וכמעט דירדר את ישראל למלחמת אחים ועכשיו הוא רוצה לחזור לגבולות 67 . אין לי ספק שעם ישראל ישים סוף למפץ המסוכן הזה בקלפי! "
