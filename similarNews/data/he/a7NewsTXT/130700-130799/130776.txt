

ההיסטוריון הבריטי מכחיש השואה, דייויד אירוינג, נעצר מתוקף צו שהוצא נגדו בשנת 1989 בחשד להכחשת שואה, כך הודיע משרד המשפטים האוסטרי. האיש צפוי לעונש של עד עשרים שנות מאסר.

לאחר מעצרו הועבר אירוינג למתקן כליאה בעיר גראז.

צו המעצר נגד אירוינג הוצא לפני 16 שנה, בעקבות דברים שנשא בהרצאות בווינה ובעיר הדרומית ליאובן. אירוינג הוא מחברם של כ-30 ספרים, בהם "מלחמתו של היטלר", בו הוא מטיל ספק בהיקפה של השואה. הוא הואשם בעבר פעמים רבות בהפצת רעיונות גזעניים ואנטישמיים. לדברי איש פרקליטות המדינה האוסטרית, אם יועמד אירוינג לדין ויורשע, יהיה אפשר להטיל עליו עונש של עד 20 שנות מאסר.

אירוינג עצמו אמר פעמים רבות שאינו מכחיש את העובדה שיהודים נרצחו בידי הנאצים, אך טען כי מספר הקורבנות היהודים בשואה נמוך בהרבה ממה שמקובל לחשוב, והוא אף הטיל ספק בהיקף השימוש בתאי גזים במחנות.

