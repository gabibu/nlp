

יו"ר ישראל ביתנו אביגדור ליברמן וראשי הרשויות של גושי ההתיישבות ביו"ש פועלים לקידום החוק לסיפוח גושי ההתיישבות עוד בכנסת הנוכחית. ליברמן: זהו מבחנו הראשון של מחנה הימין למניעת התנתקויות נוספות.

יו"ר ישראל ביתנו אביגדור ליברמן וראשי הרשויות של גושי ההתיישבות ביהודה ושומרון, נפגשו אמש במטרה לקדם את החוק לסיפוח גושי ההתיישבות. הערכה היא כי ניתן להעביר את החוק עוד בכנסת הנוכחית.

בגושי ההתיישבות הגדולים בשומרון מתגוררים מאות חברי מרכז הליכוד. אלה החלו היום במסע שכנוע של חברי הכנסת מסיעת הליכוד 'המקורי' ומסיעתו החדשה של ראש הממשלה לתמוך בחוק.

אביגדור ליברמן, אמר במהלך הישיבה: "זהו מבחן ראשון של מחנה הימין אחרי ההתנתקות למנוע התנתקויות נוספות. אני רואה את כל חברי הליכוד על כל הפלגים שלהם, ואת המפד"ל, ישראל ביתנו והאיחוד הלאומי מצביעים בעד החוק" ליברמן, העריך עוד, כי לאנשי אגודת ישראל יש סיכוי טוב לקבל הכשר מהרבנים להצביע בעד החוק כך שגושי ההתיישבות יסופחו כפי שהדבר נעשה בזמנו עם חוק רמת הגולן וירושלים המאוחדת.

בתום הפגישה נפגשו ראשי הרשויות עם יו"ר הכנסת רובי ריבלין, וביקשו ממנו לאפשר להניח את הצעת החוק של הח"כים אליעזר כהן ויורי שטרן מישראל ביתנו, לקריאה טרומית, על שולחן הכנסת כבר ביום רביעי הקרוב.

בפגישה השתתפו: בני כשריאל ראש עירית מעלה אדומים. ערן שטרנברג דוברו לשעבר של גוש קטיף, ראש מועצת גוש עציון. אליעזר חיסדאי ראש מועצת אלפי מנשה. יצחק פינדרוס, ראש עירית בית"ר עילית, יעקב גוטרמן, ראש המועצה קריית ספר, מנו ישעיהו סגן ראש עירית אריאל. חנן ריב, מ"מ ראש המועצה האזורית שומרון. עו"ד דודו רותם מישראל ביתנו. ישעיהו ארנרייך ראש מועצת עמנואל.


