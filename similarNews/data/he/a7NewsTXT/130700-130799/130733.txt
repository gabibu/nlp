

החמאס ישתתף לראשונה בבחירות לפרלמנט הפלשתיני שיערכו ב   25 בינואר 2006. מנהיג החמאס מחמוד א-זהאר, אמר בראיון כי השאיפה בבחירות היא לקבל את ה'לגיטימיות החוקתית' לג'יהאד נגד ישראל.

(מאת יהונתן דחוח הלוי)

ארגון החמאס הודיע על השלמת הכנותיו לבחירות והקדים בכך את יריבו העיקרי ה'פתח' המקיים
'פריימריז' ונתון למאבקי כוח פנימיים המחלישים את כוחו. מנהיגי החמאס חוזרים ומדגישים את מחויבותם לדרך הג'יהאד והפצת האסלאם מבית מדרשם של האחים המוסלמים גם לאחר בחירתם ל'פרלמנט'.

החמאס ישתתף לראשונה בבחירות לפרלמנט הפלשתיני שיערכו ב   25 בינואר 2006.

מועמדי הארגון לפרלמנט נבחרו באמצעות הליך 'בחירה' במוסדות הארגון וע"י "מועצת השורא" (הנהגת הארגון). הארגון פרסם באתר האינטרנט הרשמי שלו את מועמדיו במחוזות השונים ובכך הקדים את שאר 'המפלגות' ובעיקר את יריבו העיקרי ה'פתח' הנמצא בעיצומו של ה'פריימריז'. משקיפים פוליטיים מציינים, כי החמאס, המחזיק תשתית אזרחית כלכלית ענפה מגיע לבחירות הקרובות מוכן ומאורגן יותר בהשוואה לגורמים אחרים.

מנהיג החמאס, מחמוד א-זהאר, אמר בראיון מיוחד לאסלאם און ליין, כי ארגונו שואף בבחירות לפרלמנט לקבל את ה'לגיטימיות החוקתית' לדרכו לאחר שזכה לתמיכת הרחוב הפלשתיני, בג'יהאד שהוא מוביל מול ישראל. היעד של החמאס במועצה המחוקקת יהיה לפעול לא רק בתחום המאבק המזוין אלא גם בתחום החברה, הכלכלה, החינוך וב'מישור המדיני'. לפעילות זו, אמר א-זהאר כשהוא חושף את כוונותיו האמיתיות, "תהיה השפעה גם על התנועה האסלאמית העולמית".

החמאס, הסניף הפלשתיני של תנועת האחים המוסלמים, חותר 'להחיות' מחדש את הח'ליפות האיסלאמית אשר בתורה תפעל להפיץ באמצעות הג'יהאד בכל העולם. תפיסת עולם זו עולה בקנה אחד עם זו של אל-קאעידה, ארגון השחרור האסלאמי, התנועה האסלאמית בראשות ראיד סלאח ושאר הארגונים האסלאמיים הרדיקליים.

איסמאעיל הניה, שותפו הבכיר של א-זהאר בהנהגת החמאס, חזר והדגיש בימים האחרונים, כי החמאס מתכוון להמשיך ב"התנגדות" (המינוח הפלשתיני ל"מאבק המזוין") במקביל ל'פעילות' פוליטית לאומית, על מנת "לטעת בלב הדור הפלשתיני הצעיר את ההכרה לפיה פלשתין ההיסטורית תחזור ביום מן הימים לידי העם הפלשתיני". מסר דומה בדבר הדבקות בג'יהאד ושחרור 'פלשתין' נכלל גם בהודעת החמאס לרגל ציון השנה השבעים בימים אלה למותו של עיז א-דין אל-קסאם, על שמו נקראים גדודי אלקסאם, השייכים אף הם לחמאס.

בעמדות החמאס יש כדי לשפוך מים צוננים על תקוות שתלו גורמים פוליטיים בישראל בבחירות הפלשתיניות העשויות בראייתם לשמש גורם 'ממתן' על החמאס.
