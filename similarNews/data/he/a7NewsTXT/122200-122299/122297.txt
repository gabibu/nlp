

לאחרונה התרבו הסימנים לכך שהרש"פ חזרה לפעול באופן גלוי בירושלים. בשבועות האחרונים נראו בכירים מהרש"פ מקיימים פגישות במזרח העיר ועורכים סיורים במוסדות ציבור.

על פי דיווח בעיתון 'ירושלים' נראו בכירי הרש"פ מקיימים פגישות עבודה בבתי מלון בעיר. בין הבכירים נראו ראש צוות המשא ומתן עם ישראל סאיב עריקאת, היועץ לביטחון לאומי ג'בריל רג'וב ושר העבודה ברש"פ, ראסן אל חאטיב.

נציג המפד"ל בעיריית ירושלים, דויד הדרי אומר בתגובה לערוץ 7 כי לא ידוע לו דבר על הנושא ומוסיף כי "אם הדברים נכונים אז הם חמורים". "אני הולך לפעול בכל הכוח ובמאמץ כדי למגר את התופעה ולדאוג שלא תהיה דריסת רגל ולו המזערית ביותר של הרש"פ בירושלים".

בעקבות פנייה שהתקבלה בשבוע שעבר בעניין חשד כי האוריינט האוס קם לתחייה, אומר הדרי כי "פעלתי מיידית בעניין בשיתוף המשטרה וניידת הוזנקה למקום". והוסיף כי " לאחר בדיקת הדברים עם המשטרה וגם עם אנשי הדבר התבדה והוא בגדר שמועה".

עם זאת, כאן המקום לציין כי אתר האינטרנט של האוריינט האוס חזר בחודש האחרון לפרסם ידיעות חדשות, זאת לאחר הפוגה מאז נאסר על הפעילות במקום.

כמו כן, הדרי פונה לציבור לפנות אליו בכל נתון שרואים ויודעים על פעילות של הרש"פ בירושלים. לטובת העניין העמיד הדרי טלפון לפניות: 026297578 או אימייל: DDAVID@JERUSALEM.MUNI.IL
