

הפורום המשפטי פנה הבוקר ליועהמ"ש ודרש לממש זכותם של עצורי כפר דרום להפגש עם עו"ד. בדיווח שמסר עו"ד אסרף, בעקבות ביקור בכלאם של העצורים, כלא דקל, עולה כי השב"ס מערים קשיים ומונע מפגשים אלו.

רכז הפורום המשפטי, נחי אייל, פנה הבוקר בדחיפות ליועהמ"ש בדרישה לממש את זכותם של עצורי כפר דרום השוהים בכלא דקל להפגש עם עורכי דין. לפניה מצורף מכתבו של עו"ד שלמה אסרף שערך אתמול ביקור בכלא בבאר שבע.

אסרף כותב:
אתמול (יום ראשון) ביקרתי מספר עצורים בכלא דקל. העצורים רובם עצורי כפר דרום, לא קיבלו עד אתמול זכות להתקשר לביתם,ופשוט התחננו לשוחח עם עורך דין כלשהו. במשך שעות הביקור שלי בבית הכלא (ביקור שני של עצורי ההתנתקות בכלא דקל וביקור שמיני של העצורים בשאר בתי הסוהר) הגיעו לבית הסוהר עוד עורכי דין לבקר את העצורים ולבדוק את זכויותיהם.
להפתעתי פנה אלי אחד מקציני השב"ס וביקש ממני לקצר בביקור כי "אין מספיק חדרים לביקורי עורכי הדין". כשיצאתי החוצה לבדוק במה מדובר התברר לי כי יש עורכי דין שחיכו קרוב לשעתיים-שלוש בכדי שיתפנה חדר לביקור העצורים.
כמובן שהודעתי לקצין כי אין בכוונת לקצר בפגישותיי עם העצורים,ומייד כינסתי את כל עורכי הדין הנוכחים (כולל עורכי דין מהסנגוריה הציבורית) ועדכנתי אותם בפרטי הארוע. לאחר בדיקה הסתבר שכלא דקל מצא לנכון להיערך לקראת בואם של מאות ואף אלפי עצורים אך לא מצא לנכון להיערך לקראת בואם של מספר עורכי דין במקביל. אין צורך להכביר מילים יתר על המידה בנוגע לזכויות העצורים לפגישה עם עורכי דינם, ואין צורך להסביר כי בכך מופלים לרעה עצורים אלה אף מעצורים בטחוניים ואחרים.
בפגישות המיועדות עם עצורי ההתנתקות יש לדרוש מהנהלת בתי הסוהר חדר לכל עו"ד דורש, ואם בית הסוהר לא נערך לכך, יואיל הוא בטובו לשחרר עצורים אלה או לחלופין, לדאוג להעברה מיידית של העצורים לבית סוהר אחר, בתקווה ששם לא תיפגע זכותם החוקית של העצורים (ובכללם גם קטינים,כידוע) להיפגש באופן דחוף עם עורכי הדין. לידיעתכם, רוב מוחלט מהעצורים, טרם ניפגש עם עו"ד".
שלמה אסרף, עו"ד


כתבתנו רותי אברהם מוסרת כי מרכז הפורום המשפטי נחי אייל, כותב למזוז כי יש לאפשר לעצורים
"לממש את זכותם החוקית לייצוג וייעוץ משפטי בתנאים הולמים, ללא לחץ של זמן או חוסר מקום".
אייל מבקש כי מזוז יודיע לפורום המשפטי בתוך 24 שעות "כיצד בא הדבר על תיקונו".

אחת ההאשמות המופנות כלפי עצורי כפר דרום היא כי חלקם היו מעורבים בהתזה כביכול של חומר
"כימי" כלפי השוטרים. יו"ר סיעת המפד"ל, ח"כ שאול יהלום אומר כי הטענה לפיה "תוצאות בדיקת החומר הכימי", מעלות שהותזה סודה קאוסטיק, היא המשך עלילת הדם. "אין לי ספק שיש פה הטעייה מכוונת. אם היה מדובר באמת בסודה קאוסטיק, היו הצריבות בגוף השוטרים חמורות הרבה יותר ואף בלתי הפיכות. מדובר בחומר שלא נפטרים ממנו כ"כ בקלות. אם השוטרים היו באמת נפגעים ממנו אין לי ספק שהם לא היו משתחררים מביה"ח כ"כ מהר, שלא לומר עוד באותו היום", אמר יהלום.
