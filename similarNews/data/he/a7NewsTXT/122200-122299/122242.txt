

השופט בדימוס שטרוזמן מעניק צל"ש למתנחלים ולמועצת יש"ע על פינוי קל ולא למשטרה. הגירוש אינו ביטוי לשלטון החוק אלא 'מעשה מרמה של רה"מ'. הבג"ץ 'לא עמד במבחן', כשבפס"ד 'פוליטי' דאג שההתנתקות תצא לפועל.

שופט ביהמ"ש המחוזי בדימוס אורי שטרוזמן מותח ביקורת קשה על הדמוקרטיה הישראלית על רקע גירוש היהודים מגוש קטיף ואומר כי היא נכשלה כשלון חרוץ. לדבריו, גירוש המתנחלים אינו ביטוי לשלטון החוק משום שהוא נעשה "כתוצאה ממעשה מרמה של רה"מ שלקח קולות של הליכוד ו'נסע בעגלה של השמאל כדי לבצע תכנית שלא התכוון אליה לא הודיע עליה ולא הצהיר עליה מלכתחילה. זו היתה למעשה תכנית מצנע'".

גם הבג"ץ לדבריו "לא עמד במבחן", בכך שלא חייב בחירות חדשות או משאל עם, בנוגע לתכנית ההתנתקות. על כשלון זה ישלמו עליו גם בדורות הבאים אומר שטרוזמן. לדבריו "בג"ץ נתן פסק דין בוטה, פוליטית, כדי שההתנתקות תצא לפועל והוא אמר זאת בעצמו בפסק דין שבו סירב לבטל את החלטת היועץ המשפטי לממשלה לסגור את תיק האי היווני נגד שרון. בפסק הדין נאמר כי 'ניתן לפקפק גם בבחינת ענינו של חשוד מן השורה, רואה היה היועהמ"ש לייחס משקל דומה להסברים שנתן החשוד במסגרת אמרותיו בחקירה, אף שהסבריו אינם מתיישבים עם עובדות שיש לגביהן ראיות ישירות'".

בג"ץ מייחס לרה"מ אמירת שקרים, אומר השופט שטרוזמן, ולמרות זאת אינו מחליט שיש להעמידו לדין כיון שהדבר יביא "לשינוי דרמטי". בפסק הדין נכתב: "העמדתו לדין של רה"מ תביא קרוב לוודאי להניח באורח מיידי לשינויים בסדרי השלטון במדינה ולכך עלולה להיות השפעה דרמטית על המדיניות הנוהגת לפחות בחלק מתחומי עשיה פוליטית והציבורית".

שטרוזמן מעניק צל"ש למתנחלים ולמועצת יש"ע על פינוי קל, "יותר מאשר לשוטרים". "המתנחלים אפילו לא כבלו את עצמם למקררים או לגדרות בבית, ולא התפרפרו כמו דג ברשת", הוא אומר.
עם זאת, שטרוזמן מציין כי 'התוצאה המצערת היא שכולם אומרים עכשיו שלפנות ישובים זו לא חכמה, וכל התנחלויות הן בדרך החוצה, ו'דחלאן כבר אימץ את זה היום'".

בהתייחסו לטענות כי היו מתנחלים שגידפו את חיילי צה"ל אמר שטרוזמן כי למרות שלא ראוי היה לגדף את חיילי צה"ל, המתנחלים לא התכוונו לגדף את החיילים."חמישים אחוז מהחיילים תומכים במתנחלים כמו שתומכים בהם חמישים אחוז מהעם, והגידוף היה כלפי השלטון שמגרש אותם, שהחיילים היו נציגיו".
