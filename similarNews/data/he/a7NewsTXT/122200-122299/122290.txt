

חבר הכנסת ניסים זאב דורש להעניק חנינה לעצורי העקירה מכפר דרום. מבית החולים סורוקה שבים וקובעים כי לא הותזה חומצה לעבר השוטרים. מדובר היה אך ורק בחומר לדילול צבע שאינו מסכן כפי שתואר.

חבר הכנסת ניסים זאב שוחח עם יומן הצהריים של ערוץ 7 מגג המצודה שבשא נור ודרש לשחרר את העצורים מאירועי העקירה בכפר דרום. בדבריו שלל גם הוא את המידע אודות חומצה שנזרקה לכאורה על העוקרים. "הייתי על הגג בכפר דרום. נשפך כחצי דלי של אותם מים שקראו להם חומצה, גם בעיני זה פגע. אבל בשטיפה קלה זה ירד. ברור שזה לא היה חומצה. חומצה לא הייתה יורדת במים. לא הייתה שם הרמה של חומצה".

באשר לאופן בו יש להתייחס למפגיני הגגות בכפר דרום אומר חבר הכנסת זאב כי "ראיתי שם תעצומות נפש שמתוך אמונה הגיעו למקום ולא מתוך רצון להתעמת עם חיילי צה"ל. צריך לעשות את הכל כדי תת להם חנינה. אתמול היה לנו דיון בוועדת הפנים בנושא ואני מאמין שנעשה הכל כדי לתת להם חנינה. אלה אוהבי ישראל המושבעים שעוברים טרואמה מאוד קשה. הם נלחמים למען ארץ ישראל וכך יש להסתכל עליהם. הם לא אנשים שבאו להתעמת עם צה"ל. אנחנו חייבים להתאמץ לעזור ולשחרר אותם מהכלא".



מבית החולים 'סורוקה' שבבאר שבע נמסר כי בניגוד לפרסומים אתמול לא התיזו מתבצרי כפר דרום חומצה על הכוחות העוקרים, אלא חומר לדילול צבע בלבד. על פי דיווח בקול ישראל בבית החולים סורוקה הקפידו לומר שהחומר שהושלך לא סיכן את הכוחות כפי שתואר בראשונה בתקשורת הישראלית.

דברים אלה תואמים את דבריו של יו"ר וועדת חוקה ומשפט, חבר הכנסת מיכאל איתן, שקבע כי המידע אודות התזת חומצה אינו אלא עלילת דם.


עורך דינם של עצורי העקירה בכפר דרום אורי קינן אומר ליומן הצהריים של ערוץ 7: "המשטרה תצטרך להוכיח פרטנית אחד לאחד מה עשה".

לדבריו העצורים מתודרכים היטב כיצד לנהוג בחקירה. "בכל העליהום של המשטרה והשר לבטחון פנים יש טעם לפגם ולמעלה מכך. התלהמות המשטרה נגד אותם ילדים זה פשוט נשמע רע. המשטרה קבלה פינוי דה לוקס בלי שום אלימות וכוחניות, ולכן באיזשהו ארוע שיחסית אינו כזה חמור ולא היתה בו אלימות דרסטית זה מוגזם. המשטרה שפכה את הסיד בחומר הכחול שהתיזה בזרנוקים לעיני המפגינים על הגג, רואים זאת במפורש בצילומים. הם שפכו אותו חומר בחזרה. גם אם היה איזשהו ארוע, מה פתאום לדבר על מעצר ימים, עד תום ההליכים כתבי אישום, על מה אנחנו מדברים? אנו במצב שהמדינה קיבלה על מגש כסף חלק מא"י, אף אחד לא עשה שום דבר וכשהיה ארוע קטן ונקודתי פתאום כל המערכת מתלהמת ומפזזת סביבו".

"אני אומר במפורש המשטרה במקום להגיע למצב יותר פשרני, להגיע להבנות ולהתחשב במצוקות היא מתנהגת בהתלהמות כוחנית כפי שנהגה עד היום. לצערי בית המשפט לא קשוב לטענות. בית המשפט היה כמו זרוע של משטרת ישראל. במקרים אחרים נתקלתי בשוטרים עם אוזן קשבת אבל במקרה זה השופטים נפלו קרבן להתלהמות התקשורתית. היה פה מעין גיוס כללי החל ברה"מ, שר הבטחון פנים, המפכ"ל, מפקד מחוז דרום במשטרה, מפקד ההתנתקות, כולם החליטו ליצור ספין מטורף בתקשורת, שלווה במסע של דוברת צה"ל מירי רגב, שכמובן היתה צריכה להלעיט את כל אמצעי התקשורת במה שהולכים לעשות לאלו שהיו על הגג. אני קורא לציבור להירגע. אמשיך להיאבק למען העצורים ומקווה לראותם בחוץ תוך יום יומיים", דברי עורך הדין קינן.

כתבנו בדרום משה פריאל מדווח כי מול בית המעצר בבאר שבע נמצאים עשרות רבות של בני משפחה ואורחים מכפר דרום, שבאו למחות על המעצר ולחזק את העצורים במקום.

הורים מחתימים את העוברים והשבים מול בית המעצר על עצומה שתפורסם בתקשורת ותשוגר למנהיגי רבני הציונות הדתית. בעצומה נכתב: "אנו הורי הילדים העצורים קוראים אליכם לעזור לנו ולהפסיק את ההסתה והלינצ' התקשורתי שנעשה על גב ילדינו. ילדינו הם מיטב הנוער, ילדים אשר בימים כסדרם פעילים ומתנדבים בקהילה, הם נשלחו לגג בית הכנסת ולא עלו על דעת עצמם, הם היו בשליחות הנהגה כלשהי בכפר דרום, הנהגה אמונית שרצתה להראות לממשלה, לעם ישראל ולכל העולם שיהודי לא מוותר בקלות על זכותו לשבת על אדמות הארץ המובטחת".


