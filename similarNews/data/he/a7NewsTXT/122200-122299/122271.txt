

ראש הממשלה עומד מאחורי ההוראה שלא לאכוף את החוק האוסר על קבורה מוסלמית פיראטית בצמוד להר הבית. כך מאשימה דוקטור מזר מהועד למניעת הרס עתיקות. לעתירה נגד המשך הקבורה חברו אישים מכל הקשת הפוליטית.

בימים האחרונים עתרו אנשי הוועד למניעת הרס עתיקות נגד המשך הקבורה המוסלמית, הפיראטית, בסמוך להר הבית. לעתירה חברו אישים כרב אלוף במיל. דן שומרון, הסופר א. ב. יהושע ואחרים.

בעתירתם דורשים אנשי הוועד למניעת הרס עתיקות מהמשטרה להפגין את ריבונות המדינה ולאסור על מוסלמים להמשיך ולקבור את מתיהם במתחם הגן הלאומי הצמוד להר הבית. לדבריהם מדובר במהלך אותו מרכז הוואקף המוסלמי במגמה להביע שליטה על הר הבית.

דוקטור אילת מזר מאשימה באוזני כתבנו שמעון כהן את ראש הממשלה עצמו באזלת היד של המשטרה ורשויות החוק. לדבריה "ראש הממשלה הוא האחראי על ענייני הר הבית מתוקף תפקידו כראש ממשלה והוא ואנשיו מורים לרשויות השונות שלא לאכוף את החוק במתחם הצמוד להר הבית. בכך הם מאפשרים את הפקרתו לידי הוואקף המוסלמי". הרשויות עליהן מדברת דוקטור מזר הן רשות הטבע והגנים, עיריית ירושלים, רשות העתיקות, משטרת ירושלים וגורמים נוספים.

מזר מבהירה כי מהאופן בו מתנהל המאבק על אכיפת החוק ניתן לזהות בבירור את טביעות אצבעותיו של ראש הממשלה. מזר מציגה דוגמא בה "יושב יו"ר רשות העתיקות, שוקה דורפמן בוועדת החינוך על מנת לתת סקירה על המתרחש בהר הבית, אבל לידו יושב נציג של משרד ראש הממשלה ומרוה לו אילו דברים הוא יכול לדווח ואילו אסור לו. הם אפילו לא מנסים להסתיר את הקשר של ראש הממשלה לאוזלת היד הזו".

כאמור, בחודשים האחרונים מתרחבת התופעה בה קוברים מוסלמים את מתיהם בצמוד לחומת הר הבית, למרות שהמקום מוגדר בחוק כגן לאומי. לעתירה הצטרפו אישים מכל הקשת הפוליטית בהם הרמטכ"ל לשעבר דן שומרון, הסופרים א. ב. יהושוע וס. יזהר, ראש עיריית תל אביב לשעבר שלמה להט, האלוף במיל אביגדור קהלני ורבים אחרים. לדברי דוקטור מזר בהצטרפותם זו של האישים האמורים יש הוכחה שלא מדובר במהלך פוליטי אלא בהבנה עמוקה שהר הבית הוא "אחד המתחמים העתיקים המופלאים ביותר בעולם. בשבילנו הוא המקום התרבותי החשוב ביותר ללא כל קשר לפוליטיקה. זהו מאבק קיומי תרבותי".

בעתירה תובעים אנשי הוועד למניעת הרס עתיקות מבג"ץ להורות למשטרה לגדר את המתחם בו קוברים המוסלמים את מתיהם בניגוד לחוק, "צריך להפסיק את הפעילות בעתיד. לגבי הקברים שכבר נקברו שם צריך לשבת, לבחון ולדון בעניין", אומרת מזר.

באשר לטענות גורמים שונים שמעורבות משטרתית במתחם הרגיש עלולה להביא להצתת האזור כולו, אומרת מזר: "די לשימוש השחוק בהפחדות הללו. אי אפשר להתקיים בצורה שכזו. ראינו שכשהמשטרה נחושה דברים מתבצעים. אנחנו לא דורשים טיפול בלתי רגיש או פרובוקטיבי, אלא פעולה עניינית בגיבוי הממשלה. הבעיה היא שגיבוי שכזה לא ניתן עד כה. למדנו כבר בעבר שככל שנתיר את אי אכיפת החוק אי האכיפה הזו תלך ותגדל, גלגל הפרת החוק ילך ויתעבה".
(ש)
