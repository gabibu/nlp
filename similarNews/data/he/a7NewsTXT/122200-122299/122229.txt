

נאבק בנחישות ללא אלימות, אומרים בשאנור. לדבריהם, אין כוונה חלילה להשתמש בנשק או רימונים. תושב שאנור אומר כי טענות מע' הבטחון על "אגירת נשק" כביכול, נועדה להתיר את דמם. הפגנות רבות בארץ נגד הגירוש.

במקומות רבים נערכו הפגנות נגד הגירוש. אוטובוס ובו 50 נוסעים שנסע ליד הישוב קציר נעצר על ידי משטרת העמקים בטענה כי נוסעיו מנסים להגיע לצפון השומרון. משטרת ש"י עצרה את ראש מועצת קדומים דניאלה וייס ו 40 תושבים נוספים באזור התעשיה הסמוך לקדומים. לטענת המשטרה הם היו בדרכם לחומש ושאנור. הפגנות נגד הגירוש התקיימו הערב גם בכיכר השבת. חרדים חסמו את הכיכר הבעירו עגלת אשפה ואף יידו אבנים לעבר ניידת משטרה.

המשטרה מתכוונת לעשות שימוש באנשי הימ"מ יחידת המשטרה המיוחדת, לצורך פינוי ישובי צפון השומרון שא-נור וחומש וזאת בטענה כי קיים חשש לעימות מזויין. בשאנור לעומת זאת מבטיחים מאבק נחוש אך ללא אלימות. הם מבטיחים כי אין בכוונתם חלילה לעשות שימוש בנשק וברימונים כנטען כלפיהם.

אמנון פרנקל משאנור אמר כי הוא חושש שטענות מערכת הבטחון המגובה בתקשורת, על אגירת נשק כביכול ביישובו, "מכינים את הקרקע להתרת דמנו". הוא מוסיף כי "אם הם ישלטו על הכוחות שלהם אנחנו נשלוט על הכוחות שלנו. כלפי האוייבים שלנו לא ראינו כזאת התארגנות".

תושב היישוב, בני עזר, הניף היום מעל דגל המצודה של שאנור את הדגל של ספינת המעפילים
"חביבה רייך". אביו ניצל כשניסה לעלות לארץ ישראל וניסו להטביע 3 פעמים את הספינה. עזר אומר לכתבנו: "כמו שלא גירשו אותנו הבריטים בשנות ה-40, כך לא יגרשנו אותנו בשנת 2005".

איציק דוידסון מהיישוב ברוכים, אשר אחראי על המאבק מעל המצודה, נשלח ע"י בעל הדגל להניפו. עם סיום הגירוש של המתיישבים הם מתכוונים לקיים טקס קריעה ולהוריד את דגל המעפילים.

כמה שעות לפני ביצוע שלב ב' בתוכנית ההנתקות, עקירת הישובים שא נור וחומש, מכנס הערב האלוף יאיר נוה כתבים לתידרוך . כתבנו לעניני צבא ובטחון קובי פינקלר מדווח כי נווה אמר: "אנחנו נמצאים ערב תחילתו של מבצע פינוי חומש ושא-נור - מבצע קשה וכואב לכולנו.

נוה הוסיף: "בימים האחרונים היינו עדים למספר אירועים לא קלים ובלטו בהם אירועי אלימות בגזרת חומש ושא-נור. זה לא מאפיין את המתיישבים הקבועים הוותיקים, אבל רף האלימות כרגע הוא לא נמוך ואנחנו נדרשים לעשות ככל שנוכל לסיים את המשימה עם מינימום נזק ונפגעים בנפש וברכוש".

כתבנו מוסר כי כוחות צה"ל והמשטרה ערוכים במחנה עמוס סמוך לעפולה.
