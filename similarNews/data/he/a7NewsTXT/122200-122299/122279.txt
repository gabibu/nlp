

מפקחי רשות העתיקות לכדו הבוקר מטמון המונה 250 מטבעות כסף וברונזה וכן נרות חרס מעוטרים   מתחת לספסל עליו נהג לשבת בעל חנות לממכר מזכרות בעיר העתיקה בירושלים

כתבנו קובי פינקלר מוסר שבעקבות מידע מודיעיני שהגיע ליחידה למניעת שוד עתיקות, לכדו מפקחי רשות העתיקות מטמון המונה 250 מטבעות עתיקים ונרות חרס מעוטרים מהתקופות הרומית- ביזאנטית. הפריטים העתיקים נמצאו מתחת למושב הספסל, עליו נהג בעל החנות לשבת, בחנות לממכר מזכרות הנמצאת על הציר התיירותי בעיר העתיקה בירושלים. בחקירתו הודה בעל החנות בסחר בלתי חוקי בעתיקות - עבירה שדינה עד שנתיים מאסר בפועל.

מהיחידה למניעת שוד עתיקות נמסר כי ככל הנראה מדובר בממצאים אשר נשדדו מאזור ירושלים. הפריטים העתיקים הועברו לרשות העתיקות והם ישמשו כמוצג משפטי. רשות העתיקות תגיש כתב אישום כנגד בעל החנות בגין עבירה על חוק העתיקות.

בתוך כך, בית משפט השלום בירושלים גזר תשעה חודשי מאסר בפועל על שלושה חשודים בשוד עתיקות. השלושה נתפסו ע"י מפקחי רשות העתיקות לפני כחודש בעת שביצעו חפירות בלתי חוקיות באתר עתיקות הסמוך לשדות מיכה, וגרמו לנזקים כבדים למורשת העבר של מדינת ישראל.
