

חברי הכנסת אריה אלדד ויחיאל חזן קיפלו את דגל ישראל שהתנוסס מעל למשטרה הבריטית שבשא-נור לאחר שירת התקווה. לאחר מכן ירדו מן הגג כאחרוני המגורשים מן היישוב יחד עם הרב דב ליאור שהחזיק בידיו ספר תורה.

הרב דב ליאור, אחרון המגורשים מן היישוב היהודי שא-נור, חזר ושלח לאחר שהורד מגג המשטרה הברטיטת ביישוב ברכת חזק ואמץ לכל אלו שנלחמו בגבורה ובטוהר הנשק לכל אלו שנלחמו במאבק על ארצנו. לדבריו, יש לאזור אומץ לקראת המשך המאבקים הצפויים לציבור בישראל. עוד ציין הרב ליאור כי גם השוטרים והחיילים התנהגו תוך כדי פעולתם היום באופן עדין יחסי.

עם גירוש אחרוני המתיישבים משא-נור הושלמה למעשה תכנית גירוש היהודים מגוש קטיף ומצפון השומרון.

שוטרי היס"מ בסיוע מכבי האש פרצו אחר הצהרים לגג המצודה הבריטית בזא נור לאחר שהפעילו זרנוקי מים וגז מדמיע לעבר המתבצרים שבמקום. הכניסה לגג התאפשרה לאחר שמנופים העלו את השוטרים במכולות ולאחר דקות ארוכות בהן ניסו המתבצרים לדחוק את המכולות בסולמות ובמוטות עץ, ולמנוע מהעוקרים להתקרב לגג. במקביל הפעילו אנשי מכבי אש זרנוקי מים וגז מדמיע. כך הרחיקו את המתבצרים ואיפשרו לעוקרים לפרוץ אל הגג ולהשתלט עליו.

בתום ההשתלטות על גג המבנה אמר חבר הכנסת אריה אלדד כי רוחם של האנשים חזקה מרוחו של מי שרוצה לגרש אותם. "אנחנו עוד נחזור לכאן, אחרי שנעיף אותו".



תלמידי הישיבה בחומש, ובראשם הרב יעקב אידלס קוראים סליחות באולם המרכזי של הישיבה כשסביבם נערכים לעקירת הישיבה חיילי ושוטרי כוחות העקירה.

על פי הדיווח של כתבנו קובי סלע, במקביל לסיום גירוש היהודים פתחו ערביי הכפרים שסביב שא נור בתהלוכת ניצחון כשהם נושאים דגלי אש"ף.

פריצת כוחות העקירה לתחומי המצודה הבריטית שבשא נור אירעה לפני הצהרים בה התבצרו תושבים ומתגברים בראשותם של חבר הכנסת אריה אלדד ויו"ר מועצת בנימין פנחס וולרשטיין.

מגג המצודה הבריטית שבמרכז שא-נור קרא אלדד, במגפון לעבר כוחות העקירה: סרבו פקודה. על מנת להשתיק את קולות המחאה מגג המצודה הפסיק צה"ל את החשמל למקום על מנת שהמתבצרים לא יוכלו לעודד במערכת הכריזה את התושבים והמתגברים שבמקום.



כוחות הביטחון פינו בכח מתפללים מבית הכנסת על שם רפול בשא נור. כתבנו קובי פינקלר מוסר שכח מיוחד פרץ לבית כנסת והוציא משם עד כה 3 אוובוסים ומספר כלי רכב.

דקות אחדות אחרי השעה 7:00 הפיל דחפורים של צה"ל את שערי היישובים של חומש ושא-נור לאחר שהודלקה סמוך אליו אש במטרה למנוע מן הכוחות המגרשים ליישוב. כוחות צה"ל ומשטרה המונים כ-8,000 אנשים נכנסו לתוך היישובים ללא כל הפרעה.

בשעות שלאחר מכן פתחו הכוחות בשיחות עם המתיישבים על מנת לשכנעם לנטוש את בתיהם מרצון. הכוחות עברו מבית לבית ובמידה ולא נענו פרצו לבתים במכות פטיש לפריצה.

ראשי היישוב הבטיחו לשמור על גבולות המחאה הלגיטימים, להתנגד לפינוי ללא הרמת יד על הכוחות ואף סילקו אמש מגגות היישוב סולמות, שמן וחומרים כימים.

היישוב חומש חולק לשש גזרות פעולה כאשר בכל אחת מהן בוצר בית ושמן נשפך בכניסה להתנחלות.
אביו של שולי הר-מלך הי"ד, תושב חומש שנרצח בפיגוע, קרא לחיילים הנכנסים כעת לעקור את תושבי חומש, שלא לגרש את נכדיו היתומים מהמקום, אולם החיילים, השוטרים ולוחמי מג"ב שבמקום החלו בהוצאת התושבים מבתיהם.

במהלך הלילה נעצרו בדרך לשא נור וחומש מאות צעירים שביקשו להגיע לישובים על מנת לחזקם ולתגברם לקראת פריצת כוחות הבטחון לישובים הבוקר.

סגניתה של יו"ר מועצת קדומים דניאלה וייס, אסתר כריש, נעצרה אמש באירוע בו ביקשה להגיע לישובים שנעקרו היום חומש ושא נור. בראיון ליומן הצהריים של ערוץ 7 סיפרה על האירוע בו למרות שהאירוע תוכנן תוך פרסום, הצבא לא היה ערוך למעצר הקבוצה שניסתה להגיע מקדומים לכיוון האזורים הסגורים.

"זה היה בתוך שטח תעשיה פרטי. לא היו שוטרים. עצרו אותנו חיילים. היה שם הסמח"ט שעימו אני נמצאת בקשרי עבודה. הוא צרח על החיילים 'תעצרו אותם. תעצרו אותם'. אמרתי לו שאסור לחיילים לעצור אותנו אבל הוא ענה ,את לא תגידי לי מה לעשות', התעלם והורה לחיילים לבצע את הוראתו". ארבעה חיילים נשאו אותי למעצר בעוד חלק מהאנשים המשיכו בדרך והצליחו להגיע עד מחצית הדרך לחומש".

מכל עצורי אותו הלילה נלקחה דניאלה וייס לבית המעצר במעשיהו, זאת כיוון שנגדה עומד צו איסור תנועה באיזור זה מאירוע דומה בשבוע שעבר. שאר המתיישבים שנעצרו שוחררו לאחר נסיעה במספר מוקדים במשך שעות ארוכות.

עורך הדין חיים משגב המייצג את וייס אומר לכתבנו עוזי ברוך ביומן הצהריים של ערוץ 7 כי ישנה בעיה בעיה חוקתית בעצם קיומם של בתי משפט ובתי מעצר לעניין ההתנתקות. "שוחחתי עם קצין המשטרה, והבנתי שהם מתכוונים לדרוש את הארכת מעצרה. אנני יודע מדוע. כנראה שהיא מאוד מסוכנת לציבור, מסוכנת לראש הממשלה והדרך היחידה להציל את הציבור מפניה היא מעצרה", הוא אומר בציניות. "בדרך כלל מבקשים הארכת מעצר כדי לאפשר חקירה. לא נראה לי שזה המקרה".

משרד הביטחון התחיל הבוקר להרוס את בתי הישובים בדולח, שליו, גדיד, כפר ים שירת הים ומורג. בימים הקרובים יוחל בהריסת הבתים בנצר חזני ובשבוע הבא יהרסו בתיה של נוה דקלים. כתבנו קובי פינקלר מוסר שאתמול הושלמה הריסתה של גני טל וכפר ים.
(ש)
