

במלון הייאט ריג'נסי "יושבים שבעה" פליטי נוה דקלים, בהם איילה עזרן ממייסדי הישוב, שאומרת כי מעז יצא מתוק. קיבלנו מדינה במתנה, אבל הקמנו משהו 'מושחת חסר ערכים מוסר ומשפט וצריך לתקן המעוות הזה'.

במלון הייאט ריג'נסי בירושלים, שהפך בימים האחרונים ל"מחנה פליטים" עבור עקורי גוש קטיף מתגוררים איילה עזרן ובני משפחתה. עזרן "תושבת נוה דקלים לשעבר", התרגלה לדבריה לביטוי 'לשעבר' מאחר שהם קיימו הלוויה לפני שיצאו. "עשינו קריעה בירכנו בשם ומלכות, וכרגע אנחנו יושבים שבעה במלון. באים אלינו עשרות אנשים בשעה ו'שופכים', כמו בשבעה".

בראיון לערוץ 7 אומרת עזרן ממייסדות נוה דקלים, כי אין מדובר בכשלון במאבק אלא בגזירה שיש לקבלה. מדובר בתהליך שהעם צריך לעבור ואין ספק שמעז יצא מתוק. "לפני שיצאנו מהבית אספנו את הילדים לשיחה אחרונה בסלון של הבית שלנו, כשהבית היה שלם 'עם הפרחים על השולחן והמגבת על המתלה'. אמרתי לילדים שלפני 60 שנה סבא שלנו ישב באירופה ונפרד באותו אופן מהבית אך שם יצאו באבידות בנפש וכאן לא. ואחרי 3 שנים, כל עם ישראל ידע שהתוצאה של 'מעז יצא מתוק', היתה הקמת מדינת ישראל, שנולדה מעצם הקרבת 6 מיליון. קיבלנו במתנה מדינת ישראל, אבל הקמנו משהו 'מושחת, חסר ערכים, חסר מוסר ומשפט', והיום נמצאים בתהליך שצריך לתקן את המעוות הזה".

בנוה דקלים הבינו לדבריה את המצב כבר לפני כשנה וחצי ולכן יצאו למבצעי פנים אל פנים, לשיחות עם אנשי שמאל, למבצע הסרט הכתום, למשלוחי מנות, והכל כדי לחבר. בכותל היא מוסיפה, כשהמתינו המון מחבקים 'ואנו חיים מהחיבוק הזה עכשיו', אבל ההמונים לא המתינו, "לראשונה הבנתי שאנחנו חיים במופע שקרי כי אותם אנשים, ששמו את הכתום שהלכו מבית לבית ודפקו מדלת לדלת, זה אותם אנשים". אני מקווה שעכשיו יקרה השינוי, היא אומרת. תקוותה לדבריה נסמכת גם על אותה אשה שהגיעה מערד. "אישה שאינה מכירה איש מאיתנו אבל אמרה שיש לה בית עם 6 חדרים והיא רוצה לתת לנו אותו, והיא אינה אשה דתית, היא עם ישראל".

עזרן מוסיפה כי גם אם כל 55 אלף החיילים והשוטרים שהשתתפו במבצע עדיין לא מגיבים, "בעוד שבועיים שלושה 'נתחיל לראות את הנפילה'. משהו יקרה, כי זה יותר ממחלחל, אין מי שלא יצא פגוע".

עזרן נמנית על קבוצת תושבים שלא יצרה קשר עם מנהלת סל"ע לא ארזה ו"לא הוציאה ולו נייר אחד". "כשיצאנו מהבית אמרתי לילדי שכאשר נפרדתי מאמא שלי שהיתה חולת סרטן, זכרתי אותה כאשה חולה מחוברת לצינורות. את הבית שלנו אנחנו נזכור כבית יפה כפי שהיה תמיד, ואני בטוחה שזה יתן לנו כוח בהמשך. אני גאה בכך שהיינו חזקים ולא שיתפנו פעולה עם המנהלת אפילו בנייר הכי קטן. זה נותן כוח. רואים במלון שאין כאן אנשים בוכים, אנחנו הולכים עם גוו זקוף".

לדבריה עם ישראל מבין היום שה'כתום' זוהי התחלת הדרך, ולהערכתה בקרוב תקום גם "מפלגה כתומה".
