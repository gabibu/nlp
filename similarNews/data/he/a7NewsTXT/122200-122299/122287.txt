

תמר שוורץ מעקורי הישוב כפר דרום מספרת לכתבנו בדרום משה פריאל כי תלאותיהם של העקורים נמשכות. במהלך שהותם במלון פרדייז בבאר שבע נגנב רכב סובארו שבבעלות המשפחה. שווארץ מספרת שברכב היו חפצים יקרי ערך.

משפחת שוורץ הגישה תלונה במשטרת באר שבע, אולם לדבריה היא חשה שהמשטרה אינה מתייחסת למצוקתה המיוחדת של משפחה עקורה שכל רכושה נגנב והחוקירם אינם ממהרים ומתאמצים לטפל בנושא.


כתבנו מדווח כי את שוורץ פגש מול בית המעצר בבאר שבע, שם מוחזקים העצורים מאירועי עקירת כפר דרום. מול בית המעצר נמצאים עשרות רבות של בני משפחה ואורחים מכפר דרום, שבאו למחות על המעצר ולחזק את העצורים במקום.


אילה עזרן, תושבת נווה דקלים המתגוררת עתה במלון היאט רג'נסי בירושלים סיפרה על התחושות ביומן ערוץ 7: "עברנו הלויה לפני שיצאנו מהבית. עשינו קריעה ובירכנו בשם ומלכות. עכשיו אנחנו יושבים שבעה במלון, באים אלינו המון אנשים, כמו בשבוע האבל".

"כשיצאנו מהבית אספנו את הילדים לשיחה, כשהבית שלם, הפרחים על השולחן והמגבת על המתלה. אמרתי להם שלפני 60 שנה סבא שלהם היה באותו מצב וגם הוא נפרד מהבית. אז היו גם אבדות בנפש, ואנחנו לא יוצאים במצב כזה".
