

הרב הראשי לישראל, הרב ישראל מאיר לאו, דיבר היום לפני משתתפי ועידת הבונדס הבינלאומי בתל אביב. "השאלה המטרידה אותי היא התביעה מאיתנו לחזור לקווי 67 כפתרון לכל הבעיות. האם נוכל אז להיות שקטים? האם מותר לנו לשחק בחיי העם, בחלום של דורות? ומה היה לפני 1967?"אמר הרב.

הרב לאו סיפר לאורחים שבאו מדרום אמריקה ואירופה - ושמעו את דבריו בתרגום סימולטני לספרדית ולצרפתית - מה היה כאן לפני מלחמת ששת הימים: "לא היתה אף התנחלות אחת, לא היה הכותל המערבי, לא הרה בית, לא רמאללה ושכם, ורמת הגולן היתה בידי הסורים. האם אז היו הערבים חברים שלנו, דיברו איתנו, שלחו אלינו שגרירים?"

עוד הוסיף והקשה: "וכי מי הפריע להם להכריז על מדינה פלשתינית לפני 1967? הייתי שמונה שנים רב בנתניה, ואז רוחב המדינה היה 12 ק"מ. טיל אחד חותך את המדינה. אם העבים רוצים בידידות איתנו - אהלן וסהלן, אבל קודם עליהם להצהיר כי הם רוצים בדו-קיום ולהוכיח זאת במשך עשר-עשרים שנה. אם הייתי מדינאי, הייתי דורש לא שטחים ואחר כך שלום, כי אם קודם שלום ואחר כך שטחים"?

"אין אנו יכולים לראות כל יום תמונות הקורבנות", אמר בהתרגשות הרב הראשי לישראל. "הבעיה איננה טריטוריאלית ומדינה פלשתינית, אלה רק תירוצים".


