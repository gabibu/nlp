

בצל ביקורו של שר החוץ האמריקני קולין פאוול המשיכו בשבת כוחות צה"ל לפעול בערים ג'נין, שכם, רמאללה ובית לחם ובמרחב הכפרי סמוך לערים אלה. הכוחות ממשיכים לחפש אחר אמצעי לחימה ומבוקשים.

כתבנו קובי פינקלר מדווח כי קצין מילואים של צה"ל נפצע בשבת צהריים באורח קשה ממטען שהתפוצץ סמוך אליו בבית לחם. הקצין הועבר לקבלת טיפול בבית חולים הדסה עין כרם בירושלים.

כוחות צה"ל פעלו בשבת באיזור הכפרים בורקין ועראבה, במרחב ג'נין, ביר נבאללה, ליד רמאללה, ובכפרים עין בידן, בית איבה ובית וואזן, באזור שכם. צה"ל הודיע כי בכפרים אלה נעצרו כ- 40 ערבים החשודים בפעילות טרור. העצורים הועברו לחקירת השב"כ.

בג'נין המשיכו כוחות צה"ל לסרוק את העיר ואת מחנה הפליטים, במטרה לחשוף מעבדות חבלה, אמצעי לחימה ומבוקשים. גם בשכם נמשכה פעילות בעלת אופי דומה. כן נמשך המשא ומתן עם המחבלים הנצורים בכנסיית המולד בבית לחם.

גולת הכותרת של פעילות צה"ל בשבת היתה לכידתו של מפקד גדודי "חללי אל אקצה" נאסר עוויס, בפעולה של יחידת עלית של צה"ל בכפר טובאס, בבקעת הירדן. כתב עתי"ם מציין כי ברשותו של עוויס נמצאו אקדח, רובה סער מסוג קלצ'ניקוב, מחסניות, מכשירי טלפון סלולאריים וציוד לחימה נוסף.

יחד עם עוויס נעצרו גם אחמד אבו חאדר, מחבל תנזים בכיר נוסף, שסייע בידו של עוויס בהוצאה לפועל של פיגועי הירי. כן נעצרו שני מחבלי פתח' זוטרים, האחראים אף הם על פעילות חבלנית עויינת נגד ישראל.

כתבנו מוסר כי עוויס, תושב מחנה הפליטים בלאטה בשכם, היה בעבר פעיל המודיעין הכללי הפלשתיני של טאופיק טיראווי. בחודשים האחרונים התבלט, לדברי מקורות צבאיים, כדמות הצבאית הבכירה ביותר בתנזים של הפתח' ביהודה ושומרון.

גורמי בטחון בישראל מייחסים לעוויס מעורבות בפיגועים רצחניים רבים, ביניהם הפיגוע במסיבת בת מצווה בחדרה ב-17 בינואר השנה, בו נרצחו 6 ישראלים ונפצעו 26, ובפיגועי ירי במרכז ירושלים, בנווה יעקב ובמלון "מרגוע" בנתניה, בחודשים ינואר ומרץ 2002, בהם נרצחו 5 ישראלים ונפצעו עשרות.

גורמי הבטחון גם מייחסים לנאסר עוויס אחריות פיגוע הנחת מטען החבלה בביתו של אלוף משנה בחיל הים ברעננה, ב-20 באוקטובר אשתקד. ראש מחבלי התנזים פתח' שב לשטחי הרשות ב-1995, לאחר שגורש לירדן משום שהשתתף בפיגוע ירי. עוויס היה עצור בישראל בין השנים 86-91, בשל השתתפות בפעילות חוליה שעסקה בהפרות סדר באינתיפאדה הראשונה.

כתב עתי"ם מוסיף, כי בפעילות שביצע כוח מילואים בסמינר למורות בדרום רמאללה נמצאו שני אקדחים, תת מקלע ואלף כדורים לרובה סער קלצ'ניקוב.

במשך יום שישי היו מספר אירועי ירי בשטחי יש"ע, בהם נורתה אש לעבר עמדות צה"ל ליד העיירה חלחול ולעבר עמדות צה"ל בגוש קטיף בדרום חבל עזה.

כוחות צה"ל בחבל עזה מנעו כמה נסיונות פיגוע וחדירה של מחבלים לשטח ישראל. ליד היישוב שליו בדרום הרצועה גילו כוחות צה"ל רימונים מאולתרים, על הגדר המקיפה את גוש קטיף. ליד היישוב גן אור מצאו כוחות צה"ל מכשיר לחיתוך גדר, שנזנח ככל הנראה ע"י מחבל שהבחין בכוח, בעת שניסה לעבור גדר ליד היישוב, ונמלט. כן נמצאו במקום רימון נגד טנקים, שנוטרל.

בצפון הרצועה גילו כוחות צה"ל מטען חבלה רב עוצמה שהונח סמוך לגדר המערכת המקיפה את הרצועה.

ביום שישי בהופעה בפני חברי המועדון המסחרי והתעשייתי בת"א אמר ראש אמ"ן, האלוף אהרון זאבי, כי צה"ל גייס באחרונה כוחות מילואים גם לאפשרות שמבצע "חומת מגן" יורחב גם לרצועת עזה, אך הדבר לא יצא אל הפועל בשל מגבלות זמן.

האלוף זאבי הוסיף, כי ישראל נותנת הזדמנות לערפאת להלחם בטרור, אך אם המצב יסלים תיפעל ישראל גם ברצועה.
