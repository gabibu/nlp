

כוחות צה"ל המשיכו בסוף השבוע, בצל ביקורו של שר החוץ האמריקני קולין פאוול, לפעול יחד עם כוחות משמר הגבול בערים ג'נין, שכם, רמאללה ובית לחם ובמרחב הכפרי סמוך לערים אלה, בהמשך החיפושים אחרי אמצעי לחימה ומבוקשים.

במוצאי שבת זיהה מארב של צה"ל באזור יישוב דוגית חוליה בת שלושה מחבלים המנסה להתקרב ליישוב. כוח צה"ל ירה על המחבלים והרג אחד מהם. שני חבריו של המחבל ברחו מהמקום וככל הנראה לא נתפסו ע"י כוחות צה"ל.

כוחות צה"ל, שיצאו לפני ימים אחדים מ-22 כפרים ביהודה והשומרון, נכנסו בסוף השבוע ופעלו באזור הכפרים בורקין ועראבה, במרחב ג'נין, ביר נבאללה, ליד רמאללה, ובכפרים עין בידן, בית איבה ובית וואזן, באזור שכם. צה"ל הודיע כי בכפרים אלה נעצרו כ- 40 ערבים החשודים כי היו מעורבים בפעילות טרור. העצורים הועברו לחקירת השב"כ.

בג'נין המשיכו כוחות צה"ל לסרוק את העיר ואת מחנה הפליטים, במטרה לחשוף מעבדות חבלה, אמצעי לחימה ומבוקשים. גם בשכם נמשכה פעילות בעלת אופי דומה. כן נמשך המשא ומתן עם המחבלים הנצורים בכנסיית המולד בבית לחם.

בפעילות שביצע כוח מילואים בסמינר למורות בדרום רמאללה נמצאו בסוף השובע שני אקדחים, תת מקלע ואלף כדורים לרובה סער קלצ'ניקוב.

כוחות צה"ל ברצועה מנעו בסוף השבוע נסיונות פיגוע וחדירה של ערבים לתוך "ישראל הקטנה". ליד היישוב שליו בדרום הרצועה גילו כוחות צה"ל רימונים מאולתרים, על הגדר המקיפה את גוש קטיף. ליד היישוב גן אור מצאו כוחות צה"ל מכשיר לחיתוך גדר, שנזנח ככל הנראה ע"י מחבל שהבחין בכוח, בעת שניסה לעבור גדר ליד היישוב, ונמלט. כן נמצאו במקום רימון נגד טנקים, שנוטרל.

בצפון הרצועה גילו כוחות צה"ל מטען חבלה רב עוצמה שהונח סמוך לגדר המערכת המקיפה את הרצועה.

בהופעה בפני חברי המועדון המסחרי והתעשייתי בת"א, אמר ראש אמ"ן האלוף אהרון זאבי כי צה"ל גייס באחרונה כוחות מילואים גם לאפשרות שמבצע "חומת מגן" יורחב גם לרצועת עזה, אך הדבר לא יצא אל הפועל בשל מגבלות זמן, שנבעו מהדרישה האמריקאית כי צה"ל ייצא בשטחי הרשות הפלשתינית יו"ש.


