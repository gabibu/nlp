

באתר Voice of America התפרסמה ביום שישי ביקורתו של רה"מ לשעבר נתניהו נגד מסע הלחצים שמפעילים ארה"ב והקהיליה הבינלאומית על ישראל לחדול ממלחמתה בטרור. נתניהו אמר כי הם היו צריכים דווקא לתמוך בישראל במלחמתה זו.

נתניהו אמר בוושינגטון כי בנסיונותיה של ארה"ב לעצור את המבצע של ישראל נגד הטרור, היא נוטשת את העקרונות אותם היא הציבה למלחמה בטרור ובכך יש סכנה למלחמתה נגד הטרור העולמי.
"אני מודאג", אמר נתניהו, "מהעובדה שכאשר מדובר בטרור נגד ישראל כל הבהירות המוסרית והאסטרטגית, שהיא חיונית כדי לנצח את הטרור, אובדת". "אני מודאג, הוסיף נתניהו, "מהעובדה שמוותרים על אחד העקרונות המרכזיים של המלחמה בטרור, חיסולו בכל מקום שהוא נמצא, וזאת משום שמאפשרים לתשתית של הטרור הפלשתיני להישאר ללא שום פגיעה.

נתניהו אף הזהיר את האמריקנים כי אם תופעת פיגועי המתאבדים לא תיעצר היא תגיע אל מחוץ לשטחה של ישראל. אמריקה ומדינות אחרות יצטרכו להתמודד מול מתקפה דומה ואולי אף גרועה יותר, אמר והוסיף שזה רק עניין של זמן עד שה"פצצות האנושיות" יגיעו אל בתי הקפה, המסעדות, הפיצריות והדיסקוטקים באמריקה ובעולם המערבי. "לא ירחק היום ואת הפצצות האנושיות יציידו גם במזוודות העמוסות בנשק להשמדה המוני, ובמקרה כזה, פיגועי ה-11 בספטמבר יהיו "חיוורים" בהשוואה לנזקי הפיגועים הללו, אמר.

ישראל לדברי נתניהו צריכה לגרש את ערפאת ולהמשיך במאבקה לחיסול תשתית הטרור.




