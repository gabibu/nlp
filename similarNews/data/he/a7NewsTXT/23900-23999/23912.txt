

כוחות צה"ל המשיכו בשבת, בצל ביקורו של שר החוץ האמריקני קולין פאוול, לפעול יחד עם כוחות משמר הגבול בערים ג'נין, שכם, רמאללה ובית לחם ובמרחב הכפרי סמוך לערים אלה, בהמשך החיפושים אחרי אמצעי לחימה ומבוקשים.

כתבנו קובי פינקלר מוסר כי קצין מילואים של צה"ל נפצע בצהריים באורח קשה ממטען שהתפוצץ סמוך אליו בשכונה בבית לחם. הקצין הועבר לקבלת טיפול בבית חולים הדסה עין כרם בירושלים.

כוחות צה"ל פעלו בשבת באזור הכפרים בורקין ועראבה, במרחב ג'נין, ביר נבאללה, ליד רמאללה, ובכפרים עין בידן, בית איבה ובית וואזן, באזור שכם. צה"ל הודיע כי בכפרים אלה נעצרו כ- 40 ערבים החשודים בפעילות טרור. העצורים הועברו לחקירת השב"כ.

בג'נין המשיכו כוחות צה"ל לסרוק את העיר ואת מחנה הפליטים, במטרה לחשוף מעבדות חבלה, אמצעי לחימה ומבוקשים. גם בשכם נמשכה פעילות בעלת אופי דומה. כן נמשך המשא ומתן עם המחבלים הנצורים בכנסיית המולד בבית לחם.
