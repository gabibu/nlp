

גולת הכותרת של פעילות צה"ל בשבת היתה לכידתו של מפקד מחבלי "גדודי חללי אל אקצה" נאסר עוויס, בפעולה של יחידת עלית של צה"ל בכפר טובאס, בבקעת הירדן. כתבנו קובי פינקלר מוסר כי ברשותו של עוויס נמצאו אקדח, רובה סער מסוג קלצ'ניקוב, מחסניות, מכשירי טלפון סלולאריים וציוד לחימה נוסף.

יחד עם עוויס נעצרו גם אחמד אבו חאדר, מחבל תנזים בכיר נוסף, שסייע בידו של עוויס בהוצאה לפועל של פיגועי הירי. כמו כן נעצרו שני מחבלי פתח' זוטרים, האחראים אף הם על פעילות חבלנית עוינת נגד ישראל. עוויס, תושב מחנה הפליטים בלאטה בשכם, היה בעבר פעיל המודיעין הכללי הפלשתיני של טאופיק טיראווי.

גורמי בטחון בישראל מייחסים לעוויס מעורבות בפיגועים רצחניים רבים, וביניהם הפיגוע במסיבת בת מצווה בחדרה ב-17 בינואר השנה, שבו נרצחו 6 ישראלים ונפצעו 26. בנוסף עוויס יזם פיגועי ירי במרכז ירושלים, בנווה יעקב ובמלון "מרגוע" בנתניה, בחודשים ינואר ומרץ 2002, שבהם נרצחו 5 ישראלים ונפצעו עשרות.

גורמי הביטחון גם מייחסים לנאסר עוויס אחריות פיגוע הנחת מטען החבלה בביתו של אלוף משנה בחיל הים ברעננה, ב-20 באוקטובר אשתקד. עוויס שב לשטחי הרשות הפלשתינית ב-1995, לאחר שגורש ע"י צה"ל לירדן משום שהשתתף בפיגוע ירי. עוויס היה עצור בישראל בין השנים 86-91, בשל השתתפות בפעילות חוליה שעסקה בהפרות סדר באינתיפאדה הראשונה.



