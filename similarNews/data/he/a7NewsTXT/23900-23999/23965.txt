

משטרת ישראל תכנס להערכות מוגברת והכי גבוהה שיש לקראת יום הזכרון ויום העצמאות, מחשש לשורת פיגועים ראוותניים ברחבי הארץ.

למשטרת ישראל יש כמה רמות כוננות. ד' היא רמת הכוננות הגבוהה ביותר, ורק לעתים נדירות מכריזה המשטרה על רמת כוננות זו.

ביום העצמאות הקרוב יושם דגש מיוחד על פעילות הביטחון השוטף, לשם מניעתה של פעילות חבלנית עויינת. בידי המשטרה התרעות "לוהטות" על כוונת מחבלים לבצע פיגועים רחבי הארץ, בפרט בריכוזי קהל הצפויים ביום הזכרון לחללי מלחמות ישראל וביום העצמאות הבא אחריו.

אלפי שוטרים, שוטרי משמר הגבול, מתנדבי המשמר האזרחי, שוטרים מהמטה הארצי, שוטרים מבתי הספר המשטרתיים וחיילי צה"ל, יטלו חלק במבצע רחב היקף, של אבטחת טכסי הזכרון בבתי העלמין ביום הזכרון והבטחת החוגגים בערב יום העצמאות וציבור הנופשים ברחבי הארץ במהלכו. הכוחות יעסקו גם בשמירה על הסדר הציבורי.

מפכ"ל המשטרה רב ניצב שלמה אהרונישקי אישר את תוכניות המחוזות ויחידות המשטרה, להיערכות המוגברת לאבטחת כלל האירועים הצפויים בימים שלישי ורביעי, בהם יזכור עם ישראל את חלליו ומתיו ויציין את יום העצמאות ה-54.

מפכ"ל המשטרה קורא לציבור לגלות עירנות מרבית, המסייעת רבות למשטרה, ולא להסס ולהזעיק את המשטרה באמצעות מוקדי 100.



