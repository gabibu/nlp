

שר החוץ האמריקני קולין פאוול ייפגש הבוקר עם ראש אש"ף יאסר ערפאת. זאת למרות העובדה שארגונו של ערפאת קיבל עליו את האחריות לפיגוע הרצחני ליד מחנה יהודה ביום שישי. הפגישה המקורית היתה אמורה להתקיים בשבת, אך בעקבות סירובו של ערפאת לגנות את הפיגוע, הפגישה נדחתה. רק לאחר שהאמריקנים הפעילו לחץ כבד עליו הסכים ערפאת לפרסם הודעת גינוי ונקבע מועד חדש לפגישה.

דובר משרד החוץ של ארה"ב ריצ'רד באוצ'ר מסר בשבת, כי הודעתו של ערפאת כוללת מספר נקודות חיוביות: "גינוי כל מעשי הטרור נגד אזרחים ישראלים ופלשתינים, גינוי חריף לפיגוע ההתאבדות בירושלים, קריאה ליישום מיידי של הבנות טנט ודו"ח מיטשל, וכן אישור מחודש למחויבות הפלשתינית לשאת ולתת כדי להגיע לשלום.

עוד מסר באוצ'ר, כי בפגישתו ביום ראשון ינסה פאוול להפוך את ההצהרות של ערפאת למציאות שתכלול גם פעולות מעשיות כדי להביא קץ לטרור ולאלימות וחזרה למו"מ המדיני.


