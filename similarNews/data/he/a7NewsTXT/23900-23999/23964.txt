

ארגוני שמאל קיצוניים ממשיכים בפעילויות תמיכה והזדהות עם ערביי הרש"פ. בשבת בבוקר הגיעו אל צומת מגידו שבצפון שלושים משאיות עמוסות במזון, מים, תרופות וחיתולים שנאספו בידי פעילי שמאל ישראלים כדי לחלקם בקרב תושבי ג'נין ומחנה הפליטים שלידה.

יחד עם המשאיות התכנסו בצומת מגידו אלפי מפגינים יהודים וערבים שאורגנו ע"י גוש שלום, תעיוש, קואליצית הנשים לשלום, ועדת המעקב של האוכלוסיה הערבית, וגופים נוספים. ברגע האחרון הצטרפו אל הצעדה גם קבוצה גדולה של פעילי שלום עכשיו מאזור חיפה והצפון.

המפגינים נטלו בידיהם פריטי מזון ושלטים והחלו בצעדה אל עבר מחסום צה"ל בסאלם שבדרך לג'נין. בתחילת הצעדה הגיעה למקום מכונית משטרה שיושביה קראו ברמקול כי המדובר בהפגנה ללא רשיון וקראו למפגינים להתפזר. בתגובה צעקו המפגינים לעבר השוטרים "הפאשיזם לא יעבור".

המפגינים החזיקו שלטים בהם נכתב "די לכיבוש", "לא למלחמה מיותרת", "קילומטים מאיתנו מתבצעים פשעי מלחמה ואנחנו שותקים?", "להפסיק את שפיכות הדמים", ו"שרון=מילוסביץ'".
הם קראו קריאות קצובות "הכיבוש הוא טרור, הסרבן הוא הגיבור", "שרון יאללה יאללה, צא מיד מרמאללה", "ג'נין ג'נין אל יאוש, עוד נגמור עם הכיבוש", "שלום כן, כיבוש לא", ו"כל שרי הממשלה הם פושעי מלחמה".

ליד קיבוץ גבעת עוז נתקלו המפגינים בקבוצת חיילים וקראו לעברם "סרבו לשרת בשטחים, אל תעברו את הגבול".

במחסום סאלם נחסמה דרכם של המפגינים על ידי כוחות צבא ומשטרה, שמנעו מהם להמשיך להתקדם לכיוון ג'נין. המפגינים נשארו למשך כשעה בצומת, בעוד מארגני ההפגנה מנהלים משא ומתן עם שלטונות המשטרה והצבא. בסופו של דבר הסכימו המארגנים להורות למשתתפי ההפגנה לסגת לאחור בתמורה להבטחה כי המשאיות יקבלו אישור להגיע לג'נין וכי המזון והציוד הרפואי יועברו לידי הערבים.



