

בריטניה הטילה אמברגו דה פאקטו על משלוחי נשק לישראל, לראשונה מזה עשרים שנה. כך מסרו מקורות רשמיים לעיתון "גרדיאן" הבריטי. החרם נוגע לציוד צבאי שישראל יכולה היתה להסתייע בו בפעולותיה בשטחי הרשות הפלשתינית.

לפי העיתון, המקורות עמדו על כך שבריטניה לא הטילה חרם רשמי או מוחלט על ישראל, והמקורות סירבו לפרט את פרטי מכירת הנשק שהוחרמו. הם אמרו כי ההחלטות בנוגע לכך נלקחות כל עניין לגופו אך הדגישו, כי משלוחי נשק שאושרו לפני פתיחת מבצע צה"ל ביש"ע, נעצרו.

אחד מהמקורות הצביע על קווי מדיניות החרם של ממשלת בריטניה, לפיהם יושעה יצוא נשק שנועד "לדיכוי פנימי" וכזה שהשפיע לרעה "ובאופן מכריע על יציבות האזור". כמו כן נמנע משלוח נשק שניתן לעשות בו "שימוש בתוקפנות נגד ארץ אחרת, או להפעיל באמצעותו דרישה כוחנית על שטח כלשהו".

המקור אמר כי לא ניתן פירסום פומבי לתפנית בעמדתה של בריטניה, בשל מחלוקות עמוקות לגבי התגובה הנאותה על ההתפתחויות במזרח התיכון. המחלוקות הגיעו לדרגים הגבוהים ביותר, אמר.
שר ההגנה הגרמנית רודולף שרפינג אישר בפני עיתונאים ביום חמישי בלונדון, כי ארצו סירבה לאשר רשיונות יצוא של חלקי טנק וציוד נוסף לישראל. אף כי עמד על כך שגרמניה אינה מפעילה מדיניות אמברגו רשמית, ברלין השהתה משלוחים במה שכינה "תקופה מכרעת"



