

משטרת ספרד עצרה היום את אדם החשוד כי שימש כמנהלו הכספי של ארגון "אל קאעידה בספרד. מקור במשטרה מסר כי האזרח האלג'ירי אחמד בראהים, בן 57, החשוד כממונה על הפעולות הפיננסיות של "אל-קאעידה" בספרד, נעצר בביתו והועבר למטה המשטרה במדריד.

"החשוד עסק בפעילות כלכלית של הרשת, כמו למשל רכישה ומכירה של כלי שיט וציוד מחשבים, וכן בפרסום וביחסי ציבור", ציין הדובר. מעצרו הוא פרי חקירה שנמשכה שבעה חודשים, בשיתוף פעולה עם המשטרות של מספר מדינות, בהן ארה"ב וצרפת.

בהודעת המשטרה נאמר, כי אחמד בראהים קיים מגעים תכופים עם אנשי אל-קאעידה במדינות אחרות. המשטרה ציינה כי ארבעה צעירים שהיו יחד עם בראהים בעת מעצרו, נחקרו אך לא נעצרו.
