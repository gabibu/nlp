

היום תובא למנוחות יילנה קונרב הי"ד בת 43 שנרצחה בפיגוע ליד שוק מחנה יהודה. הלווייתה תתקיים בשעה 16:30 והיא תיטמן בהר המנוחות בירושלים.

בלילה נקברו שלושה מששת נרצחי הפיגוע: רבקה פינק, סוהילה חושי וניסן כהן. הנרצחים האחרים הם שני עובדים זרים מסין: לין צ'אן מאי, בן 34, וצ'אי סיאן יאנג, בן 32.

ביום שישי, סמוך לשעה 16:20, פוצצה ערביה מטען חבלה שנשאה על גופה בתחנת אוטובוס ברחוב יפו, סמוך לשוק מחנה יהודה. בפיגוע נרצחו שישה בני אדם ולמעלה מ-80 נפגעו.

בבתי החולים בירושלים עדיין מאושפזים 20 מפצועי הפיגוע. מצבם של שישה פצועים מוגדר קשה, שישה במצב בינוני והיתר במצב קל.

מנהל ביה"ח הדסה עין כרם, הפרופ' שמואל שפירא מסר כי רוב הפצועים סובלים מכוויות ופגיעות חודרות.

בתגובה על הפיגוע אומר יו"ר חרות ח"כ מיכאל קליינר כי "הממשלה צריכה להפסיק את הדיבורים על יציאה קרובה של צה"ל מהערים הפלשתיניות ולהתחיל להכין את הציבור והעולם לכינון ממשל צבאי בכל שטחי הרשות הפלשתינית".

לדברי קליינר, "יציאה מהערים הפלשתיניות תיצור בהם ואקום, שבו יפעלו ארגוני הטרור ללא מפריע, וישקמו תוך זמן קצר את תשתיתם הצבאית".

"גדודי חללי אל אקצה", ארגונו של יאסר ערפאת, קיבל עליו את האחריות לפיגוע.


