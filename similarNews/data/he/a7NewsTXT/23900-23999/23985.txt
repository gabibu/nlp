

"אין לישראל כוונה לקבור את הפלשתינים שנהרגו במחנה הפליטים ג'נין בקבר אחים", כך אמר היום הרמטכ"ל, רב-אלוף שאול מופז, בתשובה לשאלות כתבים בסיום קבלת פנים שערך צה"ל לנספחים הצבאיים ברמת אביב בתל-אביב.

לדברי הרמטכ"ל, ישראל פועלת לחילוץ גופות של פלשתינים ממחנה הפליטים ותציע לפלשתינים להטמינם בג'נין. על-פי החלטת צה"ל, ייקברו מחבלים בבית קברות לחללי אויב, כנהוג, אך משפחותיהם יוכלו מאוחר יותר לקבל את הגופות על פי זיהוי פרופיל הדי-אן-איי. לדברי הרמטכ"ל, הקבורה המהירה של הגופות נועדה למנוע התפשטות מגיפות.

עוד אמר הרמטכ"ל כי צה"ל פועל בנושא על פי ערכי מוסר לחימה ולא משיקול זר זה או אחר. לדברי הרמטכ"ל לא רק שלא היה טבח במחנה הפליטים ג'נין, אלא ש-23 חיילי צה"ל שנהרגו בקרב במחנה מעידים כי היה זה קרב קשה שצריך היה להכריע אותו.
