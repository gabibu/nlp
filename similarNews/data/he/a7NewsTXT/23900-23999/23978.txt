

שר החוץ שמעון פרס אמר היום כי בג'נין נהרסו בתים רבים משום שהיו ממולכדים בחומרי נפץ וכי היו שם גם אנשים שמלכדו את עצמם.

בשיחה עם כתבים בתום טקס זכרון לעובדי משרד החוץ שנפלו במהלך שירותם, הוסיף שר החוץ כי בג'נין התנהלה מלחמה קשה מאוד. "הפלשתינים אכן לחמו ואל נשכח שלנו נפלו 23 חיילים. זה היה מבצע לא פשוט. הפלשתינים עשו את המקסימום ועל כן גם מחיר הדמים היה כל כך גבוה", אמר. פרס הוסיף, כי הוא משוכנע שצה"ל קיבל הוראות ברורות לא לפגוע באזרחים חפים מפשע, וכך נהג.

בהתייחסו לביקור שר החוץ האמריקני פאואל אמר פרס כי הוא מקווה שתושג פריצת דרך, אך אי אפשר יהיה לשפוט את הצלחת הביקור על סמך ביקור אחד או פגישה אחת.

בתגובה על הביקורת שהשמיעו גורמים במשרד ראש הממשלה על קיום הפגישה, הוסיף פרס: "אין ספק שכוונותיה של ארה"ב רצויות. זה לא צעד נגד ישראל, אלא צעד למען השלום, גם אם בתוכנו יש כאלה שמבקרים את זה".



