

נשיא בית המשפט העליון השופט אהרן ברק הוציא צו האוסר על צה"ל לפנות גופות של מחבלים מג'נין ומאזורי לחימה נוספים, עד לדיון בעתירה שהגישו בנושא ח"כ מוחמד בראקה וארגון הערבי "עדאללה".

ח"כ בראקה עתר ביום שישי לבג"צ בדרישה לאסור על צה"ל לקבור את גופות המחבלים שנהרגו בקרבות נגד חיילינו. צה"ל ביקש לקבור את הגופות בצורה מרוכזת מחוץ לג'נין כדי למנוע בעיה תברואתית וכדי למנוע מהמחבלים להשתמש בגופות לצורך תעמולה אנטי-ישראלית בתקשורת העולמית.

בראקה עתר לבג"צ בטענה, כי מדובר בהפרת חוק כבוד האדם וחרותו וכי הצבא אינו הגוף שצריך לקבור את ההרוגים הערבים.

השופט אהרן ברק הוציא, כאמור, צו המעכב את פעולות הקבורה של צה"ל והיום ב-11.30 ידון בג"צ בעתירה.

רבים מחיילי צה"ל המשרתים בג'נין הגיבו בזעם על החלטת בג"ץ ושניים מהם, עורכי דין במקצוע, מבקשים להצטרף כמשיבים לעתירה נגד ח"כ בראקה ואנשי עדאללה.

בעקבות החלטת בג"ץ קרא ח"כ אביגדור ליברמן להדיח את השופט אהרן ברק ולשנות את השיטה שבה נבחרים שופטים בישראל. "יש להדיח את השופט ברק בעקבות החלטתו, לאור התערבותו הבוטה לטובת אויבי ישראל. אני קורא לכל חברי המחנה הלאומי לפעול לזירוז פעילות החקיקה לשינוי דרך בחירת השופטים ומינויים לבית המשפט העליון", אמר ליברמן.

ח"כ צבי הנדל מסיעת "האיחוד הלאומי" אמר כי בג"ץ שוב מקבל החלטות תמוהות הפוגעות בתדמיתה ובביטחונה של מדינת ישראל.

"בזמן הלוחמה, תקפו את ישראל על כך שאינה מפנה את גופות המחבלים בג'נין. ועתה שצה"ל מבקש לעשות זאת כדי למנוע נזק תברואתי לתושבים, ונזק תדמיתי אדיר לישראל, משתף בג"ץ פעולה עם ח"כים ערבים ובכך מביא לנזק תדמיתי וביטחוני עצום לישראל".

"אני מציע לבג"ץ לשקול ולבחון היטב את ההשלכות, לפני שתתקבל החלטה סופית בנושא", אומר ח"כ הנדל.


