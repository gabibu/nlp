

יותר מעשרת אלפים בני-אדם הפגינו בשבת באמסטרדם בתמיכה בערבים ובדרישה מישראל לסגת מיש"ע. לעומת זאת, אמרו מארגני ההפגנה, כי מספר המשתתפים עלה על 30,000.

הוועידה למען הפלשתינים בהולנד, מפלגת הירוקים, ארגונים מרוקניים ומספר אישים יהודים-הולנדים השתתפו בהפגנה זו.

המפגינים דרשו כי ישראל תפסיק את פעולות צה"ל נגד הטרור.

זמן-מה לאחר תחילת ההפגנה פרצו מעשי אלימות, ויותר מ-15 בני-אדם נעצרו לאחר שהשליכו אבנים על כ-300 שוטרים ששמרו על הסדר. "לאנשים נאמר להתפזר ולשוב לבתיהם. אנחנו שולטים על המצב", אמרה דוברת המשטרה אלי פלוראקס.

בצרפת ציירו אלמונים צלבי-קרס וסיסמאות אנטישמיות בבית קברות יהודי בשטרסבורג. כך הודיעה בשבת המשטרה המקומית.

פייר לוי, ראש הקהילה היהודית בעיר, אמר כי ניצולי שואה רבים קבורים בבית קברות זה והוסיף: "זהו עלבון כפול, לאנשים ולהיסטוריה".

צלבי הקרס והסיסמאות רוססו על כ-20 קברים ועל אחד מקירות בית הקברות.

המשטרה פתחה בחקירת התקרית, שהיא הרביעית מסוגה בשטרסבורג מאז החלה פעולת צה"ל נגד תשתית הטרור.

שר החוץ הצרפתי היבר ודרין גינה את המעשה ואמר בראיון לרדיו "פראנס אינפו": "שום דבר שקורה במזרח התיכון אינו יכול להצדיק פעולות גזעניות ואנטישמיות או התקפות על אוטובוסים המסיעים תלמידים יהודיים או שריפת בתי-כנסת ובתי-ספר. צרפת נחושה בהחלטתה למנוע פעולות אלה. אנחנו חייבים לשמור על ערנות ונחישות ולסרב להרשות שזה יתפשט".

כ-30,000 בני אדם הפגינו בגרמניה, בדרך כלל בשקט. ההפגנה הגדולה ביותר נערכה בברלין, שבה השתתפו 11,000 בני אדם בהפגנה שנערכה בעד "סולידריות עם פלשתין" ונגד פעולת צה"ל.
בפרנקפורט הפגינו כ-7,000 אזרחים שבראשם צעדו גברים ונשים, תחת הסיסמא "הפסיקו את טבח העם בפלשתין". בין השאר קראו המפגינים קריאות גנאי נגד שרון ודרשו את יציאת ישראל מיש"ע.
כ-5,000 הפגינו בדיסלדורף ו-1,500 במיינץ.

בבריטניה הפגינו 15,000-10,000 ברעש רב אך ללא תקריות. ההפגנה, שיצאה מחלקו הצפוני של הייד פארק, נערכה לקריאת הארגון המוסלמי בבריטניה. המפגינים צעדו כשלושה קילומטר עד לכיכר טראפלגאר בקריאות "הלאה ישראל", "הלאה ארה"ב" ו"ג'יאהד".

רבים מהם חבשו כאפיות וצעקו "שרון, שרון, אנחנו נלך לירושלים" ושרפו דגלים ישראליים ואמריקנים.


