

העתון "וושינגטון פוסט" דיווח כי בכינוס המועצה לביטחון לאומי בהשתתפות הנשיא בוש, סגן הנשיא דיק צ'ייני, ובכירים מהבית הלבן, ממשרד החוץ, מהפנטגון ומהסי.איי.איי. סוכם לא להציב בפני ערפאת אולטימטום חדש מעבר לדרישות האמריקניות הרשמיות הידועות.

בשלב זה נדחתה חזרתו של השליח הגנרל זיני לאזור. זאת עד למילוי הדרישות האמריקניות על ידי ערפאת. האמריקנים דורשים שערפאת יפרק את תשתית הטרור של הארגונים הרדיקליים, ויתן הסברים על אנית הנשק הפלשתינית קארין A .

הצוות המייעץ לנשיא בוש בענייני ביטחון לאומי החליט כי ייתכן ויינקטו צעדים נחושים יותר נגד ערפאת, כולל סגירת משרדי אש"ף בוושינגטון, הוספת מספר ארגונים הקשורים לרשות לרשימת קבוצות הטרור האמריקנית, או ניתוק היחסים אתו, כך נמסר לוושינגטון פוסט.

בוש מסר לכתבים אחרי פגישתו איתם ביום ששי שהוא "מאוד מאוכזב מערפאת", והוסיף כי ערפאת "חייב לעשות מאמץ מלא כדי לסלק את הטרור מהמזרח התיכון. כדי שיהיה שלום, הוא חייב לגדוע את הטירור. הזמנת נשק שנתפס על הספינה, ושהיה מיועד לחלק הזה של העולם, איננו חלק מהמלחמה בטרור, זהו סיוע לטרור".

בראיון בתחנת הרדיו הציבורית PBS, אמר שר החוץ האמריקני קולין פאוול: "זהו בעצם רגע האמת עבור היו"ר ערפאת".
