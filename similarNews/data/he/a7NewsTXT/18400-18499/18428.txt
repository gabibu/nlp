

בבירות נרצח אתמול אלי חבייקה, נוצרי מרוני, מי שהיה מפקד הפלנגות הנוצריות, ושר בממשלת ביירות. הוא נהרג בהתפוצץ מכוניתו ליד ביתו ובהתפוצצות נהרגו גם ארבעה מאבטחיו. חבייקה, מהאנשים החזקים והשנואים בלבנון, פיקד על הטבח בסברה ושתילה ב-82'.

בסוף מלחמת האזרחים בלבנון העניקה לבנון חנינה לכל הגורמים שהיו מעורבים בלחימה, ביניהם לחבייקה. בנובמבר 1992 מונה לשר, ולימים התקרב לממשל בדמשק, ונחשב לאיש אמונו של שלטון הכיבוש הסורי בלבנון.

עוד בטרם יבש דמו של חבייקה הזדרזו גורמים רבים להאשים בהריגתו את ראש הממשלה שרון ואת ישראל. נשיא לבנון אמיל לחוד האשים את ישראל כי ביצעה את החיסול "במטרה להסיט את תשומת הלב העולמית מפשעיה נגד הפלשתינים". גם נציג אש"ף בלבנון סולטן אבו אל-עיניין הצטרף למקהלת המאשימים את ישראל, וטען כי עשתה זאת כדי למנוע מחבייקה להעיד בבית הדין הבלגי נגד ראש הממשלה שרון. ה"וושינגטון פוסט" "דיווח" כי חבייקה, ש"המיליציה הפרו ישראלית" שלו "טבחה מאות פלשתיניים בסברה ושתילה", נהרג מהתפוצצות פצצה.

את הריגתו של חבייקה מייחס העיתון לישראל בציינו כי הוא נהרג יום אחרי שהביע את הסכמתו לבקשתו של סנטור בלגי להעיד במשפטו של שרון. במאמר מובאת גם חוות דעתו "המקצועית" של נסרי לאחוד, קצין בית הדין הצבאי בלבנון, שקבע לאחר "בדיקה" בזירת הפיצוץ, כי "ישראל אחראית לו".

ד"ר מוטי קידר, מזרחן במרכז בגין-סאדאת למחקרים אסטרטגיים באוניברסיטת בר אילן, אמר כי אלי חבייקה, מראשי הפלאנגות שביצעו את הטבח ושתילה, היה "פגע רע" ומהדמויות השנואות ביותר בחוגים הפוליטיים והכלכליים בלבנון. "כל אדם שני בלבנון היה מעוניין לחסלו", אמר. על ייחוסו של המעשה לישראל אמר: "זו טיפשות לומר שישראל עומדת מאחורי החיסול". "החקירה בבלגיה הייתה מביאה לכך שחבייקה היה מודה כי הוא שביצע את הטבח, והוא היה מגיע לכך משום שישנם די עדים וראיות המוכיחים זאת. בבית המשפט בבלגיה היה נחשף בהכרח חלקו המכריע של חבייקה בטבח, וכך היה שרון יכול 'לצאת נקי'.

עוד אמר קידר: "חבייקה היה מעורב ברציחתם של אנשים רבים, ואפשר שקרובי משפחה של הנרצחים הם שחיסלו אותו, כדי לנקום את דם יקיריהם. הוא היה שנוא בתוך העדה הנוצרית-מארונית, שלא לדבר על השיעים, הדרוזים והמוסלמים שגם להם היה אינטרס לחסלו. הוא לא היה חביב הציבור בלבנון, בלשון המעטה", אמר.

אתמול דווח כי בעקבות הידיעה על מותו של אלי חובייקה נשמעו במחנות הפליטים בביירות קריאות שמחה.
ארגון לבנוני המתנגד לנוכחות הסורית בלבנון פרסם אמש כי הוא האחראי לחיסולו של חבייקה. "כנקמה על מעשה הבגידה של חבייקה, אשר הפך אשתקד לתומך בהישארות הכוחות הסורים בלבנון".

ישראל הודיעה כי היא דוחה בשאט נפש את ההאשמות נגדה בעניין מעורבותה בחיסולו של חבייקה. כך אמר גדעון מאיר, סמנכ"ל תקשורת והסברה במשרד החוץ. לדבריו, "מדובר שוב בעלילת דם מבית היוצר של שונאי ישראל".
