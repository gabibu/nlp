

בחודש האחרון פנו למשרדי הסוכנות היהודית בארגנטינה כ 3600 יהודים המבקשים לעלות לארץ, כך מסר כתבנו יהודה פריימן. זהו גידול של פי 20 במספר היהודים המבקשים לבדוק את האפשרות לעלות. בעקבותיו של גידול זה פתחה הסוכנות היהודית 18 מוקדים חדשים לטיפול בזרם הפונים. כמו כן שיגרה הסוכנות לערי השדה בארגנטינה שליחי מילואים שפעלו באזור זה בעבר.

ראש הממשלה שרון, המכהן רשמית גם כאחראי על משרד הקליטה, אמר אתמול כי בכוונתו לנסוע בקרוב לארגנטינה כדי לעמוד מקרוב על הפעילות לעידוד העלייה לארץ בקרב היהודים שם.

שרון ביקר אתמול במרכז הקליטה של הסוכנות היהודית ברעננה, שבו שוהה קבוצה גדולה של עולים מארגנטינה. בין היתר נשאל ראש הממשלה האם רמת האבטלה, שהיא גבוהה גם בישראל, לא תגרום מתח בין העולים והישראלים הוותיקים סביב בקשת מקומות עבודה. שרון השיב כי "אמנם גם ישראל נמצאת כיום בבעיות כלכליות קשות, אבל כבר ראינו מצבים קשים יותר והתגברנו עליהם, אולם על כל פנים המאמץ הגדול ביותר של הממשלה יהיה ליצירת מקורות תעסוקה חדשים".

השבוע נפגש שרון עם קבוצה של ראשי מגביות יהודיות מרחבי העולם, וכן עם ראשי קהילות יהודיות מארה"ב. שרון סיכם עמם על עריכת מגבית יהודית מיוחדת לסיוע לעלייה מארגנטינה. בימים האחרונים פתחה הסוכנות בשיתוף התאחדות עולי אמריקה הלטינית במבצע לגיוס משפחות של עולים ותיקים מארגנטינה כדי שילוו את המשפחות החדשות בתהליכי קליטתן. כמו כן במוקדים אחדים של הסוכנות נפתחו קווי טלפון מיוחדים, שבאמצעותם יכולים יוצאי ארגנטינה לשוחח עם קרובי משפחתם שנשארו שם, וזאת כדי לספר להם על הליכי הקליטה בישראל.
