

יו"ר הכנסת לשעבר דן תיכון אמר לערוץ 7 כי בורג רשאי לעשות כרצונו רק לאחר שיפסיק לכהן כיושב ראש הכנסת. בנסיבות אלה אכן אין הוא זקוק לאישור הממשלה כדי לצאת לרמאללה, אך לשם כך תחילה עליו להתפטר מתפקיד יו"ר הכנסת.

תיכון אמר כי בורג צריך לזכור שיו"ר הכנסת הוא מספר 2 בהירארכיה לאחר הנשיא, ומשמש כממלא מקומו, ולכן הוא כפוף לכללים. משעה שנבחר לתפקיד, אומר תיכון, הוא צריך בעצם לחדול מכל פעילות פוליטית, ולשמש יו"ר חברי הכנסת כולם.

תיכון ציין כי בורג אינו נוהג כמקובל, ואינו נוקט את מידת האיפוק בנושאים השנויים במחלוקת. מאז שנבחר ליו"ר הכנסת הוא נוהג, לדבריו, להביע את דעותיו בכל הזדמנות. תיכון הצביע על כך שכבר בתחילת הקדנציה החל בורג לנהוג בציבוריות כבנחלתו הפרטית. הוא הזכיר את קבלת הפנים שערך בורג לאבו עלא, יו"ר האספה המחוקקת של הרש"פ, שאותו הזמין בורג לביקור בכנסת.

בורג טען כי זהו ביקור פרטי, ותיכון ציין שאם הדבר הוא כך הרי שעל בורג להחזיר את כספי הציבור שלקח כדי לממן את קבלת הפנים המפוארת שערך בעבור אבו עלא על חשבון הקופה הציבורית.

תיכון הוסיף כי לדעתו הדרך למנוע מבורג לצאת לרמאללה היא באמצעות ועדת הכנסת ומליאת הכנסת, היכולות לומר את דברן, ולדעתו בורג לא יפר החלטות גופים אלו.
