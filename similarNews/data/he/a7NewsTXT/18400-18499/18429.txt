

בימים האחרונים עלה לכותרות נושא האזנות הסתר של המשטרה לשיחותיהם של אביגדור ליברמן וראש הממשלה דאז בנימין נתניהו. ליברמן, המכהן כיום כשר התשתיות, כיהן אז כראש לשכתו של נתניהו.

אתמול נודע כי בניגוד להצהרותיה של המשטרה מתחילת השבוע היא צותתה גם לשיחותיה של אשתו של ליברמן עם יפה דרעי, וגם לשיחותיה של בתו בת ה-15 של ליברמן. אחר-כך תמללה את השיחות.
ביום ראשון תדון הממשלה בפרשת זו. לישיבה זומנו ראש אגף החקירות במשטרה משה מזרחי ונציגי פרקליטות המדינה.

שר התקשורת ראובן ריבלין הגיש למזכירות הממשלה הצעת החלטה להטיל על מבקר המדינה לערוך בדיקה מקפת בנושא, ואחר-כך לפרסם את מסקנותיו.

ח"כ אורי אריאל אמר כי הנושא שהולך ונחשף הוא חמור והיקפו עצום. "מה שידוע לנו כיום הוא כנראה רק קצה הקרחון של תופעה המאיימת על אושיות הדמוקרטיה במדינתנו", כלשונו.

אריאל אמר כי הדמוקרטיה היא שיטת שלטון יעילה וטובה, האמורה לשמור בשווה על זכויותיהם של כל האזרחים. עם הזכויות הללו יש למנות את הזכות להתבטא, את הזכות לחופש ולפרטיות ואת הזכות לבחור בלי פחד. בפרשת האזנות הסתר אומר אריאל נרמסו זכויות אלו ברגל גסה.

אריאל אמר כי מקובל עליו שהמשטר זכאי להגן על עצמו, אך העסקה הכלכלית שביצע ליברמן, שבגינה ביצעה המשטרה את ההאזנות, לא היה לה כל קשר לענייניה של מדינת ישראל או לענייני בטחונה.

הסיבה האמיתית לביצוע ההאזנות, אמר אריאל, היא שמישהו לא רצה את ליברמן או את נתניהו בעמדות מפתח. אריאל ציין כי אם פרשה זו תחלוף ללא חקירה לעומק, בעתיד יקום "מזרחי" אחר ויפגע בזכויות האזרח של משפחה אחרת רק בגלל שדעותיה הפוליטיות אינן מוצאות חן בעיניו, או בגלל שהוא רוצה להטות לצדו את תוצאות הבחירות.

במקביל להאזנות שבוצעו לשיחותיו של ליברמן, אמר אריאל, האזינו גם לשיחות בין ח"כ אליעזר כהן לביתו של ליברמן, האזינו גם לפרקליטיו, ואז החלו להאזין לשיחותיהם של פרקליטיו עם אנשים אחרים, שאינם קשורים כלל לפרשה.

היום רודפים רדיפה פוליטית ואישית את ליברמן, ומחר אולי ירדפו אפילו את יוסי שריד, הזהיר אריאל.
סגן השר יורי שטרן אמר לערוץ 7 כי הוא מצפה שבישיבתה ביום ראשון תקבל הממשלה החלטה על הקמתה של ועדת חקירה חיצונית, שתחקור את מעשיה של המשטרה.
לדבריו, במקרה זה אין המשטרה יכולה לחקור את עצמה. הוא הוסיף כי לדעתו מדובר בפרשה בעלת משמעות פוליטית ציבורית עצומה, וכי יש בה סממנים של "מדינת משטרה".

שטרן אמר כי בפרשה יש עניינים חמורים אחדים, נוסף על ההאזנות. הכחשות המשטרה, העובדה שבתי המשפט נותנים למשטרה בקלות אישורים לבצע האזנות סתר, החשדות שלפיהן המשטרה חורגת לכאורה מסמכותה ומאזינה לשיחות פוליטיות ואישיות ושומרת על החומר, כל אלו הם עניינים חמורים, אמר שטרן, והוסיף כי עוד יותר חמור הוא המצב שכאשר הדברים נחשפו ניסתה המשטרה לנטרל את "דליפת המידע", ועשתה זאת באמצעות הפחדת אנשים והרתעתם מפני חשיפת הידוע להם.

לדבריו, מיד עם היוודע הפרשה הוציאה המשטרה צו מעצר נגד החוקר לשעבר שחשף אותה. אותו חוקר נמצא בחו"ל, ולצו המעצר כלל אין משמעות, אבל יש בו כדי להפחיד עדים פוטנציאליים.
