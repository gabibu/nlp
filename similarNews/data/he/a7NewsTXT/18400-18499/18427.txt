

באחרונה פנתה ישראל לארה"ב בבקשה שלא תספק מערכות נשק, ובכלל זה מטוסים מסוג F-15 למצרים, וזאת משום שבתמרונים הצבאיים האחרונים שערכה מצרים היה אויב הדמה שלה ישראל, כך מדווח הביטאון הצבאי "ג'יינס" בגליונו האחרון.

בטאון "ג'יינס" דיווח כי תחילה סירב הממשל האמריקני להיענות לבקשתה של ישראל, אולם לאחר שישראל סיפקה לאמריקנים הוכחות מודיעיניות חותכות שינה הממשל את עמדתו.
יצוין כי מערכת הביטחון בישראל חשה בשנים האחרונות אי-נחת מהתחמשות צבא מצרים, מחשש שנשק זה יופנה בסופו של דבר כלפי ישראל.

בישראל עוקבים בדאגה אחר שדרוג כלי הנשק שברשות מצרים, ואחר הצטיידותה, בין השאר, ב-22 ספינות טילים. כיום מונה צבא הסדיר של מצרים כ-500 אלף חיילים.

ב 6 בדצמבר 01 בשיחה ליומן הצהרים של ערוץ 7 התייחס אריה סתיו, ראש "מרכז אריאל למחקרי מדיניות", עורך הביטאון "נתיב", ומומחה לנושא התחמשותה של מצרים לצעדיה של מצרים ולנסיונותיה להתחמש באופן מאסיבי. בשיחה אמר סתיו כי לדעתו מצרים מתכוננת למלחמה עם ישראל. מניע זה, הסביר סתיו, הוא העומד מאחורי הפרסום על שאיפתה של מצרים להשיג את טילי "הרפון 2", טילי ים-ים, שהובטחו לה . סתיו ציין כי התנהגותה וצעדיה של מצרים הם העומדים לבחינה, ולא הצהרות רודניה.

הוא ציין כי תמוהה היא העובדה שלמרות היותה של מצרים אחת מהמדינות העניות בתבל, עם תל"ג של כ 1000 דולר לנפש, בכל זאת 20% מתל"ג זה מופנה להתחמשות. "זה מאפיין מובהק של מדינה במלחמה", אמר.
