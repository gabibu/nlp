

אמש סוכל נסיון של שני מחבלים לחדור ליישוב קטיף בחבל עזה. כוח צה"ל זיהה את השניים בעוד מועד, ירה אליהם וכנראה חיסל אותם.

הפלשתינים תקפו בלילה את מוצב צה"ל בגבול עם מצרים, ליד רפיח. אין נפגעים. באיזור בית עומר שביהודה הושלך בקבוק תבערה אל אוטובוס אגד בקו 160 ופגע בו. אש נפתחה אמש גם אל המאבטח של מפעל הבטון במגדל עוז שבגוש עציון. הוא לא נפגע. בבית פוריק שבין איתמר לאלון מורה אותר בעוד מועד מטען צד, שהניחו מחבלים. עד לפירוק המטען נחסם הכביש בין שני היישובים למשך שעות.

אתמול בבוקר סוכלה כוונת מחבלים לבצע פיגוע קשה באזור בכפר דרום. הפיגוע היה אמור להתבצע בידי שני מחבלים מתאבדים, אך בעודם בנקודת היציאה שלהם בדיר אל-באלח התפוצץ אחד המטענים שנשאו בטרם עת, ושניהם נהרגו. השניים השתייכו לחזית העממית.

בחברון לכד צה"ל אתמול שני מחבלי תנזים. על פי הדיווחים, כוח מיוחד של צה"ל נכנס לבית מאפה בשכונת חארת אל-שייח', הנתונה לשליטה פלשתינית, ועצר את השניים. אחד מהם, חאזם קאסאמי, הוא פעיל מרכזי בתנזים ומבוקש מזה זמן רב בידי כוחות הביטחון. הוא ניסה לשלוף נשק, אולם אז ירו עליו חיילינו, והוא נפצע.

מחבלים השליכו רימוני רסס אחדים לעבר מוצב צה"ל בגבול ישראל -מצרים ליד רפיח. לא דווח על נפגעים או על נזק. את הידיעה העביר דובר צה"ל.

אתמול התפתחו חילופי אש עזים באזור שבין מחסום קרני ליישוב נצרים. לא דווח על נפגעים.
שיירת מכוניות שנסעה מקרני לנצרים הותקפה בירי מחבלים. השיירה המשיכה בדרכה, אך המחבלים הוסיפו לתקוף כוחות תגבור שחשו לאזור, ואף הפעילו מטעני חבלה.
