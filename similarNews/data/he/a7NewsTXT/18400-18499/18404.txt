

בימים האחרונים עלה לכותרות נושא האזנות הסתר לשיחותיהם של אביגדור ליברמן ורה"מ דאז בנימין נתניהו. ליברמן המכהן כשר התשתיות כיהן אז כראש לשכתו של נתניהו.

אתמול נודע, כי בניגוד להצהרותיה של המשטרה מתחילת השבוע כי היא לא תמללה שיחות של בני משפחתו של ליברמן, היא צותתה לשיחות של אשתו של ליברמן עם יפה דרעי, וגם לשיחות של בתו בת ה 15 של ליברמן. אחר-כך תימללה את השיחות.

ביום ראשון תדון הממשלה בפרשת זו. לישיבה זומנו ראש אגף החקירות במשטרה, משה מזרחי, ונציגי פרקליטות המדינה.

שר התקשורת, ראובן ריבלין, הגיש למזכירות הממשלה הצעת החלטה להטיל על מבקר המדינה לערוך בדיקה מקפת בנושא ואחר-כך לפרסם את מסקנותיו.

ח"כ אורי אריאל אמר לערוץ 7 כי הנושא שהולך ונחשף הוא חמור והיקפו עצום. "מה שידוע לנו כיום הוא כנראה רק קצה הקרחון של תופעה המאיימת על אושיות הדמוקרטיה במדינתנו" אמר אריאל.

אריאל אמר כי הדמוקרטיה היא שיטת שלטון יעילה וטובה, ואחת הסיבות לכך היא שהיא אינה מבדילה בין עני לעשיר, בין ימני לשמאלני, לכולם שמורות זכויות אזרח, הכוללות את הזכות להתבטא, הזכות לחופש ולפרטיות והזכות לבחור בלי פחד. זכויות אלו אומר אריאל נרמסו ברגל בוטה בפרשת האזנות הסתר.

אריאל אמר כי למשטר יש צורך להגן על עצמו אך אין בכך מדובר כי העילה לכאורה להאזנות אלו היתה עיסקה כלכלית שליברמן ערך בחו"ל, עיסקה שאין לה קשר עם מדינת ישראל, או עם ביטחונה.

הסיבה האמיתית לביצוע ההאזנות , אמר אריאל היא שמישהו לא רצה את ליברמן או את נתניהו בעמדות מפתח. אריאל ציין כי אם פרשה זו תחלוף ללא חקירה לעומק, בעתיד יקום "מזרחי" אחר ויפגע בזכויות האזרח של משפחה אחרת רק בגלל שדעותיה הפוליטיות לא מוצאות חן בעיניו, או בגלל שהוא רוצה להטות את תוצאות הבחירות.

לדברי אריאל בפרשה היו לחצים פוליטיים על מקורביו של ליברמן, סחיטה, חקירה משטרתית כנגד עובד המשרד רק בכדי להפליל את ליברמן, ניסיון לגייס "מודיעים" מתוך המפלגה תוך סחיטה, ובעיקר: האזנות סתר ותימלול כל השיחות היוצאות והנכנסות לביתו של מר ליברמן, כולל כאמור אלו של אישתו אלה ושל ביתו מיכל.

במקביל להאזנות שבוצעו לשיחותיו של ליברמן, אמר אריאל, האזינו גם לשיחות בין ח"כ אליעזר כהן לביתו של ליברמן, האזינו גם לפרקליטיו, ואז החלו להאזין לשיחות של פרקליטיו עם אנשים אחרים, שאינם קשורים כלל לפרשה.

היום רודפים פוליטית ואישית את ליברמן ומחר אולי ירדפו אפילו את יוסי שריד, הזהיר אריאל.
אריאל אמר כי יש לפעול כדי להקשות על מתן ההיתרים לביצוע האזנות סתר. לדבריו בקשתו להקים ועדת חקירה פרלמנטרית שתבחן את הנושא, התקבלה.
