

לשכת ראש הממשלה הבהירה הערב כי בשל הסכנה הנשקפת לחייהם של ישראלים הנכנסים לשטחי A, מתנגד השב"כ לכניסתם של אישים מאובטחים לאזורים אלו. בהודעה אף הובהר כי תשובת השב"כ התקבלה בעקבות פנייה מצד משרד הביטחון בשאלת כניסתם של שטחי A של אישים מאובטחים באופן כללי, ללא קשר לאישיות מסוימת, ועל כך השיב השב"כ בשלילה.

בתוך כך פנה ח"כ אמנון רובינשטיין (מרצ) לראש השב"כ אבי דיכטר בבקשה שיבטל את האיסור שהוטל על הכניסה לשטחי A כדי לאפשר ליו"ר הכנסת אברהם בורג (עבודה) לנאום בפני "המועצה המחוקקת" של הרש"פ ברמאללה. לדברי רובינשטיין, ח"כ בורג הודיע על נכונותו לשאת את התוצאות על אחריותו.

גורמי ביטחון ציינו הערב כי אין מחלוקת על כך שאסור ליו"ר הכנסת להיכנס לרמאללה על פי המלצת השב"כ, כיוון שמדובר באישיות מאובטחת.

בתוך כך, חברי כנסת של חד"ש, שרובם ערבים, ופעילים במפלגה מכל רחבי הארץ ייפגשו היום בצהריים עם יאסר ערפאת בלשכתו ברמאללה.

לדברי דובר המפלגה, הפגישה נועדה לחזק את יו"ר הרשות הפלשתינית ולהביע התנגדות הסיעה לצעדי ומדיניות ישראל נגד הרש"פ.


