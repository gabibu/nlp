


המשטרה העבירה אתמול ליועץ המשפטי לממשלה את כל החומר הקשור להאזנות הסתר שנערכו לשר אביגדור ליברמן לפני שנים אחדות, כדי לבדוק את הפערים בין טענתו של ראש אגף החקירות במשטרה ניצב משה מזרחי, כי לא נערכו תמלילים לשיחות של בני משפחתו של ליברמן, לבין ידיעות בתקשורת בה צוטטו תמלילי השיחות הללו.


היועץ המשפטי לממשלה אליקים רובינשטיין בחן היום את החומר שנמסר לו בהקשר להאזנות הסתר מהמשטרה. אמש אמר השר לבטחון פנים עוזי לנדאו, כי הפער בין המידע שהגיע לידיו ונמסר על ידו בכנסת לבין תמלילי השיחות המוקלטות שנחשפו בעיתונות מעורר "סימני שאלה קשים".

מהמשטרה נמסר כי אנשיה לא עברו על החוק ולא תימללו שיחות, אלא רק רשמו פרטים בסיסיים של השיחה המצותתת, כפי שמתיר החוק.


