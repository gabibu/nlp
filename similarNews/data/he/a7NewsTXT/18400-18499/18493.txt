

המחבל שפוצץ על עצמו אפוד נפץ ביום שישי בצהרים בתחנה המרכזית הישנה בתל אביב, הוא סאוופת עבד אל רוחמן חאליל, בן 17, תושב הכפר בית ווזאן שליד שכם.

סוכנות עתי"ם מוסרת כי קלטת שבה מופיע המחבל לפני שיצא לפיגוע שודרה בשבת בשידורי אל-מנאר, הטלוויזיה של חיזבאללה בדרום לבנון, שאף דיווחה כי הפיגוע בתחנה המרכזית בוצע במשותף על ידי הזרוע הצבאית של הג'יהאד האיסלאמי, "סראיה אל קודס" וגדודי חללי אל-אקצא, הזרוע הצבאית של הפתח'.

הודעה על נטילת האחריות הגיעה למשרדי סוכנות הידיעות הצרפתית בביירות.

"אנו חוזרים ומדגישים שכל ציוני, היכן שיהיה על אדמה פלשתין, מהווה בכל רגע מטרה לרובינו ולפצצותינו", מוסיפות שתי הקבוצות.

"פעולה משותפת זו מדגישה את אחדות הדם והמאבק הפלשתיני, ואנו קוראים לכל הכוחות הצבאיים להתאחד, כדי לנהל מבצעים משותפים שיביאו לנצחון בעזרת האל", מסיימת ההודעה.

בבית משפחתו של המחבל הוקמה סוכת אבלים, בה חילקו בני המשפחה ופעילי הג'יהאד האסלאמי סוכריות לבאים.


