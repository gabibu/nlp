

במוצ"ש הופיע האלוף עוזי דיין בתכנית הטלויזיה "פגוש את העתונות" בערוץ ה-2 כשהוא לבוש מדי אלוף של צה"ל. זאת למרות שהוא יצא לחופשה ללא תשלום כדי לכהן בתפקיד יו"ר המועצה לביטחון לאומי.

הערב בעקבות הופעתו של האלוף, פנתה התנועה לאיכות השלטון במכתב לרה"מ שרון, הרמטכ"ל רב אלוף שאול מופז, היועץ המשפטי לממשלה אליקים רובינשטיין, שר הביטחון בנימין בן אליעזר ולידיעת עוזי דיין יו"ר המועצה לביטחון לאומי.

במכתבה דורשת התנועה לנקוט צעדים משמעתיים נגד דיין. לדברי התנועה היועץ המשפטי לממשלה הבהיר בעבר כי דיין יצא לחופשה ללא תשלום עם כניסתו כאמור לתפקיד יו"ר המועצה לבטחון לאומי והתפקיד, אמר רובינשטיין, בתגובה לעתירה לבג"צ בעבר, מנותק מהצבא.

התנועה לאיכות השלטון אומרת, שיש לברר את אכן דיין נמצא בחופשה ללא תשלום והאם הוא נוהג ללבוש מדי צה"ל במסגרת תפקידו. התנועה דורשת לנקוט נגדו בצעדים משמעתיים.

