

אמש סמוך לשעה 21:30 ירו מסוקי קרב של חיל האוויר מספר טילים לעבר רכבו של המפקד הצבאי של ארגון החמאס באזור חאן יונס עדלי חמדאן. שני טילים פגעו ברכב וחמדאן נהרג במקום. שני חבריו, אף הם מחבלי חמאס, נפצעו באורח קשה.

בהודעת דובר צה"ל נאמר כי חמדאן אחראי באופן ישיר על עשרות פיגועים שבוצעו בחודשים האחרונים נגד כוחות צה"ל ויישובים ישראליים באזור רצועת עזה.

דובר צה"ל הוסיף כי עדלי נהרג בעיצומן של הכנות לקראת הוצאתו לפועל של פיגוע רב עוצמה כנגד מטרות ישראליות ברצועה.

עדלי נמנה על תשתית החמאס שהונהגה בשנה האחרונה על ידי צלאח שחאדה, תשתית האחראית למרבית הפיגועים הקשים שביצעו אנשי החמאס מרצועת עזה בתקופה זו.

התארגנות זו קשורה גם לפיגוע שבוצע ב-9 לינואר נגד מוצב "אפריקה" של צה"ל, שבו נהרגו 4 חיילי גדוד הסיור המדברי.

פעילותו של עדלי, בשירות הזרוע הצבאית של החמאס, היתה מוכרת וידועה למנגנונים של הרש"פ. עדלי אף נעצר על ידם ב-10 בינואר כשהוא חמוש, אולם הם מיהרו לשחררו, ולא נקטו צעדים של ממש להפסקת פעילותו.

מצה"ל נמסר כי עדלי שימש כצומת מרכזי לייצור והפצה של מרגמות ופצצות מרגמה בדרום הרצועה, ושקד על הרחבת התשתית הצבאית של החמאס באזור.
בתקרית זו נהרגו כל חברי חולייתם של עדלי חמדאן.

דובר צה"ל מציין, כי צה"ל ימשיך בפעולותיו לסיכול הטרור, על מנת לשמור על בטחון אזרחי ישראל וחיילי צה"ל.
