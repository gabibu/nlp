

ביום שני צפויים שרי החוץ של האיחוד האירופי לדון בעמדת האיחוד כלפי ערפאת וכלפי המזה"ת.
שליח האיחוד לאזור, מיגל מורטינוס, יגיע ככל הנראה לרמאללה ביום שני ויוועד עם ערפאת.

גורמים באיחוד האירופי העריכו כי למרות שהממשל האמריקני ובראשו הנשיא בוש השמיעו ביקורת על ערפאת והביעו את אכזבתם ממנו, יקבל האיחוד האירופי החלטה להמשיך להתייחס לערפאת כאל "שותף לתהליך השלום".

האמריקנים פרסמו כי הם דורשים מערפאת לפרק את תשתית הטרור ולתת הסברים על נסיון הברחת הנשק באמצעות האוניה "קארין איי".

הפלשתינים טענו הערב כי משלחת רמת דרג מטעם האיחוד האירופי צפויה להגיע לאזור "בנסיון להחיות את תהליך השלום", כך אמר סאיב עריקת.

הוא הוסיף כי עמדת האיחוד כלפי הרש"פ "חיובית ורבת חשיבות", כלשונו והוסיף כי למרות הלחצים המופעלים על מדינות האיחוד מכיוון ארה"ב הרי שבאירופה נמשכת התמיכה ברש"פ.
