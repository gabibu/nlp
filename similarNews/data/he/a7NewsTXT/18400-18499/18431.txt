

פעיל של הרב אמנון יצחק, שעסק בהפצת קלטות מהרצאותיו, מצא עצמו בחקירת משטרה. הרב אמנון יצחק הגיע שלשום השבוע לקריית שמונה לתת הרצאה. עפ"י הנהוג יצאו פעיליו לפרסם את האירוע הצפוי ולחלק קלטות מהרצאותיו של הרב.

אחד הפעילים חילק קלטות בקרבת תיכון מקומי, ואז התפרצה כלפיו אחת מהאמהות ואמרה לו: "איך אתם לא מתביישים להביא אותו להרצאה כשהוא אומר לשרוף את הדגל ולא לעמוד בצפירה?".

האישה הנסערת הזעיקה את המשטרה, וזו הגיעה במהירות. השוטרים הגיעו למקום, התייחסו ברצינות לתלונה, וערכו נוהל של משפט שדה. הם ישבו בניידת והאזינו לקלטת של הרב, כדי להחליט אם יש בה חומר הסתה. השוטרים החליטו כי לכאורה החשדות להסתה מבוססות דיין, ואת הפעיל שחילק את הקלטות הם לקחו לתחנת המשטרה. פרטיו נלקחו, והוסבר לו כי הקלטת תועבר לחוקר משטרתי, ואם יימצא כי יש בה דברי הסתה הוא יוזמן שוב לחקירה.

יצוין כי החשוד האמיתי ב"הסתה" בקלטת הוא הרב אמנון יצחק, ולא הפעיל שחילק את הקלטות. בקלטת נאמר כי חילול שבת פומבי על ידי חילוני נחשב כשריפת סמל הדת, ממש כמו שריפת דגל ישראל על ידי חרדים. הרב יצחק אומר בסופו של דבר כי אדם שאינו מאמין בסמליותו של הדגל חבל שיבזבז עליו גפרור. הוא חותם במסקנה כי אין לבצע פעולה שמתסיסה קבוצה אחרת בעם. דוברו של הרב עו"ד דוב יורוביץ מסר כי מצערת העובדה שיחד עם הסגידה לחופש הביטוי שנושאי דגלה הם ממגזר פוליטי מסוים, כשמדובר על מגזר דתי אזי כל אמירה נבחנת על פי אמת מידה של פגיעה בחוק. לדבריו דברי הרב היו בגדר ניתוח המצב ולא בגדר הבעת דעה, ולכן אין מקום לבדיקה משטרתית.
