

בראיון עם כתב רויטרס במטהו בעיר רמאללה, אמר ערפאת שהדרך היחידה לסיים את 16 חודשי הסכסוך עוברת דרך לחץ בינלאומי על ישראל ושעל ארה"ב לעשות יותר כדי להביא שלום למזרח התיכון.

ערפאת סירב להגיב על הצהרותיו של הנשיא האמריקני ג'ורג' בוש מיום שישי, לפיהם הוא "מאוד מאוכזב" ממאמציו של ערפאת לשים קץ למעשי האלימות.

ערפאת אמר כי "הם (הישראלים) רוצים להרחיק את כל האזור מהשלום כי הם לא רוצים ביטחון, לא רוצים שלום, לא רוצים יציבות".

ערפאת נשאל אם לדעתו בוש צריך לעשות יותר כדי לסייע בהבאת שלום לאזור והוא ענה: "ללא ספק".

נציג אש"ף בוושינגטון חסן עבד אל-רחמן אמר בשבת בראיון לקול פלשתין כי בעמדתו של הממשל האמריקני ניכר משוא פנים לצד ישראל.

גם ארגון השמאל הקיצוני "גוש שלום" אינו מרוצה מהדרך שבה מטפלת ארה"ב במתקפת הטרור שמנהלת הרש"פ נגד ישראל. הארגון שיגר מכתב חריף לנשיא ארה"ב ג'ורג' בוש ובו תקפו את החלטתו לתמוך במהלכיה של מדינת ישראל נגד ערפאת. הם האשימו את בוש בתמיכה "במעשי הפרובוקציה של ראש הממשלה שרון שנועדו להביא למלחמה באזורנו", לשון המכתב.

הארגון אף הביע את אי שביעות רצונו באומרו: "אדוני הנשיא, כישראלים איננו שמחים כלל וכלל שאתה מעניק תמיכה גלויה ובלתי מסויגת לראש הממשלה אשר גורר את ארצנו לאסון".

במאמץ ללחוץ על מפלגת העבודה לצאת מממשלת האחדות הפגינו פעילי "גוש שלום" ביום שישי מול ביתו של שר החוץ שמעון פרס תחת הסיסמא: פרס - מאוסלו להאג?

דוברו של גוש שלום האשים את ממשלת ישראל בעשרות מקרים של מעשי הרג, הריסת בתים והתעללות באוכלוסיה הפלשתינית שבוצעו ע"י צה"ל ומתנחלים במהלך השנה האחרונה.

לדברי אורי אבנרי, "אנו נגיע בכדי להזכיר לשר פרס כי ישיבתו בממשלה הופכת אותו לשותף לפשעי מלחמה ולקרוא לו לעזוב את קן הצרעות הזה מיד לפני שיהפוך לנאשם בפני בית הדין הבינלאומי בהאג".
