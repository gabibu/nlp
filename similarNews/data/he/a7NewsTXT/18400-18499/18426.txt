

הבית הלבן נתן אתמול את הסכמתו להחלטת ישראל לרתק את ערפאת לרמאללה. דובר הבית הלבן ארי פליישר אמר: "נשיא ארה"ב, ג'ורג' בוש, מבין את המניעים שהביאו את ישראל לבצע את ההחלטה. הנשיא בוש סבור שערפאת הוא שחייב לגלות מנהיגות ולהיאבק בטרור. הטרור אינו מאיים על ישראל בלבד, אלא גם על יו"ר הרשות".

דברים אלו הם במסגרת הדיונים שהחלו אתמול במחלקת המדינה ובמועצה לביטחון לאומי באשר להערכת יחסי ארה"ב עם הרש"פ. בסוף השבוע צפויות החלטות בדרג בכיר. בשיחות הפנימיות נבחנות כמה אפשרויות לקביעת אופי הפעולה האמריקאית במזרח התיכון.

כמה מהאפשרויות הן, למשל, ניתוק קשר אישי עם ערפאת וניהול מגעים עם הרש"פ כדי להמריץ אותו באמצעות מסלול עוקף "לתקן דרכיו". אפשרות נוספת היא להעמיד בפניו אולטימטום המציב דרישות לפעולות. אם לא יבצען הוא יוצג כאחראי לכך שארה"ב תסתלק ממעורבותה באזור. אפשרות נוספת הנשקלת, כך דווח, היא הפעלת לחצים באמצעות מדינות ערביות.

עוד עולה מן הדיווח כי גורמים שונים שעמדו בקשר עם אנשי הממשל התרשמו כי ארה"ב התאכזבה בעיקר מפרשת אניית הנשק, ולא מריבוי פיגועי הטרור בישראל. האמריקנים מצפים מערפאת לחדול מהתנערותו מהפרשה ולפעול נגד האחראים לה. דובר הבית הלבן צוטט כאומר שאניית הנשק הפכה את המצב ל"קשה בצורה בלתי רגילה. עכשיו הרבה יותר קשה לחזור למסלול השלום".

שרון הגיב על הדיון בארה"ב ואמר כי אינו יודע מה תהיה ההחלטה בממשל האמריקני, וכי ישראל אינה מתערבת בהחלטות פנימיות של ארה"ב. יחד עם זאת הדגיש ראש הממשלה: "לנו יש עמדה ברורה. כאשר אימץ אסטרטגיה של טרור והקים קואליציה של טרור הפך ערפאת את עצמו ללא רלוונטי.

"אני חושב שארה"ב מכירה עכשיו את העובדות. אין ספק שהרש"פ אינה נראית עוד כגורם שאפשר באמת לסמוך עליו שהוא יטפל בטרור, ושיפסיק את הטרור, ולכן בנושא זה אנו צריכים לסמוך על עצמנו", אמר ראש הממשלה. "אין זה מאבק פשוט אלא מאבק ממושך, ואנו ננצח", אמר.
