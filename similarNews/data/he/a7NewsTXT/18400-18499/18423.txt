

כוונתו של יו"ר הכנסת אברהם בורג להגיע לרמאללה כדי להופיע בפני המועצה המחוקקת הפלשתינית מעוררת התנגדות חריפה.

באמצעות יועצו המשפטי עו"ד איתן הברמן שיגר הליכוד מכתב אל בורג, ובו הוא הוזהר כי אם לא יבטל את נסיעתו לרמאללה הליכוד יפעל נגדו פעולה משפטית.

במכתב נדרש בורג להודיע פומבית על ביטול תכניתו. עוד נכתב במכתב, שנשלח על דעתו של ראש הממשלה, כי ממשלת ישראל החליטה בעת האחרונה להחשיב את הרש"פ כישות תומכת טרור, וכי רבים ממעשי הטרור באחרונה קשורים לרש"פ ולבכיריה.

"במכתב הסברנו", סיפר עו"ד הברמן, "שמדיניות החוץ של ישראל נתונה בידי הממשלה, ואילו לכנסת אין מדיניות חוץ משלה", והוסיף: "הכנסת יכולה, כמובן, לבקר את הממשלה, אך לא לנקוט צעדים חלופיים משלה". עוד הדגיש הברמן כי הביקור הצפוי של בורג ברמאללה אינו בגדר ביקור פרטי, וכי הציבור בישראל ובעולם עלול לחשוב שהוא כהבעת דעה המייצגת את כנסת ישראל, ולא כך הוא".

נשיא המדינה המליץ לבורג שלא להופיע ברמאללה, משום שהדבר עלול לשבש את המערכה הבינלאומית שמנהלת ישראל נגד הרשות הפלשתינית ונגד הטרור.

גם היועצת המשפטית של הכנסת ד"ר אנה שניידר ציינה כי לפעולה שבורג עושה כיו"ר הכנסת, דהיינו מייצג את הכנסת כולה, הוא צריך לקבל את אישור או את ברכתה הכנסת.

שר הביטחון בנינין בן אליעזר מתנגד אף הוא לביקור כי לדבריו צה"ל לא יכול לערב לבטחונו שם.
דני נווה, השר המתאם בין הממשלה לכנסת, הודיע אמש כי בשל היעדר הסכמה ממשלתית לנסיעתו של בורג הוא יפעל כדי לגבש רוב בכנסת נגד יציאה זו.

ההחלטה לפעול נגד יציאתו של בורג נפלה אמש בישיבת שרי הליכוד. בעקבות ההחלטה פנה השר נווה ליו"ר הקואליציה זאב בוים, וסיכם עמו כי השניים יבחנו את דרכי הפעולה הפרלמנטריות להביא את ההצעה בפני חברי הכנסת כבר בתחילת השבוע הבא.

אתמול הודיע בורג כי לכשיחזור ארצה יהיה קשוב לרחשי לבה של הכנסת ולחוות דעתה של היועצת המשפטית של הכנסת, אך בכל זאת יפעל על פי רחשי לבו, וייסע בהקדם לרמאללה כדי לנאום בפני מה שמכונה "המועצה המחוקקת" של הרש"פ..

שר החוץ פרס הביע אתמול תמיכה בתכניתו של בורג. את תמיכתו השמיע פרס במפגש שקיים עם עיתונאים בכירים המסקרים את המזרח התיכון בהאג שבהולנד. "אני תומך במפגש, זה מפגש בין שני פרלמנטרים", אמר פרס.
