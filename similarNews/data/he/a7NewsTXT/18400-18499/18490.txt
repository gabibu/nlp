

הנשיא האמריקני ג'ורג' בוש ויועציו הראשיים למדיניות חוץ סיכמו לדחות את חזרתו של השליח המיוחד למזרח התיכון אנתוני זיני עד שיאסר ערפאת ימלא את הדרישות האמריקניות, יתחיל בפירוק תשתית הטרור של הארגונים הרדיקליים, ויתן הסברים על אניית הנשק הפלשתינית קארין A, כך דיווח אתמול העיתון וושינגטון פוסט.

הצוות המייעץ לנשיא בוש בענייני ביטחון לאומי השאיר פתוחה את האפשרות לנקוט בצעדים נחושים יותר נגד ערפאת, כולל סגירת משרדי אש"ף בוושינגטון, הוספת מספר ארגונים הקשורים לרשות לרשימת קבוצות הטרור האמריקנית, או ניתוק היחסים אתו, כך מסרו מקורבים לצוות לוושינגטון פוסט.
בוש מסר לכתבים אחרי פגישתו איתם ביום ששי שהוא "מאוד מאוכזב מערפאת".

"אני מאוכזב מיאסר ערפאת", צוטט בוש בפגישה. "הוא חייב לעשות מאמץ מלא כדי לסלק את הטרור מהמזרח התיכון. כדי שיהיה שלום, הוא חייב לגדוע את הטרור. הזמנת נשק שנתפס על הספינה, ושהיה מיועד לחלק הזה של העולם, איננו חלק מהמלחמה בטרור, זהו סיוע לטרור".

בראיון בתחנת הרדיו הציבורית PBS, אמר שר החוץ האמריקני קולין פאוול: "זהו בעצם רגע האמת עבור היו"ר ערפאת".

בכינוס המועצה לביטחון לאומי בהשתתפות הנשיא בוש, סגן הנשיא דיק צ'ייני, ובכירים מהבית הלבן, ממשרד החוץ, מהפנטגון ומהסי.איי.איי. סוכם לא להציב בפני ערפאת אולטימטום חדש מעבר לדרישות האמריקניות הרשמיות הידועות, כך מדווח העיתון.

יציאתו המתוכננת של השליח האמריקני המיוחד לאזור הוקפאה כבר לפני ההחלטה של יום שישי.
ברשת ב' דווחו הבוקר כי מקורות מדיניים בכירים בירושלים אומרים שארה"ב תכריז בקרוב על הזרוע הצבאית של התנזים, גדודי אל אקצה, כארגון טרור. אותם מקורות מסרו כי מדובר בצעד ראשון ואחריו יוכרזו ארגוני טרור בהדרגה, גם כוח 17 והתנזים.

עוד דווח כי בסוף השבוע במהלך דיונים בוושינגטון אמר הגנרל זיני כי ערפאת הוא שקרן חסר תקנה, ותאר אותו כמו קרלו גמבינו, ראש המאפיה בניו יורק.

גם את ה"בכירים" הנוספים ברש"פ הגדיר זיני כראשי מאפיה הסופרים את כמויות הנשק ואת מספר
הנרצחים.


