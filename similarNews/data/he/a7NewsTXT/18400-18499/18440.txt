

15 פצועים קל עד בינוני בפיגוע התאבדות באזור התחנה המרכזית הישנה בתל-אביב, לפני פחות משעה. עדי ראייה מסרו כי מחבל רכוב על אופנוע פוצץ עצמו בפינת הרחובות נוה שאנן ובני ברק.

בבדיקה ראשונית עולה שהמטען שהתפוצץ היה גדול מאוד. הפצועים פונו לבית החולים איכילוב בתל-אביב. כל הרחובות באזור התחנה המרכזית הישנה בתל אביב חסומים לתנועה וחבלני משטרה סורקים את האזור. כתבנו קובי פינקלר מוסר כי במשטרה מעריכים שהמחבל המתאבד התכוון לפוצץ עצמו בתחנה המרכזית החדשה, אך בשל סידורי האבטחה הכבדים שם נאלץ לבצע את הפיגוע במקום אחר.

לפני הפיגוע בתל-אביב דווח על כוננות גבוהה של כוחות הבטחון באזור השרון, בעקבות מידע נקודתי על מחבל שחדר לתחומי מדינת ישראל.
