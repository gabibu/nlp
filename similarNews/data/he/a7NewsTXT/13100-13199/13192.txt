

היום הפגינו מתיישבי גוש קטיף, במחאה על הכוונה לבנות את גשר "מור", האמור לפתור את קשיי התחבורה הפלשתינית, במחיר סיכון חיי המתיישבים. מכוניות רבות יצאו מצומת נצר חזני אל מחסום כיסופים, שם התקיים כינוס גדול עם ראש המועצה אהר'לה צור.
(צילום: מוטי סנדר - גוש קטיף)

לפני כשנה בעקבות הפיגועים נחסם הציר החוצה את כפר-דרום לתנועה פלשתינית והוקמה נקודת ביקורת על-יד הבית הלבן. במשך הזמן הופעלו לחצים על-ידי הרש"פ, ובעקבותיהם על-ידי הממשל האמריקאי לאפשר מעבר חופשי ללא ביקורת בין החלק הצפוני של הרצועה לחלק הדרומי, ובחזרה.

התייחסות הצבא לדרישות אלו הושפעו מהנחיות הדרג המדיני. בביקורו של ראש הממשלה לפני כחודש, הוצע בפניו ציר תנועה חדש, "ציר מור", בין כביש כיסופים לתחנת הקמח, האמור ליצור נקודת חיכוך אחת אל מול הפלשתינים, כאשר על-פי התכנית המוצעת יהיה בה גשר מיבי שיצור מעבר חופשי של שתי האוכלוסיות, האחת מתחת לגשר בכיוון צפון דרום והשניה מעליה בכיוון מזרח מערב.

לדברי ראש המועצה האזורית חוף עזה אהרון צור לכתבת האינטרנט של ערוץ 7 רותי אברהם, הגשר מיועד להקל על זרימת התחבורה עבור ערביי הרש"פ, אך באותו זמן יסכן את המתיישבים.

גשר "מור" המוצע, סובל לדברי צור מליקויים בטיחותיים ומהווה סיכון בטחוני עבור המתיישבים. גובהו - כ 7 מטרים, וחוסר האפשרות למגנו, יגרום לכך שהתחבורה הישראלית תהיה חשופה ופגיעה לפיגועים ולירי על הנוסעים. הגשר צר יחסית וכאשר יעלה עליו רכב כבד, יאלץ רכב כבד, הבא מהצד השני, להמתין. המשקל שניתן להעלות על הגשר מוגבל ומהירות הנסיעה עליו מוגבלת.

לדברי צור המתיישבים הציעו פתרון שיתן בעת ובעונה אחת מענה לאוכלוסיה הפלשתינית ולאוכלוסיה הישראלית תוך הקפדה על בטחון הישראלים הנוסעים על הציר. מדובר במערכת המורכבת ממנהרת בטון ושרוול מעליה. צור ציין כי למרות הסכמת גורמי הבטחון להצעת המתיישבים, ביצוע ההצעה נמנע כיון שמיקום המנהרה שונה במעט מהכביש הקיים ולפני שמתחילים בביצוע, יש לסיים פרוצדורות משפטיות, הליך שיש בו מרכיב זמן יותר ממושך. כיון שהאמריקאים והפלשתינים לחצו על ישראל לאפשר במהירות את המעבר החופשי של התחבורה הפלשתינית, נכנעה ישראל והיא מתכוונת לבנות את גשר "מור", שעתיד להוות סכנה עבור הישראלים המיועדים לנסוע עליו.

צור ציין כי למתיישבים אין התנגדות להמשך סלילת הכביש במקום אך הם מבקשים להקפיא את הקמת הגשר עד אשר תבחן הצעת המתיישבים החלופית.

לאחר ההפגנה מסרה דוברת גוש קטיף דבורה רוזן לכתב האינטרנט בערוץ 7 אלקנה פרל כי בכנס במעבר כיסופים החליטו תושבי גוש קטיף שלא לנסוע על הגשר שצה"ל מקים בצומת הגוש, עד שתיבחן מחדש ההצעה של מועצה איזורית חוף עזה.
