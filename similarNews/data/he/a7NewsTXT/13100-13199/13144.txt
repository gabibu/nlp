

לאחר פגישתו עם שני הרבנים הראשיים אמר הרב הראשי לצה"ל הרב ישראל וייס כי הוא פועל במהירות כדי לגבש החלטה בנושא המלצת המטה הכללי להכריז על שלושת חיילי צה"ל שנחטפו ללבנון כחללים שמקום קבורתם לא נודע. אמש נפגש הרב עם הרב עובדיה יוסף, והוא אמור להיפגש גם עם הרב יוסף שלום אליישיב.

לאחר מלחמת יום הכיפורים עסק הרב יוסף בסוגיה ההלכתית של קביעת נעדרים כחללים שמקום קבורתם לא נודע. הרב וייס הוסיף כי מתוכננת לו פגישה נוספת הערב עם איש דת מוסלמי, ועמו ייוועץ בסוגיה בקשר לחייל הבדואי עומר סואעד.

מלוא המידע החדש בעניין שלושת החיילים הוצג בפני הרב הראשי לצה"ל ובפני הרבנים הראשיים, ועל פיו הגיע הרמטכ"ל למסקנה כי השלושה אינם עוד בחיים.
ביומן הצהרים של ערוץ 7 אמר הרב הראשי האשכנזי לישראל הרב ישראל מאיר לאו כי ההכרעה תתקבל במהירות האפשרית, וזאת מתוך התחשבות בלחץ הפסיכולוגי שבו נתונות המשפחות. הרב לאו ציין כי לצורך ההחלטה בעניין זה נדרשת פסיקת רב מתוקף חוק שנחקק בשנת תשכ"ז במדינת ישראל, המגדיר כי הרמטכ"ל הוא הסמכות האחראית על רישום פטירת חיילים, והוא שממנה קצין או קצינים המוסמכים לכך. הקצין שחותם על פטירת חיילים הוא הרב הראשי לצה"ל.
הרב לאו ציין עוד כי המשפחות, שאותן הוא מכיר היכרות אישית, מייחסות משמעות רבה לפסיקה שתתקבל. אם הפסיקה תקבע שהנעדרים הם חללים שמקום קבורתם לא נודע יחלו המשפחות לנהוג דיני אבלות, כגון אמירת ברכת "דיין האמת" בשם ובמלכות, אמירת "קדיש" אב על בנו, ועוד דינים הלכתיים הקשורים באבל.
בעניין פרשת החטופים, והתנהגות החיזבאללה אמר אתמול שר החוץ שמעון פרס במסיבת עיתונאים כי ארגון החיזבאללה הוא "ארגון סאדיסטי ונוראי". לדבריו, הארגון גרם למשפחות סבל נוראי כש"כל מה שהם רצו לדעת הוא אם בניהם בין החיים". פרס ציין כי הארגון סירב לתת לנציגי הצלב האדום לבדוק את מצב החיילים ולהעביר לידיהם חבילות שנשלחו מישראל, ואמר: "הדבר אינו אנושי".


