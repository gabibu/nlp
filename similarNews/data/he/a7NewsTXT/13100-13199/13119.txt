

עובדי לשכות רישום המקרקעין (הטאבו) הודיעו היום כי החליטו לפתוח בעיצומים ללא הגבלת זמן החל מיום רביעי.

כתב עתי"ם מוסר כי במסגרת העיצומים יהיו לשכות רישום המקרקעין סגורות ולא תהיה קבלת קהל.

יו"ר ועד העובדים שלום פיליכובסקי אמר כי העובדים מוחים על סחבת הנמשכת זמן רב בענין תביעתם לפיצוי על פגיעה בתנאי עבודתם. לטענתו, משרד המשפטים מעונין לאפשר לציבור הרחב לקבל מידע באמצעות האינטרנט, דבר שיפגע בעובדים.

ממשרד המשפטים נמסר בתגובה כי מדובר במהפכה במתן שירות טוב יותר לקהל הרחב וכי העובדים לא ייפגעו בשל כך.
