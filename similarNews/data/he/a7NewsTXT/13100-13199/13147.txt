

ארבע פצצות מרגמה נפלו אתמול ביישוב יהודי בדרום חבל עזה. לא היו נפגעים. גם בלילה נפלו פצצות מרגמה בכפר דרום, ולא היו נפגעים. בסך הכל נפלו ביממה האחרונה כ 11 פצצות מרגמה ביישובי גוש קטיף.

עמי גיאת, תושב כפר דרום, סיפר אתמול ביומן הצהריים כי שלשום נקראו תושבי היישוב להיכנס לחדרים מוגנים למשך 4 שעות, וזאת מכיוון שהמחבלים התקיפו את היישוב בפצצות מרגמה. גיאת הוסיף כי ניכרה תעוזה בפעילותם של המחבלים, כי אף על פי שצה"ל הגיב בירי לעברם הם המשיכו לשגר את הפצצות. לדעתו, הדבר נובע מיכולתו המוגבלת של צה"ל בתגובותיו בשטחי A, מגבלה שהציב הדרג המדיני. גיאת ציין שהדבר מזכיר מאד את האסון שאירע לאוטובוס התלמידים בכפר דרום כמעט לפני שנה, כאשר למרות מחאותיהם של התושבים והאזהרות שהם שיגרו לדרג המדיני נפתח הציר המרכזי שליד כפר דרום, ועקב כך תקפו המחבלים את האוטובוס. כזכור, נהרגו בפיגוע זה איש ואישה, תושבי כפר דרום, ונפצעו קשה שלושת ילדי משפחת כהן.


