

ארה"ב ממשיכה ללחוץ על ישראל לסגת מיתר ערי יש"ע. בהודעה שפרסם דובר משרד החוץ ריצ'רד באוצ'ר נאמר כי נסיגת ישראל מבית לחם ובית ג'אלה "מעודדת", אך ישראל "חייבת להסיג את חייליה מכל שאר השטחים שבשליטת הרשות הפלשתינית". הוא הוסיף: "אנחנו רוצים שזה יתחיל ויימשך מדי יום, אנחנו רוצים שזה ייעשה מיד, ואנחנו מעודדים אותם להמשיך בתהליך, ולהביא לסיומו", הוסיף.

הדובר קרא גם לראש הרשות הפלשתינית יאסר ערפאת לעצור את מבצעי הפעולות האלימות ולהעמידם למשפט, ובעיקר לעשות כך לרוצחיהם של חמשת הישראלים ביום ראשון. "אנחנו קוראים לנשיא ערפאת ולרשות הפלשתינית לפעול מיד כדי למצוא, לעצור ולהעמיד למשפט את כל האחראים לפעולות הטרור ולמעשי האלימות נגד הישראלים", הדגיש באוצ'ר.

