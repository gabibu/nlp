

מטען חבלה נתגלה אתמול לפנות בוקר בביתו של אלוף-משנה בחיל הים, ברחוב רש"י ברעננה. לדברי הקצין הבכיר, הוא התעורר סמוך לשעה 05.30 לפנות בוקר, וגילה בחדרו מטף כיבוי, שאליו הוצמד מכשיר טלפון סלולרי. האיש הוציא את החפץ החשוד למדרכה הסמוכה, והזעיק את המשטרה. חבלני המשטרה תקפו את החפץ באמצעות רובוט-החבלה, ואז אירע פיצוץ. התברר, כי המטף הכיל חומר נפץ.
לפי החשד, המטען היה אמור להתפוצץ בהפעלת מכשיר הטלפון הסלולארי.

אחר הצהרים פורסם כי מחבלי הפתח' קיבלו עליהם את האחריות להנחת המטען בביתו של הקצין ברעננה. בהודעה שהופצה בערי הרש"פ נאמר כי "גדודי אל אקצה", ארגון המשתייך תנועת הפתח' בראשות יאסר ערפאת, אחראים לפעולה. בהודעה נאמר עוד כי "הפעולה היא מסר לקצין ולאנשים כמותו, שידיהם מגואלות בדם פלשתיני". מקור בטחוני ישראלי מסר, שמדובר בצעד נוסף, המעיד על התנגדותם של הארגונים הפלשתינים השונים, לרבות הפתח', למדיניות הפסקת האש, להפסקת המאבק המזוין, ולהפסקת הפיגועים נגד ישראל.


