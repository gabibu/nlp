

שר התקשורת ראובן רובי ריבלין, בתיאום עם שר המשפטים מאיר שטרית והשרה ציפי לבני, הגיש היום, יום ד', לממשלה הצעה בעניין שינוי משטר רישוי לשידורי הטלוויזיה המסחריים.

ההצעה קובעת, כי על שר התקשורת להכין הצעת חקיקה מטעם הממשלה, בדבר מעבר עתידי משיטות מתן זכיונות במכרז, לשיטת הענקת רשיונות על פי תנאים וכללים קבועים מראש, בענף שידורי הטלוויזיה המסחריים לציבור, זאת מבלי לגרוע מהליכי החקיקה בדבר עריכת מכרז חדש להפעלת השידורים בערוץ 2 ע"י זכיין יחיד ומתן האפשרות לזכיינים הנוכחים הן בערוץ 2 והן בערוץ השלישי להתאחד.

השר ריבלין ציין, כי עם המעבר לשיטת שידור לוייינית, אין הצדקה ציבורית עניינית לקיומו של משטר זכיונות המוענקים במכרזים ולפיכך יש מקום לעבור למשטר של רשיונות הניתנים לכל דורש.

ריבלין הוסיף, כי במסגרת הצעת החוק, תבוא התייחסות גם לסוגיות כגון הבטחת הפקת היצירה העברית המקורית, כללים בדבר בעלויות צולבות ובדבר שידור חדשות, זאת באמצעות הטלת חובת השקעת משאבים ניכרים בהפקות מקור, על מבקשי רשיונות והנהגת פיקוח ציבורי ומנהלי על קיום חובות אלה.
