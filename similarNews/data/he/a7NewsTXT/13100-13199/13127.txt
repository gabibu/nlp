

בית המשפט המחוזי בתל אביב ידון מחר בבוקר בערעורו של נחמיה משבאום על סירובו של השב"כ לאפשר לו תוכנית שיקום, לאחר שריצה שמונה וחצי שנים בבתי כלא בתנאים קשים.

משבאום הורשע ברצח ערבי בשוק הקצבים, והוא מרצה את עונשו מגיל 16. עונשו נקצב על ידי נשיא המדינה לעשר שנים.

במשך כל שנות מאסרו התנגד השב"כ באופן עקבי לכל הקלה בתנאי מאסרו, כשההתנגדות נומקה ב"טעמים בטחוניים".

את החופשה הראשונה הוא קיבל רק לאחר שש שנים, במקום שלוש שנים. למרות התנהגותו הטובה, התנגד השב"כ לשחרורו המוקדם לאחר ריצוי שני שלישים מתקופת המאסר, והוא אינו רשאי לצאת לעבודה או ללימודים.

השב"כ תולה את ההגבלות בנימוק שמשבאום מהווה "סיכון בטחוני", וזאת על סמך "מידע חסוי", שאינו מוצג בפני בית המשפט. העובדה שהשב"כ אינו מניח בפני בית המשפט חומר קונקרטי אליו ניתן להתייחס, מונעת ממשבאום את היכולת להתגונן.

משבאום מסר לכתבנו כי הרשויות המוסמכות בנו עבורו תוכנית שיקום לפיו הוא ירצה את המשך שנים עשר חודשי מאסרו בקיבוץ, ותיאסר עליו היציאה מהקיבוץ. השב"כ שוב התנגד לתוכנית "מסיבות בטחוניות", ומחר יישמע ערעורו בפני בית המשפט המחוזי.

"אין אף אסיר שיושב בכלא הישראלי מגיל 16 בעוון רצח. ההתנכלות אלי מחטיאה את מטרת הענישה. אני אמור להשתחרר בכל מקרה, ואני מבקש בסך הכל להחליף כלא קטן בכלא גדול. להגיד על בן אדם שהוא מסוכן זה נורא קל. קל לחנוק בן אדם ולהגיד שהוא לא נושם. שיורידו ממני את החנק. אני אוכיח שאני לא מסוכן. גם לפי דעת השב"כ אני לא טיפש ואני יודע שכל טעות תחזיר אותי לכלא, והם מבינים שלא אעשה טעות כזאת. אני מקווה מאוד שבית המשפט ייענה הפעם לבקשתי ", אמר משבאום לחני לוז.
