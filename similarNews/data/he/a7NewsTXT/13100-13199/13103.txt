

המתקפה האמריקנית באפגניסטן לא הגיעה למבוי סתום, ומתנהלת בהתאם ללוח הזמנים שנקבע, כך אמר במסיבת עיתונאים הגנרל טומי פרנקס, מפקד המטה הכללי של הכוחות האמריקנים במפרץ הפרסי ובמזרח התיכון, והמפקח על כל הפעולות האמריקניות נגד טליבאן.

"התחלנו במתקפה מתוך כוונה להמשיך בה כל עוד יהיה צורך, ואיני סבור שהגענו למבוי סתום. לדעתי היא מתנהלת על פי לוח הזמנים שקבענו לעצמנו", אמר הגנרל.

עוד אמר פרנקס כי ארה"ב מקיימת מגעים עם כוחות האופוזיציה האפגנים בצפון אולם גם באיזורים הנתונים לשליטת הטליבאן בדרום אפגניסטן.

זו הפעם הראשונה שבכיר בצבא האמריקני חושף רשמית מידע בדבר מגעים עם תנועות אנטי-טליבניות בדרום המדינה. הגנרל פרנקס עורך בימים אלה סיור באיזור, שבמהלכו ביקר בערב הסעודית ובפקיסטן. בהמשך אמור הגנרל לצאת לאוזבקיסטן.
