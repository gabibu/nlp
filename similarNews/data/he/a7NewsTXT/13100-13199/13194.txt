

בחברון חוסל היום בצהריים ג'מיל ג'דאללה, מחבל בכיר בג'יהאד האיסלמי. מסוק של חיל האוויר שיגר טיל לתוך ביתו של המחבל, שידיו היו מגואלות בדם יהודי, והוא מת במקום.

מצה"ל נמסר כי ג'דאללה היה על סף הוצאה לפועל של פיגוע תופת בישראל. לפני מספר שנים הוא רצח את דני ורגס הי"ד, מאבטח חברת חשמל, ליד קריית ארבע, ואת ואיתמר דורון הי"ד ליד המושב אורה.

הוא היה קשור לפיגוע ההתאבדות בדולפינריום, בנווה ימין, בקניון השרון, במסעדת "סבארו" ובתחנת הרכבת בנהריה. בשנים האחרונות טענו הפלשתינים כי ג'אדללה הצליח לברוח מכלאו ארבע פעמים.

אחיו של דני ורגס שנרצח בקרית ארבע אמר היום ליומן ערוץ 7 כי זהותו של רוצחו של איתמר דורון שנרצח ליד מושב אורה היתה ידועה כיון שהותיר מסמכים בשטח. לדבריו כוחות הבטחון ידעו אך כיון שהיו שבויים ב"קונספצית השלום" הם לא עצרו אותו אז, וכך אפשרו לרוצח להמשיך.

עבדאללה ג'רושי, מחבל חמאס בכיר, חוסל היום מדרום לעיר טול כרם. ג'רושי היה מבוקש על ידי כוחות הבטחון.

שני מחבלים שירו לעבר מכונית ישראלית ליד הישוב חומש, חוסלו היום לאחר שמארב של יחידה נבחרת של צה"ל, שירה והרג אותם. הנהג הישראלי שהותקף על ידי המחבלים לא נפגע אך נגרם נזק לרכבו.

בפעולת צה"ל שהייתה לפנות בוקר בכפר עראבה נלכדו מחבל שעמד להתאבד ואדם שתכנן את הפיגוע. כוחות חיל רגלים, שריון והנדסה, נטלו חלק בפעולה. שני חיילים נפצעו במהלכה באורח קל מאוד.

איסמעיל חאניה, מבכירי מחבלי החמאס מרצועת עזה, איים היום כי "מעשי רצח אלה לא ישארו פטורים מעונש", בהתייחסו לחיסול שני המחבלים היום על ידי ישראל.
