

התרעה חמה על חדירת מחבלים לאזור השרון הובילה אתמול לפעולה של כוחות משטרה רבים. השוטרים סרקו את אזור השרון, את אזור נחל עירון, סמוך ליישובים בת חפר וניצני עוז, וסמוך לעמק חפר. היישובים בת חפר וניצני עוז נסגרו. הכביש המוביל מניצני עוז לבת חפר נסגר אף הוא. אל המקום הובאו כוחות גדולים של צה"ל, של השב"כ ושל היס"מ. כמו כן הוצבו מחסומים באזור. בתי ספר נסגרו, ושוטרים רבים הוצבו במוסדות חינוך. גם בחדרה פונו אתמול שלושה בתי ספר מתלמידים, והמשטרה ערכה בהם סריקות.

בכפר חבלה שליד טול כרם ממשיכים כוחות צה"ל לשהות במסגרת מצוד אחר מחבלים מבוקשים. על הכפר מוטל עוצר זה 13 ימים. מקורות ישראליים מסרו כי צה"ל מאפשר מדי פעם את הסרת העוצר מעל הכפר כדי לאפשר לתושבים להצטייד במוצרי מזון.

חייל צה"ל נפצע קל באזור צומת הפרות, ליד קלקיליה. כתבנו חגי הוברמן מוסר כי החייל נפצע מרסיסים, כאשר ניסה להשיב אש לכיוון היורים.

אתמול לפנות בוקר לכדו בלשי תחנת בנימין ושוטרי יס"מ ש"י שני ערבים מהכפר בית עור א-תחתא כחשודים בידוי אבנים ובקבוקי תבערה על מכוניות בכביש 443. כך מסר כתבנו קובי סלע.

במהלך טיפול של צוות מג"ב בעבירת תנועה באזור שער שכם התקהלו כמה עשרות ערבים במקום, ואחד מהם ניסה לחטוף את הנשק מידיו של שוטר מג"ב. המשטרה פיזרה את ההתקהלות, ואחד החשודים נעצר לחקירה. איש לא נפגע.

רימון נזרק לעבר כוח של צה"ל בגבול ישראל מצרים, סמוך לרפיח. כתבנו משה פריאל מוסר, כי חיילי צהל השיבו אש. לא היו נפגעים.

טנקים ודחפורים של צה"ל חדרו לשטח הרשות הפלשתינית ברצועת עזה, והרסו מוצב של הביטחון הלאומי הפלשתיני סמוך לנצרים. נראה כי מדובר בתגובה על ירי המרגמות.


