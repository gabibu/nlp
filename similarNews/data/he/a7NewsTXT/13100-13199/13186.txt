

בני משפחות שלושת החיילים החטופים בלבנון נפגשו היום עם הרב הצבאי הראשי תא"ל ישראל וייס.

חיים אברהם, אביו של בני אברהם, נפגש עם הרב וייס במשרד הבטחון בתל אביב ואילו משפחות אביטן וסוועאד נפגשו עימו בבתיהם בטבריה ובכפר סלאמה.

יעקב אביטן אמר לרב הצבאי הראשי כי הוא דורש הוכחות מוצקות נוספות לכך שבנו איננו בין החיים. הוא אמר כי ידוע לו שישנה קלטת בידי האו"ם שבה רואים שניים מתוך שלושת החיילים הולכים על הרגליים. לדבריו, גם תושבי הכפר שבעה שבסמוך לו ארעה החטיפה העידו כי שני חיילים ניראו חיים. לדבריו, לא יעלה על הדעת לבוא ולטעון על סמך מידע שמתקבל תמורת כסף, כי שלושת החיילים מתים.

"הרי אפשר גם לשנות עדות ואין זו הוכחה. אנחנו מחפשים הוכחות... כל עוד לא ראו את הילדים שלנו הם בחיים", אמר יעקב אביטן לעתונאים.

כתב עתי"ם מציין, כי טרם הוברר מתי יכריז הרב הצבאי הראשי על פסיקתו.
