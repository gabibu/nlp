

ארה"ב וגרמניה העניקו לרשות הפלשתינית סיוע בסכום של 145 מיליון דולר לשיפוץ מרפאות ולבניית מיתקנים לטיפול במים, נמסר ביום שלישי בהודעה פלשתינית.

גרמניה העניקה סיוע בסך 110 מיליון דולר לבניית מיתקן לטיפול במים ברצועת עזה ומיתקן נוסף בשכם, וכן מיתקן לטיהור מים, נאמר בהודעת הרש"פ.

ההסכם נחתם ע"י אנדריאס רייניקה, נציג גרמניה בשטחים הפלשתיניים, וע"י נביל שעת', השר הפלשתיני לשיתוף פעולה בינלאומי.

מנהל הסוכנות האמריקנית לפיתוח בינלאומי, לארי גארבר, חתם מצידו על הסכם עם שר הבריאות הפלשתיני ריאד זענון על הסכם בשווי 34.7 מיליון דולר להקמת 100 מרכזים רפואיים עבור נשים הרות ועבור ילדים.


