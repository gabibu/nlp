

אתמול החלו באזור טירה שבמשולש עבודות בתוואי כביש חוצה ישראל. זאת, לאחר שלפני שש שנים הופקעו אדמות האזור המיועדות לסלילת כביש חוצה ישראל. במחאה נגד הפקעת מקצת אדמותיהם ליוו תושבי טירה את התחלת העבודות בהשתוללות. הם השליכו אבנים על שוטרים ועל עובדי החברה הסוללת את הכביש.

במהלך פיזור התפרעויות של תושבי טייבה וטירה נפצעו 25 ערבים. בין הפצועים חברי הכנסת אחמד טיבי ואיסאם מחול. הם פונו לבית החולים מאיר בכפר סבא, וחבר הכנסת מוחמד ברכה נפצע אף הוא אך טופל במקום. כמו כן, נפצעו שלושה שוטרים ואזרח. אזור טירה נחסם לכניסת יהודים למשך שעות אחדות.

לצורך סלילת הכביש הופקעו כמאתיים דונם מאדמות טירה, וכשש מאות וחמישים דונם מאדמות טייבה. מחברת כביש חוצה ישראל נמסר כי לאורך מאה וארבעים הקילומטרים של תוואי הכביש הופקעו כעשרים וארבעה אלף דונם, מתוכם כאלפיים ושלוש מאות דונם של בעלים ערביים, והשאר של יהודים.
דובר חברת כביש חוצה ישראל אריה שבתאי אמר כי התפרעויות התושבים אינן מוצדקות.

לדבריו, האדמות שעליהן החלו עתה את סלילת הכביש הופקעו כבר לפני שש שנים, והחברה הקפידה לפעול לפי החוק בנושא ההפקעה, ואפילו ניסתה לבוא לקראת התושבים. החוק מחייב פיצוי כספי בלבד בעבור ההפקעה, והחברה, שהייתה מודעת לצורך של אנשי טירה באדמות חקלאיות, רכשה בעבורם קרקע חקלאית חלופית ליד קיבוץ אייל, אמר, אך לדבריו, התושבים סירבו לכל ההצעות, ובכל פעם שהעניין עמד לפני סיכום הם שבו והעלו תביעות שונות.

עוד סיפר שבתאי כי במהלך ההתפרעויות אתמול נשמעו קריאות מהמסגדים לתושבים לבוא ולהתפרע. שבתאי אמר שאין בדעת החברה להיכנע לפורעי החוק, וכי עבודות הסלילה תימשכנה.

ראש הממשלה אריאל שרון הביע נכונות להתערב בסכסוך, ולהיפגש עם ראשי העיריות של טירה ושל טייבה, אך עקב התנאי שהעלו ראשי העיריות כי הדחפורים יוצאו מהשטח קודם לפגישה, היא לא התקיימה.

ביום שני כינס ראש הממשלה ישיבת חירום בעניין בהשתתפות השר לבטחון פנים, שר התחבורה ומפכ"ל המשטרה, וכן בהשתתפותו של השר לשעבר לענייני ערבים משה לוי, מי שהיה גם הרמטכ"ל. זאת, לאחר שבתחילת ספטמבר השנה החליט שרון להיעתר לבקשה לדחות את תחילת העבודות בטירה עד 2 באוקטובר. בתאריך זה נעתר ראש הממשלה בשנית לבקשה לדחות את תחילת העבודות כדי לתת הזדמנות נוספת לנוגעים בדבר להגיע להסכם עם בעלי הקרקעות על גובה הפיצויים.

ביום שני השבוע החליט ראש הממשלה שאין כל טעם להמתין עוד וכי יש להתחיל בעבודות. נודע, כי בעלי הקרקעות,"החקלאים הקטנים", דווקא מעוניינים להגיע להסדר עם המנהל, אלא שהם נתונים ללחצים שלוחצים אותם ראשי הערים הערביות, ואלה למעשה "מסונדלים" על ידי התנועות האסלאמיות וארגונים ערביים שלוחצים שלא להיכנע ל"כיבוש הציוני" בתוך ארץ ישראל.
