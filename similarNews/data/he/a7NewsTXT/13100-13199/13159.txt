

החל מ-1 בדצמבר יחוייבו כל בעלי המטוסים הקלים בישראל ל"סנדל" את כלי הטייס שברשותם במהלך חנייתם בשדות התעופה ובמינחתים, כחלק ממערך ההתגוננות מפני פיגועי טרור - כך החליט שר התחבורה ד"ר אפרים סנה.

השר סנה חתם על ההוראה החדשה בעקבות לקחים שהופקו במינהל התעופה האזרחית שבמשרד התחבורה, כתוצאה מהתרסקות המטוסים על מגדלי התאומים בארצות הברית.

על פי ההוראה, יחוייבו כל בעלי כלי הטיס הקלים להתקין על אחד מגלגלי המטוס נעילה מיוחדת, שתמנע את הזזת כלי הטיס על ידי מי שלא הורשה או הוסמך לכך.

שר התחבורה ציין כי הוראה זו תחול על כל כלי הטיס הישראלים הפועלים בישראל, קפריסין, תורכיה, מצריים וירדן וכן על כל המטוסים הקלים הזרים הפועלים בישראל.

בישראל ישנם כיום כ-30 מנחתים ושדות תעופה בהם פועלים כ-660 מטוסים פרטיים, מהם: 420 מטוסים קלים מסוג "פייפר" ו"ססנה", 190 מטוסי "אולטרא לייט" ו-53 דאונים.

מינהל התעופה האזרחית הינחה את כל מפעילי המינחתים ושדות התעופה בישראל לאסור על חנייה או עצירה של כלי הטיס, שלא יעמוד בהוראה החדשה המחייבת את סינדול כלי הטיס בעת חניה.


