

הרב אליעזר מנחם ש"ך נולד בליטא לפני מאה ושלוש שנים. בשנות העשרים עלה לארץ ושימש כר"מ בישיבת הדרום.

לימים נעשה לראש ישיבת פוניבז' ובעשרות השנים האחרונות נחשב כמנהיג הציבור החרדי ליטאי.
מכל קצווי הארץ פנו אליו בני הציבור הזה בשאלות הלכתיות ואף נועצו בו לפני כל קבלת החלטה גורלית.

לרב ש"ך היתה השפעה גדולה על העולם הפוליטי הישראלי, בהיותו ראש מועצת גדולי התורה ולימים מנהיג דגל התורה. לפני כשבע-עשרה שנים אף ייסד את תנועת ש"ס, אך לימים הלכה מפלגה זו בדרך עצמאית והמרתה את פיו, למשל כשהצטרפה לממשלת רבין על אף התנגדותו.

הוא הביע לא פעם דעות יוניות, ותמך בנסיגה מהגולן, אך התנגד בתוקף לממשלות השמאל. בשל עמדתו התקיפה נכשל התרגיל המסריח של תחילת שנות התשעים, ויצחק שמיר המשיך לכהן כראש ממשלה. באותם ימים תקף הרב ש"ך באופן פומבי את הציבור החילוני, וכינה את בני הקיבוצים "אוכלי שפנים". הרב שך גם התנגד בתוקף לממשלות רבין ופרס, ועל פי הנחייתו התנהלה מפלגת דגל התורה כמפלגה אופוזיציונית לכל דבר. הוא הותיר אחריו בן יחיד, אפרים ש"ך, מבכירי משרד החינוך.
