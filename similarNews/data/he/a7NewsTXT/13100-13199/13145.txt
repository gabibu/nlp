

גילוי חדש ונוסף בנושא מימון פעילותם של גופים פוליטיים בישראל על ידי קרנות אירופיות פוליטיות הגיע לידיו של העיתונאי יואב יצחק.

לדבריו, האיחוד האירופי ממשיך להזרים כספים לגופים ישראליים, ובעיקר לאלו המזוהים עם השמאל, או המעורבים בפעילות המשרתת גופי שמאל. לדבריו, מדובר בתופעה נרחבת. האיחוד האירופי, הפועל נגד ישראל, מממן פוליטיקאים בכירים כדוגמת יוסי ביילין, ואלה פועלים לקבלת תפקידים ברמה הציבורית ולקידום נושאים שבהם מעוניינות המדינות החברות באיחוד.

כך בוחש האיחוד האירופי בענייניה של מדינת ישראל כבתוך שלו, אמר יצחק, והדגיש כי לא רק ביילין מקבל כספים אלא גם רון פונדק ויאיר הירשפלד, אדריכלי אוסלו.

לדבריו, הכספים מוזרמים אל קרן, וזו מממנת את פעילותן של עמותות ציבוריות שהוקמו על ידי גופי שמאל. יצחק סיפר כי חלק מהכספים מממנים משכורות מכובדות עבור פונדק והירשפלד בסדר גודל של כ 30 אלף ש"ח לחודש לכל אחד.

יצחק הדגיש כי באופן זה, שבו משתמשים הפוליטיקאים בעמותות כדי לקבל דרכן כספים מגורמים זרים אינטרסנטיים, הם מחטיאים את ייעודן המקורי של עמותות ישראליות, שנועדו לצורכיו של הציבור הישראלי. לדבריו, הבעיה אינה במישור החוקי אלא בעיקר במישור הציבורי. השאלה הניצבת היא האם החברה בישראל ממשיכה להתנהל באורח דמוקרטי והגון כשגופים זרים מממנים בכספם את פעילותם של פוליטיקאים מסוימים, ובכך עוסקים במדינת ישראל כבשלהם. דוגמא למעורבות זרה בענייניה של ישראל היו התמיכות שקיבלו גופים כ"שלום עכשיו". ב 29.9.99 אישרה ועדת התמיכות של האיחוד האירופי ל"שלום עכשיו" סך של 400 אלף אירו. לפי פרוטוקול הוועדה נועד סיוע זה לממן פרוייקטים חברתיים. "הפעילות תתמקד", כך כתוב בפרוטוקול, "בקבוצה חברתית שבאופן מסורתי מחזיקה בדעות שהן אנטי שלום ואשר הצביעו ליכוד. יהיה חשוב להציג בפניהם את ההטבות של השלום", נכתב בפרוטוקול.

עמותה נוספת שקיבלה כסף עבור פעילות פוליטית הייתה עמותת "עיר שלם", שקיבלה מוועדת התמיכות 250 אלף אירו. עיקר פעילותה של עמותה זו התמקדה בסיכול בנייה יהודית בירושלים. עמותה זו היא שהוציאה בשנת 99' צו ביניים מבית המשפט העליון, כשזה ביטל את החלטת ממשלתו של נתניהו לפנות את האוריינט האוס.

יצחק ציין כי אף על פי שעיקר הדגש הוא על כך שמבחינה ציבורית יש טעם לפגם באותה הזרמת כספים לגופים ישראליים, היא כרוכה גם בעבירות פליליות, כגון מימונם של גופי שמאל בזמן תהליך קמפיין הבחירות. נוסף על כך, ביילין, בהיותו שר וחבר כנסת, הוסיף יצחק, קיבל מימון מהקרן של האיחוד האירופי עבור שירותי משרד, דבר שהיה אסור מבחינת החוק.

לשאלת העורך האם יש מקום שעורך דין יגיש תלונה למשטרה בעניין, ענה יצחק בתימהון: "אתה חושב שאם מישהו יגיש תלונה נגד יוסי ביילין המשטרה תחקור? אני מסופק בכך. כך, לפחות, עולה מנסיון העבר", דברי העיתונאי יואב יצחק.


