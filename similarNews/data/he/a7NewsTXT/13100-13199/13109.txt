

הרב הראשי לצה"ל תא"ל ישראל וייס, ושני הרבנים הראשיים לישראל נועדים כעת כדי לדון בהמלצת המטה הכללי להכריז על שלושת חיילי צה"ל שנחטפו ללבנון כ"חללים שמקום קבורתם לא נודע".

בפני שלושת הרבנים יוצג מלוא המידע החדש בעניין שלושת החיילים, ושעל פיו הגיע הרמטכ"ל למסקנה כי השלושה אינם עוד בחיים.

הרב הצבאי הראשי אמר לכתבים בפתיחת הפגישה, כי אין בידיו עדיין כל הנתונים והוא נמצא עדיין בשלב איסוף הראיות, כיוון שרק לפני זמן קצר התחיל לאסוף את הראיות. הוא אמר, כי מתוכננת לו פגישה נוספת הערב עם איש דת מוסלמי, עימו יוועץ בסוגיה בהתייחסות לחייל עומר סואעד. עוד אמר , כי להערכתו לא צפויה היום קבלת החלטה בעניין. הרב וייס צפוי להיפגש הערב גם עם הרב עובדיה יוסף, כדי לדון עמו בנושא.
