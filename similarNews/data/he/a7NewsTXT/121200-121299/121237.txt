


יד יצחק בן צבי ומוזיאון ארץ ישראל בתל אביב הוציאו לאור לאחרונה ספר אלבומי העוסק בתופעת ה'פשקוילים', אותם שלטי חוצות המעטרים, ויש מי שאומר מחזיקים, את קירות השכונות החרדיות בירושלים.



הספר 'פשקוילים   מודעות קיר וכרזות פולמוס ברחוב החרדי' אשר יצא לאור לאחרונה על ידי יד יצחק בן צבי ומוזיאון ישראל בתל אביב סוקר את התופעה המיוחדת במינה של הפשקווילים, מודעות הקיר המעטרות את לוחות המודעות וקירות בנייני הציבור בחוצות השכונות החרדיות בירושלים.

כתב INN איציק וולף מדווח כי במסגרת הספר, אשר מבוסס על אוסף פשקווילים שאצרה ניצה ברהוזי ברעוז, מובאות מודעות קיר רבות העוסקות ביחסי הציבור החרדי עם היישוב היהודי המתפתח בארץ מאז ימי שלטון האימפריה העות'ומנית, עם הקמת מדינת ישראל ועם הציבור החילוני. עוד מובאות מודעות העוסקות בחיי הציבור החרדי, ביניהן השמירה על כבוד השבת, שמירת הצניעות וסוגיות מריבה רבות.

מתוך העיון במודעות מבקשים עורכי הספר לנסות וללמוד על הלכי הרוח בחברה החרדית המסוגרת במה שמוגדר אצלם כצוהר ייחודי להצצה בחייהם.

בין מודעות הקיר שמופיעות בצבעים מלאים בספר ניתן למצוא לדוגמה את מודעת האבל שפירסם בית הולים משגב לדך על מות רבה של ירושלים, הרב שמואל סלנט, שנפטר בראש חודש אלול שנת תרס"ט, מודעה נגד הציונות שקוראת לה "האליל של הציונים הכופרים שר"י (שם רשעים ירקב) שעמדו בו להמיר את עם ישראל, להפשיט מעם ישראל את עדיו מהר חורב, לערטל את עם ישראל מכל קדושתו תורתו אמונתו, מכל רכושו אשר רכש ולהלבישו צואים אליליות של עצמאות" ועוד ועוד ועוד.

יש לציין כי הייעוץ האמנותי לספר והדרכת העורכים בנבכי הרחוב והלכי הרוח החרדיים נעשו על ידי העיתונאי החרדי קובי אריאלי אשר כתב בהקדמתו לספר כי ברצונו "להניח אצבע על הפשקוויל כעיתון קיר של חברה שמחד גיסא מקדשת את המילה הכתובה, תלויה בה, משועבדת לה ובמידה רבה גם עובדת אותה, ומאידך גיסא לא השכילה במשך שנים ארוכות להעמיד לה עיתונות חופשית ויותרת, מודפסת של כתבות ומאמרים, של אתיקה ומקורות".

