

שר הבטחון, מופז, רומז להמשכה של תכנית ההתנתקות ביהודה ושומרון, לאחר השלמת ההתנתקות הנוכחית, ומתאר מתווה בו ישראל תותיר בידה את חמשת גושי ההתיישבות. באשר לשאר? העמימות הרשמית נמשכת.

ראש הממשלה מקפיד אמנם לשמור על עמימות אודות תכניותיו לשלב הבא לאחר עקירת ישובי רצועת עזה וצפון השומרון, אולם מדבריו של שר הבטחון שאול מופז ניתן להבין כי ראש הממשלה עודו רואה בתכנית חמשת גושי ההתיישבות ביהודה ושומרון כיעדה המדיני של הממשלה.

כזכור, על פי תכנית זו, אותה פרס בעבר ראש הממשלה שרון, לאחר ההתנתקות יועלה גורל יהודה ושומרון לדיון, ועל פי התכנית יימסרו כל חלקי יהודה ושומרון לידי הרש"פ למעט חמישה גושי התיישבויות והם: אריאל, קרית ארבע-חברון, גוש עציון מעלה אפרים ומעלה אדומים.

בראיון לגלי צה"ל ניסה מופז לטשטש את השמות המוכרים של גושי ההתיישבות ולבחור בכינויים שונים ואחרים לאזורים שיוותרו בידי ישראל, על פי התכנית המדינית עימה הוא מזדהה, שהיא ככל הנראה תכנית שרון. עיון במתווה אותו מזכיר הבוקר מופז מגלה כי תכנית חמשת הגושים נרקמת בסביבת ראש הממשלה.

"גושי ההתיישבות ביהודה ושומרון ובבקעת הירדן יישארו בידי ישראל. זה כולל את אותם גושים כמו מעלה אדומים, גוש עציון, אפרת, אריאל, קדומים-קרני שומרון, ריחן-שקד". מדבריו אלה של מופז שבה ומצטיירת, כאמור, תכנית חמשת הגושים שמלבדם צפוי ראש הממשלה בעזרת שר הבטחון מופז להציג בפני הפלשתינים כתכנית ההתנתקות השניה.

יצויין כי על מנת לעגן את דבריו במוטיבים בטחוניים הבהיר מופז כי על מדינת ישראל לשמור על האינטרסים הבטחוניים שלה "בכל מציאות עתידית שתיווצר". זאת תוך הקפדה על עקרון הפירוז הפלשתיני.

