

לראשונה יתקיים בעוד כחצי שנה בישראל שבוע החקלאות הישראלי הבינלאומי ביוזמת חברת 'משוב'. כך מדווחת התאחדות החקלאות.

לדברי חיים אלוש, מנכ"ל 'משוב', החקלאות הישראלית מהווה מודל להערצה ולחיקוי בכל מדינות העולם. הישגיה של מדינת ישראל בתחום המחקר והטכנולוגיה החקלאית הינם בעלי מוניטין בינלאומי ומהווים מוקד משיכה למשתלמים, חקלאים מקצועיים ואנשי-עסקים מכל רחבי תבל. מטרת קיומו של "שבוע החקלאות הבינלאומי" היא לשמור על מעמדה של החקלאות הישראלית ברחבי העולם ולא פחות חשוב מכך, להחזיר עטרה ליושנה - למצב את החקלאות והחקלאים בארץ במקום גבוה ומכובד יותר בחברה הישראלית. לקראת שבוע החקלאות ייערך מסע הסברה שייצור מהפך בדעת הקהל על החקלאות בישראל ויבהיר לתושבים מהי חשיבותה של החקלאות בכלכלת המדינה - בעבר, בהווה ובעתיד.

מהתאחדות החקלאים נמסר כי האירוע המקצועי המרכזי בשבוע החקלאות יהיה כנס וסימפוזיון בינלאומי בנושא שיטות גידול חדשניות, בשיתוף טובי החוקרים בישראל ומהעולם. בכנס ישתתפו מגדלים ומדריכים חקלאיים מהארץ ומחו"ל. כמו כן, יתקיים טקס נבחרי השנה בחקלאות, שבו יינתנו תעודות הוקרה לחקלאים, חוקרים ומדריכים אשר תרמו תרומה מיוחדת לפיתוח החקלאות.

כמו כן יתקיימו מספר תחרויות בין חקלאים: תחרות זנים נבחרים, תחרות מגדלי פרחים, תחרות פרס "המוצר המצטיין" בחקלאות, תחרות "הירק והפרי המפלצתי", שבה יינתן פרס לפרי או הירק המשונה ביותר שפותח בישראל.

במהלך שבוע החקלאות הישראלית הבינלאומי ייערכו סיורים מאורגנים במשקים חקלאיים ובמכוני מחקר המיועדים הן לאנשי מקצוע מהארץ ומחו"ל והן לקהל הרחב. כמו כן, ייערכו סיורי תלמידים מבתי הספר ברחבי הארץ, באתרי תיירות חקלאית, במטרה לשנות את דימויו של ענף החקלאות בעיני בני הנוער והילדים, תוך שימת דגש על חשיבותה של החקלאות למדינה.

לדברי אלוש, הציבור הרחב ומקבלי ההחלטות אינם מודעים למלוא התרומה של החקלאות לכלכלה, לאיכות החיים ולביטחון של מדינת ישראל. הצרכנים בארץ נהנים מאספקת מזון טרי ומגוון במחירים מהנמוכים בעולם המערבי, ליכולת לייצר מזון בכוחות עצמנו יש חשיבות אסטרטגית בזמן מלחמה, החקלאות תורמת תרומה אקולוגית רבה בשימוש במי קולחין מטוהרים להשקיית גידולים חקלאיים והחקלאות תורמת לשמירת האדמות תחת ריבונות ישראלית, לשמירה על הריאות הירוקות, להפרחת המדבר ולמניעת התפשטותו. נושאים אלו יעלו ויוצגו בהרחבה בשבוע החקלאות הישראלית הבינלאומי.
(ש)
