

בחודש מאי האחרון נרשם גידול של 1.5% במספר המשרות וגידול של כ- 16,000 משרות, בענפי המסחר והשירותים, בהשוואה לאפריל. מספר המשרות בענפים אלה הגיע ל- 1.1 מיליון. כך מסר היום נשיא איגוד לשכות המסחר,



נשיא איגוד לשכות המסחר, אוריאל לין, אמר את הדברים בהסתמכו על סקירה חודשית שערך אגף הכלכלה באיגוד. עוד אמר כי הוא צופה שבסוף שנת 2005 תרשם עליה של 5% במספר משרות שכיר בענפי המסחר והשירותים בהשוואה לשנת 2004. מספר המשרות בענפים אלו צפוי לעלות בכ-50,000 משרות ויגיע לכ-1.12 מיליון משרות בסוף שנת 2005. בענפי התעשייה צפוי גידול של 1.5% במספר משרות השכיר, עליה של כ- 5,000 משרות, שתעמודנה בסוף שנת 2005 על כ-339 אלף משרות.

בהתייחסו לנתונים אמר לין כי יש להתמיד במדיניות הכלכלית שמעודדת את המגזר העסקי על כל ענפיו, ללא העדפות סקטוריאליות, כפי שבאה לידי ביטוי ברפורמות במס בשנתיים האחרונות.

מסקירת אגף הכלכלה עולה עוד כי המגזר העסקי התרחב בחודש מאי 2005 בכ-18,000 משרות, המהוות גידול של 1%, לעומת אפריל. בענפי התעשייה נרשמה עליה של כ-1,900 משרות, כשמדובר בגידול של 0.6%, שהגיע לכ-338.7 אלף משרות. בענף הבניה ובמינהל הציבורי מספר משרות השכיר נשאר כמעט ללא שינוי.

מקרב ענפי המסחר השירותים רשם ענף השירותים העסקיים את הגידול המשמעותי ביותר של כ- 14,000 משרות בחודש אחד (גידול של 3.2%). בענף תחבורה, אחסנה ותקשורת עלה מספר המשרות בכ- 1,400 (גידול של 1%); ענף הבנקאות והביטוח רשם עליה של כ- 900 משרות (1.3%); ענף המסחר רשם עליה מתונה של כ- 100 משרות; ואילו בענף האוכל והאירוח נרשמה לראשונה מזה חודשים רבים ירידה מתונה של כ- 63 משרות, בעיקר כתוצאה משינויים עונתיים.

