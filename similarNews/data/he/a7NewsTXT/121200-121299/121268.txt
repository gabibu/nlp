

המשטרה התוותה נוהלים מיוחדים לפעילות השוטרים נגד מתנגדי ההתנתקות. מדובר ב"נוהל הפעלת אמצעים לטיפול בהפרות סדר במסגרת תכנית ההתנתקות".

כתבתנו רותי אברהם מוסרת כי בנוהלים נלקחו בחשבון מעגלי הפינוי השונים, דורגה רמת "הפרות הסדר" ובהתאם סוג המענה לכל הפרה. כך לפי הנוהל, לשוטרים הניצבים מול התנגדות פאסיבית של מתנגדי התנתקות מותר להפעיל כוח אך אסור לעשות שימוש באמצעים כלשהם. עם זאת נסיון לחסום ציר או אזור מסוים הופך את הפרת הסדר ל"קשה" המאפשרת לשוטרים לעשות שימוש באלות, לשלב בפיזור המפגינים פרשים רכובים על סוסים וגם מכונות להתזת מים.

שוטרים המותקפים בידי מתנגדי ההתנתקות באמצעות אבנים דוקרנים וסכינים רשאים להשתמש ברימוני הלם, גז מדמיע ומכונות להתזת גז. כמו כן רשאים שוטרים אלו לעשות שימוש ברימוני הלם וגז תוך רכיבה על סוסים.

בנוהל מודגש כי אין לעבור לשימוש באמצעי חריף יותר לפני שנעשה שימוש בקל יותר "אלא בנסיבות חריגות שבהן קיימת סכנה ממשית אשר מחייבת את נקיטת האמצעי החמור יותר באופן מיידי מבלי להפעיל את האמצעים הקלים יותר, או שאמצעי שפגיעתו חמורה פחות אינו מתאים לאפיוני הפרות הסדר". כמו כן מודגש בנוהל כי "יש לקחת בחשבון רגישויות מיוחדות כמו סוג הקהל המפגין (למשל, האם יש בקרבו ילדים?)".

בנוהל נאמר עוד כי "אין לעשות שימוש באמצעים בלא נקיטת אמצעי הזהירות המתחייבים למניעת סיכון מיותר".

