

15 חיילי תחזוקה ותובלה סירבו לעלות היום על אוטובוס דרומה כדי שלא להשתתף בתוכנית בגירוש. 7 מהם נשפטו ל-21 יום והשאר הועברו לחקירת מצ"ח.

שישה חיילי גולני מגדוד 51 הוגדרו כנפקדים ע"י מפקדיהם. הם הודיעו כי אין בכוונתם להשתתף בחסימות של יהודים בדרום. לכתבנו נודע כי חיילים נוספים נשלחו למשימות אחרות ברמת הגולן.

גם חיילת בחיל הקשר סירבה להשתתף בפעולות הקשורות לתוכנית הגירוש. היא נמצאת בשלב זה בהליכים משפטיים. חייל מגדוד "רותם" גבעתי הוגדר כנפקד בשבת וקיבל 35 יום, בין היתר גם על כניסה לגוש קטיף שלא בהיתר.

חניך קורס מ"כים סיירות מ"אגוז" סירב לחסום בצפון השומרון ונשפט ל-28 יום. שני טירונים מבא"ח צנחנים הפרו את השקט במסדר מיוחד להקראת פקודת היום של הרמטכ"ל בדבר הגירוש. האחד, תושב כפר סבא, זעק אל המ"פ (בוגר מכינה קדם צבאית) והתנגד, ואילו חברו זרק את נשקו ואמר שהוא לא מבין את הצבא. שניהם עומדים בפני הדחה ומשפט.

כמו כן, חייל מחיל האוויר עזב את יחידתו וניסה להסתנן לתוך גוש קטיף. הוא נתפס ע"י החיילים במחסום ונלקח למעצר. בכוונת מפקדיו להביאו למשפט.
