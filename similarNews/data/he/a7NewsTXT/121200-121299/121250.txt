

"לא נשכח ולא נסלח", אמרו רבני הציונות הדתית לראש הממשלה בפגישתם אתמול וקבעו "לא נצביע עוד לאנשים מסוגך". הרב שמואל אליהו: גם דמעותיו של תליין לא משנות את העובדה שהוא נותר תליין.

"עצם קיומה של הפגישה היתה מאוד קשה לנו. הרי שרון הוא אבי אבות הרוע הזה", סיפר הרב שמואל אליהו ביומן הצהריים של ערוץ 7 אודות הפגישה שהתקיימה אתמול בין ראש הממשלה לשישה רבנים מראשי הציונות הדתית.

הרב שמואל אליהו נועץ באביו וקיבל את אישורו להשתתפותו בפגישה שהתקיימה אתמול.

במהלך הפגישה ביקשו מראש הממשלה להתעשת ולחזור בו ברגע האחרון, ומשסירב, אמר לו הרב מוטי אלון כי בעתיד "לא נשכח ולא נסלח".

הרב אופיר כהן מכפר דרום סיפר על מצוקתו לנוכח הטרואמה הכפולה שבה ייעקרו ילדיו שרגליהם נקטעו בפיגוע לא יוכלו למצוא פיתרון מינימאלי לצרכיהם כנכים. "אנחנו עוד נמשיך לשלם את המשכנתא על הבית, בה בשעה שהמחבלים כבר יתגוררו בביתנו, ואתה רוצה שנומר לך תודה?" שאל הרב אופיר כהן את שרון.

"לעולם לא נצביע לאנשים מסוגך", אמרו הרבנים לשרון "ראה לאיזה הרס גרמת". כהנחיה לציבור אומר הרב אליהו כי על הציונות הדתית להבין שהציונות החילונית פשטה את הרגל ו"אין להצביע יותר לאדם נטול אמונה, גם אם קוראים לו נתניהו".

הרב אליהו אומר כי אמנם דווח מאוחר יותר שראש הממשלה הביע כאב בשיחה אבל "דמעותיו של תליין לא הופכות אותו למשהו אחר. הוא עדיין תליין".

על אף השיחה הקשה ממשיך הרב שמואל אליהו והודיע כי גם כעת הוא נותר באמונתו שיתרחש נס שימנע את העקירה, "וכי קשה לו לקב"ה לבצע נס שכזה?"

להאזנה לראיון

(ש)
