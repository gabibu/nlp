

מטה כחול לבן: אם משטרת ישראל תרכוש בסין מדים וציוד אישי עבור שוטריה 50 עובדים במפעל בקרית שמונה יפוטרו לאלתר. יו"ר המטה קורא לשר לביטחון פנים ולמפכ"ל להעדיף תוצרת כחול לבן ולהגן על התעשייה הישראלית.

עדי ליבנה, יו"ר מטה כחול לבן בהתאחדות התעשיינים ומנכ"ל כיתן מתריע כי אם משטרת ישראל תרכוש בסין מדים וציוד אישי עבור שוטריה   50 עובדים במפעל סלטקס שבקרית שמונה יפוטרו לאלתר.

ליבנה מספר כי מנכ"ל מפעל סלטקס אריה בורנשטיין מסר לו כי הוא יאלץ לסגור קווי יצור ולפטר את העובדים, זאת בשל העובדה כי עד היום הוא ייצר כמעט את כל פרטי הלבוש והמדים למשטרת ישראל כגון: חולצות , מכנסיים, מעילים וסרבלים. הוא ציין, כי 30% מתוצרת המפעל מסופקת למשטרת ישראל.

עדי ליבנה ציין, כי בימים אלה פרסמה משטרת ישראל מכרז 29/2005 ,המיועד לרשתות השיווק הגדולות, לשלוש השנים הבאות עם אופציה לשנתיים נוספות לאספקת ציוד אישי , ספורט ומדים באמצעות נקודות לאנשי המשטרה ושירות בתי הסוהר.

סך הכל מדובר באספקת 123 אלף פריטים בעלות כספית של 4.1 מליון שקל בשנה.

יו"ר מטה כחול לבן בהתאחדות התעשיינים הביע חשש, כי מחירי המקסימום אותם קבעה משטרת ישראל במכרז, לא יאפשרו ליצרנים ישראליים להתמודד בו ולכן רשתות השיווק יעדיפו לייבא הפריטים מסין , שם עלות העבודה נמוכה יותר באופן משמעותי ומחירי הפריטים זולים בהרבה.

יו"ר מטה כחול לבן בהתאחדות התעשיינים ציין , כי מתחשיב שנעשה עולה כי משטרת ישראל "תתרום" בכך כ-230 אלף שעות עבודה לעובדים הסינים. ליבנה אומר כי אם זו מדיניות המשטרה לספק עבודה לסינים אז אולי יש מקום להשלים המהלך ולייבא אף שוטרים מסין, שיחליפו את הישראלים.

לא יעלה על הדעת , אומר ליבנה , שמשטרת ישראל המתוקצבת מכספי הציבור לא תדאג לאזרחי המדינה.

ליבנה קורא לשר לביטחון פנים - גדעון עזרא, ולמפכ"ל המשטרה   רב ניצב משה קראדי, להעדיף תוצרת כחול לבן במכרזים גם אם עלותם גבוהה בהשוואה לעלות הרכש בחו"ל, ובכך להגן על התעשייה הישראלית   זאת כפי שהבטיח מנכ"ל המשרד לביטחון פנים עוד ממרס 2003.


