

פריצה לנווה דקלים. קצינים בדימוס מגיעים ללוות את העקירה. שיחות שכנוע בין כוחות העקירה לתושבים. כבישים פתוחים בדרום, ושיגרה בכפר דרום. כתבי ערוץ 7 מדווחים מישובי גוש קטיף.

כתבנו אריאל כהנא מדווח כי בתום משא ומתן החליטו קציני המשטרה להסיג את כוחותיהם מנווה דקלים. זאת לנוכח ההתנגדות העזה בה נתקלו בשערי הישוב.

על פי הסיכום שהושג יחזרו התושבים לבתיהם אולם משמרת מחאה מצומצמת תישאר בשערי הישוב תוך ששוטרי היס"מ ולוחמי משמר הגבול יעזבו את המקום.

אנשי מג"ב נבלמים ע"י המפגינים והתושבים. צילום: אריק כהנא

קצין בדרגת סגן הודיע למפקדו מול עיניהם של תושבי תל קטיפא שאין בכוונתו או ביכולתו לחלק את צווי הגירוש ליהודים. תושב המקום שדיווח על הארוע אמר כי הקצין לא היה מעוניין כנראה להיות שותף בפירוק צה"ל.


על דשי בגדיהם של קצינים בדימוס שהגיעו לישובי העקירה הוצמדה כיתובית 'איתכם!', כך מדווח כתבנו קובי סלע מקטיף. בין הקצינים היה גם אלוף פיקוד הדרום לשעבר יום טוב סמיה שנשאל על ידי התושבים למי הכוונה, האם עם העוקרים או עם התושבים. סמיה והקצינים שעימו חייכו במבוכה...

התפרסות שוטרי מג"ב בשער נווה דקלים. צילום: אריק כהנא

כתבנו אריק כהנא מדווח אודות הפריצה לנווה דקלים. "כוח גדול של יס"מניקים חדר לנווה דקלים דרך השער האחורי של הישוב. זאת כדי למסור את מכתבי הגירוש. לעומתם יצאו התושבים עם ספרי תורה בידיהם בריקודים ושירים. תוך כדי הריקודים פתחו התושבים בשיחה עם הקצינים והחיילים בנסיונות לשכנעם שמדובר בפקודה שאינה חוקית".

"בשם העם היהודי אני דורש ממך שלא לבצע את הפקודה", אמר תושב לאחר הקצינים. על פי הדיווח נראו דמעות בעיני חיילים לא מעטים.

דמעות של עקירה. צילום: אריק כהנא

כתבנו בגדיד טוביה לרנר מדווח כי מפקד גדוד הגיע כשמאחוריו חייליו, ובחיוך אמר להם "פנינו לשלום". על פי הדיווח התושבים קבעו בפניו כי אין לו זכות לדבר באופן שכזה לאחר שהורה לכוחותיו להבליג על ירי של למעלה ממאה וחמישים פצצות מרגמה בימים האחרונים.



מכפר דרום מדווחת כתבתנו חגית רוטנברג. לכפר דרום לא היו אמורים להגיע כוחות העקירה. אתמול התקיים בישוב כינוס בו דיברו ראשי הישוב ורבניו אודות הצפוי ואודות האופן בו יימשך המאבק. על פי הדיווח השיגרה נמשכת בבוקר זה, הילדים נשלחו לקייטנות וכיוצא באלה.

כתבנו קובי פינקלר מדווח כי בניגוד לדיווחים הראשוניים נשלחו צוותים לישובים גנים וכדים על מנת למסור לידיהם את מכתבי הגירוש. לדבריו בתידרוך עיתונאים הגדיר אלוף פיקוד המרכז דן הראל אתה יומיים הקרובים כ"יומיים של הבנה ותיאום".

כתבנו בדרום משה פריאל מדווח כי כבישי הדרום ריקים והתנועה בהם חופשים. זאת למעט הכבישים שבאזור כיסופים. בכבישים אלה עוברים תומכים המתקרבים לכניסה לישובי גוש קטיף.
(ש)
