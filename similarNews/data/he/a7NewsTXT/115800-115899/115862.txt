

תלמידי כיתות י"ב מרחבי הגוש התכנסו אחר הצהריים לאחר שסיימו את הבגרות באזרחות ל"טקס זיכרון לדמוקרטיה הישראלית".

לאות מחאה על תכנית גירוש היהודים מגוש קטיף ומצפון השומרון ועל דרכי קבלתה הוסיפו תלמידים רבים הבוקר שנבחנו בבחינת הבגרות באזרחות בשולי מחברת הבחינה את המשפט: "איפה הבושה? תלמידי ישראל דורשים דמוקרטיה לא רק בספרים!".

במהלך הפגנת התיכוניסטים אחר הצהריים מול משרד החינוך בירושלים, יוצג המחזה "אריק אמר" (על משקל הרצל אמר) . המפגינים יעלו מצג מגדל הדמוקרטיה המתמוטט ויערך טקס זיכרון לדמוקרטיה.

באתר קטיף.נט דווח כי במהלך הטקס שהיה בגוש קטיף, הודלקו ששה נרות, נר לזכר כל אחד מיסודות הדמוקרטיה שנרמסים לדעתם בצורה שרירותית נגד אזרחי מדינת ישראל. הנרות הודלקו לזכר: זכויות האדם והאזרח, הגבלת השלטון, שלטון החוק, שלטון העם, פלורליזים והכרעת הרוב.

במהלך הטקס נשאו בני הנוער דברים לזכרה של הדמוקרטיה הישראלית, ובהם נאמר בין השאר: "התכנסנו כאן היום, תלמידי כיתה י"ב מגוש קטיף, רגע אחרי בחינת הבגרות, כדי להתאבל על מותה של הדמוקרטיה הישראלית. בשנה האחרונה למדנו את יסודותיה ועקרונותיה של הדמוקרטיה, מתוך הספר 'להיות אזרחים בישראל' ולצערנו ראינו שהוא ספר בדיוני, כי המציאות הישראלית רחוקה מהנכתב בו...".
