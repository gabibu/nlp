

נהג המשאית בו התנגשה הרכבת ביום שלישי צבר בארבע השנים האחרונות עשרים וארבעה דו"חות על עבירות תנועה, ובהן אי עצירה בשלט עצור ועבירות מהירות. כך עולה מבדיקה שעשה צוות החקירה המיוחד של המשטרה.

עוד התברר כי נהג הקטר צפר 600 מטרים לפני מפגש המסילה עם שביל העפר, ומהירות הנסיעה הייתה 143 קמ"ש. כשמונים מטרים לפני ההתנגשות צפר נהג הקטר שוב וניסה לבלום. הנהלת הרכבת הנחתה את נהגי הקטרים להאט את הנסיעה בקטע שבו הייתה ההתנגשות.

בבתי החולים מאושפזים עדיין שישים ושבעה מפצועי האסון, שבעה מהם במצב קשה.

השתפר מצבה של התינוקת הדס אקמייב שאימה נהרגה ואביה נפצע בתאונה, אך מצבה עדיין מוגדר קשה.

החברה בה עבד נהג המשאית זייפה 'טכוגרפים'
החברה שהעסיקה את נהג המשאית שהתנגש ברכבת, חשודה כי העסיקה נהגים בשעות נהיגה בלתי סבירות, תוך סיכון תחבורתי.

בחברה התגלה בעבר כי זוייפו כרטיסי טכוגרף כדי למחוק ראיות על נתוני הנהיגה ובקרוב יוגשו כתבי אישום.

טכוגרף זהו מכשיר המותקן במשאיות ובאוטובוסים המיועד לסמן או לרשום את היות הרכב במצב נסיעה או עצירה, וכן את מרחק הנסיעה, את מהירות הנסיעה ואת זמן הנהיגה של הנוהג ברכב.
