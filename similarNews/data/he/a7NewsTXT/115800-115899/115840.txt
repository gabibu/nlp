

פרס נשיא המדינה לספרות, בשיתוף האוניברסיטה העברית, יוענק השנה לחמישה סופרים: סמי מיכאל, מרג'ייה בשארה, עינה ארדל, דוד טרבאי ואפרת דנון.

פרס נשיא המדינה לספרות, בשיתוף האוניברסיטה העברית, יוענק השנה לחמישה סופרים: סמי מיכאל, מרג'ייה בשארה, עינה ארדל, דוד טרבאי ואפרת דנון. הפרס ניתן על תרומתם להעשרת התרבות הישראלית וערכי הרוח בה גם לדורות הבאים. הטקס יתקיים במעמד נשיא המדינה מר משה קצב, בבית הנשיא, ביום שני 18 ביולי 2005.

"זו השנה השנייה שהאוניברסיטה העברית שותפה עם בית הנשיא בבחירת היוצרים הראויים לפרס", אומר נשיא האוניברסיטה העברית פרופ' מנחם מגידור. "משימתנו השנה לא הייתה קלה מזו של השנה שעברה. הוגשו לנו מאות יצירות בעברית ובערבית   כולן מקוריות, מעניינות ומחדשות. הגיוון העצום הזה, כולל ריבוי השפות והפוליפוניה של הקולות והסגנונות, יכול וצריך לשמש מצע משותף לזהות ישראלית".

הסופר סמי מיכאל יקבל את פרס נשיא המדינה על מפעל חיים "לציון כלל יצירתו, על מקוריותו ופריצת הדרך שלו ועל תרומתו הייחודית לשיח הציבורי הישראלי". סמי מיכאל נמנה עם שורת הסופרים המרכזיים בישראל, ויצירתו, שתורגמה לשפות רבות, זכתה להצלחה עצומה בארץ ובעולם ונחשבת לחלק מהקלאסיקה של הספרות העברית המודרנית.

בין אנשי הרוח המרכזיים בישראל בולט מיכאל כמי שפועל למען זכויות האזרח בחברה ולמען דו- קיום עם החברה הפלסטינית, באמצעות יצירתו הספרותית ופעילותו הציבורית. כתיבתו חורגת מתחומי הספרות היפה גם אל הכתיבה הפובליציסטית.

פרס הנשיא על יצירת פרוזה בעברית יוענק למר דוד טרבאי על ספרו "סטלקר" המהווה "הישג ספרותי מרשים הבולט בטיבו ובייחודו". טרבאי משכיל לשלב בספרו עלילה מקורית, עיצוב מוקפד של דמויות וסגנון כתיבה עשיר צלול ומדויק. הוועדה החליטה להעניק לספרו את הפרס "בשל מעלותיו הרבות ובשל היותו מרשים, מקורי, רב עצמה ומטריד".

על יצירתה "סנדלי הדם שלי" תקבל גב' עינה ארדל את פרס הנשיא על יצירת שירה בעברית. מספרה של ארדל פורצת "שירה בלתי צפויה, שירה שאיננה מינורית ושאיננה מצטנעת, אלא קולנית וצבעונית, רוויית צבע צליל וריח, משתוקקת למגע בלתי אמצעי, לתחושה קשה ולאחיזה מאומצת".

ד"ר מרג'ייה בשארה יקבל את פרס הנשיא על יצירה בערבית. הפרס יוענק לו על ספרו "דמות האישה בספרות הערבית הקלאסית", שהיה לרב מכר בעמאן. חברי הוועדה ראו בספר תרומה חשובה להבנת מעמדה החברתי והספרותי של האישה בימי הביניים.

הספר "דג בבטן" מאת גב' אפרת דנון יזכה אותה בפרס הנשיא על יצירת ביכורים בעברית. חברי הוועדה מצאו את כתיבתה של דנון "בשלה ובעלת ייחוד משלה, שרק לעתים נדירות אנו מוצאים כדוגמתה ביצירה ראשונה של סופר".

עם חברי הוועדה לבחירת הזוכים נמנים: נשיא האוניברסיטה העברית פרופ' מנחם מגידור (יו"ר); פרופ' יעקב אלבוים וד"ר מתי הוס מהחוג לספרות עברית באוניברסיטה העברית; ד"ר סולימאן ג'בראן מהחוג לספרות ערבית באוניברסיטת ת"א; ראש התכנית ללימודי נשים ומגדר באוניברסיטת ת"א פרופ' חנה נווה; הסופרות ש. שפרה ורונית מטלון; גב' נטשה גורדנסקייה, דוקטורנטית בחוג לספרות עברית; ותלמיד המוסמך יובל עברי מהיחידה למעורבות חברתית באוניברסיטה העברית.
