

'שרון ואולמרט הפכו את רשות השידור לכלי לקידום מטרותיהם הפוליטיות", כך אומרת מועצת יש"ע בתגובה להחלטה של רשות השידור לדחות את בקשתם ולפסול את התשדיר לקראת המפגן הקרוב.

מועצת יש"ע פנתה שלשום לוועדת הערר של רשות השידור בדרישה לבטל את ההחלטה לפסול את תשדיר הפירסום לקראת המפגן הענק "עוצרים רגע, חושבים מחדש" שיתקיים ביום שני הקרוב.
נמסר בצהריים כי וועדת הערר החליטה לדחות את בקשתה של מועצת יש"ע, וזאת למרות תקדימים של תשדירים דומים שאושרו. כמו כן, נפסל גם נוסח אחר, שבו הורדו סיסמאות בעלות גוון פוליטי.

המועצה מתכוונת לעתור לבג"ץ על ההחלטה שמעידה לטענתם על "ניסיון סתימת פיות". יו"ר המועצה , בנצי ליברמן, אמר אתמול כי "מצער לגלות כי גם רשות השידור הפכה לחלק מכת האתרוגנים והיא עסוקה במתן גיבוי פוליטי לראש הממשלה וסתימת פיות, במקום להגן על חופש הביטוי ועל הדמוקרטיה".

