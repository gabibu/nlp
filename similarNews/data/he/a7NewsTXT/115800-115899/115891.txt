

יו"ר ועדת העבודה והרווחה של הכנסת, ח"כ שאול יהלום אומר בראיון לערוץ 7 כי בעוד חודשיים יוכל כל אדם שיראה פגיעה בנכים להגיש תלונה על כך. "מדובר בעבירה פלילית ואזרחית עליה מוטלים קנסות כבדים", ציין.

"קיבלנו חוק חדש שבעוד חודשיים אשר קובע כי כל גורם חיצוני יוכל להגיש תלונה במשטרה בגין אפליית אזרחים בעלי מוגבלויות, עבירה עליה מוטלים קנסות רציניים, בעוד שעד עתה היחיד שהיה מסוגל להגיש תלונה זו היה הנכה עצמו", סיפר יהלום בראיון לערוץ 7. "הגיעו אלי עשרות פניות של עורכי דין שביקשו כי אתן להם ילד או נכה על מנת שיוכלו להגיש תלונה בהתנדבות בשמו". לאחר כניסת החוק החדש לתוקף יוכל כל מאן דבעי לעשות זאת גם ללא שמו של הנכה.

יהלום התייחס לכניעת הנהלות הלונה פארק והסופר-לנד לתביעה לאפשר כניסת נכים למתקני השעשועים בגנים אלו ואמר כי בדרך כלל, כל מקום פנאי ובילוי פותח את דלתותיו ופעמים רבות דבר זה נעשה אף בהתנדבות. לדבריו, החלטת הסופר-לנד והלונה פארק שלא לתת לילדים נכים להיכנס למתקניהם היא חידוש משום שעד שנה שעברה גם הם אפשרו כניסת נכים. "סיכום הפרשה החיובי הוא שהמדיניות תהיה כמו שהיה בשנים עברו", אמר.

לברי יהלום, ההישג בפרשת הלונה פארק הושג בזכות שני דברים, הראשון הוא המאבק שהבהיר כי מדיניות זו מנוגדת לחוק. "במקרה הזה היתה תופעה מיוחדת, שהחברה הישראלית הקיאה והוקיעה את ההחלטה הזאת", ציין והסביר שמדובר בביטול כרטיסים המוני של אזרחים פרטיים. "אם המאבק היה ממשיך עוד שבוע אני לא יודע אם מישהו היה בכלל מבקר במקומות הללו". לדבריו, דבר זה מראה כי החברה שלנו בריאה וערכית ושהנושא הזה של מניעת האפליה חלחל והופנם כשמדובר בעיקר בבני הנוער.

יהלום סיפר כי במהלך כל קיץ הוא מבקר בעשרות קייטנות של ילדים נכים ובעלי מוגבלויות שונות בהן הוא רואה בחורים ובחורות צעירים החברים הארגונים המשקיעים את כל מרצם לטיפול באותם בעלי מוגבלויות. "זה מקו לחיים, עזר מציון, בית הגלגלים, ותנועות הנוער והקיבוצים, זכרון מנחם ועוד ועוד וכל הגופים האלה מאורגנים בעיקר בעזרת מתנדבים ואז אתה רואה שליד ילד נכה או משותק יש מתנדב או מתנדבת או אפילו שני מתנדבים ומדובר במפעל שמקיף בקיץ עשרות אלפים של מתנדבים וגורם להתרגשות רבה של ההורים שמציינים את היופי של התופעה".
