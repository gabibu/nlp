

יו"ר העבודה פרס יכנס את מרכז העבודה כדי לדון בדחיית הפריימריס לראשות המפלגה. מזכ"ל העבודה, ח"כ כבל תוקף את פרס: "מה זו, שליפה?" פרס מבהיר: כדי להראות את נקיון המפלגה לא אמתין למממצאי הבדיקה.

המשנה לראש הממשלה ויושב ראש מפלגת העבודה השר שמעון פרס, יכנס את מרכז מפלגת העבודה כדי לדון בדחיית הבחירות הפנימיות לראשות העבודה. זאת בעקבות הדיווחים אודות פגמים משמעותיים שהתגלו במפקד חברי המפלגה.

את הודעתו מסר הבוקר פרס בעקבות ריבוי העדויות על שחיתויות וזיופים במפקד חברי המפלגה.

בראיון לגלי צה"ל אומר הבוקר פרס כי המניע להחלטתו הוא שאפתו להראות לציבור את יושרה של המפלגה והתנהלות מוסדותיה. "אני לא רוצה שייווצר רושם שיש משהו לא תקין. הצדק צריך להיראות. עלינו לשמור על ניקיון המפלגה, ולכן יש לבצע בדיקה קפדנית".

בראיון התייחס פרס לדברי מזכ"ל המפלגה החדש חבר הכנסת איתן כבל שרואה בדברי פרס מחטף. כבל הביע ביקורת חריפה על פרס "אני חוטף בליסטראות מכל הכיוונים ופתאום בצורה בלתי ברורה קם יושב ראש המפלגה ואומר שהוא הולך לכנס מרכז. אם יש לו מידע אז למה לדחות את הפריימריס בשבועיים? למה לא בחודש או בחצי שנה? מה זו, שליפה? מה זה הסרט הזה בצהריי היום?"

בהתייחסו לדברי כבל אומר פרס כי אין בכוונתו להמתין לממצאי החקירה בפרשת הזיופים "אני לא רוצה שיהיה מקום לספק. לפי מה שנאמר לי, אפשר לבדוק את כל הטפסים בשבועיים. בשביל מה צריך לחכות. אני נהגתי ביושר. אם יש אנשים שניצלו את המפקד באופן לא תקין, יש למצות איתם את הדין".


