

רבה של שכונת בית ישראל בירושלים, הגרש"א הלפרין יצא היום בקריאה נרגשת לצאת לרחובה של עיר, ולזעוק על הכוונה לגרש יהודים מביתם שבגוש קטיף. במכתב שפרסם הרב הלפרין, הוא כותב: "הריני בא בזה בקריאה לידידי, אחים לדעה, המקשיבים לקולי לחזק את ידיהם של אחינו מאנ"ש הי"ו, הפועלים במסירות רבה על שלימות ארצנו הקדושה, ולהעלות על נס את עמידתם העקבית בהתנגדות למסירת שטחי ארצנו הקדושה לידי אויבי עמנו. והפעם נגד החמור ביותר מחשבת הרשע לגזול מעמנו ומארצנו שטחים בנויים וחקלאיים באה"ק, ת"ו."
"ובזה אני פונה אליכם בקריאה, אנא אחיי ורעיי, אל תעמדו מנגד בראותכם את סבל אחיכם, חושו לעזרת ישראל. התלכדו נא והתאחדו מסביב לרבנים החשובים לנהוג כפי שנהג מרדכי הצדיק בשעתו, לצאת לרחובה של עיר ולזעוק זעקה גדולה ומרה בכל עוז ותעצומות את קול זעקת ההלכה המפורשת בשו"ע סימן שכ"ט, לצאת ולהסביר זאת לעם ישראל בשפה ברורה ובתוקף גדול עד שנראה בביטול הגזירה הקשה. ויה"ר שיהיה זה בחסד וברחמים עדי נזכה לראות בביאת משיח צדקנו ובבנין בית המקדש תומ"י."

המכתב פורסם באתר החרדי 'לדעת נט'.
