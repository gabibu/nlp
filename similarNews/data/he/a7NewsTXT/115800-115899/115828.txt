

אמש הגיעו שוטרים למשפחת שריאל באלון מורה ודרשו מאבי המשפחה להוציא את בנו, ברוך, לצורך חקירה. שכנים טוענים כי מפקד תורן של משטרת אריאל הורה לשוטרים לפרוץ לבית המשפחה. דובר ש"י: המעצר בוצע כחוק.

אב המשפחה, דוד שריאל, דרש מהשוטרים להציג לו צו חיפוש או פקודת מעצר אך לשוטרים לא היה אישור, השוטרים אמרו לאב כי הם אינם יודעים מדוע הם מבקשים את מעצר הילד.

משסירב האב, הזמינו השוטרים את חבריהם מהיס"מ וכעבור כחצי שעה הגיעו למקום שמונה שוטרי יס"מ, אב המשפחה דרש אף מהם להציג מסמך כלשהו לפני שיכנסו לביתו, כיוון שלא הציגו מנע האב את כניסתם ואלה הזמינו קצין משטרה בדרגת פקד, ככל הנראה מפקד תורן של משטרת אריאל
שהורה לשוטרים לפרוץ לבית.

ברוך שריאל בן 18 יושב בימים אלה ב'מעצר ישוב' על חלקו בחסימת כבישים במחאה על תוכנית ההנתקות.

דובר ש"י, שלומי שגיא, אומר בתגובה כי "צו המעצר ללא שחרור בתנאים הוצא ע"י בית המשפט המחוזי בכפר סבא לאחר שהחשוד לא הופיע למתן עדות בפני בית המשפט, הצו הזה וכל הפעולות הנלוות נעשו כחוק ולמרות שהחשוד לא שיתף פעולה, השוטרים הפגינו סבלנות וניהלו מו"מ מתמשך. בסופו של המעצר בוצע ע"פ הצו והחשוד הועבר הבוקר לבית המשפט".
