

מזכ"ל מפלגת העבודה, איתן כבל, קרא לדחות את הבחירות המקדימות לראשות המפלגה כדי לבצע בדיקה של כל טופסי המיפקד. אחוז גבוה מהטפסים שנבדקו נמצאו בלתי כשירים.

מזכ"ל מפלגת העבודה, ח"כ איתן כבל, הודיע אתמול כי יפעל לדחיית הפריימריז לפחות בחודשיים, וזאת עד לבדיקה מדוקדקת של כל טפסי המיפקד. זאת בעקבות שורה של ליקויים וכשלים באמינות מפקד החברים במפלגה.

על פי הבדיקה, שנערכה בפיקוח השופטת בדימוס שרה פריש, כ-45% מהטפסים שנבחנו על ידי גרפולוגיים נמצאו לא תקינים. מבדיקות טלפוניות שנעשו עם אנשים שהיו רשוים כמתפקדים עולה כי רבע מהם אינם חברים כדין.

השופטת פריש אמרה בכינוס כי "מהבדיקה עולה מסקנה אחת מרכזית וברורה: אחוז גבוה מטופסי המפקד שנבדקו נמצאו בלתי כשרים. התופעה שהתבררה היא כי חלק משמעותי מהמיפקד נוהל בשיטה של קבלנות סיטונאית של קולות בניגוד לחוקה ולתקנון. המדובר בתופעה קשה ומצערת ואני מקווה כי ראשי מפלגת העבודה יידעו להתמודד עימה כראוי".

ביום ראשון יכונס מרכז מפלגת העבודה כדי להכריז באופן רשמי על דחיית הפריימריס.

במטה של המועמד אהוד ברק בירכו על ההחלטה: "אנו מאמינים שבכך נסיים את הביזיון". במטהו של מתן וילנאי האשימו את יו"ר המפלגה, שמעון פרס, בתוצאות המיפקד, ואמרו כי "מדובר ברעידת אדמה ובמחדל עצום". המועמד עמיר פרץ תקף הערב בחריפות את ההחלטה.
