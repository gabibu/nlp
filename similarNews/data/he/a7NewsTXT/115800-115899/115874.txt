

ציוד רפואי בשווי של כ 500 אלף דולר הועבר למספר בתי חולים ברצועת עזה מארגון ה-USAID בעקבות בקשה של מנהלת התיאום והקישור ברצועה.

הציוד הרפואי, הכולל מחוללי חמצן שתפקידם לייצר תמהיל אוויר עם ריכוז גבוה של חמצן, הוצב אתמול (ד') בבתי החולים "בית חנון" בבית חנון, "דורא" בעזה, "נאצר" בחאן יונס ו"תל סולטאן" ברפיח.

מתאם הפעולות בשטחי יש"ע, האלוף יוסף מישלב, פנה לפני כחצי שנה לראש ארגון ה-USAID בבקשה לחזק את בתי החולים ברצועת עזה על ידי התקנה ארבעה מחוללי חמצן. עלות התרומה של ה-USAID כוללת תקציב לבינוי החדרים בהם יוצבו המחוללים בבתי החולים. ארבעת המחוללים יועברו במכולות מנמל אשדוד אל מעבר קרני, שם יוכנסו פנימה לרצועת עזה.

הכנסת המחוללים לרצועה תצמצם את התלות בהכנסת בלוני חמצן לצרכים רפואיים מישראל לרצועה ותשפר את השירות הרפואי הניתן לאוכלוסייה.

מנהלת התיאום והקישור בעזה, שמלווה את הפרויקט מראשיתו, תיאמה את העברת המחוללים ואף נכחה היום ועקבה אחר ביצוע העברת הציוד.כמו כן, פועלת מנהלת התיאום והקישור כדי לסייע לארגונים בינלאומיים בפרויקטים דומים נוספים. באישורו של מתאם הפעולות בשטחים, הוכר הפרויקט כתרומה לפלסטינים הפטורה ממכס.
