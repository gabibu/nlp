

משה גובי, אביו של אלקנה גובי הי"ד, שנהרג לפני יותר משלוש שנים בציר כיסופים, הגדיר את החלטת בית המשפט כהישג ואמר: "יקרה עם הקברים מה שיקרה איתנו, הם ישארו לעד פה בגוש קטיף".

"ודאי שאנחנו מעוניינים להשאיר את הקברים במקומם ומאמינים שכלל לא יקרה מעשה הרשע של הגירוש ואז גם תיפתר כל שאלת הקברים" - כך אמר משה גובי, אביו של אלקנה גובי הי"ד שנהרג בציר כיסופים, בראיון לערוץ 7.

"בדיעבד, אם כבר מדברים על העניינים הללו, אנחנו חייבים להילחם על כך שהקביעה הבלעדית בנושא הקברים תהיה של המשפחות". לדבריו, הוא היחיד שיכול להחליט על גורל קברו של הבן שלו ומטרת העתירה הייתה למנוע מן הממשלה לפנות את הקברים כגנבים בלילה מבלי לבקש את רשות המשפחות. את החלטת בית המשפט היום הגדיר כהישג מבחינת המשפחות השכולות.

"יקרה עם הקברים מה שיקרה איתנו", הצהיר והוסיף, "הקברים נשארים איתנו לעד פה בגוש קטיף".

"משפחתי ואני אומרים כל הזמן שמעשה הגירוש לא יקום ולא יהיה מכיוון שחוק שנעשה באופן דומה לחוקים הדרקוניים שבשמם רצחו בגרמניה עמים הוא לא מוסרי, לא ערכי וכל זאת מכיוון שהמוסר שקובע הוא לא מוסר אלוקי אלא מוסר אנושי שכל אחד קובע ומשנה דעתו מחר", אמר גובי.

"הראיתי לשופטים אחת ממחברותיו של אלקנה מקורס שעבר תוך כדי שירותו ביחידת דובדבן שהמשפט האחרון שהיה רשום שם, שהוא המשפט האחרון שאלקנה רשם בימי חייו, היה "פקודה בלתי חוקית בעליל אסור לבצע!!!!", כאילו זה מיועד לתקופה שלנו", סיפר גובי, "השופטים היו בהלם".

כתבות נוספות בנושא:
* המדינה אחראית לנזקי המשפחות
* בג"ץ: לא ייעקרו קברים לפני הגירוש

