

מזכיר ארגון מגדלי הפרחים אומר כי השווי הכלכלי של 1000 דונם של חממות בגוש קטיף הוא עשרה מיליון שקל. השארתם בשטח תגרום לנזק כבד לחקלאי גוש קטיף שיתקשו לשקם עצמם מבחינה כלכלית לאחר ההתנתקות.


מזכיר ארגון מגדלי הפרחים, חיים חדד, הגיש למנכ"ל משרד החקלאות, יוסי ישי, תוכנית להעתקת החממות מגוש קטיף בעת ההתנתקות לתחום הקו הירוק. לדברי חדד, השווי הכלכלי של 1000 דונם של חממות בגוש קטיף הוא עשרה מיליון שקל. השארתם בשטח תגרום לנזק כבד לחקלאי גוש קטיף שיתקשו לשקם עצמם מבחינה כלכלית לאחר ההתנתקות.

חדד אמר שלהבדיל מבתי המגורים שעלות העברתם גבוהה מבניה חדשה, הרי שעל פי תחשיב כלכלי שערך ארגון מגדלי הפרחים עלות פרוק החממות, הובלתם והקמתם מחדש בתחום הקו הירוק תהיה שני מיליון שקל בלבד. בנוסף לכך, ניתן יהיה לשנע חלק מחומרי הריבוי והצמחים, כך שניתן יהיה לקצר את משך הזמן עד לחידוש היצור החקלאי. "אסור להגיע למצב שבו חקלאי גוש קטיף לא יהיו פעילים במשך עונה או שתיים כי יתכן שבזמן זה הלקוחות יעברו לרכוש פרחים במקומות אחרים והם כבר לא יוכלו לחזור לשוק", אומר חדד.

חדד הדגיש שארגון מגדלי פרחים הוא א-פוליטי ואין לו כל עמדה כארגון ביחס להתנתקות. "אנו מייצגים חקלאים יהודים וערבים מכל הזרמים הפוליטיים. הבסיס להצעתנו הוא מניע הומניטרי לתת פתרון לחקלאי גוש קטיף, שמפעל חייהם עלול לרדת תוך זמן קצר לטמיון, אם הם לא יקבלו טיפול מקצועי".

ארגון מגדלי הפרחים מנהל מגעים עם קבוצה של חקלאים ביחס לפרוק מסודר של החממות בעת ההתנתקות. עם זאת, לדברי חדד, הנחת העבודה צריכה להיות שרוב החקלאים לא יהיו מעונינים לשתף פעולה לפני ההתנתקות. אולם למרות זאת אנו צריכים להיות ערוכים להציע להם פתרון במידה והתוכנית תמומש כדי להפחית ככל שאפשר את המכה הכלכלית שהם יספגו.
