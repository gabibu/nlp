

בג"ץ הורה למנות צוות מיוחד לטיפול בנושא העתקת קברים מגוש קטיף וקבע כי הקברים לא ייעקרו לפני ביצוע הגירוש. בכך קיבל את עמדת המשפחות השכולות בגוש קטיף.

בג"ץ הורה למנות צוות מיוחד לטיפול בנושא העתקת קברים מגוש קטיף וקבע כי הקברים לא ייעקרו לפני ביצוע הגירוש. בכך קיבל את עמדת המשפחות השכולות בגוש קטיף. עו"ד מינצר פרקליטן של המשפחות אמר כי בג"ץ מתח ביקורת חריפה על טיפול המדינה והחליט כי לא המינהלת שבראשה עומד יונתן בשיא תטפל בנושא.

בדיון טען נציג המדינה עו"ד ענר הלמן כי המדינה נוהגת ברגישות במשפחות ויחד עם זאת אין כוונה להותיר קברים בגוש קטיף לאחר הפינוי. הוא הוסיף כי הקברים בכל מקרה יועתקו לפני יציאת צה"ל מהמקום. בדיון השתתף גם ראש מנהלת סל"ע יונתן בשיא.

כתבתנו רותי אברהם מוסרת כי המשפחות השכולות מגוש קטיף עתרו נגד סעיף בחוק ההתנתקות המאפשר למדינה לפתוח את קברי יקיריהם ללא הסכמתם. "ולטפל בקבורה מחודשת שלהם מבלי להזדקק להסכמת משפחות הנפטרים וקבלת רשותם לכך", לשון העתירה.
לטענת המשפחות סעיף זה סותר את חוק היסוד כבוד האדם וחירותו ואינו עומד בתנאי "פסקת ההגבלה", סותר את עקרונות מגילת העצמאות וסותר את חוקי מדינת ישראל.

המשפחות גם ביקשו כי בג"ץ יורה להמנע מנקיטת פעולות הקשורות בפינוי הקברים "בטרם שמשפחות הנפטרים יחליטו בדבר מושב הקבע החדש שלהם עצמם לאחר עקירתם מביתם ויודיעו על רצונם לגבי מתיהם".

ח"כ אורי אריאל מהאיחוד הלאומי אמר בתגובה להחלטת בג"צ: "בג"צ ניפץ את המחשבה ההזויה של מתכנני העקירה, כי המתים הקדושים הם נכס נדל"ן", אריאל הוסיף כי אסור בכל מצב לגעת בקברים ללא הסכמת המשפחות ורבני הישובים בגוש קטיף.

את העתירה הגישו קרוביהם מדרגה ראשונה של נפטרים הטמונים כולם בבית העלמין בנוה דקלים:

שלמה יוליס, אביו של הנער איתי רפאל יוליס ז"ל, שנפטר בשנת תשנ"ג (1993) בגיל 14 וחצי לאחר שלוש שנות מאבק במחלת הלוקמיה.
יהודה היימנרט, אביה של תפארת היימנרט ז"ל, שנהרגה בהתמוטטות אולם ורסאי בשנת תשס"א (2001).
שמואל הילברג, אביו של לוחם השייטת יוחנן אברהם הילברג הי"ד שנפל בג' באלול תשנ"ז (5.9.1997) באסון השייטת יחד עם אחד עשר מחבריו בפעולה מבצעית כשחיילי היחידה נקלעו למארב חיזבאללה בלבנון.
דן ויהודית דוידוביץ, הוריה של אהובה אמרגי הי"ד, שנרצחה בשנת תשס"ב (2002) בכביש כיסופים בסמוך לביתה על ידי מחבלים בדרכה חזרה מעבודתה. היא הותירה אחריה בעל ושני פעוטות.
הרב יובל גבריאלי, אביו של התינוק מתנאל גבריאלי ז"ל, שנפטר בשנת תשנ"ג (1993).
שלה רונזק-שורשן, אמה של הילדה טל שורשן שנפטרה בפתאומיות בגיל 6 3/1/94 כתוצאה מחיידק אלים. אביה של טל ז"ל, דורון שורשן הי"ד נרצח בפעולת בפיגוע ירי בכפר דרום שנתיים קודם לכן (1/1/92).
משה פריימן, בנו של לאה פריימן ז"ל שנהרגה בתאונת דרכים בשנת תשנ"ו (1996).
רומן בריקמן, בנו של ולדימיר זאב בריקמן ז"ל, שנפטר ממחלת ריאות קשה בשנת תשס"ב (2001). רחל אנדרי פרדג', אלמנתו של רוגר אברהם פרדג' ז"ל, שנפטר ממחלת הסרטן בשנת תשנ"ד (1994).
דוד בונפד, אביה של שמרית בונפד ז"ל, שנפטרה בפתאומיות ממחלה בשנת תשס"א (2001).
אברהם ברבי, בנם של אסתר ברבי ז"ל, שנפטרה ממחלה בשנת תשנ"ח (1997) ושל דוד ברבי ז"ל, שנפטר לפני 30 שנה בצרפת והוא לקבורה בשנת תשס"ה (2004). אסתר ודוד ז"ל נטמנו זו לצד זה למנוחת עולמים בבית העלמין בנוה דקלים.
נורית אביטן, בתה של מזל ביטון ז"ל, שנפטרה ממחלה בשנת תשנ"ח (1998).
רבקה ביתן, אלמנתו של ניסים ביתן ז"ל, שנפטר ממחלה בשנת תשס"ד (2003).
פאול בירנבאום, אביו של הרב שמעון בירן הי"ד רבה של כפר דרום שנרצח על ידי מחבל בכ"ד אייר תשנ"ב (27/5/93) מול שער הישוב כפר דרום.
משה שטיין, אביו של יעקב שטיין ז"ל, שנפטר בשנת תשס"ג (2003).
גבי אראמה, בנה של מזל אראמה ז"ל, שנפטרה ממחלה בשנת תשס"ג (2002).
דורון בן-שלומי, אביו של הילד אליה בן שלומי ז"ל, שנפטר ממחלה בשנת תש"ס (2000).

תושבים רבים מגוש קטיף הגיעו לדיון בבג"ץ כדי לתמוך ולסייע למשפחות השכולות.
