

החופש הגדול רק התחיל וישנם תלמידים שכבר נמצאים עמוק בתוך קלחת הפעילות. אחרי שהזיעו שנה שלמה על ספסלי הלימודים בחרו הבחורים לצאת למחנה ההסברה של מועצת יש"ע ולתרום את חלקם לסיכול תוכנית הגרוש והעקירה.

(תמונה: פעילי מטה צפון בהפגנה בכרמיאל)

גופי המאבק לעצירת ההתנתקות יודעים שכל רגע עכשיו משפיע ולכן החליטו להגביר את פעילות ההסברה במטרה "לעורר את הציבור ואת מקבלי ההחלטות להחזיר את ההכרעה אל העם".

בימים אלו ממשיכים הפעילים להציף את הארץ בסרטים כתומים, צבע הנבחר למאבק, ולחלק חומרי הסברה. הם מקווים שפעולותיהם יכריעו במהרה ולא יצרכו להגיע לשלב הבא- ביום שצה"ל יסגור את גוש קטיף וצפון השומרון לכניסת אזרחים. בשלב זה הפעילות מתבצעת דרך השטח באופן אינטנסיבי תוך יצירת אקלים של התנגדות רחבה. המארגנים מבהירים כי מדובר במחאה עממית שתתפרש על פני המדינה כולה ועל פני זמן ארוך.

לפני כ-3 שבועות הוקם המחנה הראשון ליד נחלים והבחורים יוצאים משעות הבוקר המוקדמות לפעילות באזור המרכז ומחלקים חומרי הסברה וסרטים כתומים לנהגים. הפעילות במחנה זה מהווה נדבך ראשון להתארגנות לקראת הקמת מחנות נוספים. ביום ראשון צפוי לקום מחנה לבנות ליד פתח תקווה. "החברה עסוקים אך ורק בנושאים האלו בחלוקת חומרי הסברה במשך הפעילות. ההספקים טובים אבל 'אין הברכה שורה אלא הדבר הסמוי מן העין' ומדובר לפחות בעשרות אלפי סרטים ביום"- כך אומר זבולון כלפא ממקימי המחנה ומרכז הפעילות במרכז לערוץ 7. החל משבוע הבא יתחילו לשלב גם פעילויות חינוכיות לצעירים במהלך השהות במחנה.

כלפא מספר כי אחד הבחורים עמד בתחנת הדלק והחזיק בשקית מלאה של סרטים כתומים. "ניגש אליו יהודי חילוני וביקש ממנו לקנות סרט אחד במחיר הנהוג שקל. כשראה שאין לו עודף משטר של 100 שקל אמר לו שהכסף יהיה תרומה לפעילות".

המשטרה ניסתה לאחרונה להצר את צעדיהם של העומדים בצמתים. באחד המקרים, באזור פתח תקווה, ביקשו השוטרים פרטים מאחד הפעילים שעמד עד המדרכה ואסרו עליו לעמוד במקום. כלפא מספר: "תוך כדי דין ודברים ניגש יהודי שמלובש בחליפה יפה והבחור קצת נבהל. לתדהמתו הוא התחיל להתווכח עם השוטרים וכשניסו 'לנפנף' אותו שלף כרטיס של עו"ד והודיע לבחור שאם יהיו בעיות והשוטרים ימשיכו להפריע - יוכל לקרוא לו שיטפל במקרה", סיפר כלפא שציין כי אין זה מקרה ראשון בו בוחרים עורכי דין לסייע לפעילים אפילו ללא תמורה. הפעילים אומרים כי השוטרים כבר מבינים שהפנייה אליהם לא מרתיעה.

"החברה גם מרגישים שעושים משהו ומחוללים מהפכה בולטת. הם נתקלים בתגובות מאוד חיוביות ולעיתים גם הצליחו לדבר עם אנשים ולשכנעם. השטח נצבע בכתום", מוסיף כלפא.

למחנה ההסברה באים פעילים מכל רחבי הארץ. כלפא מציין כי תפעול המחנה נשען על תרומות רבות ולוגיסיטיקה. עלות החזקה של 100 פעילים למשך שבוע מסתכם ביותר מ-85 אלף שקלים. העלות כוללת כלכלה לבחורים, לינה, אספקת סרטים וחומרים הסברה לפעילות ואוטובוסים להעברת הפעילים במשך היום. מידי פעם משתדלים המארגנים גם לצ'פר את הפעילים על עבודתם.

במועצת יש"ע מודעים לכוח הגדול שיש דווקא לבני הנוער ובמיוחד למרחב הזמן הגדול שעומד בימים אלו לרשותם. "במקום לשבת בבית להתעצבן ולכעוס על המצב אפשר לקחת את הכוחות ולהתנדב לפעילות", אומרת דוברת מועצת יש"ע, אמילי עמרוסי.

גם ילדים שביקשו להשתתף בפעילות, מצאו "תעסוקה ציונית הולמת" בחלוקת חומרי הסברה לחיילים בתחנות רכבת ואוטובוסים. כך מדווחת סוזי דים, מרכזת המטות.
בני הנוער יכולים לבחור איזו צומת שנוחה להם ולחלק שם את חומרי ההסברה. עד כה מאיישים הפעילים כ-100 צמתים באופן קבוע, ולדברי מרכזת המטות, מדובר בשיא שמעולם לא הושג ע"י איזשהו גוף בארץ. הפעילות מתבצת כאמור דרך מטות ערים והם מבטיחים כי "כל נוער שיפנה -- ימצא אתגר רב והתיחסות אישית".

הפעילות מתבצעת בשיתוף פעולה עם המטה של גוש קטיף. "אנחנו לקראת המעבר של שלב השיא, השלב בו נניף את הפעילות, נעבור לשלב השיא ונבקש מהציבור התגייסות מוחלטת ולקיחת ימי חופשה, ונכונות להיעצר. אם המשטרה הראתה לפני שבוע שיש לה כ-800 שוטרים שהצליחה לגייס   אלינו מגיעים מאות פעילים חדשים מידי שבוע. רק בשבוע שעבר הגיעו כ-700 בני ישיבות ואולפנות וגם אנשים מבוגרים מודיעים לנו שהם מוכנים לתרום את החופשה השנתית שלהם לפעילות, היו גמלאים ופנסיונרים, אנשים ממקצועות חופשיים ומובטלים שביקשו לעמוד בצמתים, חלקם גם אחרי יום העבודה. וזה היתרון הגדול שיש לנו שהוא כוח אדם. ל'שלום עכשיו' יש אולי 70 איש שאולי בשכר ולא מתנדבים, ולנו יש יתרון גדול שיש לנו ציבור מסור שמתגייס בהמוניו", מסכמת עמרוסי.

כתבות נוספות בנושא:
* בתחילת תמוז תחל התנועה לגוש קטיף
* מועצת יש"ע נערכת למבצע 'עוצרים וחושבים'

