

דו"ח הועדה הציבורית לבחינת תשלומי ההורים בחינוך התורני העל-יסודי הוגש אתמול ליו"ר סיעת המפד"ל, ח"כ זבולון אורלב.

הוועדה מונתה מטעם סיעת המפד"ל לאור קיצוץ מתמשך של עשרות אחוזים בתקציבם ע"י משרד החינוך והאוצר ולאור מצוקות ההורים הנאלצים לשאת בעול כלכלי כבד למימון חינוך ילדיהם. בראש הוועדה עמד ד"ר מתי דגן, לשעבר ראש מינהל החינוך הממלכתי דתי במשרד החינוך וריכז אותה אלחנן גלאט - מנכ"ל ישיבות בני עקיבא.

הוועדה בדקה את רמת תשלומי ההורים, מעבר לאלו הכלולים בהנחיות משרד החינוך ומחייבים את כל מוסדות החינוך במדינה, והציעה לקבוע שלוש רמות של מוסדות, שעל פיהם תקבע רמת השתתפות ההורים בממימון ההוצאות, כך למשל, בישיבות התיכוניות ובאולפנות עם פנימייה מלאה תעמוד השתתפות ההורים על 12,000-18,500 ש"ח, בכאלו שאין בהם פנימייה על 6,000- 8,000 ש"ח, ובמקיפים התורניים ובאולפניות על 3,000- 5,000 ש"ח.

עוד המליצה הוועדה להקים מרכז ארצי שינפק "תו תקן" למוסדות המנוהלים בשקיפות ציבורית וביעילות, תוך הקפדה על מינהל ציבורי תקין והגון והגבלת שכר השכירים.

הדו"ח כולל גם המלצה להקים קרן מילגות ארצית למתן סיוע והנחות לנזקקים. כמו כן, המליצה הוועדה שכל מוסד ועדת ייעול לבחינה מחדש של הפעילות המינהלית ותנאי השכר.
ח"כ אורלב אומר כי "תשלומי ההורים הגבוהים הם בלתי סבירים ומונעים מתלמידים רבים ללמוד בישיבות ובאולפנות עקב מחסור כספי של הורים וחייבת להמצא דרך לפתרון הבעייה".
נמסר כי המלצות הוועדה יובאו לדיון בסיעת המפד"ל, כדי לקבוע עמדת התנועה בסוגייה זו.

כתבה נוספת בנושא:
* שכר הלימוד בישיבות יעלה בכ- 40%
