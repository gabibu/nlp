

מחקרים סוריים מראים: הסכם שלום עם ישראל יפגע בכלכלה הסורית הנשענת כולה על פיתוח אמצעי לחימה והגנה כנגד ישראל, וכן ישנה את המבנה החברתי והפוליטי הקיים כיום בסוריה.

ד"ר גיל פיילר ממרכז בגין-סאדאת (בס"א) למחקרים אסטרטגיים באוני' בר-אילן, אמר כי מחקרים פנימיים שנערכו בסוריה העלו את המסקנה החד-משמעית, לפיה לסוריה מומלץ שלא להגיע להסדר שלום עם ישראל. הדברים נאמרו במהלך יום עיון מיוחד שעסק בנושא "סוריה   לאן?". הכנס נערך באוניברסיטת בר-אילן על ידי מרכז בס"א למחקרים אסטרטגיים.

לדבריו, המחקרים הסוריים מצאו כי הסכם שלום עם ישראל יפגע בכלכלה הסורית, הנשענת כולה על פיתוח אמצעי לחימה והגנה כנגד ישראל, וכן ישנה את המבנה החברתי והפוליטי הקיים כיום בסוריה.

פרופ' אפרים ענבר הציג את עמדתה של ישראל בנושא, וציין כי גם לישראל אין אינטרס להגיע להסדר עם סוריה. הוא הסביר זאת בטענה כי המשטר והערכים התרבותיים המקובלים בסוריה, אינם בשלים לשלום. "כדי ששלום עם סוריה יהפוך לאפשרי יש צורך בהתערבות אמריקאית, שתשנה את המשטר והלך החשיבה הסורי המקובל כיום", אמר פרופ' ענבר.

ד"ר מרדכי קידר, ממרכז בס"א למחקרים אסטרטגיים, קרא לפוליטיקאים ולאנשי האקדמיה להתייחס לסוגיית הפליטים הפלסטינאים שבדרום סוריה. לטענתו, הצמרת הפוליטית והתקשורתית מדחיקה מזה שנים את האפשרות של התעוררות פוליטית של הפליטים הפלסטינאים שבדרום סוריה, כאשר יושג הסדר שלום עם סוריה. לדבריו, אם וכאשר יושג הסכם שלום עם סוריה ובמקביל לכך תהייה באזורינו מדינה פלסטינית, הפליטים שבדרום סוריה עתידים לבוא בדרישות לאומיות ולהפר את המאזן הדמוגראפי בגבולותיה של ישראל.

ביום העיון בחנו החוקרים את סוריה על פניה המגוונים, בדיונים שונים בנושאים: כלכלת סוריה, תנועות המחאה הקיימות בה, מדיניותו של בשאר אסאד, סוריה במערכת הבין-ערבית, יחסי סוריה-ארה"ב ועוד.
