

נשיא המדינה, משה קצב, ביקר אתמול אחר הצהריים בבית משפחת החייל אבי קארותשי ז"ל בבאר שבע, שנהרג בתחילת השבוע בציר פילדלפי. "נעשה כל מאמץ שלא לפגוע באזרחים שלווים, אך זה עלול לקרות", אמר.


בני המשפחה ביקשו מהנשיא קצב להעביר את המסר לפיו "צה"ל חייב להגיב ולא באיפוק על מות בננו". כך מדווח כתבנו משה פריאל.

הנשיא האזין לבני המשפחה שהעלו קווים לדמותו וביקשו ממנו לעזור בהנצחת שמו. הנשיא ניחם אותם באבלם, וציין כי יעמוד לעזרתם בכל שעה.
עם תום הביקור ביקש כתבנו את תגובת קצב לירי המחבלים הבלתי פוסק וזה על רקע תוכנית ההתנתקות: " נושא ההתנתקות שנוי במחלוקת אולם לממשלה ולכנסת יש את הכלים החוקיים ליישם החלטות אלה וחובת האזרחים לכבד כל החלטה".

בנוגע לשאלת האיפוק מול הירי הנמשך, השיב קצב: "זה לא נכון שאנו נוהגים באיפוק. ישנם תגובות חריפות, אנו לא נאפשר להם לתקוף ונשב בחיבוק ידיים. הם מבינים שעל כל תקיפה שלהם תהיה תגובה ונעשה כל מאמץ שלא לפגוע באזרחים פלשתינאים שלווים. מעולם לא היתה זו מטרתנו אולם זה עלול לקרות כאשר מפקדות המחבלים פועלות מתוך ריכוזי אוכלוסיה ומסגדים אמבולנסים ילדים ונשים מהווים הגנה למחבלים".
