

עו"ד מוטי מינצר, פרקליטן של המשפחות השכולות מגוש קטיף, אומר כי בג"ץ קבע שהמדינה תשא באחריות לנזקיהן של המשפחות, כולל נזקים נפשיים.

עו"ד מוטי מינצר פרקליטן של המשפחות השכולות מגוש קטיף אומר כי עוד לא התקבלה החלטה בעתירה נגד עקירת הקברים, וכי ביהמ"ש ביקש מהצדדים להגיע להסכמה. אם זו לא תושג, ייאלץ בית המשפט להחליט. מינצר מוסיף כי בג"ץ קבע שהמדינה תשא באחריות לנזקיהן של המשפחות, כולל נזקים נפשיים.

מינצר אומר לכתבתנו רותי אברהם כי בית המשפט הורה למדינה להקים צוות מיוחד שיטפל בנושא מול המשפחות וכן להקים ועד שייצג את המשפחות ויסייע להן במגעיהן האישיים מול הצוות של המדינה. בחודש אוגוסט יקיים בג"ץ דיון נוסף שבו יבדוק כיצד מתקדמים לקראת הסכמה.

לדברי מינצר בדיון התברר כי בניגוד לטענות המדינה לפיהן "טיפלה ברגישות" בסוגיית המשפחות השכולות, בפועל לא התקיים כלל קשר בין הצדדים. בית המשפט לדבריו גילה הבנה ללחץ שבו נתונות המשפחות "שבשעה ש'החיים' אינם יודעים לאן הם הולכים, קשה להן דעת לאן לעקור את 'המתים', ובכל מקרה, הורה למדינה שלא לגעת בקברים עד לסיום פינוי 'החיים'".

בג"ץ לדבריו נתן דעתו לסוגיית הזמן ונמסר לו כי קיים "חלון זמן" בין מועד פינוי התושבים, לבין התפנות צה"ל. זמן זה מיועד לטיפול צה"ל בתכולת הבתים, במבני ציבור, בבתי הכנסת ובאנדרטאות. זה יהיה גם הזמן שיהיה צורך להגיע להסכמות בענין העתקת הקברים.

אם עד אז לא תושג הסכמה, אומר מינצר, יידרש בג"ץ לקבל החלטה בסוגיות שהועלו בעתירת המשפחות כגון טענות על בזיון קברים וחוקיות עקירת הקברים וכו'.
