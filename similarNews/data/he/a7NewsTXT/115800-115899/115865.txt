

חברי מטה המאבק של מוסדות החינוך חוששים שלא יהיה מנוס מלהעלות את שכר הלימוד בישיבות ובאולפנות בכ-40% בשנת הלימודים הבאה. מטה המאבק החליט לפנות לשרים נתניהו וליבנת בבקשה לשנות את יחסם ללימודי היהדות.

בישיבת מטה המאבק של מוסדות החינוך הדתי נמסר כי אם משרדי האוצר והחינוך לא יחזרו בהם מהקיצוץ בתקציב "לימודי מדע היהדות", לא יהיה מנוס ועל מוסדות החינוך יהיה לעלות את שכר הלימוד בכ- 40% בשנת הלימודים הבאה. דובר הפורום, אייל אריאל, מסר לכתב ערוץ 7 כי הדבר נעשה בצער רב כיוון שכבר היום הנטל על ההורים הוא גדול מאוד וקשה להורים רבים.

"הקיצוץ האחרון בתקציבי לימודי היהדות מוביל לסגירת ישיבות ואולפנות ולצמצום שעות הלימוד עד כדי פגיעה משמעותית בעצם לימודי היהדות. לצערנו, כדי להמשיך וללמד יהדות יש לגייס תקציבים אחרים וללא תקציבי המדינה ידרשו ההורים להגדיל את הנטל המוטל עליהם", מבהירים חברי הפורום.

בישיבה שנערכה בצהריים העלו ראשי המוסדות את תחושתם כי ממשלת ישראל הכריזה מלחמה בחינוך הדתי, וכי שרי הליכוד מובילים לפגיעה משמעותית בעצם היותה של מדינת ישראל מדינה יהודית.
"ממשלת ישראל החליטה לפגוע בחינוך היהודי במדינה. נתניהו וליבנת יודעים היטב כי הקיצוץ שעבר על תקציב לימודי היהדות עומד על כ- 70% בארבעת השנים האחרונות וכי אין עוד תקציבים יעודיים אשר עברו קיצוץ דומה".

יש להזכיר כי לאחר סגירת משרד הדתות הועבר התקציב למשרד החינוך, וזאת לאחר שהובטח חד משמעית כי תקציבם של הישיבות והאולפנות לא יפגע. למרות הבטחה זו עדים במוסדות אלו לפגיעה מתמשכת בתקציב עד כדי כמעט חיסולו.

כפי שדיווחנו פעם קודמת והצגנו את הנתונים: בשנת הלימודים תשס"ב השתתפה המדינה בעלות תלמיד ישיבה תיכונית בסך של 4,000 שקלים בשנה ואילו כיום עומדת ההשתתפות על 1,100 שקלים בלבד.
חשוב לציין כי הורי התלמידים משתתפים בתשלום שבין 10,000 ל- 18,000 שקלים לשנה, כך שהגדלת שכר הלימוד מהווה פגיעה גדולה בהורים.

בנוסף, מסביר דובר הפורום, לא די שהתקציב הכולל מצטמק ונעלם גם שיטת ניצול התקציב פוגעת במוסדות החינוך הדתי לאומי. בעבר היה התעריף קבוע והוא בוצע במכפלות לפי מספר התלמידים. כיום בנוי התקציב מסכום כולל המחולק בין גורמים שונים ובכלל זה גם בתי ספר שלא היו שותפים לתקציב זה בעבר.

מטה המאבק החליט לפנות לשרים נתניהו וליבנת בבקשה לשנות את יחסם ללימודי היהדות. כמו-כן, הוחלט כי אם לא ישתנה המצב מיידית יחל הפורום בקמפיין ציבורי נרחב במטרה לשמור על דמותה היהודית של מדינת ישראל ומערכת החינוך הדתי.
