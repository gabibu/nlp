

7 הנערות פעילות הימין שנעצרו ושוחררו בתנאים מגבילים לאחר שהיו מעורבות בחסימות הכבישים נגד תכנית ההתנתקות והגירוש במסגרת מבצע ניסוי כלים, כפרו היום בהאשמות המיוחסות להן בדיון שנערך בבית המשפט בראשון לציון. התביעה טענה כי הנערות השתתפו בהתקהלות בלתי חוקית, הפרעה לשוטר, ואלימות כלפי שוטרים.

עו"ד חדווה שפירא, פרקליטת האיחוד הלאומי שייצגה את הבנות, אמרה כי הקטינות כפרו בכל האשמות שנגדן. הן טענו כי השוטרים הם אלו שהפעילו אלימות נגדן. שפירא הוסיפה: "אנו מקווים שהצדק יצא לאור. מדובר בתיק שחייב להגיע להוכחות מצד התביעה כדי להפריך את האשמות המיוחסות להן. התיק נקבע להוכחות לתאריך 12.7 בבוקר. אין כל ספק שהתביעה לא תצליח להרים את נטל ההוכחה בתיק זה".

