

עוד בטרם כונס המטבחון הבוקר כדי לדון בבואה של הועדה, מפרסם סגן מזכ"ל האו"ם כי "ישראל נתנה אור ירוק לבואה של וועדת הבדיקה הבינלאומית למחנה הפליטים בג'נין". מוקדם יותר אמר מזכ"ל האו"ם קופי ענאן כי ההחלטה לדחות את בואה של המשלחת ב 24 שעות התקבלה לאחר ששר החוץ פרס הבהיר כי המטבחון יאשר את הגעתה של הוועדה מחר.

ביום שישי הנחה המטבחון את הצוות הישראלי בניו יורק להבהיר כי המצב הנוכחי אינו עולה בקנה אחד עם המנדט של החלטת האו"ם בנוגע לתפקודה של וועדת הבדיקה בנושא ג'נין.

ישנן שלוש נקודות מחלוקת עיקריות בין ישראל לאו"ם: ישראל דורשת להגביל את מנדט הוועדה לבדיקת עובדות בלבד, ללא מסקנות, מחשש שדו"ח שיכלול מסקנות יוכל לשמש בעתיד בסיס לתביעות נגד חיילי צה"ל, באשמת פשעי מלחמה. ישראל גם תדרוש שהעדויות שיוצגו בפני הוועדה יישארו חסויות.

המחלוקת השניה היא סביב דרישתה של ישראל להגביל את פעולת הוועדה רק למחנה הפליטים בג'נין ולא לאזורים אחרים, כפי שניתן היה להבין מדברי מזכ"ל האו"ם. הנקודה השלישית היא דרישת ישראל לכלול בוועדה גם מומחים צבאיים במיוחד לענייני טרור.

בישראל חוששים שהועדה תסיק כי חיילי צה"ל "ביצעו טבח" ומסקנותיה עלולות להביא להגשת תביעות נגד קצינים בצה"ל באשמת פשעי מלחמה, ודרישה להעמיד אותם לדין בבית הדין הבינלאומי בהאג.

השר נתן שרנסקי אמר כי כל העובדות כעת מלמדות על כך שצוות הבדיקה של האו"ם יעמיד את ישראל למשפט שתוצאותיו ברורות מראש ולפיהן צה"ל יואשם בהרס ופגיעה הומניטרית בצד הפלשתיני. הרכב הועדה עורר תמיהה בישראל לאחר שהתברר כי חברי הצוות הם בעיקר מומחים לזכויות אדם, ואין בו די מבינים בלוחמה בשטח בנוי ובטרור.

ישראל עומדת על כך שהצוות יעסוק בבירור העובדות בלבד, כפי שנקבע בהחלטת מועצת הביטחון, ולא בהסקת מסקנות או מתן המלצות. עוד תובעת ישראל, כי תישמר אנונימיות העדים, וכי צוות הבדיקה לא יתמקד רק בנושא ההומניטרי אלא גם בהתפתחות תשתית הטרור במחנה הפליטים.
"בתנאים הנוכחיים, נוצרה הזדמנות לישראל להזים את עלילת הדם נגד חיילי צה"ל ומפקדיו, לפיה בוצע לכאורה טבח בג'נין", אמרו מקורבי שר החוץ.

במוצאי שבת הפגינו ח"כ בני אלון וחברי מולדת מול בניין האו"ם בארמון הנציב בירושלים. המפגינים מחו על וועדת האו"ם לעניין ג'נין ואומרים כי "האו"ם אשם במצב הפליטים ורק הטרנספר לפליטים יביא שלום".

המפגינים דורשים מהאו"ם לחקור את מעשי הרשות בטבח בדולפינריום ובמלון "פארק" בנתניה.



