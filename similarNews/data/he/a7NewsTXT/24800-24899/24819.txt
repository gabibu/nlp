

אתמול פורסם בגלי צה"ל כי המנכ"ל הזמני של רשות השידור יוסף בראל מצהיר שימלא אחר דברי ראש הממשלה אם ירצה להתערב בתכנים.

עוד פורסמה תגובתם של גורמים בערוץ הראשון שאמרו כי "בראל לא מבין מהי עיתונות חופשית והוא מוכן לפגוע בכפופים לו כדי להפוך למנכ"ל הקבוע".

דברי בראל לקוחים מראיון שיופיע בגליון מעריב השבת, בהם אמר: "אם שרון יבקש ממני משהו ויגיד שזה לטובת עם ישראל אני אעשה מה שהוא יאמר לי. כמו שיש עורך לכל עיתון כך יש למדינה הזאת ראש ממשלה ואני לא יודע טוב יותר ממנו מה מתאים לישראל".

יצוין כי בעקבות חשיפתה של כתבתנו חני לוז על כוונתו של בראל לערוך בירור עם ראש חטיבת החדשות רפיק חלבי בנוגע לשידור ראיון עם שליח האו"ם טריה לארסן, החל מסע השמצות נגד בראל. הוא הואשם כמי ששואף להגיע למינוי של קבע כמנכ"ל על ידי יישור קו" עם דרישותיו של רה"מ.
כזכור בראיון שנערך במסגרת התכנית "שבע וחצי" אפשרה יעל שטרנהל לטריה לארסן להשמיץ את מדינת ישראל ללא מתן במה למענה הולם. בראל כינה את אופן הגשת הדברים "מחדל" ו"לא מקצועי".

נודע כי בראל החליט להעביר את שטרנהל מתפקידה ובמקומה תגיש אילנה דיין את התכנית "שבע וחצי" בערוץ הראשון.
