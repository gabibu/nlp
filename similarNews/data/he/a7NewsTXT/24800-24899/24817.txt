

מצרים מוכנה להילחם בישראל אם מדינות ערב יממנו את הלחימה, כך אמר לא אחר מראש ממשלת מצרים, עטאף עבייד.

בתשובה לשאלת כתב עיתון מהמפרץ הפרסי מדוע מצרים לא תקפה את ישראל בתגובה למבצע הישראלי נגד ערביי הרש"פ, השיב עבייד כי מצרים מצפה שהעולם הערבי יקציב לטובת העניין מאה מיליארד דולר, ויאמר לה: "קחו את הכסף, תתחילו להילחם". את דברי עבייד מביאה סוכנות הידיעות היהודית-אמריקנית JTA .

אמש צויין בקהיר מלאת עשרים שנה לנסיגת ישראל מסיני. הנשיא מובארק אמנם תקף את ישראל
במלים קשות, אך אמר כי מצרים תמשיך להיות חלוצת השלום האזורי, כלשונו.

מכון המחקר "ממרי" פרסם השבוע כי נשיא מצרים הצהיר השבוע באמצעי התקשורת המצריים כי מצרים אינה מתכוונת להיגרר למלחמה עם ישראל.

בראיון לשבועון המצרי אכבר אל יאום אמר מובארק כי הוא אינו מתכוון להיענות לקריאות הנשמעות בתקשורת הערבית למצרים לצאת למלחמה.

צבא מצרים אינו צבא של "שכירי חרב" והוא נועד להגן על גבולות מצרים, אמר מובארק והוסיף כי צבא מצרים לא יצא למלחמה רק כדי להלחם. מצרים סבלה מאובדן של 120 אלף 'לוחמי קודש', ומהפסדים של כ 10 מיליארד דולרים, כתוצאה מהמלחמות. מוברק ציין כי למרות שאין פניה של מצרים למלחמה היא תמשיך לתמוך במאבקם של ערביי הרש"פ נגד ישראל.

עבד אל ברי אטוון עורך העתון הפרו עירקי 'אל קודס אל ערבי', המופיע בשפה הערבית בלונדון, פרסם מאמר תשובה לדברי מובארק תחת הכותרת "סדר העדיפויות של מובארק". 'אל קודס אל ערבי' פרסם לאחרונה מאמרים אחדים הקוראים למצרים ולירדן לנתק את קשריהן עם ישראל ולצאת למלחמה עימה. העיתון אף קרא להמוני האזרחים בירדן ובמצרים לפעול למיטוט משטרי מדינתם.

במאמרו כותב אטוואן כי המוני האזרחים המצריים שיצאו להפגין ברחובות מצרים בדרישה כי ארצם תתגייס כדי להגן על הערבים מ'הטבח' שמבצע בהם צה"ל, נענו על ידי נשיאם כי "למצרים אין עניין או מטרה אחרת מלבד ההגנה על גבולות מצרים והדאגה למנוע אלימות כלפיה".

"קיוויתי", מוסיף אטוון, "שמצרים לא תזכיר את 'הישגיה' מהסכמי קמפ דיויד (78'), פרי מלחמת יום כיפור בה נלחמו חיילים מצריים שכם אחד עם חיילי סוריה בגיבויין ובתמיכתן של מדינות המפרץ שיזמו את "נשק הנפט" ככלי אפקטיבי נגד ישראל באותה תקופה. מובארק יודע שהמדינות הערביות לא חדלו אף ליום אחד להמשיך ולתמוך במאמץ המלחמתי של מצרים. אך יותר מכך מצרים בחתימתה על הסכמי קמפ דיויד נטשה את מחויבותה למטרות המדינות הערביות. כל זאת בתמורה לסיוע אמריקני בסך 50 מיליארד דולרים".
