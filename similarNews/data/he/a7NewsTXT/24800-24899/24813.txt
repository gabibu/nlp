

יו"ר תנועת מולדת ח"כ בני אלון גילה אתמול כי גורם בכיר בישראל הדליף לערפאת מידע סודי על פעולה מתוכננת של צה"ל ללכוד את רוצחי השר רחבעם זאבי, המבוצרים בבניין המוקעטה ברמאללה.

לדברי ח"כ אלון, הגיע מידע לאותו גורם כי ביום שני האחרון התכוון צה"ל לשגר יחידה מובחרת לתפוס את הרוצחים וכדי לטרפד את פעולת היחידה מסר הבכיר את המידע לערפאת. אותו גורם המליץ לערפאת לערוך לרוצחים משפט בזק, וזאת במטרה ליצור לחץ דיפלומטי על ישראל, שימנע את הסגרתם.

ח"כ אלון טוען כי בעקבות מידע זה הרכיב ערפאת אתמול בלשכתו בית משפט מאולתר ששימשו בו שני "שוטרים" מחוסרי כל הכשרה משפטית כשופט וכסניגור. הם "גזרו" על ארבעת המחבלים תקופות מאסר שונות, הנעות בין שנה ל-18 שנות מאסר, וגזר הדין "אושרר" על ידי ערפאת.
חמאדי קוראן, שרצח בפועל את השר זאבי הי"ד, נידון ל-18 שנות מאסר. בסאל אל אסמר רחמאן, שסייע לרצח, נידון ל-12 שנות מאסר ומג'די רימאווי, מי שהסיע את חוליית המחבלים נידון ל-8 שנות מאסר. כמו כן, נשפט מחבל נוסף, אחמד אבו ע'ולמא, לשנת מאסר אחת. יצויין כי אבו ע'ולמא נחשב לראש "גדודי אבו עלי מוסטפא", הזרוע הצבאית של החזית העממית לשיחרור פלשתין, שקיבל על עצמו את האחריות לרצח השר זאבי.

מנהיג "החזית העממית לשחרור פלשתין" אחמד סעדאת, שתיכנן את הרצח לא נשפט כלל.
ראש הממשלה אריאל שרון הגיב ל"משפט" שערכו המחבלים באומרו כי ישראל עומדת על כך שהרוצחים יוסגרו לידיה כדי שיעמדו לדין.

"אני מוכרח לומר, זה נראה קצת מוזר. היה אפשר להימנע משפיטתם פעמיים, כי ממילא הם יובאו למשפט בישראל". הפטיר ראש הממשלה.

לדבריו, ישראל גם תעמוד על כך שפואד שובאקי, מי שהיה אחראי, באישורו של ערפאת, למימון הוצאות מחבלים מתאבדים ולהזמנת אוניית הנשק קארין A, יועמד לדין בישראל.

היועץ המשפטי לממשלה אליקים רובינשטיין אמר אתמול כי משפט הבזק שערכה הרש"פ לרוצחי השר זאבי נראה על-פניו כ"פארסה שאינה משפט ואינה ראויה לשם משפט".

לדברי היועמ"ש, נועדה "הפארסה" של העמדת רוצחי זאבי למשפט, "כל כולה לחמוק מביצוע ההסכמים והעברת החשודים לידי ישראל. זוהי ההערמה של ההסכמים על-ידי משפט 'כאילו' ואין לכך בסיס משפטי כלשהו", אמר רובינשטיין.

בתגובה על הידיעה אמר יפתח פלמ"ח זאבי, בנו של השר זאבי, "המשפט המדומה שנערך בלשכת ערפאת הוא לעג למדינת ישראל ולריבונותה. מדובר בתרגיל הונאה נוסף בשרשרת התרגילים של ערפאת. זו הוכחה נוספת לטמטום ולביזיון שהיוו חלק מהסכמי אוסלו. אני משוכנע כי ראש הממשלה ימשיך לדרוש את הסגרת רוצחי אבי, עד שאלו יובאו למשפט בישראל".

שר החוץ שמעון פרס אמר כי העונש שהוטל על רוצחיו של השר זאבי נראה תמוה. "על פי ההסכמים שנחתמו בין ישראל לבין הרשות הפלשתינית, על הפלשתינים להסגיר לישראל אנשים שביצעו פשעים נגד ישראלים, כל זמן שהפשע בוצע בתוך שטח ישראל", הוסיף שר החוץ.
יש לציין כי מאז שנחתמו הסכמי אוסלו עם אש"פ בשנת 93', לא הוסגר אף מחבל אחד לידי ישראל כמתחייב על פי אותם הסכמים.

ח"כ אלון נשאל ע"י כתבנו אם הוא יסכים לגלות את שם הבכיר שהדליף את המידע על פעולת צה"ל ללכידת הרוצחים לערוץ 7, והוא אמר שישקול את זה בחיוב.
