

תחת הכותרת "עורף חזק לעם מנצח" יקיימו היום נשים ב"כחול-לבן" בשעה 12:00 משמרת מול בית רה"מ בירושלים.

אחת מחברות הקבוצה, ארנה מקוב סיפרה לכתבנו כי הקבוצה התארגנה ללא כל פרסום "מפה לאוזן", מתוך תחושה כי יש צורך לארגן פעילויות לחיזוקו של העורף.

בין היתר הן מתכננות לבקר באופן קבוע אצל נפגעי טרור והן גם מתכננות לצאת במבצע "חוצה ישראל" בו יצעדו מצפון הארץ לדרומה במסע מחבר ומקרב.

בין חברות הקבוצה נמנות נשים ממרכז הארץ ומיש"ע, ביניהן לאה שקלאר וגאולה הרשקוביץ ששכלה את בעלה ובנה בפיגועי טרור, מעפרה, מנהלת האולפנה שרה אליאש מקדומים, וד"ר רחל פיקאר, שבנה נרצח במכינה בעצמונה.

לדברי מקוב מטרת הקבוצה היא להדגיש את הזכות של עם ישראל על ארצו ובעיקר בשעה שכל העולם תוקף את ישראל "נקום ונאמר כי כאן מולדתנו וזכותנו על הארץ". כוונת הכותרת "עורף חזק לעם מנצח", הסבירה מקוב, היא להעביר מסר של תמיכת העורף בחיילים משום שלדעתן עוצמתו של העורף מחזקת את התחושה הלאומית ומאפשרת נצחון.

את דבריה חיזק אל"מ במיל' רון שכנר, תושב הר חברון שהשתחרר אתמול משירות מילואים. שכנר פיקד על יחידת מילואים של הצנחנים שביצעה את פעילותה באזור רמאללה. לדבריו חטיבת הצנחנים הצליחה ללכוד את מחצית האמל"ח שעפ"י ההערכה נמצאת באזור. וכן ללכוד כ 85% מהמבוקשים. אם ימשיכו את איתור האמל"ח עוד זמן מה יגיעו להישג של כמעט מאה אחוזים אמר שכנר, והוסיף שהמבצע הוכיח כי הדבר אפשרי.

שכנר ציין כי נוסף על ההישג הצבאי נחשפו נכונות חיילי המילואים להתגייס ותמיכת העורף בצה"ל. זה הישג שאינו פחות לדבריו מההישג הצבאי. התגייסותם המלאה של חיילי המילואים תוך נכונותם אפילו למסור את נפשם, ותמיכת העם במבצע הצבאי, הזימה את החששות שהיו גם נחלת חלק מהקצינים בצבא שהעם אינו רוצה להלחם. "ידענו שהסרבנים הם קבוצה קיקיונית", אמר שכנר "אבל במבצע חומת מגן קיבלנו הוכחה לכך".

שכנר הוסיף כי במהלך המבצע גילו החיילים את יחסם ותרומתם של המתיישבים באופן בו הם אימצו את חיילי צה"ל. לדבריו החיילים הגיעו לאזור בית אל ופסגות בעיצומם של ימי גשם. הישוב בית אל,כך סיפר, העמיד לרשות אלפי החיילים שגוייסו בין לילה ונותרו ללא מבנים מתאימים ובגשם, את כל מבני הציבור כמו מועדונים ישיבות ובתי ספר. התושבים דאגו גם לחלק לחיילים אוכל ולדאוג עבורם למקלחות. שכנר הוסיף כי כתושב האיזור הוא לא הופתע וכך ציפה שיהיה, אך לחייליו היתה הפתעה. שכנר סיכם כי "עם ישראל קיבל מתנה לחג העצמאות את תחושתו כעם מאוחד".
