

הלילה תפס כוח צה"ל מחבל חמוש ברובה "קלאצ'ניקוב" באזור הישוב ארגמן שבבקעה. המחבל נורה והועבר לבית חולים. כתבנו קובי פינקלר מדווח כי אמש זוהו סימני חדירה בגבול ירדן. כוחות גדולים הוזעקו לאזור, ולאחר שזיהו את המחבל פתחו לעברו באש.

תושבי הישובים בבקעה התבקשו להישאר בבתיהם, וציר 90 נסגר לתנועה. לאחר תפיסת המחבל הורדה הכוננות ביישובי הבקעה.

שלוש פצצות מרגמה נורו אמש על גדר המערכת בצפון חבל עזה. איש לא נפגע ולא נגרם נזק לרכוש. אש נורתה במקביל על מוצב צה"ל ליד הישוב גדיד וחיילי המוצב השיבו אש.

בשבת בצהריים איתרו שוטרי מרחב חברון שתי מכוניות גנובות בבית לחם ובהם חומרי נפץ ובלוני גז, שיועדו להתפוצץ בתחומי ישראל. המכוניות החשודות פוצצו באורח מבוקר על ידי חבלני המשטרה, מבלי שנפגע איש.

בשבת בצהריים ירו מחבלים על כוח משמר הגבול מדרום למוקעטה ברמאללה. כוחותינו לא נפגעו והשיבו אש לעבר מקורות הירי.

בליל שבת סיכל צה"ל ניסיון חדירה ליישוב אלי סיני בחבל קטיף. כוח של חטיבת גבעתי זיהה דמות שהתקרבה לשטח ישראל בצפון החבל, פתח עליו באש ופגע בו. בשעות הבוקר נערכו סריקות ועל גופת המחבל נמצאו סכין וספר קוראן.

חבר כיתת הכוננות של היישוב בית אל סיפר כי בשבת בצהריים התמקמו מחבלים בתוך בית נטוש ליד ג'ילזון ופתחו באש לעבר היישוב.

חברי כיתת הכוננות זינקו לגדר היישוב והשיבו אש. לאחר מכן ברחו המחבלים לג'ילזון וכוחותינו לא הצליחו ללוכדם. איש לא נפגע ולא נגרם נזק לרכוש.

חבר כיתת הכוננות סבור כי המחבלים "בודקים" את רמת הכוננות ומטרתם היא לחדור ולבצע פיגוע.

