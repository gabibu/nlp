

מצעים מגואלים בדם, אנשים שנרצחו ונפצעו בעודם נמים את שנת השבת במיטותיהם, זו היתה התמונה שקידמה את פני כוחות הביטחון וכוחות ההצלה בהיכנסם לבתיהם של משפחות גרינברג ושפי ביישוב אדורה בהר חברון.

דניאל שפי הי"ד, ילדה בת 5, אריק בקר הי"ד, בן 20, קתרינה גרינברג הי"ד, בת 43, ויעקב כץ הי"ד בן 51 הם קרבנות הטבח שביצעו ערבים באדורה אתמול בבוקר.

מסע הרצח החל בסביבות השעה 9:00. שני המחבלים, שהיו לבושים במדי צה"ל, חתכו את גדר היישוב בחלקה הצפוני-מזרחי, חדרו אליו ונכנסו לבתי התושבים כשהם יורים באנשים ובילדים שישנו במיטותיהם.

ביתה של משפחה גרינברג היה הראשון במסע הרצח. בני הזוג נמו באותה העת את שנתם. המחבלים חדרו לחדר השינה, ירו ורצחו את קתרינה הי"ד, בת ה-45, ופצעו באורח קשה את בעלה ולדימיר. הוא חולץ מהמקום והובהל על ידי מסוק ליחידת הטראומה של בית החולים הדסה עין כרם בירושלים. בצאתם מן הבית ירו הערבים בנתן, בנם בן ה-14 של בני הזוג גרינברג.

המחבלים המשיכו ונכנסו לתוך ביתה של משפחת שפי. אבי המשפחה, יעקב, התפלל באותה שעה בבית הכנסת. שירי, אשתו, ושלושת ילדיהם היו בביתם. שני המחבלים נכנסו לחדר שבו היו והאם וילדיה ופתחו באש מטווח קצר לעברם. מהירי נרצחה דניאל בת 5, שני אחיה ואמה נפצעו באורח קל. הם הועברו לקבלת טיפול רפואי בבית החולים ברזילי באשקלון.

בשלב זה החליטו שני המחבלים לחזור על עקבותיהם ולהימלט מהמקום. בדרך נתקלו באריק בקר, בן 20, ויעקב כץ, בן 40. המחבלים ירו בהם ורצחו אותם.

בדרכם החוצה מאדורה פתחו שני המחבלים באש על ניידת משטרה שהגיעה למקום. השוטרים לא הצליחו, בשל תנאי השטח, לזהות את מקור האש, וכך הצליחו המחבלים להימלט ללא פגע דרך הפרצה בגדר שבעדה נכנסו. ככל הנראה נמלטו לאזור חברון או הכפרים חלחול ותופח.

בתדרוך לכתבים אמר מפקד עוצבת יהודה, תא"ל עמוס בן אברהם , ייתכן כי יש קשר בין היכולת של המחבלים לפעול בגזרת חברון לבין העובדה שחברון לא היתה בין הערים שבהן פעל צה"ל באינטנסיביות במבצע "חומת מגן".

ענת הררי, שנפצעה במהלך הרצחני של המחבלים, סיפרה ממיטתה שבבית החולים ברזילי: "שמעתי יריות והתקשרתי להורי, שגרים בישוב, לשאול מה קורה. פתאום ראיתי חייל עומד מול החלון שלי עם שכפ"ץ שחור, והוא ירה בי. היה בינינו מרחק של מטר וחצי.

"אמרתי לאבא שלי בטלפון, שזה לא הצבא אלא מחבלים. נכנסתי לחדר האמבטיה ושכבתי שם מדממת. המחבל ניסה להיכנס הביתה ולא הצליח, אז הוא עבר מחלון לחלון והמשיך לירות", סיפרה.
הרמטכ"ל שאול מופז הורה להתיר לצוותים של רשתות הטלוויזיה הזרות לצלם את המראות הקשים בתוך שני הבתים ביישוב, שבהם נרצחו ארבעה מתושביו.

שר הביטחון בנימין בן אליעזר אמר כי צריך להראות לעולם כולו את המיטות באדורה, שבהן נרצחו התושבים, כדי שיהיה ברור היכן באמת נעשים מעשי טבח.

בעקבות הפיגוע קראה מועצת יש"ע לממשלה לסלק עוד היום את המחבל הראשי, ערפאת, להשלים את מבצע חומת מגן, להיכנס לחברון ולעזה ולפרק את תשתית הטרור שם שלא טופלה עד כה. "אסור להמתין לפיגועים נוספים שייגבו חיים", נאמר.

יו"ר חרות ח"כ מיכאל קליינר אמר במוצאי שבת כי הפיגוע באדורה הוא המחיר על הפסקת מבצע "חומת מגן".

"צריך מבצע 'חומת מגן 2' שבו יוצגו לעולם מטרות אסטרטגיות הכוללות חזרה של צה"ל לכל שטחי הרשות הפלשתינית והחזרת הממשל הצבאי בהם", אמר קליינר, והדגיש כי "כל עוד צה"ל נכנס לשטחי הרשות הפלשתינית על מנת לצאת ולהיערך בחזרה על פי קווי אוסלו, ימשיך הטרור למשול בחיינו ולשגשג בואקום שמותיר צה"ל אחריו".

הלוויתה של הילדה דניאל שפי, תצא היום בשעה 11:30 מיישובה לבית העלמין בקרית גת.


