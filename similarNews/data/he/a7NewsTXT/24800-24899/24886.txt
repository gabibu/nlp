

בוש דחה את ההצבעה שיזמו חברי הקונגרס על הגדלת הסיוע וכן הצהרת תמיכה גורפת בישראל. הבית הלבן שכנע את הרפובליקנים לדחות את ההצבעה על הבעת תמיכה גורפת בישראל. כמו כן מתכוון הבית הלבן לנסות למנוע מהקונגרס להצביע על מתן סיוע נוסף לישראל. כך מדווח בשבת ה-New York Times. "הבית הלבן ביקש לדחות את ההצבעה, וכך נעשה", אמר דוברו של תום דיליי, מנהיג הרוב בבית הנבחרים, שגם יזם את ההצבעה על התמיכה בישראל.

הפעילות בקונגרס החלה יום אחרי שמנהיגי הרפובליקנים התעלמו מבקשתו של מזכיר המדינה האמריקני שלא לקדם את ההצבעות. בעקבות החלטתם אמורה להתקיים בשבוע הבא הצבעה על הכרזת סולידריות עם ישראל. בהכרזה נכתב כי יש ספק בכך שערפאת, הינו פרטנר שניתן ליישם איתו הסכם שלום.

נשיא ארה"ב ג'ורג' בוש, בחוותו בטקסס, אמר כי אינו מופתע שהקונגרס מבקש להביע עמדה נחושה ולתמוך בישראל. אך לדבריו, "אני גם מקווה שהקונגרס מודע לכך שיש לנו עוד אינטרסים באזור, מעבר לישראל, ושיש לנו יחסים טובים עם הסעודים והירדנים והמצרים, ולכך מכוונת מדיניות החוץ שלנו".

כמו כן אמר בוש כי הוא אינו מעוניין שהמחוקקים ייתנו לישראל סיוע נוסף, מעבר לשלושת מיליארד הדולר שישראל כבר מקבלת מדי שנה מארה"ב. על פי הדיווח ב-Washington Times, הצעת הסיוע הנוסף מוערכת בכ-200 מיליון דולר.



