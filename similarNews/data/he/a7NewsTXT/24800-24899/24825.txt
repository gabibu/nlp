

אבי פרחן מי שפונה מהעיר ימית לפני כ 20 שנים, סיפר כי עם פינוי העיר יצא הוא ומשפחתו מביתם בימית, למסע ברגל לירושלים כשהוא נושא את דגל הלאום שהונף על ביתו. המסע נמשך שבוע ימים והסתיים בכותל המערבי בירושלים.

לדברי פרחן, במעמד בו השתתפו אלפים, הפקיד את הדגל למשמרת אצל רב הכותל, הרב מאיר יהודה גץ זצ"ל. במעמד זה אמר הרב "כי הוא לא נוהג לקבל פריטים למשמרת, עד כה הוא הסכים לקבל ספר תורה שהוברח מחלב שבסוריה, חנוכיה שהשתמרה בבלגן בלזן וזהו הפריט השלישי".

במהלך השנים, עד לפרוץ מלחמת אוסלו נהגו עקורי ימית לשאת את הדגל מהכותל לתצפית אל חורבותיה של העיר ימית, מגבעה סמוכה לרפיח (תצפית האלוף) ע"ש האלוף משה בר-כוכבא (בריל). פרחן סיפר כי מאז פטירתו של הרב גץ לא היה ידוע היכן הניח הרב את הדגל והקלף למשמרת, בחיפושים נרחבים לאיתור הדגל בשיתוף המשפחה, עוזריו ותלמידיו של הרב, לרבות במשרדו בכותל בבית המדרש שבמנהרות הכותל, נמצאו אתמול לבסוף הדגל והקלף, בארון ספרי הקודש והקבלה של הרב.

צה"ל אישר לפרחן ולמשלחת מצומצמת להגיע היום "לתצפית האלוף" לציין 20 שנה לפינוי, להניף הדגל ולצפות אל חורבותיה של העיר ימית, וכך לחדש מנהג זה שאותו הפכו מתיישבי ימית למסורת, מסר אבי פרחן.
