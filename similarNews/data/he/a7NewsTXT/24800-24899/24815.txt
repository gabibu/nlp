

צה"ל ממשיך לקשור את הרשות הפלשתינית עם הטרור נגד ישראל. אמש הותר לפרסום כי כוחות צה"ל עצרו במהלך מבצע "חומת מגן" מחבל בכיר בפתח' אשר תכנן לבצע פיגוע התאבדות בבית החולים שיבא בתל-השומר. בהודעת דובר צה"ל נמסר על מעצרו של יאסר מחמוד עלי, המכונה אבו בכיר, בן 34, בכיר הפתח' שנעצר במסגרת מבצע "חומת מגן". על פי ההודעה, ייעד אבו בכר את ביה"ח תל השומר לפיגוע ואף אסף מידע מודיעיני לשם כך.

צה"ל תולה באבו בכיר, המקורב לעצור בכיר אחר, מפקד גדודי אל-אקצא בשכם נאצר עוויס, ירי, הנחת מטענים והעברת חגורות נפץ ואמצעי לחימה למתאבדים.

אבו בכיר גויס לפתח' ב-88' באמצעות אביו, שהיה נציג בכיר של הארגון בכוויית. במרס 94' השתתף בקורס צבאי מטעם הפתח במחנה אימונים בעיראק. בקורס השתתפו כ-100 פעילי פתח' שעברו אימוני נשק. הוא הגיע ליו"ש במאי 94' בעקבות הסכמי אוסלו והוצב ביריחו, במסגרת הסיורים המשותפים עם צה"ל.

כחודשיים-שלושה לאחר תחילת מלחמת אוסלו הוא גוייס על ידי נאצר עוויס לגדודי חללי אל אקצא והחל לפעול במסגרת הארגון.

צה"ל טוען כי במסגרת פעילות זו השתתף בהנחת מטען ופיגועי ירי לעבר סיור צה"ל בסמוך ליישוב בית איבא והעביר לאחראים בפלג הלוחם של הזרוע הצבאית של הפתח', התנזים, מצלמת וידאו לצילום מתאבדים טרם צאתם למשימתם.

אבו בכיר היה שותף בניסוי חגורת נפץ חדשה שפותחה והעביר חגורת נפץ ושני רובי M-16 לפעילי תנזים אחרים.

מהודעת דובר צה"ל עולה כי לפני חודש וחצי הציע אבו בכיר לנאצר עוויס לבצע פיגוע התאבדות בביה"ח תל השומר, שם נמצאים חיילים רבים. נאצר הפנה את אבו בכיר לסגנו, אחמד אבו חדר. לשם כך אסף מידע מודיעיני על דרכי הגישה לבית החולים ואף שירטט מפה על פי המידע שליקט. בכיר התנזים אחמד אבו חדר שקיבל את המפה לידיו, ביטל אותה, במחיקת קולמוס, וכתב על המפה, שהגיעה לידי צה"ל ככל הנראה, כי אוניברסיטה היא יעד עדיף לפיגוע על פני בית חולים.

אמש נפלה פצצת מרגמה באזור היישוב רפיח ים בגוש קטיף. כך דווח כתבנו קובי פינקלר. מהדיווח עולה כי מנפילת הפצמ"ר נפצע חייל צה"ל באורח קל. לאחר טיפול במקום הוא הועבר לבית החולים סורוקה בבאר שבע.

סוכנות הידיעות "קול רינה" דיווחה כי מחבלים ירו אמש לעבר רכב ישראלי ולעבר עמדת צה"ל באל-ערוב שבגוש עציון. אין נפגעים ולא נגרם נזק לרכוש.

בפעולת צה"ל הבוקר בקלקיליה נעצרו 20 מבוקשים. צה"ל פועל החל מהלילה בעיר קלקיליה ומבצע בעיר סריקות ומעצרים.
