

ראש ממשלת נורווגיה, קייל מגנה בונדוויק (נוצרי-דמוקרט), יבקר ביום שני בבית כנסת באוסלו כדי "להביע את תמיכתו ביהודים הנורווגים".

בהודעה לעיתונות נאמר כי ראש הממשלה יבקר בהתחלה בבית כנסת, ואחר כך בגן ילדים של הקהילה היהודית, לפני שייפגש עם נציגים של הקהילה.

"מטרת הביקור הזה היא להביע תמיכה ביהודים הנורווגים, בהקשר למצב בו הם שרויים עקב הסכסוך במזרח התיכון", ציינה ההודעה.

בעיתון "זמן תל אביב" מספר פסי הולנדר ישראלי החי באוסלו כי בחודשים אחרונים לא קל ליהודי לגור בנורבגיה. "נורבגיה היא אחת המדינות הגרועות ביותר מבחינת הצגת ישראל במדיה", אומר הולנדר "הממשלה בסדר יחסית היא נוהגת איפוק ושיקול דעת, היא מאד מאוזנת, ואני חושב שיש לה השפעה מאד ממתנת באירופה, אבל המדיה מגויסת בצורה כמעט מוחלטת לצורך העניין הפלשתיני".
עוד מסביר הולנדר שהתגייס למלחמת ההסברה כי "המערכת של משרד החוץ זו לא מערכת שמסוגלת להתמודד עם ההסברה. זו מערכת מאד מגושמת, מסורבלת, ריכוזית, שאינה מסוגלת לענות לצרכים, וגם לא מסוגלת לספק מידע."

על האווירה ברחובות נורבגיה אומר הולנדר "מרגישים את העוינות ברחובות. הילדים שלנו לומדים בבתי ספר ציבוריים, כך שהם לומדים גם עם מוסלמים ויש מתח חזק מאד.

זרקו בקבוק על בית של אחד מראשי הקהילה היהודית", הולנדר הוסיף כי "יש דמוניזציה של ישראלים ויהודים כנאצים ורוצחי ילדים".



