

ארבעה ישראלים נרצחו, בהם ילדה בת חמש, ושישה נפצעו בשבת בבוקר, בהתקפה של שני מחבלים בישוב אדורה ממערב לחברון.

כתבנו קובי פינקלר מדווח כי אחד הפצועים פונה באורח קשה לבית החולים הדסה עין כרם במסוק. חמישה נוספים, ארבעה שנפצעו באורח קל ואחד שנפצע באורח קל עד בינוני, פונו לבית החולים ברזילי באשקלון.

בשבת בצהריים נורה ונהרג בכפר תופח, מזרחית לאדורה, מחבל פלשתיני בקרב עם כוחות צה"ל. גורמי הבטחון מעריכים כי המחבל נמנה על החוליה בת שני המחבלים או אולי יותר שתקפה באדורה. על גופתו נמצא רובה M-16, אך טרם נמסר אם היה לבוש מדי צה"ל וחגור אפוד, כפי שהיו המחבלים שחדרו לאדורה.

בתדרוך לכתבים מסר מפקד עוצבת יהודה, תא"ל עמוס בן אברהם פרטים על הפיגוע. מהפרטים עולה, כי שניים או שלושה מחבלים חדרו דרך פרצה שעשו בגדר המזרחית של הישוב. המחבלים נכנסו לפחות לשני בתים וירו ביושביהם. נפגעים נוספים היו בשלושה בתים נוספים, אליהם לא הצליחו המחבלים להכנס, אך ירו ביושביהם מבחוץ.
