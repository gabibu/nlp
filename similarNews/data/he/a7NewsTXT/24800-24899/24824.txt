

אוירה עויינת איפיינה את כינוס האסיפה הפרלמנטרית של מועצת אירופה. האספה המליצה על שורת צעדים כנגד ישראל. בין היתר המליצה האסיפה לאיחוד האירופי להשהות את ההסכם הכלכלי עם ישראל ולהפסיק כל שיתוף פעולה צבאי בין מדינות האיחוד האירופי לבין ישראל.

עוד הוחלט במהלך דיון החירום לבחון אם "ישראל לא הפירה הפרות בוטות בתחום החוק ההומניטרי הבינלאומי ולא פגעה בזכויות האדם". לאור תוצאות הבדיקה, תבחן מועצת אירופה, האם ישראל תמשיך להנות ממעמד של משקיף בפורום.

האסיפה החליטה לתבוע מישראל להסיר את המצור מעל לשכת ערפאת ברמאללה ומסביב
לכנסיית המולד בבית לחם. נוסף על כך הוחלט לשלב את המועצה המחוקקת הפלשתינית בכל
הפעילויות של מועצת אירופה.

מועצת אירופה אף הכניסה סעיף ובו הביעה תמיכה בתופעת הסרבנות בצה"ל.
במהלך הדיונים החליפו נציגי משלחת הכנסת לדיונים האשמות חריפות עם נציגי
מדינות שונות בהן נציג אוקראינה, שהאשים את רה"מ שרון באנטישמיות. בתגובה אמר ח"כ יוסף לפיד (שינוי): "זו חוצפה אדירה מצד הנציג האוקראיני לכנות את ראש ממשלת ישראל אנטישמי וגזען, כאשר כל העולם יודע מה קרה ליהודים בבאבי יאר [באוקראינה]".

במהלך הדיון קראה נציגת יוון במועצה: "היום כולנו פלשתינים, מספיק עם הכיבוש".
רק חברי פרלמנט בודדים, בהם הנציג ההונגרי, הסנטור דרייפוס מצרפת וחבר בודד מהבונדסטאג הגרמני, מחו נגד ההחלטות הקיצוניות נגד ישראל.
