

הלנה בונר, אלמנת חתן פרס נובל לשלום אנדרי סחרוב, גינתה את "ההיסטריה האנטי-ישראלית" ואת עליית האנטישמיות באירופה ובארה"ב, זאת, במכתב פתוח שפירסם אתמול בעיתון הרוסי "נזאביסימיה גאזטה".

"היסטריה אנטי-ישראלית משתוללת באירופה ובארה"ב, באמתלה של הגנה על העם הפלשתיני, בעוד שישראל מנהלת מאבק נחוץ ומוצדק לא נגד העם הפלשתיני אלא נגד הטרור העולמי", כתבה הלנה בונר.

"היסטריה זו ממקמת את ישראל בעמדה טראגית של בידוד, אך היא מסוכנת יותר עבור אירופה וארה"ב, שם כבר ישנו גל של אנטישמיות", כתבה בונר בהדגישה כי "אף אחד אינו יכול לנבא איזה מנהיגים פוליטיים חדשים, איזה היטלרים חדשים, יעלו".

ובתוך כך קנצלר גרמניה גרהארד שרדר הודיע אתמול כי ארצו לא תצטרף לחרם או לעיצומים כלשהם על ישראל, בהדגישו כי לגרמניה "אחריות היסטורית מיוחדת", כלפי היהודים. קנצלר גרמניה אמר בנאום בפני צירי הבונדסטאג כי ""בשם אחריותנו ההיסטורית המיוחדת, לא נצטרף לחרם כלשהו או לעיצומים כלשהם על ישראל".

"השואה קושרת אותנו בקשר איתן לישראל. מחוייבותה של גרמניה לזכות קיומה ולביטחונה של ישראל היתה ונותרה הבסיס הבלתי ניתן לערעור של מדיניות החוץ הגרמנית".

עוד אמר שרדר כי מלבד ישראל אין באזור משטרים דמוקרטיים.
יצוין כי הודעת קנצלר שרדר עומדת בסתירה להודעת ממשלת גרמניה שפורסמה במחצית חודש אפריל, כי היא מעכבת באופן זמני את אספקת הציוד הצבאי לישראל, כדי לאותת לה על חומרת המצב באזור.
