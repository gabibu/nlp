

ארבעה ישראלים נרצחו ושבעה נפצעו בחדירת מחבלים הבוקר ליישוב אדורה שממערב לחברון.

שמותיהם של הנרצחים הותרו לפרסום: דניאל שפי בת 5, אריק בקר בן 22, קתרינה גרינברג בת 43 ויעקב כץ בן 51.

בתדרוך לכתבים מסר מפקד עוצבת יהודה, תא"ל עמוס בן אברהם פרטים על הפיגוע הרצחני ביישוב. מהפרטים עולה כי שניים או שלושה מחבלים חדרו דרך פרצה שעשו בגדר המזרחית של הישוב.

המחבלים ניסו לפרוץ לבית משפחת אליעזר, אולם הבית היה סגור. אחד המחבלים הבחין בברוך אליעזר מבעד לחלון וירה לעברו.

המחבלים המשיכו לעבר ביתה של ענת הררי וניסו ללא הצלחה לפרוץ לתוכו. לאחר שהבחינו בה מבעד לחלון ירו עליה ופצעו גם אותה. מיד אחר כך המשיכו שני המחבלים להסתובב בפאתי היישוב. הם הצליחו לחדור לבית משפחת שפי, ירו ביושביו ורצחו את דניאל בת 5 ופצעו קל את אמה ושני אחיה.

מיד אחר כך התקדמו השניים לבית גרינברג, פרצו לתוכו, הרגו את אם המשפחה, קתרינה, פצעו קשה את בעלה ופצעו קל את ילדה.

כתבנו קובי פינקלר מוסיף כי המחבלים ירו גם על אנשי כיתת הכוננות של הישוב. בשני מקרים של חילופי אש נהרגו עוד שניים מכיתת הכוננות.

המחבלים הצליחו להמילט מהישוב מזרחה, לכיוון הכפר תופח והעיר חברון. על פי כל העדויות לבשו המחבלים מדי צה"ל. אחד מהם נראה צעיר כבן 18, בעל חזות ישראלית.

כתב עתי"ם מוסר כי למקום הגיעו הרמטכ"ל, שאול מופז וראש אגף המבצעים, האלוף דן הראל. כוחות צה"ל פתחו במרדף אחר המחבלים שהצליחו להמלט וייתכן, כאמור, שהשיגו אחד מהם והצליחו לחסלו בכפר תופח.

יחד עם כוחות צה"ל הגיעו למקום במהירות אמבולנסים של מגן דוד אדום, שאולצו בתחילה לחכות במחסום תרקומיה. רק כאשר נסרקו בתי הישוב ונפסלה האפשרות כי המחבלים נמצאים באדורה, ואולי אף מחזיקים בני ערובה באחד מהבתים, הורשו האמבולנסים להגיע לישוב, לטפל בפצועים ולחלצם.
