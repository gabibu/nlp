

על פי דרישתם של 700 מחברי מרכז הליכוד, החליט בית הדין של המפלגה לזמן את כינוס מרכז הליכוד ב-12 במאי, לדון בהצעות "הפורום לשמירת ערכי הליכוד", בראשות ח"כ אלי כהן, וכן לקבל החלטות על הצעות הפורום.

הפורום לשמירת ערכי הליכוד גיבש הצעה, לפיה לא תיכון מדינה פלשתינית ממערב לירדן.
הדיון במרכז יתקיים בעקבות פנייתו של ח"כ כהן ותומכיו לבית הדין של הליכוד, בתביעה לכינוס מיוחד של המרכז.

לדברי ח"כ כהן, הצורך בדיון דחוף של מרכז הליכוד בנושא זה, נובע מהתחושה שנוצרה, לדעתו, בארץ ובעולם, כאילו "ראש ממשלת ישראל ויו"ר הליכוד תומך בהקמתה של מדינה פלשתינית בשטחי יהודה ושומרון."

"מדינה מעין זו תהפוך בהכרח לגן עדן לטרור מאורגן, ושוב נאלץ להתמודד עם טרור ברחובותינו ולצאת למבצעים צבאיים, ומחיר הדמים שייגבו מאיתנו יילך ויגדל", אמר ח"כ כהן.

לדבריו, הליכוד ביסס את כל המצע שלו על זכותו של עם ישראל על ארץ ישראל, "וכל ויתור מרצון על ריבונותו ועל כל חלק מן המולדת שבידינו, הינו בבחינת בכייה לדורות ונזק בל ישוער ליכולת העמידה של מדינת ישראל".

משום כך אמר ח"כ כהן, כי הוא סבור שעמידתו האיתנה של הגוף הנבחר וחברי הממשלה, בעמידתנו האיתנה מול הלחצים מבית ומחוץ להתקפל ולוותר על הישגי העם היהודי בדורות הבאים.

כתבת עתי"ם מוסרת, כי ביום שישי נועדו חברי הפורום במצודת זאב, והחליטו להקים מספר צוותי הסברה וארגון.


