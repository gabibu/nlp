

היום יתקיים בתל אביב כינוס חרום של נציגי ארגוני ההובלה, שבו יוחלט על נקיטת אמצעים ארגוניים במטרה לסכל את ייקור הסולר.

"ייקור הסולר באמצעות מיסוי גבוה יגרום לקריסתו של ענף ההובלה, הנמצא גם כך 'על הפנים' ובקושי אפשר להוציא ממנו לחם", אמר גבי בן הרוש, יו"ר מועצת המובילים והמסיעים בישראל. העלאת מחיר הסולר, אמר בן הרוש, תביא לסגירתם של עשרות משרדי הובלה ולפיטוריהם של מאות נהגים. כבר במחירים של היום אין תעריפי ההובלה מכסים את עלותו של מיכל סולר. מרבית המובילים עובידם בתנאים של "קוסט מינוס" ומקיימים את המשרדים בכוחות אחרונים.

אברהם פריד, יו"ר ארגון נהגי המוניות ודוד כוכבא, יו"ר מטה המאבק נגד ייקור הסולר מסרו כי ארגון המוניות הארצי, המונה כ-16,000 מוניות, מצטרף למאבק של מועצת המובלים והמסיעים וייקח חלק בכל הפעולות שיחלו בשבוע הבא.

דוד כוכבא, מנכ"ל מועצת המובילים והמסיעים בישראל מסר שבכוונת המועצה לחסום מיד בתחילת השבוע את מסופי הדלק ולא לאפשר הוצאת דלק מהמסופים.


