

ראש הקהילה היהודית בגרמניה אומר כי יהודי גרמניה חיים בפחד בגלל העלייה באנטישמיות ברחבי המדינה. לדבריו, הדבר נובע מפעולת צה"ל ביהודה ושומרון.

"פחד יותר מדאגה" שורר בקרב היהודים בגרמניה, אמר פאול שפיגל, נשיא מועצת קהילות יהודי גרמניה, בראיון לעיתון "שטאט-אנצייגר" המופיע בקלן.

כ-60,000 יהודים חיים בגרמניה. לפני עליית הנאצים לשלטון ב-1933, חיו במדינה הזאת מעל לחצי מיליון יהודים.

שפיגל מסר שיש דעות קדומות נגד ישראל, וגרמנים רבים, שהסתירו בעבר את רגשותיהם האנטי-יהודיים, מביעים אותם כעת בצורה של מתיחת ביקורת נגד מדינת ישראל. אבל, אמר שפיגל, אני משוכנע ש"רוב הגרמנים אינם אנטישמים".

ההתקפות נגד יהודים ומוסדות יהודים בגרמניה התרבו בחודשים האחרונים, ומנהיגי הקהילה היהודית הביעו חשש מ"זליגת הסכסוך" בין ישראל לערבים לעבר גרמניה.

ועוד בנושא אנטישמיות. כהן דת איראני בכיר אמר ביום שישי, כי היהודים מהווים סכנה למין האנושי.
האייטוללה אחמד ג'נאתי, כהן דת שיעי שמרני העומד בראש גוף ממלכתי רב-עוצמה, האשים את הלובי היהודי בוושינגטון בהטיית הממשל לטובת ישראל.

"יהודים הם אלה שמנהלים את המדיניות האמריקנית מאחורי הקלעים. העולם הפך לכלי-משחק של יהודים מועטים באמריקה", אמר ג'נאתי בדרשה שנשא ביום שישי ואשר שודרה ברדיו הממלכתי. "האנשים האלה הרגו נביאים, נביאים חפים מפשע. איך אנחנו יכולים לצפות שהם יחוסו על הצעירים הפלשתינים?"

"אם ישראל תצליח לדכא את האינתיפאדה בעזרת ארה"ב, הם ימשיכו מכאן ויהוו סכנה חמורה למין האנושי", הוסיף.



