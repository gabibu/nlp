

פעולת צה"ל בקלקיליה בסוף השבוע סיכלה תוכנית של ארגון החזית העממית לפוצץ בניינים רבי קומות במרכז תל אביב,כך דווח היום עיתון הארץ ממקורות בטחוניים .

לדבריהם, נעצרו בפעולה שני מחבלים שאמורים היו לבצע פיגועי התאבדות באמצעות מכונית ממולכדת ולפגוע בבניינים. כמו כן, נתפסה מכונית ממולכדת ובה מטען גדול, שעל פי החשד היה אמור להתפוצץ בתל אביב. דובר צה"ל, רון כיתרי, אמר הבוקר בגל"צ כי מדובר היה ב"כמות רבה של חומר נפץ, שאמורה היתה להתפוצץ במקום הומה אדם".
עוד נמסר כי לצורך הפיגוע הוכנו מטעני חבלה במשקל של מאות קילוגרמים. לידי השב"כ הגיע המידע על תוכניות החזית ובעקבות כך הוכנסו כוחת גדולים של צה"ל לעיר קלקיליה ביום שישי, שם פעלו במשך קרוב ליממה. בפעולה בעיר נחשפו שלוש מעבדות חבלה, ובהן חגורות נפץ, מטעני חבלה ורימוני יד. כל המטענים שנתפסו פוצצו באופן מבוקר.





