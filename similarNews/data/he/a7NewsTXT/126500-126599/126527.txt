

בירושלים התקיים הערב (א') כנס יסוד ארגון "הקול היהודי" העוסק ביום שאחרי הגירוש ובדרכי פעולה. שמעון ריקלין, מיוזמי הכנס: כיום פועל הציבור הלאומי כחלק ממשחק 'מטריקס' ומחזק את השיטה מולה הוא נאבק.

בראיון לאריאל כהנא בערוץ 7, אומר ריקלין כי כיום אין סיכוי לקבוצות גדולות בחלקים של העם לקבל סעד של אמת מבית המשפט, אין סיכוי שהתוצאה הפוליטית של הצבעת העם תתקבל, אין סיכוי לקבל כיסוי אמיתי בתקשורת ואי אפשר להאמין לפרקליטות ולמשטרה, אך כל עוד הציבור מפגין מידי פעם וממשיך לקנות עתון ידיעות אחרונות, פונה לבתי המשפט, מצביע לכנסת ושולח את ילדיו ליחידות קרביות לא יהיה שינוי. "צריך לחשוב מה הועילו האצבעות בבחירות ב 20 שנה האחרונות?"

לדבריו, צריך להתנתק מהשלטון "המושחת והרקוב עד אימה". "לא יכול להיות שהעתון הנפוץ ביותר מבחינת המנויים בעפרה יהיה עתון הארץ, ומבחינה תרבותית - "אין ללכת לסרטים של יוצרים שכדי לקדם את סרטיהם מגנים אותנו, וכך לגבי ספרים", אמר.

"אנחנו באולם תיאטרון ורק לקבוצה קטנה מותר להיות על הבמה. אנחנו הצופים, והקבוצה הקטנה יונקת את כוחה מאיתנו הצופים. אני קורא לצאת מהאולם. בואו נתחבר לקבוצות שאותה קבוצת אליטה מהמטריקס פוגעת בהם פעם אחר פעם. מי שימשיך בשיטה הקיימת: לרוץ להפגין ולשחק לפי הכללים הנהוגים לא יגיע לדבר כי הוא רק משחק כסטטיסט במטריקס, בתכנה של האליטות הכוחניות היום", אומר ריקלין.

לדעתו מוקדם לדבר על היעדים משום שבשלב ראשון יש לנהוג כפי שנהג משה רבינו כשבא להוציא את עם ישראל ממצרים. הוא לא פירט בנושא הארץ המובטחת כי הם לא היו מבינים. הציבור הלאומי הם 'עבדים תרבותיים' ועליהם לצאת תחילה לחופשי, לשינוי תודעתי, ורק אחר כך אפשר יהיה לשנות את המציאות.

האפשרויות לדבריו הן לצבור כוח ציבורי "מאסה קריטית" שתשנה את המצב או להביא לכך שיותר אנשים יפסיקו להשתתף במשחק המלאכותי ולא יותירו ברירה אלא להעמיד מערכת כללים אמיתית. ללא שינוי זה "לא רק שאת יהודה ושומרון נפסיד גם את ארץ ישראל כולה: תל אביב, ירושלים וחיפה, משום שהמשחק השולט כיום הוא ה'מטריקס' של האליטות השולטות כיום במדינה בצורה דיקטטורית, ומובילות למדינת כל אזרחיה שפירושה מדינה ערבית".
