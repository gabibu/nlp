

הרש"פ מקימה עיר חדשה על חורבות מורג בה ישוכנו בני משפחות ה'שהידים' והאסירים. עם זאת, הרשות, הדורשת לממש את תביעת השיבה, אינה מתכוונת ליישב בערים החדשות, את הפליטים הגרים עדיין בצפיפות רבה במחנות.


מאת: יונתן דחוח הלוי

הרשות הפלשתינית מקימה עיר חדשה על חורבות מורג בה ישוכנו בני משפחות ה'שהידים' והאסירים. עם זאת, הרשות, הדורשת לממש את תביעת השיבה, אינה מתכוונת ליישב בערים החדשות, את הפליטים הגרים עדיין בצפיפות רבה במחנות.

יו"ר הרשות הפלשתינית, אבו מאזן, הניח אמש ב   8 באוקטובר, את אבן הפינה להקמת העיר הפלשתינית, על אדמות ההתנחלות מורג שפונתה בהתנתקות מרצועת עזה. העיר הפלשתינית החדשה תיקרא ח'ליפה, על שמו של נשיא איחוד האמירויות שתרם 100 מיליון דולר להקמתה. בטקס אמר אבו מאזן, כי "העם הפלשתיני ימשיך את מסעו לעבר שחרור הגדה המערבית וירושלים ובניית המדינה הפלשתינית שבירתה ירושלים".

שר השיכון הפלשתיני, מוחמד אישתיה, ציין, כי העיר החדשה תיבנה בשטח של מיליון מ"ר והיא תקלוט 25,000 תושבים. לדבריו, ישוכנו בעיר, ובמשתמע בעדיפות ראשונה, בני משפחות החללים, הפצועים והעצורים ומשפחות שבתיהן נהרסו במהלך האינתיפאדה.

תכנון העיר הפלשתינית החדשה מלמד על מדיניות הרשות הפלשתינית במישורים הבאים:

א. תגמול טרוריסטים ובני משפחותיהם באמצעות מערך סוציאלי-כלכלי תומך. בנוסף לפרויקט הבניה, מקציבה הרשות הפלשתינית מדי שנה כ   50 מיליון דולר לתשלומים למשפחות האסירים העצורים בישראל, סכום המשתווה ל   4-3% מהתקציב השנתי.

ב. שימור בעיית הפליטים הפלשתיניים. הרשות הפלשתינית נמנעת באדיקות ליישב את הפליטים הפלשתינים, המהווים רוב מכריע באוכלוסיית רצועת עזה, ביישובים החדשים האמורים להיבנות בשטח ההתנחלויות המפונות. על אף שיישוב הפליטים אינו גורע מתביעותיהם במו"מ, נראה, כי הרשות הפלשתינית מבכרת להשתמש בפליטים כמנוף מרכזי בשלב המכריע של הסכסוך.
