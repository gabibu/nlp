

רביעיה נולדה למשפחה מיישוב בשומרון במזל טוב. לזוג חמישה ילדים נוספים, מתוכם שלישייה.


בבית חולים בילינסון נולדה רביעייה למשפחה מהישוב הר ברכה בשומרון. האישה כבת 30 ילדה בשבוע ה- 36 להריון בניתוח קיסרי. האב שהיה נוכח בלידה סיפר בהתרגשות על האירוע ואמר כי זו מתנת השם לשנה החדשה.

האב סיפר כי אשתו עברה את הניתוח הקיסרי בקלות והיא מאושרת. כעת האישה נמצאת בהתאוששות ומצבה טוב מאד. צוות חדר לידה התרגש ביחד עם הזוג לנוכח המחזה הנדיר לו זכה.

במשך כל חודשי ההריון סבר הרופא בקהילה שליווה את הזוג כי מדובר בהריון שלישייה, בשבועות האחרונים להריון עלתה השערה כי ייתכן ומדובר ברביעייה. למרות בדיקות אולטרסאונד של מומחים נוספים לקראת סוף ההריון, נראה היה שמדובר בשלישייה, אולם, היום לשמחת בני הזוג, במהלך הלידה, התברר סופית כי אכן האישה נשאה רביעייה ברחמה: שלוש בנות ובן.
התינוקות נולדו במשקלים: 1.630, 1.665, 1.935, 2.080.

לדברי פרופ' ישראל מייזנר, מנהל יחידת אולטרסאונד מיילדותי בבי"ח לנשים ויולדות: "זהו מקרה נדיר ביותר כיוון שמדובר בלידת רביעייה במשקלים תקינים ובשבוע מתקדם להריון (הממוצע ללידת רביעייה הוא בשבועות ה- 30-31).

במקרים מסוג זה, בשליש האחרון של ההריון קיים קושי לזהות בבירור את מספר העוברים הנגרם כתוצאה מהצפיפות התוך רחמית, עקב ריבוי העוברים, המסתירים אחד את השני, לכן קיימת חשיבות גדולה באבחון מספר העוברים בשליש הראשון של ההריון.

יש לציין כי דברי פרופ' מייזנר, משוללים יסוד הואיל ובשליש הראשון של ההריון נערכו בדיקות אולטרסאונד ומסקנת כולן הייתה שיש שלושה עוברים.

לאחר הבדיקות התייעצו ההורים עם רב הישוב, הרב אליעזר מלמד, האם לעשות דילול עוברים, כעצת חלק מרופאי בית החולים, והרב הורה להם שלא לבצע דילול.

יש לציין כי גם לסבתא של היולדת היו בעבר, לפני כחמישים שנה, שלישיה.

נתון נוסף, לדבריו, המייחד את הלידה הוא צירוף המקרים של הזוג, בו נולדה רביעייה לאחר שלישייה.
גילאי ילדי המשפחה: בן (10), בן (7), שלישייה: בן ו- 2 בנות (5)
