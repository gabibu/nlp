

"צריכים לעורר את המשמעות של יריחו כי היא מנעולה של ארץ ישראל", אומרת ארנה קובוס הפעילה בשמירת הזהות היהודית ביריחו. מידי שבוע נכנסים עשרות יהודים לביהכנ"ס אבל קובוס מקווה שיהודים ישהו קבוע במקום.

שבעה אנשים בראשות ארנה קובוס מעפרה נכנסו ביום חמישי לבית הכנסת "שלום על ישראל" ביריחו. הפלשתינאים סירבו לאשר להם להתפלל במקום ואז הם יצאו חזרה. עם יציאתם מהעיר עצרה המשטרה את הקבוצה והביאה אותם לבית משפט עם בקשה להרחיק אותם מיריחו ומכל הבקעה למשך חצי שנה.

עו"ד נפתלי ורצברגר, שייצג את הקבוצה מטעם עמותת "חננו", מסר כי בסופו של דיון הורתה שופטת בית משפט השלום בירושלים לשחררם ללא כל תנאי וללא כל הגבלה. היא הסבירה שגם אם הייתה עבירה של הפרת צו אלוף שאוסר כניסה לשטח אי מדובר בעניין ביטחוני גרידא ולא בסמכותם של בתי המשפט האזרחיים ולכן לא היה ראוי להביא אותם לבית משפט. עו"ד ורצברגר ציין כי מדובר בהחלטה תקדימית שמוציאה את כל העניין של כניסה לשטחי איי מתחום סמכותם של בתי המשפט מישראל.

קובוס רואה בהחלטת בית המשפט הישג משמעותי. היא אומרת לערוץ 7 כי הכניסה שהייתה ביום חמישי מאוד מעודדת כי בעצם בית המשפט קבע שלא ביצענו שום עבירה. "הערבים משתפים פעולה עם צה"ל וברגע שרואים אותנו מודיעים להם שיש כאן יהודים וכמובן שזה 'תורה אנטישמית' כי הרי לערבים ישראלים מותר להיות במקום".

לאחד מחברי הקבוצה שנכנס ליריחו בשבוע שעבר היה דרכון אמריקאי ולכאורה לא הייתה לו בעייה להיכנס לעיר. לדבריה, המשטרה הסבירה לשופטת כי 'הוא יהודי' ולכן אסור לו להיכנס לעיר ולא משנה איזה דרכון הוא נושא. "כמובן שצריך להילחם בכל כוחותינו, ראינו מה שהיה בכל הקיץ הזה, פעילות אנטישמית חד משמעית, וצריך בצורה חד משמעית לא לקבל את הדברים האלה".

מידי שבוע נכנסים עשרות יהודים לבית הכנסת ביריחו לזמן קצר ומתפללים במקום. "אחרי חודש ניסן התחילה התפתחות מסויימת שברגע שצה"ל עזב את יריחו לחלוטין הם עשו תרגיל כאילו מבקשים להתפלל בשלום על ישראל ביריחו ונכנסים לתפילה פעם שבוע. אנחנו ניצלנו את המציאות הזאת ופעם בשבוע מאשרים לנו כניסה של אוטובוס למתחם בית הכנסת. קיוויתי שהפעילות תתפתח לפעילות אזרחית שקבוצה תוכל לשבת וללמוד שם אבל לזה אין זכר".

לכן, מבהירה קובוס, חייבים לצאת לפעילות עצמית שנכנסים ליריחו ע"מ להפעיל לחץ כדי שנוכל להיות בעיר ולשמור על האתרים היהודיים "לדאבוננו, עכשיו 6 שנים מאז השריפה של בית הכנסת".

"הפעילות הזאת בלי המשך וגיבוי אזרחי היא חסרת משמעות", מוסיפה, "צריך להיות ברור שליהודים אכפת להם להיות ביריחו   זה אומר לגור ולהתפלל שם".
היא גם אינה חוששת מההיבט הביטחוני שהרי לדבריה יריחו תמיד הייתה עיר שקטה בגלל העניין התיירותי ולכן "אמנם יש צד של איום אבל אפשר לסמוך על הרצון שלהם".

העמותה שבראשה עומדת קובוס, דואגת ליריחו עוד לפני ימי 'אוסלו'. "יריחו היא מנעולה של ארץ ישראל, ועזה ויריחו תחילה זה נכון גם במדרשים. מי שכובש את יריחו כובש את הארץ. ברגע שהערבים כובשים את יריחו הם מאמינים שכובשים מקום אחר מקום בארץ ישראל, כניסת בנ"י הייתה מיריחו כך גם הגאולה תתחיל מיריחו".

בכוונת אנשי העמותה העוסקים בשמירת הזהות היהודית ביריחו, להמשיך ולהתיישב סביב יריחו. "ליישובים הצפוניים לים המלח אין שום שייכות, כאילו יריחו לא קיימת ואין להם שום חזון וכן היישובים הסמוכים. צריכים לעורר את המשמעות של יריחו כי היא מנעולה של ארץ ישראל".
אנשי הארגון הקימו לפני כ-7 שנים את מבואות יריחו ובעת האחרונה מנסים להקים את בית חגלה שנמצאת מזרחית ליריחו. וזאת כדי לגאול את כל האזור מבית הערבה עד נעמה, אזור שהוא שומם. מדובר באזור המקביל ליריחו בצידו המזרחי, ולדברי קובוס, חייבים להתיישב מסביב ולהיאבק על אדמות יריחו והאתרים היהודיים שבעיר.

מי שמנהל את מבצעי כניסות היהודים לעיר הוא מח"ט הבקעה, מוטי אלמוז. "יש כאן צעד חיובי בהחלט שאנחנו יכולים לנצל אבל זה לא מתקדם לשליטה אזרחית אפילו בבית הכנסת, בעצם צריכים לחזור למציאות שיש יהודים שם וצה"ל שומר עליהם, כלומר הכרה באתרים היהודים במקום", מסכמת קובוס.
