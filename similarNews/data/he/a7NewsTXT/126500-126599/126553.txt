

ח"כ אברהם פורז (שינוי) פנה הבוקר לראש הממשלה, אריאל שרון, וביקש ממנו להפסיק את מימון התשדירים ברדיו של משרד ראש הממשלה בנושא יום כיפור, שמטרתם, לטענתו, חזרה בתשובה ביום כיפור.

חבר הכנסת אברהם פורז פנה לראש הממשלה וביקש ממנו להפסיק את מימון קמפיין משרד ראש הממשלה המעודד את הציבור להגיע לתפילות הסליחות ביום הכיפורים.

פורז טען במכתבו כי "אין זה תפקידו של משרד ראש הממשלה בפרט ושל המדינה בכלל לשלם מכספי ציבור פרסומות שכל מטרתן לעודד חזרה בתשובה והשתתפות בתפילות יום הכיפורים. למדינה יש צרכים חשובים יותר להוציא עליהם את הכסף מאשר קמפיין מיותר".

יו"ר המפד"ל, ח"כ זבולון אורלב, תקף הבוקר את פנייתו של ח"כ פורז לרה"מ בענין מימון הפרסומות לתפילות יום הכיפורים.

לדברי ח"כ אורלב, "פורז שוב חושף את פרצופה האנטי יהודי של שינוי, שמוכנה לדחוק את יום הכיפורים מלוח השנה היהודי. התפילות הקהילתיות ביום הכיפורים מסמלות את זיקתם של המוני בני ישראל למסורת היהודית והן מופת לאחדות ישראל".

אורלב שב וקרא לרה"מ לא למכור את נשמתה היהודית של מדינת ישראל לתנועת שינוי.

יו"ר ש"ס, ח"כ אלי ישי, תקף את דרישתו של ח"כ אברהם פורז להפסיק את המימון הציבורי לקמפיין המעודד תפילה ביום כיפור וכינה אותו "טיפקס אנטי יהודי".

לדבריו, "פורז מבקש למחוק כל דבר שיש בו מקצת יהדות ומסורת. מלחמתו של פורז בכל דבר שיש בו צביון מסורתי מראה שכנראה שאיפתו להיות צנזור אנטי יהודי. צר לי שערב יום הכיפורים פורז הופך עצמו לסדין אדום עבור כל עם ישראל. יש לו עוד מספר ימים לחזור בתשובה".
