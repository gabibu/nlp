

שופטי בג"ץ דחו את עתירתה של התנועה לאיכות השלטון להסיר את חסינותו של מיכאל גורלובסקי. מפסק הדין עולה כי בדעת היועץ המשפטי להגיש נגדו כתב אישום חדש.

שופטי בג"ץ דחו את עתירתה של התנועה לאיכות השלטון להורות לוועדת הכנסת לדון שוב בהסרת חסינותו של ח"כ מיכאל גורלובסקי בהקשר לפרשת ההצבעות הכפולות. הרכב של 7 שופטים: ברק, חשין, בייניש, ריבלין, פרוקצ'ה, לוי וגרוניס, קבע כי בעקבות התיקון שהתקבל לאחרונה בכנסת המשנה את חסינות חברי הכנסת, העתירה מיותרת.

כתבתנו רותי אברהם מוסרת כי מפסק הדין עולה עוד כי היועץ המשפטי לממשלה יגיש כתב אישום חדש נגד גורלובסקי, והטיפול בכתב אישום זה יהיה כפוף לתיקון החדש לחוק חסינות חברי הכנסת. התיקון קובע כי אם מוגש כתב אישום נגד חבר כנסת והוא סבור שאין להסיר את חסינותו, תעבור ההכרעה לידי מליאת הכנסת. בעבר כתב אישום שהיה מוגש על ידי היועץ המשפטי נגד חבר כנסת, הצריך את אישור ועדת הכנסת להסרת חסינותו. זו סירבה להסיר את חסינותו של גורלובסקי פעמיים ובכך עסקה עתירתה של התנועה לאיכות השלטון. כאמור בהגשת כתב האישום החדש ראה בג"ץ את הפתרון לטענת גורלובסקי כי הדיון בעניינו הסתיים משהחליטה ועדת הכנסת לדחות את הדרישה להסיר את חסינותו.

כזכור הואשם גורלובסקי שהצביע לכאורה הצבעה כפולה במהלך ההצבעות בקריאה שניה ושלישית על תכנית להבראת כלכלת ישראל בשנת 03. היועץ המשפטי לממשלה ניהל נגד גורלובסקי חקירה פלילית ובעקבותיה הגיש כתב אישום שבו הואשם גורלובסקי ב"זיוף בכוונה לקבל דבר בנסיבות מחמירות, במירמה ובהפרת אמונים". היועץ המשפטי ביקש מועדת הכנסת להסיר את חסינותו של גורלובסקי אך זו דחתה את הבקשה. בעקבות כך עתרה התנועה לאיכות השלטון לבג"ץ וזה קבע כי נפל 'פגם מהותי' בהחלטת ועדת הכנסת היא "שקלה שיקולים החורגים מסמכותה... להחלטתה אין תוקף והיא בטלה". השופטים קבעו כי על ועדת הכנסת לדון שוב בנושא "ותכריע בו לאור אמות המידה שהתווינו בפסק דיננו". ועדת הכנסת התכנסה שוב ודחתה שוב את הבקשה להסיר את החסינות.
התנועה לאיכות השלטון עתרה שוב לבג"ץ וכאמור בהחלטתם מהבוקר קבעו 7 שופטי בג"ץ כי תיקון סעיף 33 לחוק חסינות חברי הכנסת המשנה "שינוי מהותי את הסדר החסינות הדיונית של חברי הכנסת", מייתר את העתירה.
