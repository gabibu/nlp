

ב-12 החודשים האחרונים נרכשו 15 חברות תוכנה ישראליות ע"י חברות זרות בהיקף כולל של יותר מ-500 מליוני דולרים. כך מסר עמירם שור, יו"ר פורום בתי תוכנה באיגוד תעשיות האלקטרוניקה והמידע.

ב-12 החודשים האחרונים נרכשו 15 חברות תוכנה ישראליות ע"י חברות זרות בהיקף כולל של יותר מ-500 מליוני דולרים. כך מסר עמירם שור, יו"ר פורום בתי תוכנה באיגוד תעשיות האלקטרוניקה והמידע ויו"ר אי.אנ.טי   טכנולוגיות חדשניות יחודיות.

הוא הוסיף, כי באותה תקופה רכשו חברות ישראליות חברות תוכנה זרות בהיקף כספי של כ-700 מליוני דולרים, במדינות כמו ארה"ב, סין ורומניה.

שור מציין, כי בעשור האחרון נמכרו יותר מ-30 חברות תוכנה ישראליות (שהמחזור של כל אחת מהן הוא יותר מ-30 מליוני דולר), כאשר ערכן הכספי (הכולל) במכירתן עמד על 6 מיליארדי דולרים.

שור מעריך, כי יצוא התוכנה יגדל השנה ב-6% לעומת 2004 ויסתכם ב-3.18 מיליארד דולרים. מכירות התוכנה לשוק המקומי יגדלו בשנת 2005 ב-8% לעומת אשתקד ויסתכמו בכ-970 מליוני דולרים. סך מכירות התוכנה יגדל להערכתו השנה ב-6.4% לעומת 2004 ויסתכם ב-4.15 מיליארד דולרים.

שור מציין, כי במחצית הראשונה של השנה גדל יצוא התוכנה בכ-6% לעומת התקופה המקבילה אשתקד והסתכם ב-1.48 מיליארדי דולרים; המכירות לשוק המקומי גדלו ב-8% לעומת המחצית הראשונה של 2004 והסתכמו בכ-540 מליוני דולרים. סך מכירות התוכנה גדלו במחצית הראשונה של השנה ב-6.3% והסתכמו ב-2.02 מיליארד דולרים.

יו"ר פורום בתי התוכנה באיגוד תעשיות האלקטרוניקה והמידע מציין, כי בישראל קיימות כיום כ-2,000 חברות הזנק אשר יותר ממחציתן הן חברות בתחום התוכנה וטכנולוגית המידע לעומת כ-1,800 חברות לפני כשנה.

הוא הדגיש, כי חברות ההזנק נזקקות לסיוע בשיווק או במילים אחרות   להפוך את ההצלחה במחקר ופיתוח להצלחה מסחרית.

שור מציין, כי יש לחדש קרן השיווק שפעלה בעבר, כאשר עליה להיות בהיקף גדול יותר מתקציב המו"פ או לפחת שווה לו.

לדעת שור, על ישראל לאמץ את המודל היפאני לפיו שיווק מוצרי טכנולוגיה מתבצע באמצעות חברות סחר המתמחות בכך.

הוא הוסיף, כי שיעור הערך המוסף בתעשיות התוכנה הינו מעל 90%, כאשר חלק גדול מתשומות תעשיית האלקטרוניקה והתקשורת הינו תוכנה.

שור מדגיש, כי אין ספק שתעשיית התוכנה מסוגלת תוך עשור להכפיל את היקפה לכ-8 מיליארדי דולרים מכירות, ואולי אף יותר מכך ובכך לתרום לחוסנה הכלכלי של ישראל.
