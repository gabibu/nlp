

היום (א) ה 9 באוקטובר יציינו זו הפעם השניה את יום השואה ברומניה, זאת ע"פ החלטת ממשלת רומניה לציין מידי שנה את שואת יהודי רומניה, כולל קיום ישיבה מיוחדת בפרלמנט הרומני.

היום (א) ה 9 באוקטובר יציינו זו הפעם השניה את יום השואה ברומניה, זאת ע"פ החלטת ממשלת רומניה לציין מידי שנה את שואת יהודי רומניה, כולל קיום ישיבה מיוחדת בפרלמנט הרומני.

ביום שני, עשרה באוקטובר, יתקיים בבוקרשט טקס שבמהלכו יחנוך נשיא רומניה טריאן באססקו קמפיין חינוכי ראשון ללימוד אירועי השואה והעלאת המודעות למלחמה באנטישמיות בבתי הספר ברומניה.

כתבתנו רותי אברהם מוסרת כי ביולי יתקיים מצעד החיים בעיר יאסי ברומניה. זו הפעם השניה שייערך מצעד החיים ברומניה. בין יאסי לבין העיר נתניה נחתמה לפני כחודש ברית ערים תאומות. במהלך הטקס שהתקיים בנתניה החליטו ראש העיר יאסי יורגה ניקיצה וראש העיר נתניה מרים פיירברג יקר, להוביל את המצעד.

יוזם המצעד רס"ן במיל' הרב יוסף וסרמן, חבר בארגון גימלאי צה"ל "צוות", ראש העמותה לטיפוח וקידום יהדות רומניה ונציג רומניה בעמותה הפרלמנטרית לזכר השואה שבראשה עומד יו"ר הכנסת רובי ריבלין, אמר לכתבתנו כי הוא מברך על ההחלטה לקיים את מצעד החיים ביאסי. "מדובר בצעד חשוב להכרת השואה ובעיקר למען הדורות הבאים".

ביולי 05 התקיים מצעד החיים בפעם הראשונה. במצעד השתתפה משלחת מישראל בראשה חברי ארגון "צוות" של גימלאי צה"ל. המשלחת ערכה במסגרת מצעד החיים מסע בן חמישה ימים שסוקר בהרחבה בכלי התקשורת הרומניים ושכלל ביקור בחלק הצפון מזרחי של רומניה, חבל מולדובה, בערים שבהם היו קהילות יהודיות גדולות, בתקופה שלפניי מלחמת העולם השנייה. ביום השלישי למסע הגיעה המשלחת לעיר דורוהוי שאליה הוגלו יהודים רבים מהעיירות והכפרים שבאזור ושבהמשך הועברו למחנות המוות בטרנסניסטריה. בדורוהוי קיימה המשלחת את צעדת החיים הראשונה, מהעיר לבית העלמין היהודי. בבית העלמין התקיים טקס זיכרון בהשתתפות מקהלת חזני ירושלים ותזמורת בית הספר המקומי. הטקס הסתיים בהדלקת נרות נשמה והנחת זרים.

המשלחת ערכה ביקור גם בעיר יאסי שבבית העלמין היהודי שלה טמונים יהודים רבים שמצאו מותם ברכבות המוות. הם נקברו בקברי אחים, כשהמצבות בצורה ובגודל של "קרונות" רכבת, ולידם הוצבה אנדרטה. המסע הסתיים בבוקרשט, בירת רומניה בביקור בבית הכנסת הגדול ובמוזיאון היהודי לזכר השואה.

הרב וסרמן ציין כי הפיכת מצעד החיים למסורת תביא לחשיפה גדולה כל שנה של אירועי השואה לאוכלוסיה ברומניה בעיקר לדור הצעיר.
