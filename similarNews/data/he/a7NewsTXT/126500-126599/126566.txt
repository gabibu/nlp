

המשרד לאיכות הסביבה בשיתוף רשות הטבע והגנים יחלקו במהלך חול המועד סוכות כרבע מיליון שקיות זבל ממוחזרות למטיילים ברחבי הארץ.

המשרד לאיכות הסביבה בשיתוף רשות הטבע והגנים יחלקו במהלך חול המועד סוכות כרבע מיליון שקיות זבל ממוחזרות למטיילים ברחבי הארץ, השקיות יחולקו על ידי אנשי רשות הטבע והגנים בכ- 160 פארקים, יערות וגנים הלאומיים ברחבי הארץ (בשטח כולל של 612 מיליון דונם).

חלוקת השקיות מהווה למעשה את תחילת השלב השני בתכנית "הולכים על נקי זו הארץ שלנו" שמטרתה שיפור הניקיון ברשות הרבים. כזכור התכנית הרב שנתית יצאה לדרך בחודש יולי בהתמקד בניקיון החופים הבלתי מוכרזים, תחת הכותרת "חוף נקי". השלב השני של התכנית יתמקד בניקיון הפארקים, היערות והגנים הלאומיים.

השר לאיכות הסביבה שלום שמחון אמר כי הוא רואה חשיבות רבה לכך שהשלב הבא של הקמפיין, יתחיל במהלך החגים, במטרה להעלות את המודעות בקרב המטיילים המציפים את היערות והשמורות. "אני מקווה ומאמין כי הקמפיין הכולל שמוביל המשרד לאיכות הסביבה יביא בסופו של דבר לשינוי דפוסי ההתנהגות של הציבור", אמר שמחון.

מנכ"ל רשות הטבע והגנים, אלי אמיתי מסר כי המטרה המרכזית בחלוקת השקיות היא להניע את ציבור המטיילים לקחת אחריות ולאסוף את הפסולת הנותרת בסיום הטיול בטבע. מנכ"ל הרשות הוסיף כי מדי שנה במהלך חול המועד סוכות מפונים אלפי טונות של פסולת זבל המושלכים באתרי הנופש בחיק הטבע על ידי המטיילים.

ממחקר שנערך לקראת הקמפיין נמצא כי 77% מהציבור מטייל בטבע, כאשר 97% מהציבור מאמין כי גם עליו לקחת חלק פעיל בשמירה על ניקיון הסביבה ולא רק המדינה.
