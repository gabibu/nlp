

כ-1.4 מיליון לינות תיירים נרשמו במלונות באזור תל אביב בין החודשים ינואר-אוגוסט 2005, מתוכם כ-1.16 מיליון לינות תיירים נרשמו במלונות העיר תל אביב, כך עולה מנתוני משרד התיירות.

כתבנו קובי פינקלר מוסר שמהנתונים עולה, כי היקף לינות התיירים באזור תל אביב בחודשי הקיץ יולי- אוגוסט עמד על כ-575,000, מתוכם כ-470,000 לינות נרשמו במלונות העיר תל אביב בלבד.

בהשוואה לתקופה המקבילה אשתקד מדובר בגידול של מעל 41% במספר לינות התיירים בתל אביב ובגידול של כ- 32% לעומת שנת השיא 2000.

שיעורי הגידול הבולטים במספר לינות התיירים עד לסוף חודש אוגוסט לעומת התקופה המקבילה אשתקד, נרשמו מצרפת- גידול של כ-32%, גרמניה- גידול של כ-54%, ארה"ב- גידול של כ-48% ואנגליה- גידול של כ-27%.

מנכ"ל משרד התיירות, אלי כהן ציין, כי משרד התיירות שם לראשונה דגש על חיזוק מעמדה של תל אביב כיעד תיירותי מועדף, בין היתר באמצעות מסעי השיווק של המשרד בגרמניה, צרפת ובריטניה.

כהן הוסיף ,כי המחסור בטיסות לישראל מיעדים שונים באירופה ובארה"ב גורם לאובדן של תיירים רבים ולנזק כלכלי למדינת ישראל.
