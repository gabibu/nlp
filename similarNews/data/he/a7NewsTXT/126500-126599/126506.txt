

שלטונות פקיסטן הכריזו על שלושה ימי אבל על קורבנות רעידת האדמה שפקדה את המדינה אתמול. על פי הדיווחים כ-30 אלף בני אדם נהרגו באסון.

למעלה מ-30 אלף בני אדם נהרגו ברעש האדמה שאירע בשבת בדרום אסיה בעוצמה של 7.6 בסולם ריכטר. שאוקת סולטאן, דוברו של נשיא פקיסטן, פרבז מושארף, אמר הלילה בראיון לרשת סי.אן.אן, כי מספר ההרוגים בארצו עומד על 18 אלף בני אדם.

הודו הודיעה, כי בשטחה נהרגו לפחות 250 בני אדם. לא ידוע אם יש נפגעים באפגניסטן, בה הורגשה רעידת האדמה.

רבבות בני אדם נפצעו, בניינים רבים קרסו וכפרים שלמים נמחקו כליל, במשרד החוץ מבהירים כי לא ידוע על ישראלים שנפגעו ברעש האדמה.

מוקד הרעש היה באיזור איסלמבאד, בירת פקיסטן. מספר ההרוגים, על-פי ההערכות, צפוי עוד לעלות. כוחות חילוץ רבים, בסיוע מסוקים, מחלצים תושבים שנלכדו תחת מבנים שקרסו ומעבירים אותם לבתי החולים.

על פי הדיווחים, רעידת האדמה נמשכה כדקה ובמהלכה נראו אנשים רצים בבהלה החוצה מבתיהם אל הרחוב. באיסלמבאד קרס חלק מבניין בן 19 קומות. כ-100 בני אדם נלכדו בהריסות הבניין וכמה נהרגו.

המכון הגיאולוגי האמריקאי דיווח באתר האינטרנט שלו, http://www.usgs.gov , כי מוקד רעידת האדמה היה בעומק של כ-10 קילומטר ובמרחק 95 קילומטר מצפון לאיסלמבאד. מהמכון נמסר עוד, כי אתמול בצהריים הורגשו בפקיסטן חמישה רעשי משנה, החזק שבהם, כמאה קילומטרים מצפון לאיסלמבאד, בעוצמה של 6.3 בסולם ריכטר.

נשיא פקיסטאן מושארף וראש ממשלת פקיסטאן, שאוקט עזיז, באו לבקר באזורים שנפגעו מהרעש באיסלאמבאד. שר הפנים של פקיסטאן אמר, כי כמה כפרים בצפון פקיסטאן נהרסו כליל ומאות בני אדם קבורם תחת הריסותיהם.
