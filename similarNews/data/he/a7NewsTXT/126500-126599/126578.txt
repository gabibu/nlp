

ראש אמ"ן, האלוף אהרון זאבי פרקש, אמר בסקירה בפני הממשלה כי אבו מאזן, "יכול להתחזק אם יתעשת". שר הביטחון, שאול מופז אישר לפלשתינים לרכוש מאות אלפי כדורי רובים, אך לפי שעה, מתנגד למכירת רובים לרש"פ.

ראש אגף המודיעין בצה"ל, האלוף אהרון זאבי פרקש, אמר בסקירה בפני הממשלה כי "החמאס מאבד נקודות, ברשות יש אינטרס לשמור על הרגיעה. המצב בעזה השתנה ויש לכך יותר הבנה", לדבריו יו"ר הרשות הפלסטינית, אבו מאזן, "יכול להתחזק אם יתעשת".

הוא הוסיף כי מטרת אירגוני הטרור היא "לפגוע בנורמליזציה ושילדים בעזה ירעבו ללחם משום שזה יחזק אותם. לכן הם רוצים להוציא פיגועים אל הפועל".

בעקבות לחץ אמריקאי כבד, מתכננת מערכת הביטחון להמליץ לממשלה להתיר לרש"פ להצטייד באמצעי לחימה כמו שריוניות ונגמ"שים להובלת שוטרים. במערכת הביטחון מדגישים שלא מדובר בנגמ"ש שיכולים לייצר אש אלא רק במתגוננים מפני אש .

במידה ואכן תמומש המלצת מערכת הביטחון שהרשות תתצטייד בנגמ"שים, זו תהיה הפעם הראשונה בה נעשה שימוש בכלי שכזה מאז הופצצו נגמ"שים כאלה של הרש"פ בראשית האינתיפאדה ע"י צה"ל.

הסדר הנגמשים יוגש לרש"פ ככל הנראה במסגרת המחוות אותן יציג ראש הממשלה, אריאל שרון, בפגישתו עם יו"ר הרש"פ, אבו מאזן ביום שלישי.

שר הביטחון, שאול מופז אישר לפלשתינים לרכוש מאות אלפי כדורי רובים, אך לפי שעה הוא נותר בהתנגדותו למכירת רובים לרש"פ.

במהלך היממה הקרובה תדון ועדת השרים גם בעניין שחרור אסירים, הרש"פ מבקשת לשחרר אסירים גם כאלה שרצחו, אולם לפי שעה מסתמנת התגדות לכאלה שרצחו יהודים אך יתכן שישראל תסכים לשחרור מחבלים שרצחו משתפי פעולה.
