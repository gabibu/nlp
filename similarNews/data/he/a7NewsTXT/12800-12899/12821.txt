

נשיא המדינה, משה קצב, אמר היום כי ערי הרשות הפלשתינית הפכו למקלט לרוצחים אכזרים וכעת הברירה נמצאת בידי ערפאת באם לבחור בין הסלמה לבין תפנית.

בשיחה עם יועציו בבית הנשיא הוסיף קצב, כי דרישת ארה"ב ליציאת כוחות צה"ל משטחי הרש"פ היא התפרצות לדלת פתוחה, "שכן ממילא החליטה ממשלת ישראל על שהייה קצרה ויציאת כוחות צה"ל מייד עם תום ביצוע המשימות".

לדעת הנשיא קצב, אסור שלחץ אמריקני יעודד את הרשות הפלשתינית להמשיך ולשבת בחיבוק ידיים ולא לפעול נגד הטרור, שכן על כל טרוריסט מבוקש ברשימת המבוקשים של נשיא ארה"ב, יש חמישה טרוריסטים פלשתינים מסוכנים יותר, אותם דורשת ישראל מידי הרשות הפלשתינית.
