

ערפאת ושר החוץ הגרני יושקה פישר סיכמו ביניהם כי האיחוד האירופי יקים מנגנון פיקוח שיוודא שהמחבלים אותם טוענת הרשות כי עצרה, אכן נמצאים בכלא.

מקור דיפלומטי מסר כי פרס נתן לשליחים מאירופה, רוסיה, מארה"ב ומהאו"ם להבין כי ישראל תסכים למנגנון פיקוח אירופי על המעצרים ברש"פ.
שליח האו"ם לארסן, השליח הרוסי וודובין והשליח האירופי מורטינוס נועדו היום בנפרד עם שר החוץ שמעון פרס, והציגו לו את הדרישות המקבילות מישראל, שנועדו להקל על ערפאת בביצוע המעצרים: נסיגה משטחי "איי"; הקפאת החיסולים; הסרת סגרים וכתרים; כניסה לתהליך מיטשל.

פרס שוחח אחר הצהריים עם מזכיר המדינה האמריקאי, קולין פאוול, ועדכן אותו בהחלטת המטבחון לצאת משטחי אי. הוא אמר לפאוול שישראל עומדת על דרישתה שערפאת ילכוד ויסגיר לידיה את רוצחי השר רחבעם זאבי, יעצור את "עושי הצרות" המרכזיים ויפרק את ארגוני הטרור.

ערפאת אמר לארבעת השליחים שנפגשו איתו כי עצר 73 ממחבלי החזית העממית ועוד מחבלים השייכים לארגונים החמאס והג'יהאד, והבטיח למסור בקרוב את רשימת העצורים. ערפאת גם אמר לפישר, לפי הצעת לארסן, כי "צריך להיות פלורליזם פוליטי אבל לא פלורליזם ביטחוני" והבטיח לפעול בכוח נגד מי שיפרו את הוראותיו להפסקת האש.

