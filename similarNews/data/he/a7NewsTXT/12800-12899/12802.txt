

המטבחון המדיני יתכנס בשעה שמונה הערב כדי להחליט אם ומתי ייסוג צה"ל משטחי A, שעליהם השתלט בימים האחרונים.

עד השעה שמונה ישלים צה"ל את ניסוח המלצותיו בעניין זה למטבחון.

קודם לכן דווח כי מערכת הבטחון מתנגדת בתוקף לנסיגה של צה"ל מאותם שטחי איי. מפקדים בכירים בצה"ל מצביעים על כך שמאז החלה פעולת צה"ל הצטמצמו מאוד פיגועי הירי בכבישי יש"ע, ואין ספק שאלה יתחדשו אם צה"ל יסוג.

גם שר הבטחון, בנימין בן אליעזר, אמר הבוקר שאין לסגת משטחי A כל עוד לא יובטח שהנסיגה לא תביא לחידוש הפיגועים משני צידי הקו הירוק. בן אליעזר חיווה דעתו כי אין ניגוד בין עמדתו זו לבין העמדה האמריקנית, שכרכה את הקריאה לנסיגת צה"ל בקריאה להפסקת הפיגועים וללכידת רוצחי רחבעם זאבי.


