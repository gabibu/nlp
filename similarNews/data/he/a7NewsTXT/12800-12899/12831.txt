

"מנחם בגין חי בתל אביב ולחם על ירושלים השלמה והמאוחדת. נמשיך את המאבק על שלמותה ואחדותה של ירושלים ברוח מורשתו של בגין לשמור על ירושלים מאוחדת ובלתי מחולקת בריבונות ישראל לנצח נצחים" - כך אמר לקול תשואות ראש הממשלה אריאל שרון בערב בטקס שנערך בגן קרני ולקובסקי להסבת שמו של רחוב דרך פתח תקווה לדרך מנחם בגין.

בטקס נכחו משפחת בגין, ראש הממשלה לשעבר שמיר, השר רוני מילוא שהיה בעבר ראש עיריית תל אביב, ראש העיר לשעבר שלמה להט, ראש העיר רון חולדאי וחברי כנסת.

ראש הממשלה הודה לראש עיריית תל אביב חולדאי על החלטה להעניק "לאחד הרחובות הסואנים והתוססים ביותר בעיר" את השם "דרך מנחם בגין", ואמר כי ראוי הדבר שהרחוב המתחבר עם רחוב דרך ז'בוטינסקי שהיה מורו ורבו של מנחם בגין יקרא על שמו.

ראש הממשלה שרון הזכיר את עבודתו המשותפת עם מנחם בגין ואמר, "זכיתי לעמוד לצידו ולתרום להקמת הליכוד בראשותו, ובכך להביא צדק היסטורי ודמוקרטי. בחירתו לראש הממשלה היתה הפעם הראשונה שבה היה בישראל ראש ממשלה שאינו בתנועת העבודה", הזכיר.
