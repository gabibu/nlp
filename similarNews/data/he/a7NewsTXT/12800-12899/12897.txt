

מפקד מוצב מרגנית נכשל "כשל פיקודי בולט" באירוע בו חדרו מחבלים למוצב ב-25 באוגוסט - זו המסקנה המרכזית של תחקיר האירוע שבוצע במפקדת אוגדת עזה ואשר הוצג לרמטכ"ל רב אלוף שאול מופז לפני מספר ימים.

כזכור, ב 25 באוג' חדרו מחבלים למוצב "מרגנית", ובהיתקלות עם כוח "גבעתי" נהרגו סגן מפקד גדוד, רב סרן גיל עוז, החובש, סמל קובי ניר ורב"ט צחי גרבלי. המחבלים שתקפו את המוצב נהרגו בסופו של דבר במאבק עם כוח "גבעתי" שהגיע כתגבורת למוצב המותקף.

מתחקיר האירוע שנערך על ידי מפקד אוגדת עזה תת אלוף ישראל זיו, וקצין חי"ר וצנחנים ראשי, תת אלוף גדי שמני, עולה כי היחידה והלוחמים, היו כשירים וצויידו בחימוש הדרוש, והם נכשלו במשימת ההגנה על המוצב מפני חדירת גורמים עויינים. מפקד המוצב כאמור נכשל "כשל פיקודי בולט".

מהתחקיר עולה כי המפקד מונה לתפקידו בשל אילוץ למרות העובדה שכשסיים הקצין את קורס הקצינים הומלץ לא למנותו לתפקיד פיקודי.

לעומת זאת, בתחקיר צויינו פעולתו "הנחושה" של סגן מפקד הגדוד, רב סרן גיל עוז, וההקרבה ואומץ הלב של החובש שנחלץ לעזרתו כשנפצע, סמל קובי ניר.

עוד קובע התחקיר כי שלושת הרוגי צה"ל באירוע לא נפגעו מאש כוחותינו.

הרמטכ"ל אימץ את המסקנות האישיות שננקטו על ידי מפקד האוגדה זיו מיד אחרי האירוע, ואושרו על ידי אלוף פיקוד הדרום דורון אלמוג.
על פי המסקנות האישיות הודחו מתפקידי לחימה 4 מלוחמי המוצב, מפקד כיתה, מפקד מחלקה, וסגן מפקד הפלוגה. בנוסף, הוחלט להעיר למפקד החטיבה הדרומית של רצועת עזה ולמפקד הגדוד של גבעתי, שהיה אחראי על הגזרה.

התחקירים המבצעיים נוהלו על ידי עיקרי סיכום הרמטכ"ל בנוגע לאירוע "מרגנית" נמסרו למשפחות החללים על ידי קצינים בצה"ל.


