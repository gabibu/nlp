

בין מפקד התנזים ברגותי לבין האחראי על הבטחון המסכל ביו"ש ג'יבריל רג'וב מתנהל מאבק. כך מוסרת סוכנות עיתי"ם. לפי הדיווח המאבק בא לידי ביטוי גם בהשמעת דברים האחד בגנות השני בתקשורת וגם בהפצת כרוזים אחד נגד השני.

אתמול פרסם ראש התנזים ברגותי כרוז, בו תקף בעקיפין את רג'וב. בכרוז נאמר כי רג'וב פועל לדיכוי ההתקוממות הפלשתינית בשמם של ארה"ב וישראל, כדי שהרגעת השטח תאפשר את המשך הכיבוש הישראלי. עוד נאמר בכרוז כי מי שמנסה לעצור את המאבק בישראל לצרכי אינטרסים אישיים, הוא בוגד ויש להוקיעו מכלל הציבור הפלשתיני התומך בהמשך המאבק.

רג'וב, אף הוא תקף את ברגותי. הבוקר התקשר רג'וב ל"קול פלשתין", ובשידור תקף את ברגותי בכנותו אותו "מטומטם שפן וחסר ערך" בשל הופעותיו בתחנות הטלויזיה הערביות בקריאה נגד הפסקת הלוחמה בישראל.
לאחרונה הורעו היחסים בין השניים והפכו גם לסכסוך גלוי שהגיע עד כדי שליפת נשק הדדית בין אנשי ברגותי לבין אנשי רג'וב. השניים נחלקים בנוגע להפסקת האש ונאבקים על מוקדי הכוח ברשות הפלשתינית.
