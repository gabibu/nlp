

עיתון "הארץ" דיווח אתמול כי שרון מתכוון להציג בפני נשיא ארצות הברית, במסעו לשם בעוד שבועיים, הסדר ביניים עם הפלשתינים, שבמרכזו נכונות ישראלית להקמת מדינה פלשתינית עוד לפני קביעת הגבולות הסופיים בין שתי המדינות.

על פי תוכנית, שרון יידחה הטיפול בסוגיות הפליטים וירושלים למועד רחוק, ובינתיים יקימו הפלשתינים מדינה מפורזת, וצה"ל יישאר בבקעת הירדן. עוד מדווח "הארץ" כי עיקרי התוכנית כבר הוצגו בפני ג'ורג' בוש בעת ביקורו הקודם של שרון בוושינגטון. בוש שאל אז את שרון מה יהיה גורל ההתנחלויות המבודדות, ושרון השיב כי "זו לא תהיה בעיה".

לדברי כתבנו אריאל כהנא לפי התכנית שהודלפה לעיתונאי אלוף בן מדובר בתכנית בעלת שני שלבים: בשלב א' יופעל על ערפאת לחץ צבאי ובינלאומי שנועד להכריח אותו להגיע לשלב השני: החתימה על הסדר מדיני. שרון ישכנע את האמריקאים כי רק לחץ צבאי יגרום לערפאת לחתום על הסכם מדיני. בשלב הבא תינתן לפלשתינים מדינה.

מתברר כי במהלכיו של שרון יש תקדים כפול, מאחר ששרון הוא רה"מ הראשון שמוכן להצהיר בפומבי על הקמת מדינה פלשתינית, וזאת כבר בהסדר הביניים. עד עתה הסכימה ישראל לדון בסוגיית הקמת מדינה פלשתינית רק בהסכמי הקבע. רה"מ דאז ברק הסכים לנהל מו"מ עם הפלשתינים רק אם הם יצהירו על קץ הסכסוך. לפי תכניתו של שרון תוקם מדינה פלשתינית ללא הכרעת המחלוקות המרכזיות בין ישראל לפלשתינים. הסדר הביניים יהיה ארוך טווח ולא יפתור את בעיית הפליטים ואת בעיית ירושלים.

ערוץ 7 פנה לדוברו של רה"מ ארנון פלדמן בשאלות הבהרה, וביקש אישור למידע זה, אך לא נתקבל כל מענה לפניות אלה.

המטה המשותף של ארגוני הימין החוץ פרלמנטריים התכנס אתמול בבוקר והחליט להיאבק בכוונת
ראש הממשלה להקים מדינה פלשתינית ממערב לירדן. המטה החליט כי אם שרון לא יחזור בו מכוונתו זו, הוא יפתח במסע להדחתו. המטה כבר פנה אתמול לסיעת "האיחוד הלאומי ישראל ביתנו" בבקשה שתתנה את המשך הישארותה בממשלה בגניזת תוכנית המדינה הפלשתינית.

ח"כ זבולון אורלב מהמפד"ל אמר אתמול כי המפד"ל תישאר באופוזיציה, וכי לנוכח ה"זיגזגים" במדיניותו של שרון, וכוונת צה"ל להסיג את כוחות צה"ל מערי יו"ש עוד בטרם הושלם המהלך של הטיפול בטרור היא הגישה הצעת אי אמון בממשלה.

אורלב אמר כי מדיניות הממשלה אין בה יציבות, ואפילו ערפאת, לדבריו אינו יודע מה הממשלה רוצה ממנו.
