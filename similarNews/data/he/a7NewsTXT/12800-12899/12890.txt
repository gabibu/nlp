

נשיא ארה"ב ג'ורג' וו. בוש חתם ביום שישי על חוק, המעניק לממשלה האמריקנית סמכויות ללא תקדים במאבקה בטרור.החוק, שנקרא "חוק הפטריוט האמריקני", מאפשר לסוכנויות לאכיפת החוק לפקח באופן נרחב על האינטרנט והדואר האלקטרוני וכן על התקשורת בטלפונים הסלולריים.

"חייבים לרדוף אחרי הטרוריסטים האלה. חייבים להביס אותם ולהביאם למשפט", אמר בוש בטקס החתימה בבית הלבן.

החוק, שעבר בקונגרס ברוב עצום 7 שבועות לאחר ההתקפות על הפנטגון ומגדלי התאומים, מאפשר לממשלה לעצור חשודים בטרור ל-7 ימים ללא הגשת כתב אישום נגדם, ומקל על הממשלה לגרש מהמדינה חשודים בטרור.

החוק החדש מגדיל גם את עונשי המאסר לאנשים שיורשעו במעשי טרור, ולאנשים שבידיהם יימצא נשק ביולוגי.

למרות הפופולריות שלו בקרב המחוקקים, המבקרים טוענים כי החוק החדש יגביל בהרבה את זכויות הציבור האמריקני, כי הוא עלול לאפשר את ניצולו לרעה על ידי סוכנויות ממשלתיות לאכיפת חוק. משום כך התחייב הקונגרס לשוב ולבחון את החוק בעוד 4 שנים.
