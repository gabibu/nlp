

היום נתן הסנט האמריקני את הסכמתו להחלטות הקונגרס לאשר סידרת חוקים לטיפול במאבק בטרור ובמבצעיו. הפיכת החוקים לתקפים דורשת את חתימת הנשיא האמריקאי, ובוש שתמך בחקיקתם מיד לאחר הפיגועים ב 11 בספטמבר, עתיד לחתום עליהם ביום שישי.

החוקים יאפשרו להגדיר כפושע כל מי שנותן מחסה במודע לטרוריסטים.
התובע הכללי האמריקני יוכל לפי החוקים החדשים להחזיק אזרחים זרים החשודים כטרוריסטים במעצר במשך 7 ימים, וזאת לפני הוצאת כתב אישום נגדם או התחלת צעדי הגירוש. המימשל דרש בהתחלה לאפשר את החזקתם לזמן בלתי מוגבל, אבל הקונגרס דחה בקשה זו.

השלטונות הפדרליים קיבלו היתר ל"ציתותים נודדים", שיאפשר להם לצותת לכל טלפון בו עלול להשתמש טרוריסטים זר, ולא רק טלפון אחד.
מערכת החוקים החדשה תקל על חוקרי פשעים אמריקנים וקציני מודיעין לקבל מידע מחבר מושבעים, מהאזנות סתר, וממקורות אחרים.

משרד האוצר האמריקני קיבל סמכויות חדשות מתוקף חוקים אלו. סמכויות אלו תאפשרנה הענשת מדינות זרות, ובנקים החשודים בהלבנת כספים למימון ביצוע פיגועים.

בחוקים החדשים מעוגנת הקצאת תקציבים למימון העסקת תוספת של סוכנים ממשמר הגבול לאורך גבולה הצפוני של ארה"ב, וכן תוספת של מפקחים בשירות ההגירה וההתאזרחות בכל תחנת כניסה לאורך הגבול הצפוני.
עוד מחייבים החוקים החדשים את ספקי האינטרנט למסור הקלטות של תקשורת אי-מייל, השייכת לחשודים כטרוריסטים.

תוקף ההיתרים לצעדים כמו האזנות סתר וצעדי מעקב הוא למשך 4 שנים בלבד.
