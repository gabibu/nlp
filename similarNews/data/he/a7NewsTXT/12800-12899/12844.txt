

בחצות יכונס המטבחון כדי להחליט על המשך פעילות כוחות צה"ל בשטחי A. בישיבה ישתתפו בנוסף לשמעון פרס ובנימין בן אליעזר גם אלי ישי ואביגדור ליברמן.

שרון ערך בשעות הערב המוקדמות שורה של התייעצויות עם גורמי הביטחון, בהן נשמעו סקירות מפורטות על מה שהושג עד כה בששת ימי המבצע הצבאי ובאלו גזרות עדיין נמשכת האש.

שר הביטחון בנימין בן אליעזר נוטה לקבל את הערכות צה"ל לפיהן יש להוציא את הכוחות רק מאותם מקומות בהם נשמר שקט יחסי, וגם זאת בתנאי שכוחות פלשתיניים יערבו להמשך הפסקת האש כפי שהדבר נעשה בחברון. בן אליעזר הדגיש עם זאת, כי לישראל אין שום כוונה להשאר בשטחי A לתקופה ארוכה וגם לא למוטט את הרשות הפלשתינית.

על פי הערכות שהשמיעו מקורות שונים נראה שהמטבחון יחליט עקרונית על הוצאת הכוחות משטחי A אך הביצוע בפועל יעשה בהדרגה על פי המצב בשטח.

מוקדם יותר הערב נפגשו שרון ופרס בנפרד עם שר החוץ הגרמני יושקה פישר שהגיע לישראל במשימת תיווך נוספת. פישר השמיע באוזניהם את עמדת האיחוד האירופי לפיה על צה"ל לצאת משטחי הרשות הפלשתינית.

לאחר שפישר ייפגש עם פרס ביום ו' בבוקר הוא יסע לעזה לפגישה עם ערפאת וינסה לשכנעו להורות לכוחותיו לפעול בנחרצות נגד ארגוני הטרור כצעד שיביא להוצאת כוחות צה"ל משטחי הרשות הפלשתינית.

פישר נועד אחר הצהריים עם יו"ר האופוזיציה ח"כ יוסי שריד שאמר לו כי כדי לזרז את יציאת צה"ל משטחי A יש להגיע להסכמה מיידית על מאמץ מוגבר ומוכח של ערפאת לכלוא "פצצות מתקתקות". שריד אמר כי ישראל תתחייב מצידה להפסיק את מדיניות החיסולים. שריד הוסיף כי בלי מעורבות פעילה ומתמדת של צד בינלאומי שלישי אי אפשר יהיה להחלץ ממעגל הדמים שבו שקועים הישראלים והפלשתינים.
