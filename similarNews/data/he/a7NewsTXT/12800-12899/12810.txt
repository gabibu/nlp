

חברי הכנסת שלמה בן עמי וחיים רמון, הציגו במסיבת עיתונאים את תכניתם המשותפת להפרדה חד צדדית בסיוע רב לאומי, כצעד ביניים לקראת הסכם כולל.

השניים הודיעו כי יפעלו להעביר את התכנית במוסדות מפלגת העבודה, גם אם היו"ר הנבחר של המפלגה לא יתמוך בה.

יו"ר הקואליציה חבר הכנסת זאב בוים מהליכוד אומר בתגובה כי הצמד בן עמי ורמון אשר לא מזמן הציע לערפאת את כל שטחי יש"ע וקיבל טירור לא למד דבר, ועתה הוא מנסה לזרות חול בעיני הציבור לצורכי הישרדות פוליטית.

חבר הכנסת מיכאל איתן מהליכוד אומר כי מדובר בהצעה מסוכנת אשר מחלישה את כושר העמידה של ישראל ומעניקה פרס לטירור. ח"כ איתן הוסיף כי עד לחתימת הסדרי ביניים ארוכי טווח עם הרשות הפלשתינית קו ההפרדה חייב לעבור בגבול שטחי איי ללא נסיגה וללא עקירת ישובים.

