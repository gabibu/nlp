

המטבחון המדיני-בטחוני החליט הלילה כי כוחות צה"ל יצאו בצורה הדרגתית משטחי A שנתפסו מאז רצח השר זאבי. על פי ההחלטה, תתחיל הנסיגה מאזור בית ג'אלה. שם הושג הסדר בעבר על הפסקת הירי תמורת יציאת כוחות צה"ל. המטבחון החליט להתנות את יציאת הכוחות במילוי הדרישות הישראליות: הסגרת רוצחי השר זאב, מעצר מחבלים ופגיעה בתשתית הטרור.

בתוך כך שר הביטחון ומערכת הביטחון מתנגדים בתוקף לנסיגה של צה"ל משטחי A במצב הנוכחי. מפקדים בכירים בצה"ל מצביעים על כך שמאז החלה פעולת צה"ל הצטמצמו מאוד פיגועי הירי בכבישי יש"ע, ואין ספק שאם צה"ל ייסוג הם יתחדשו.

שר הביטחון בנימין בן אליעזר אמר אתמול שאין לסגת משטחי A כל עוד לא יובטח שהנסיגה לא תביא לחידוש הפיגועים משני צדי הקו הירוק. הוא אמר: "אי אפשר ללכת ולצאת מטול כרם. הרי מחר יתחילו שוב. יש לנו עניין אחד ויחידי: לקיים את הביטחון כלפי התושבים במדינת ישראל ובשביל מטרה זו נצטרך לנקוט כל דרך וכל שיטה. הרי עיניכם רואות בדיוק מה שקורה יום יום ושעה שעה. אי אפשר להתייצב כל בוקר בבית קברות ולבקש סליחה".

בן אליעזר חיווה דעתו כי אין ניגוד בין עמדתו זו לבין העמדה האמריקנית, שכרכה את הקריאה לנסיגת צה"ל בקריאה להפסקת הפיגועים וללכידת רוצחי השר רחבעם זאבי.

אמש אמר ראש אמ"ן האלוף עמוס מלכא כי לפי המידע המודיעיני המצוי בידי ישראל יש בכוונת המחבלים לפגע בישראל באמצעות מכוניות תופת. מלכא הוסיף כי גם עתה רוב המנהיגים של ארגוני הטרור מהלכים חופשי בשטחי הרשות, וזו אינה עושה דבר כדי לעצור בעדם להכין פיגועים.

עוד אמר מלכא: "בלי פעולות סיכול שינקטו הפלשתינים, ונסיגה מהמשחק הכפול שהם משחקים, המשחק של דיבורים דיפלומטים מצד אחד, ותמיכה בפיגועי התאבדות מצד שני, קשה לראות איך נגיע למציאות שבה אנו נפרדים מפיגועי טרור. רק שינוי עמוק ברשות הפלשתינית יביא לשינוי במצב". ראש אמ"ן מתח גם ביקורת על הקהילייה הבינלאומית, שמיהרה להודות לערפאת על הצעדים, לכאורה, שעשה נגד הטרור, בעוד של"צעדים" לא היה כל ביטוי בפועל. "המערכת הבינלאומית מחאה כפיים מוקדם מדי לערפאת. הרשות הפלשתינית תרגמה את מחיאות-כפיים ל'ציון עובר', והפסיקה לסכל טרור", אמר ראש אמ"ן.

באשר לפעולה שפעל צה"ל בתחילת השבוע בבית רימא אמר ראש אמ"ן כי בעיירה הפלשתינית נהרגו אנשי ביטחון נושאי נשק, שכיוונו את נשקם נגד חיילי צה"ל. הוא הוסיף כי הפעולות שביצע צה"ל בעיירה בפרט, ובשטחי A בכלל, ודאי הם שהצילו חיים מאחר שכוונו נגד אנשים שהיו מסוגלים לבצע פיגועים. "היום מובן לכולם שמדינת ישראל החליטה להילחם בטרור לחימה עיקשת", אמר, והוסיף, כי אם הרשות הפלשתינית לא תילחם בטרור תעשה זאת ישראל.

לעומת דברים אלה אמר השר פרס בשובו מוושינגטון כי הוא מקווה שישראל תוכל לסגת משטחי A בהקדם האפשרי. "ברגע שהמצב יירגע, והפלשתינים יבצעו את מה שהם צריכים לבצע, זה יאפשר לנו לצאת", אמר פרס.
