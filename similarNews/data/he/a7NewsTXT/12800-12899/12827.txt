

ראש אמ"ן, האלוף עמוס מלכא, אומר היום כי שבוע לאחר הרצח של השר זאבי רוב מנהיגי הטרור בערי הרש"פ עדיין מסתובבים חופשי והידיעות המודיעיניות הנמצאות בידי ישראל מצביעות על כך שארגוני הטרור מכינים פיגועים נוספים בעתיד הקרוב, כולל פיגועי התאבדות ומכוניות תופת.

לדברי האלוף מלכא, הזרועות של הרשות הפלשתינית אינם עושים פעילויות ממשיות בשטח. "הם עושים צעדים מינימלים בלבד, על מנת לקבל ציון עובר מהעולם", אמר ראש אמ"ן.

ראש אמ"ן מתח גם ביקורת על הקהילה הבינלאומית שמיהרה להודות לערפאת על הצעדים, לכאורה, שעשה נגד הטרור, בעוד שלצעדים לא היה כיסוי בשטח. "המערכת הבינלאומית מחאה כפיים מוקדם מדי לערפאת. הרשות הפלשתינית תרגמה את מחיאות-כפיים ל'ציון עובר' והפסיקה לסכל טרור", אמר ראש אמ"ן.
