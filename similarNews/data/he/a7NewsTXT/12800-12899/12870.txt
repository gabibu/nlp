

מוסטפה ברגותי, אחד מבכירי האינתיפאדה באיזור רמאללה, אמר בראיון לתחנה הלבנונית "אל.בי.סי.", כי על העולם להבין היטב שהמשך הלחץ על ערפאת, כפי שהיה עד כה, יוביל בסופו של דבר לפיצוץ והסלמה והקצנה ברחוב הפלשתיני, והמשך התחזקות הנהגת האינתיפאדה והתלכדות ערביי יש"ע סביב להנהגה זו.

ברגותי טען, שערפאת נכנע עד כה ללחצים שהובילו למעצרים פוליטיים בקרב החזית העממית, אך הדבר החליש את הרשות הפלשתינית ברחוב הפלשתיני וערפאת מבין זאת, בצל המציאות החדשה שיצרה האינתיפאדה.

לדעת ברגותי, על ערפאת לשחרר עתה את כל העצורים הפלשתינים ולהמשיך ולהתלכד ולאחד את הרחוב הפלשתיני סביב הנהגת האינתיפאדה כדי להמשיך ולחזק את המאבק המזויין נגד ישראל.

"הפלשתינים לא יסכימו, לא עם ערפאת ולא עם אחרים, לצאת ללא שום רווח מהקורבנות שהקריבו ולא יסכימו להחזיר את הגלגל אחורה ולא יאפשרו גם לערפאת לעשות זאת, בעיקר כשהם התחילו לחוש שהוא קרוב מאד לניצחון ולהוצאת הכיבוש הישראלי מעל אדמתו", אמר ברגותי בראיון.
