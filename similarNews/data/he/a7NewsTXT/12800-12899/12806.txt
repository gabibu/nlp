

גילוי מעטפות המכילות חיידקי אנתרקס בארצות הברית ומותם של שני עובדי הדואר האמריקני מהחיידק, הגבירו את הערנות לנושא גם ברשות הדואר בישראל, למרות שחשוב לציין שכל המעטפות החשודות שנבדקו בישראל עד כה לא הכילו אנתרקס.

אתר רשות הדואר www.postil.com מפרסם מתחילת השבוע את הנחיות המטה ללוחמה בטרור במשרד ראש הממשלה לטיפול בדברי דואר חשודים. ההנחיות כוללות 7 סימנים חיצוניים לזיהוי דברי דואר חשודים ואופן הטיפול בדברי דואר אלו. בנוסף, מספק האתר מידע שוטף על הפעילות של רשות הדואר האמריקנית בנושא.

רשות הדואר לומדת מהפעילויות השונות שנוקט הדואר האמריקני בנושא (במיוחד בתחום ההסברתי, מכיוון שבתחום הבטחוני ההנחיות מתקבלות מגורמי הבטחון), כגון משלוח מכתב ובו כללי התנהגות לטיפול בדברי דואר חשודים, הפצת פוסטרים בנושא, אספקת אמצעי הגנה לעובדים ועוד, אך מקווה שלא תצטרך ליישם צעדים אלו לעולם.

מנכ"ל רשות הדואר, תת אלוף במיל. דן נדיב, מציין שמאז הפיגוע במגדלי התאומים הוגבר הפיקוח על דברי דואר הנכנסים והיוצאים מישראל והפעילות מתבצעת בהתאם להנחיות גורמי הבטחון בישראל.

למרות הגברת הפיקוח והעיכובים הנובעים מהטיפול בדברי דואר המתגלים כחשודים, מבטיחה רשותהדואר להמשיך למיין ולחלק כ-2.2 מיליון מכתבים ברחבי הארץ, בזכות 5000 עובדי רשות הדואר הממשיכים במתן שירות יעיל ומהיר לכלל תושבי אזרחי ישראל.

