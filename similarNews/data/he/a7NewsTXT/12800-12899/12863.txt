

משרד ראש הממשלה אישר היום כי שירות הביטחון הכללי עצר לפני שבועיים את עלא' מוחמד טאהר שוואנה, בן 26, בחשד כי הוא משתייך לקבוצות איסלמיות קיצוניות הקשורות בארגון אל-קעידה, שבראשו עומד אוסאמה בין-לאדן, ובחשד כי ביקש להקים תשתית של בין-לאדן בשטחי יש"ע. על פי הפרסומים בוצע מעצרו של האיש בעת שביקש להיכנס לשטחי יש"ע דרך גשר אלנבי ב-10 באוקטובר השנה. בעבר למד העצור רוקחות בפקיסטן, ושם, על פי החשד, גויס לאל-קעידה.

מעצרו, והשתייכותו הארגונית והמשפחתית של האיש, חוזרים ושופכים אור על הקשר בין תושבי הרש"פ ואוסאמה בין-לאדן במישור המבצעי והרוחני, ומדגישות את נסיונותיו הבלתי פוסקים של הטרוריסט הבינלאומי לגייס את ערביי הרש"פ לכוחותיו, ואף ערבים אזרחי ישראל, במטרה לבצע פעילות חבלנית.

העצור הוא גיסו של מחמוד סעיד עזאם, העצור על פי הטענה בישראל בחשד לקשר לבין-לאדן. גם סעיד עזאם למד בעבר בפקיסטן. שני העצורים הם קרובי משפחתו של עבדאללה עזאם, מנהיגו הרוחני של אוסאמה בין-לאדן. עבדאללה עזאם נרצח באפגניסטן ב 1998.
