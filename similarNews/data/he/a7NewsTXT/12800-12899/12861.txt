

בית המשפט המחוזי בתל-אביב הפך על פיה את ההחלטה בעניינו של השר לבטחון פנים לשעבר אביגדור קהלני. אתמול הוא פסק כי בית משפט השלום זיכה את קהלני עוד לפני שלב ההגנה במשפטו, וכי עליו לחדש את המשפט נגדו. כתבנו אפי מאיר מדווח כי בית המשפט המחוזי הגיע למסקנה שהאופן שבו עדכן קהלני את עופר נמרודי בנושא החקירה נגדו היה בו משום שיבוש הליכי חקירה. בתגובה אמר קהלני כי הוא שמח על שכעת תינתן לו ההזדמנות לעלות לדוכן העדים ולהשיב להאשמות נגדו.

ובאשר לרב פקד גיא רייף, משרד המשפטים מכחיש את הידיעות כאילו תיק החקירה בעניינו עומד להיסגר. דובר המשרד ציין כי בדיונים אחדים שהתקיימו בפרקליטות המדינה הוחלט על הגשת כתב אישום, והוא דחה את הטענה שלפיה מחפשים כעת בפרקליטות סעיפים של מה בכך כדי להאשים בהם את גיא רייף.

גורם בכיר בפרקליטות מסר כי בפרקליטות הוחלט רק לבקש מהמשטרה השלמות חקירה בנקודות מסוימות הטעונות הבהרה. פרקליטו של רייף אמר הבוקר בשמו כי אם אכן ייסגר תיק החקירה נגדו רייף מעוניין לשוב ולשרת במשטרה.
