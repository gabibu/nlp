

בראיון לעיתון "במחנה" הצהיר קצין שריון ראשי תת אלוף אביגדור קליין כי "כל עוד זה תלוי בי, בנות לא ישולבו בשריון". קליין אמר כי אין בהחלטתו כל קשר לנושאים דתיים, אלא שהדברים הם פועל יוצא ממחקר שביצע חיל השריון, ולפיו "טנקיסטיות, לוחמות מסוג נשים, אינן יכולות לשרת בחיל. בוודאי שלא בצוות טנק. איננו יכולים להרשות זאת לעצמנו. הסיבה לכך היא טבע הלחימה ואופי החייל. אנחנו בנויים על הרעיון שהאדם שבטנק ינצח, והמטרה הזאת יכולה להיות מושגת על ידי כך שצוות הטנק חי בו, נושם בו, מתחכך בו, ונמצא תחת איומים, עד כדי כך שכאשר אי אפשר לצאת מהטנק החוצה עושים את הצרכים בתוך הכלי".

לדבריו, "בחיל השריון יש אלפי בנות חיילות, אבל בתפקידים שהן יודעות למלא על הצד הטוב ביותר. אני מעדיף שהבנות ישתלבו במקום שיש להן יתרון יחסי, במובן שהן משחררות גברים למקצועות לחימה. לדוגמה אני מעדיף שהן תעסוקנה בהדרכה ובמקצועות תומכי לחימה כגון מכונאיות".
עם זאת, לדברי קליין, שילוב בנות יכול להיבחן במסגרת של פלוגת בנות נפרדת. "אין מדובר בפסילה מוחלטת של רעיון שילוב הבנות במקצועות קרביים. אפשר להקים יחידות רק של בנות, אבל לבנות יהיה קשה לבצע פעולות שונות בטנקים, בגלל שהעומסים הפיזיים באמת כבדים. כדי להדגים את השוני בכישורים בין נשים לגברים הביא קליין את ההפרדה בין נשים לגברים בתחרויות האולימפיאדה, וזאת אף על פי שהמקצועות בתחרויות זהים".
