

מידי כמה חודשים מעלים חברי כנסת מן השמאל את ההצעה לגרש רבבות יהודים מבתיהם בתוכנית שמכונה הפרדה החד צדדית. אתמול הציגו חברי הכנסת שלמה בן עמי וחיים רמון במסיבת עיתונאים את תכניתם המשותפת ברוח זו. על פי התוכנית, שיתנהל בגיבוי בינלאומי, רבבות יהודים יגורשו מבתיהם, וזאת במטרה למסור את השטח לרש"פ. לאחר מכן, יחצוץ כוח רב לאומי בין "ישראל הקטנה" לבין הרשות הפלשתינית. בד בבד יתנהל מו"מ עם ערפאת על הסדר קבע.

יו"ר הקואליציה חבר הכנסת זאב בוים מהליכוד אמר בתגובה כי הצמד בן עמי ורמון אשר לא מזמן הציע לערפאת את כל שטחי יש"ע וקיבל טרור לא למדו דבר, וכי עתה הם מנסים לזרות חול בעיני הציבור, והכל לצורכי הישרדות פוליטית. חבר הכנסת מיכאל איתן מהליכוד אומר כי מדובר בהצעה מסוכנת, המחלישה את כושר העמידה של ישראל, והמעניקה פרס לטרור. ח"כ איתן הוסיף כי עד לחתימת הסדרי ביניים ארוכי טווח עם הרשות הפלשתינית קו ההפרדה חייב לעבור בגבול שטחי A, ללא נסיגה וללא עקירת יישובים.

בפעם הקודמת, בחודש יוני, כשהוצעה ההצעה, אמר ח"כ מיכאל קליינר כי "הפתרון היחידי שיש לנו הוא הרתעה". לדברי קליינר, אי אפשר להפריד בין ערבים מאום אל פחם לעפולה או בין יפו לתל אביב. לראיה הוא הזכיר כי את הפיגוע בנהרייה שביצע ערבי ישראלי דווקא. "אין הבדל בין מחבל מעזה למחבל אזרח ישראל: שניהם מונעים מאותה שנאה ומאותה מטרה, והפתרון היחידי שיש לנו הוא הרתעה, ולא הקמת עוד 'קו מאז'ינו' או 'קו בר-לב', שדינם לקרוס", סיכם קליינר.
