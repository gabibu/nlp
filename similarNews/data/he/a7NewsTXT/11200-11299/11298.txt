

חוקרי ה . F.B.I, הממשיכים להתחקות אחר קבוצות המחבלים שפגעו במגדלי התאומים ובפנטגון, גילו מכתב בערבית, ובו הוראות הפעלה למחבלים המתאבדים.

בין היתר נכתב בו: "בלילה שלפני, שא שבועה למוות, גלח את השער המיותר, והזלף על עצמך בושם. השחז את להב סכינך, אל לך לענות את החיה לפני השחיטה. וביום הפיגוע, היה מאושר, משום שאחר כך תבלה בחברת בתולות גן העדן".

המזרחן רפי ישראלי טוען כי המונח "מתאבדים" איננו מתאים לאנשים אלה. "אני קורא להם 'איסלמיקאזה'   מונח המשלב את הביטויים איסלם וקאמיקאזה. הם אינם באים להתאבד, אלא לאבד אחרים. הם באים כדי להשמיד, ומוכנים להקריב את עצמם תוך כדי כך. המשפחות שלהם גאות בהם, ומאמינות כי הם מגיעים לגן עדן". ישראלי דיבר ביומן ערוץ 7.

"עוד בימי הביניים נודע ארגון ה'חששיים', שעל שמם נקרא החשיש, וכן המילה 'אסאסין' (רוצח, באנגלית). חברי הכת היו מגויסים לחיסול אנשים, תחת השפעת סמים, למען האיסלם. זה היה תמיד בשם האיסלם הקיצוני, בעיקר השיעי. כיום התחדשו התופעות הללו. על פי השקפת האיסלם שבה מדובר כאן, הואיל ומדובר במלחמה באויב אכזר, שיש להשמידו, אזי מותר לאדם להקריב את עצמו תוך כדי המלחמה, ובכך הוא הופך לשאהיד - קדוש. כוהני דת רבים נתנו היתר לכך, ואמרו כי השאהיד מגיע ישר לגן עדן".

את להיטותם של ה"שאהידים" לבצע את "שליחותם הקדושה" מדגים המזרחן ישראלי בתארו את ההתגייסות לקראת הפיגוע בארה"ב. בפיגוע זה הרגו עצמם 19 בני אדם ביום אחד, לאחר הכנות שנמשכו שנים רבות. הם ידעו בדיוק לקראת מה הם הולכים. הסבירו להם שבעקבות המעשה שלהם הם יגיעו הישר למנוחה בגן העדן, ובגלל "תמריצים" אלו הם היו ממש קצרי רוח לעשות זאת, והדבר מסביר גם את שוויון הנפש שלהם בשעת מעשה".

כדי להצביע על ממדיה של הסכנה הנשקפת לעולם מתופעת ההתגייסות של השאהידים מסביר ישראלי ואומר: "די בכך שיימצאו שאהידים באחוזים אחדים בלבד מתוך כלל האוכלוסייה המוסלמית בעולם, המונה מיליארדים, וכבר יהיה מדובר במיליונים".
