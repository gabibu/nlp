

מרכז השלטון המקומי מסר היום כי הרשויות המקומיות בכל רחבי הארץ יחלו מחר, 1 באוקטובר, באכיפת הצו המורה על הרחבת הגבלת העישון במקומות ציבוריים.

הצו החדש שייכנס לתוקפו מחר כולל איסור על עישון במסעדות, בתי קפה ואולמות אירועים (למעט באזורים שהוכשרו לכך, ושאינם עולים על שליש מהשטח), וכן איסור גורף ומלא על עישון במוסדות חינוך, בבתי חולים ובמרפאות.

עוד נקבע בצו כי אדם שייתפס כאשר הוא עובר על התקנות הקבועות בצו, צפוי לקבל קנס בגובה 280 שקלים.

יו"ר מרכז השלטון המקומי, עדי אלדר, אמר היום כי הרשויות המקומיות נערכות מזה מספר חודשים לאכוף את הצו להגבלת העישון במקומות ציבוריים וכי הרשויות המקומיות מחוייבות לאכוף את הצו כפי שאושר בכנסת.

אלדר אמר עוד, כי אכיפת הצו החדש היא עניין מורכז ומסובך אשר מצריך פעילות רבה מצד הרשויות המקומיות, וכי הוא מקווה שתוך פרק זמן של שבועות בודדים תתבצע אכיפה יעילה של הגבלת העישון במקומות ציבוריים כמתחייב בצו.

אלדר הוסיף, כי הוא מקווה שהתושבים יקבלו את הצו החדש בהבנה ולא ייקלעו לעימותים מיותרים עם הפקחים העירוניים.


