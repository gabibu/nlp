

חופי בת-ים נסגרו בבוקר למתרחצים בשל זיהום שנוצר עקב זרימת ביוב לחופים. בשבוע שעבר נסגרו החופים מערב יום כיפור ועד למוצאי שבת בשל תקלה דומה במערכת הביוב של העיר.

זאב פיש, המפקח הארצי על בריאות הסביבה במשרד הבריאות, סיפר כי להערכתו קרסה מערכת הביוב המרכזית של בת-ים, ולכן זורמים כמויות גדולות של ביוב לחוף. לדבריו, כיוון שמדובר בבעייה חוזרת, של קריסת תחנת שאיבה ראשית של העיר, יעקבו פקחי משרד הבריאות ומשרד הפנים אחר אופן הטיפול בבעייה ובנוסף יבדקו חופים צפונית ודרומית לבת-ים, ביפו ובראשון לציון, מחשש להתפשטות הזיהום.


מעיריית בת ים נמסר לכתבת עתי"ם כי מי הביוב זרמו לים כתוצאה מפיצוץ נוסף של צינור הפלדה הישן בתחנת השאיבה העירונית. העירייה מחליפה שני מגופים וכבר ביום א' תפסק הזרימה לים.
