

אתמול בערב ערבים זרקו שני רימונים לעבר מוצב צה"ל בגבול ישראל מצרים ליד רפיח. לפני כן נורו שתי פצצות מרגמה לעבר יישוב ישראלי בצפון הרצועת עזה. סריקות לאיתור מקום נפילת פצצות המרגמה יערכו ככל הנראה הבוקר.

גם באזור יהודה ושומרון לא נרשם שקט. ערבים הפעילו מטען צד לעבר כוח צה"ל על ציר העלייה להר עיבל בשומרון. במהלך היום השליכו ערבים כ-24 בקבוקי תבערה לעבר כוחות צה"ל באזור משולש הגדוד, סמוך לטול כרם.

אחה"צ בוצע ירי לעבר עמדת צה"ל באזור היישוב נצר חזני. כמו כן, ערבים פתחו באש והשליכו בקבוק תבערה לעבר כוח צה"ל ליד היישוב נווה דקלים. בשעות הצהרים ירו מחבלים שלוש פצצות מרגמה לעבר יישוב ישראלי בדרום גוש קטיף. צה"ל ערך סריקות במקום, אך לא נמסר כי מקום נפילת הפצצות אותר.

מוקדם יותר ערבים פתחו באש לעבר עמדת צה"ל סמוך לאל חאדר מדרום לירושלים. נגרם נזק לעמדה. אש נורתה גם לעבר רכב צבאי בצומת זיף ולעבר עמדת צה"ל סמוך למערת המכפלה. כמו כן, ערבים ירו לעבר רכב ישראלי וכוח צה"ל מכיוון הכפר תורמוס עיה, דרומית משילה באזור בנימין. בכל האירועים לא היו נפגעים.

בשעות אחה"צ נורתה אש לעבר כוח צה"ל בצומת אל פוואר מכיוון הכפר. בשעות הצהרים הופעל מטען צד לעבר רכב צה"ל על הציר המוביל למחנה סאנור בצפון השומרון. מטען חבלה הופעל גם לעבר רכב צבאי מערבית לשכם.
