

"הרגתם אותנו ביום כיפור ועכשיו אתם מתעללים בנו, בושה וחרפה, לכו הביתה", אלה חלק מהקריאות שנשמעו היום בתחילת טקס האזכרה לציון 28 שנים למלחמת יום כיפור שהתקיים בהר הרצל במעמד ראש הממשלה אריאל שרון.

הטקס שהיה צריך להתחיל בשעה 11 בבוקר, הופסק כבר בתחילה לאחר שחלק מבני המשפחות השכולות הצליחו לעבור את התור הארוך של הבדיקות הבטחוניות והחלו לצעוק בזעם לעבר הנוכחים הנכבדים, ביניהם ראש הממשלה אריאל שרון, הרמטכ"ל שאול מופז, הרב הראשי לישראל ישראל מאיר לאו, נציג בית המשפט העליון השופט תאודור אור, ראש עיריית ירושלים אהוד אולמרט ונכבדים אחרים.

יצויין כי בניגוד לשנים קודמות, נוצר מצב בלתי צפוי בו משפחות שכולות הגיעו מכל רחבי הארץ, בהם אנשים מבוגרים, שעמדו שעות ארוכות בתור לבדיקות הבטחוניות על מנת להכנס לרחבת הטקס ולהשתתף בטקס כפי שנהגו מדי שנה. הצעקות שהלכו והגברו בין באי הטקס הדהדו היטב במקום. מנגד ישבה פמליית המוזמנים הנכבדים כשהיא מקשיבה לקריאות הגנאי והצעקות. נסיונות של שוטרים במקום, ביניהם ניסיונו של מפקד מחוז ירושלים ניצב מיקי לוי, שניגש לאנשים וניסה להרגיעם, עלו בתוהו. אז נעתרו מארגני הטקס והודיעו כי הטקס יידחה ב-10 דקות. ההמולה נמשכה. אחת הנשים צעקה בבכי "בודקים אותנו. אנחנו באים לבכות. חוצפה גדולה, לכו תראו כמה אנשים עומדים שם".

לאחר שנרגעו הרוחות המשיך הטקס.
