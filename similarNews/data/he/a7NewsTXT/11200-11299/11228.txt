

חוקרי ה-FBI בארה"ב סבורים, כי הפיגועים של ה-11 בספטמבר לא תוכננו בארה"ב אלא בגרמניה והם הכפילו את מספרי החוקרים במדינה זו.

לפני כן, התגלה כי שלושה מהחשודים העיקריים בחטיפות למדו בהמבורג: מוחמד עטא, מארוואן אל שאהי וזיאד סאמיר ג'ארה, שבהתאם לחשדות ניהלו את תא הטרור מרובע הרבורג בעיר.

ה-FBI מקוה כעת למצוא הוכחות המקשרות את המרבורג עם המזרח-התיכון ובסופו של דבר עם אפגניסטן שבה, על פי החשדות, הועלה הרעיון לראשונה.

בבריטניה נעצר טייס אלג'ירי, החשוד שלימד טיס לארבעה מהחוטפים ואימן את האיש שפגע בפנטגון. הטייס, לופטי ראיסי, בן 27, היה "המדריך הראשי של ארבעה מהטייסים שהיו אחראים לחטיפות", אמרה התובעת בדיון שנערך ביום שישי בבית המשפט, אליו הובא ראיסי כדי לדון בהסגרתו לארה"ב.
ראיסי, שנעצר ב-21 בספטמבר, הוא החשוד הראשון בחו"ל הקשור ישירות לטרוריסטים שביצעו את הפיגועים. לדברי התובעת הבריטית, הוא החל את לימודיו לקבלת רשיון טיס מסחרי אמריקני בשנת 97'. לא ברור היכן למד ראיסי טיס עם החוטפים, למרות שהתובעת הזכירה בית ספר לטיס באריזונה.
ראיסי נעצר רשמית ביום שישי, לאחר שהוחזק שבוע במעצר, בעקבות צו מעצר בינלאומי שהוצא נגדו על ידי בית משפט פדראלי באריזונה, שטען כי מסר מידע כוזב לראשות התעופה הפדראלית. בצו גם נאמר, כי ראיסי לא דיווח על הרשעה פלילית משנת 93' בבריטניה.

השופט ניקולס אוונס פסק שראיסי ישאר במעצר בלונדון עד לשימוע נוסף שייערך ב-5 באוקטובר. מקורות בריטיים מסרו כי לשלטונות ארה"ב יש 60 יום להגיש בקשת הסגרה.

פרקליטו של ראיסי, ריצ'רד איגן, הודיע כי מרשו מכחיש בתוקף כל מעורבות בפיגועים.

תמונותיהם של 19 החשודים בחטיפה ובביצוע הפיגועים, שפורסמו בוושינגטון, הופיעו בעיתונים בכל רחבי העולם הערבי ביום שישי, ומקורות אמריקנים מקווים כי פרסומן יסייע לחקירה.

במקביל הולכות וגוברות הראיות באירופה על רשת טרור עם קשרים לבן לאדן. מאז הפיגועים, נעצרו כ-20 אנשים באירופה בחשד לקיום קשרים עם ארגונו של בין לאדין "אל קאעידה". במדריד נעצרו ביום שישי 6 אלג'ירים. לדברי המשטרה המקומית, אין להם קשרים ישירים לפיגועים של ה-11 בספטמבר, אך הם קיימו קשרים ישירים עם אחרים שנעצרו באירופה ואשר תכננו פיגועי התאבדות נגד מטרות אמריקניות, כולל שגרירות ארה"ב בפריז.

