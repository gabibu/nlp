

ראש הממשלה אריאל שרון אומר כי הלקח העיקרי שישראל צריכה להפיק ממלחמת יום הכיפורים הוא כי יש לעמוד על כך שהסכמים יישמרו.

בנאום בטקס הזיכרון לחללי מלחמת יום הכיפורים, שנערך בהר הרצל בירושלים, אמר מר שרון כי המכה שנחתה על מדינת ישראל במלחמת יום הכיפורים לא החלה ביום הכיפורים בעצמו אלא שלוש שנים קודם לכן, בהפרה מצרית של הסכם הפסקת האש.

"אחרי מלחמת ההתשה, כאשר הוכרזה הפסקת אש בחזית התעלה, הפרו המצרים את ההסכם עוד באותו לילה, והניעו קדימה את מערך הטילים שלהם. ישראל, עייפה אחרי 1,000 ימי אש לאורך התעלה, לא הגיבה על כך, והדבר איפשר למצרים להגיע להישגים משמעותיים בשלב הראשון של המלחמה" אמר שרון.

"בסופו של דבר ניצחנו, הודות ללוחמים שנפלו, והודות לחבריהם שזכו לחזור לבתיהם", הוסיף שרון. "אני יודע שאין מזור לכאב על הנופלים, וכי הוא רק מעמיק עם הזמן. הנחמה היחידה היא שהם נפלו ביודעם שיש מקום אחד בעולם, מדינת ישראל, שבו יש בידינו הזכות והכוח להגן על עצמנו. על שני אוצרות יקרים אלה עלינו לשמור בכל כוחנו. זו הערובה האמיתית לשלום, ולעצם קיומנו", אמר רה"מ.

(נציין כי מנחם בגין התריע בזמנו על אותה הפרה מצד מצרים של הסכם הפסקת האש, אך התגובות מצד ממשלת גולדה מאיר היו תגובות של זלזול)
