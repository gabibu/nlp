

מנכ"ל חברת אל על דוד חרמש הודיע כי מיד לאחר חג הסוכות אל על תפטר כ-100 עובדים ובהמשך תפטר החברה עוד 140 עובדים. מדובר בקיצוץ של 7% בכוח האדם של החברה. אל על אף מתכוונת לקצץ בצורה דרסטית בתקציבה לקראת השנה הבאה.

בכך מצטרפת אל על לחברות תעופה רבות בעולם שהודיעו על פיטורי עובדים וצמצומים בקווי התעופה. חברת קונטיננטל הודיעה כי תפטר כ-12 אלף עובדים ותצמצם ב-20% את מספר טיסותיה; דלתא איירליינס תפטר 13 אלף עובדים ותצמצם 15% מפעילותה; אמריקן ויונטייד הודיעו כל אחת על פיטורי 20 אלף עובדים; ובריטיש איירווייס מתכוונת לפטר 7,000 עובדים. גם יצרנית המטוסים בואינג מתכוונת לפטר 30 אלף עובדים.

הפסדי אל על ברבעון השני של שנת 01 הסתכמו ב-35 מיליון דולר, לעומת תחזיות להפסד של 20 מיליון. במחצית הראשונה של השנה הפסידה החברה 83 מיליון דולר, לעומת תחזיות להפסד של 70 מיליון. הפסדי החברה במחצית הראשונה של השנה גדולים ב-257% לעומת התקופה המקבילה אשתקד. הנהלת אל על צופה כי השנה תסתיים בהפסד של כ-105 מיליון דולר, לעומת 109.4 מיליון דולר ב-00'.

