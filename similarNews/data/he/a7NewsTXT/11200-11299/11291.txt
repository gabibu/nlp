

חרף המשך ההתקפות, דבקה ישראל ביישום הסכם פרס ערפאת. צה"ל הסיר מחסומים באזורי רמאללה, שכם, ג'נין ויריחו. גם מעבר רפיח בדרום חבל עזה נפתח למעבר ערבים. מפקדי החטיבות המרחביות יהודה ושומרון נפגשו עם ראשי מנגנוני הטרור של הרש"פ ודיווחו להם על ההקלות בגזרות השונות.

הפרשן לענייני ערבים בעיתון "ידיעות אחרונות" רוני שקד איננו מאמין כי הערבים יקיימו את הפסקת האש. "ערפאת לא היה צריך את הפגישה עם פרס", אמר שקד ביומן הצהריים של ערוץ 7.

"ערפאת בא כדי לרצות את האמריקנים, וכדי לקבל לגיטימציה כמי שאיננו עוסק בטרור", מסביר שקד. "זה היה צעד טקטי מצדו, צעד שנועד לקדם את המטרות האסטרטגיות שלו, אבל אחרי הפגישה היה יום האינתיפדה. הכל חזר לקדמותו. הפלשתינים מתנגדים התנגדות עקרונית למעצר חשודים, ולכן, כמו בעבר, הם לא יעצרו חשודים, ופירוש הדבר הוא שהרוצחים מסתובבים חופשי. נמסרה להם רשימה של 108 אנשים, וביניהם 10 אנשים 'חמים', שישראל דורשת את מעצרם המיידי, אך מי שסבור שהם ייעצרו אותם משלה את עצמו", אמר שקד.

שקד מציין כי מאז הפיגועים הקשים בארה"ב ב-11 בספטמבר הבינו הערבים כי עליהם להימנע מפיגועי התאבדות בתוך "הקו הירוק", ואולם הוא טוען כי למרבה הצער, פיגועי מתאבדים ביש"ע אינם נתפסים כפיגועי טרור, אפילו לא בעיני הציבור בישראל. עם זאת, להערכתו, זה רק עניין של זמן עד שהערבים יחזרו לפיגועי התאבדות גם בתוך "הקו הירוק".

תוך כדי המשך ניסיונות הפיגוע ביש"ע נפגש אתמול בערב שר החוץ פרס עם אבו עלא וסאיב עריקאת בירושלים כדי לדון בהפסקת האש.

לדברי גורמים מדיניים, הפגישה היתה קשה מאוד וכללה הטחת האשמות של שני הצדדים על הפרות הפסקת האש. הצדדים סיכמו להיפגש שוב אחרי סוכות.
