

הממשלה אישרה היום פה אחד את הצעתו של ראש הממשלה אריאל שרון להקים ועדת שרים לפיתוח הנגב והגליל בראשות ראש הממשלה.

הוועדה שהוקמה תעסוק בקידום ושיפור התשתיות ופיתוח כלכלי של הנגב והגליל, בין היתר, ע"י עידוד מיזמים, לחיזוק והרחבת ההתיישבות והקמת ישובים חדשים, יצירת מקומות תעסוקה ופיתוח עסקי, הקמת התשתית הדרושה לפיתוח כלכלי וכיו"ב - נושאים שיש בהם כדי להביא לפיתוחם ושגשוגם של יישובי הנגב והגליל, קידום המגזר הבדואי ונושאים שונים נוספים. לממלא מקום יו"ר הוועדה מונה השר לתשתיות לאומיות, אביגדור ליברמן.

ראש עיריית מעלות ויו"ר פורום קו העימות שלמה בוחבוט מסר לכתבנו כי הוא מרוצה מההחלטה. לדבריו, "אם הממשלה רוצה לפתח את הגליל ואת הנגב הם צריכים להפנות משאבים וכלים לכך. לדוגמא, הממשלה החליטה להקצות 5 מיליארד שקל לפיתוח הכבישים בארץ. שקל אחד לא הגיע לגליל וודאי שלא לנגב". בוחבוט הוסיף כי הוא מקווה שהוועדה תהיה עם שיניים.
