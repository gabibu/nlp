

שליט עיראק סדאם חוסיין הורה למדעניו הבכירים לפתח נשק כימי וביולוגי, ולשדרג 12 מזל"טים שיוכלו להגיע לאירופה ולישראל, כך מדווח השבועון הבריטי "סאנדיי טלגרף".

השבועון הבריטי מציין כי בששת החודשים האחרונים עבדו כ-3,000 פיזיקאים וכימאים על תכניות סודיות לפיתוח רעלים שהשפעתם קטלנית, ועל האמצעים להפצתם. את המידע מסר מדען בשם (הבדוי) אל-סבירי, והוא סיפר כי עבד במכון לאנרגיה גרעינית בבגדד, ולדבריו ערק בשל "פחד מהמשטר". המידע הזה מוסיף לחששות של מנהיגי המערב, אשר בשבוע שעבר כבר פרסמו התרעה בעניין התקפות כימיות אפשריות על מטרות באירופה ובארה"ב.

אל-סבירי סיפר כי מהנדסים עובדים כיום על פיתוח ושידרוג מזל"טים והגדלת טווח הפעולה שלהם, כך שיוכלו להגיע למרחק של כ-1,100 ק"מ. המזל"טים יוכלו להגיע בקלות לישראל, לאיראן, לטורקיה או לערב הסעודית. המטרה היא לפזר בעזרתם רעלים, אמר אל סבירי. בכיר באחד משירותי המודיעין המערביים אומר כי לפחות שלושים חברות, בעיקר יצרניות ומפיצות תרופות וכימיקלים, חשודות באספקת חומרי גלם לעיראק. בשבוע שעבר הכחיש טארק עזיז, סגן ראש ממשלת עיראק, את המידע בדבר נשק כימי המצוי בידי מדינתו.

חסידי "הקו הקשוח" בארה"ב נוטים לתקוף את עיראק בהקדם האפשרי, ומאמינים כי הפצצה אווירית תפתור את הבעיה. לעומתם, מומחי הגנה בריטים הזהירו את ראש ממשלת בריטניה טוני בלייר מפני מתקפה כזו כל עוד אין לסדאם יורש מתאים.
