

נשיא ארה"ב ג'ורג' בוש המשיך להצהיר גם בשבת כי זרועות הביטחון של ארה"ב יילחמו
טרוריסטים בכל מקום שהם. "לא בקשנו את העימות הזה, אך אנחנו נשים לו קץ. אמריקה תפעל בכוונה ובצורה החלטית, והחרות תנצח", הדגיש.

בוש אמר דברים אלה בשידור הרדיו השבועי שלו לאומה, כדי להבהיר כי "זו תהיה מלחמה שונה".
"מלחמתנו בטרור תהיה הרבה יותר נרחבת מאשר בשדות הקרב ובראשי הגשר כפי שנעשה בעבר", אמר בוש. "מלחמה זו תתבצע בכל מקום שבו יסתתרו הטרוריסטים, בכל מקום שאליו יימלטו או יתכננו. אחדים מהנצחונות לא ייראו לעין הציבור, ואילו נצחונות אחרים יהיו ברורים לכל".
המפלגה הדמוקרטית הודיעה בשבת, כי היא תומכת תמיכה מלאה בבוש ובהכנותיו לפעולה צבאית במאבק נגד הטרור.

העתון הבריטי "לונדון אובזרוור" מדווח כי בתוך 48 שעות תחל המתקפה האמריקנית על בסיסי אוסאמה בין לאדן והטליבאן. לדברי העיתון תחל המתקפה בירי טילים ממשחתות אמריקניות ובריטיות. אחר כך יוטסו הכוחות המיוחדים לבסיסי בין לאדן תוך כוונה להשמידם לחלוטין. במקביל יושמדו בסיסי חיל האוויר של הטליבאן וכוחות השריון שלו.

הנשיא בוש אמר כי "לא אנחנו התחלנו את העימות, אבל נסיים אותו".

ראש עירית ניו יורק רודי ג'וליאני סבור, כי הרעיון לבנות מחדש את מגדלי התאומים בדיוק כפי שהיו "אינו רעיון טוב", ואמר כי הוא מעדיף שבמקום תוצב אנדרטה.

"זו תהיה אנדרטה יפה, מרגשת, כי אנחנו חייבים כעת להסכים לעובדה שזה יהיה מקום משכנם האחרון של אנשים רבים", הוסיף.

