

"חוק מימון מפלגות חסם את כספם של התורמים הכבדים מלהיכנס בדלת הראשית, אולם החלון נשאר פתוח, ודרכו נכנסים התורמים ללא הגבלה, וללא דיווח", כך כותב מבקר המדינה, השופט אליעזר גולדברג בדו"ח שהגיש בימים אלה. המבקר מתריע מפני מימון מפלגות הנעשה בלא שקיפות לציבור, דבר שיש בו משום סכנה להיווצרות קשר בין צבירת הון לשלטון.

השופט גולדברג קנס את הליכוד בסך 600 אלף שקלים בעבור חריגות המפלגה על חוק מימון המפלגות. הדו"ח קובע כי אריאל שרון שילם שכר ליועצים מבלי לעגן אותו בחשבונות הליכוד.

חברת סקרים פעלה בעבור שרון, והיא שמימנה חלק מפעולותיו. עומרי שרון, בנו, שלט בכספי החברה. חלק מן התורמים לשרון היו בין מקימי החברה ובין בעלי המניות שלה. החריגות בחשבונותיה של מפלגת הליכוד החלו מיד לאחר בחירת שרון לתפקיד יו"ר המפלגה.

שרון טוען כי פעילות הצוות שעזר לו לא הייתה קשורה במפלגת הליכוד אלא במועמדותו האישית בבחירות המקדימות. מבקר המדינה דוחה זאת, וקובע כי היה קשר הדוק בין הצוות האישי של שרון לבין מנגנון הליכוד כמפלגה.

לגבי מפלגת העבודה, המבקר קבע כי זו לא שיקפה בחשבונותיה תרומות מהתנועה הקיבוצית ומעמותת "משמרות השלום והדמוקרטיה - ה-4 בנובמבר לזכר רבין", בסך 347,000 ש"ח. כמו כן לא נמצאו מקורות המימון בסך 60,000 ש"ח, עלותם של שמונה כנסים, ושל שכירת שני מטות בחירות.

פעילות התנועה הקיבוצית, התק"ם והקיבוץ הארצי למען בחירתו של אהוד ברק לראשות הממשלה כללה כנסים, הסברה, איוש צמתים, איוש קלפיות באזורים חרדיים, והסעות ביום הבחירות. בסך הכל קיבלה מפלגת העבודה תרומה בשווי 258,000 ש"ח מהתק"ם, ו-76,000 ש"ח מהקיבוץ הארצי.

לא קיימת עדות כלשהי לכ-500 אלף ש"ח שקיבלה העמותה "כולנו תומכי מצנע" הקשורה למפלגה, כך קובע דו"ח מבקר המדינה בפרק הדן בעבירות מפלגת העבודה על חוק מימון המפלגות.

מבקר המדינה הטיל על מפלגת העבודה קנס בשל ממצאיו בסך של 800 אלף ש"ח. 300 אלף ש"ח שאמורים להינתן לה למימון הוצאותיה השוטפות על פי חוק מימון מפלגות, ישללו ממנה. 500 אלף ש"ח נוספים תשלם המפלגה לקופת המדינה בשל חריגותיה.

כאמור, במרכז אי-הסדרים בחשבונות מפלגת העבודה עמותת "כולנו תומכי מצנע". מסתבר, כי העמותה קיבלה תרומות בסכום כולל של 500 אלף ש"ח. בחשבונות העמותה לא נמצא תיעוד כלשהו המפרט את זהות התורמים ופרטי התרומות. מבדיקת מבקר המדינה עולה כי התרומות שנאספו על ידיה שימשו גם לכיסוי גרעונותיה שנוצרו בשתי מערכות בחירות - לרשויות המקומיות ב-1998 ולכנסת ה-15.

סיעת בל"ד הערבית חרגה מתקרת ההוצאות בכ-2,000 ש"ח, ומבקר המדינה קנס אותה בכ-685 ש"ח, ואילו סיעת "שינוי" חרגה ב-123,000 ש"ח, ונקנסה ב-41,286 ש"ח.

בדוח התייחס המבקר למפלגות ערביות שהשתמשו בכספי מימון המפלגות כדי לקרוא לבוחריהן להטיל פתק לבן, או להחרים את הבחירות. בסופו של דבר החליט גולדברג כי הנושא איננו בסמכותו.

ממפלגת ישראל בעלייה שלל המבקר 100,000 ש"ח מהתשלומים למימון הוצאותיה השוטפות על פי חוק מימון מפלגות. זאת משום שהמפלגה קיבלה 585,000 ש"ח בניגוד לחוק מימון מפלגות. בין השאר קיבלה המפלגה תרומות מתאגידים בחו"ל, שאינם בעלי זכות בחירה, וכן תרומות מתורמים אנונימיים, תרומות בסכומים העולים על הקבוע בחוק.

מפלגת בל"ד לא טרחה למסור למבקר המדינה את חשבונותיה השוטפים לביקורת. מבקר המדינה טוען כי בשל כך לא תקבל המפלגה מימון כלשהו במסגרת חוק מימון מפלגות קודם שתגיש למבקר המדינה את הדוחות על מצבה הכספי.

מבקר המדינה ציין בחיוב שרוב הסיעות קיבלו דוחות חיוביים, וכי ניכר שיושמו חלק מלקחי הדו"ח הקודם.
