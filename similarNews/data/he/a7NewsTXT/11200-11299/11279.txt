

השר דני נווה נועד בקהיר עם יועצו המדיני של נשיא מצרים, עוסמה אל באז.

השר נווה עידכן את אל באז בהתפתחויות המדיניות האחרונות והעלה בפניו את תנאי כליאתו הקשים של הישראלי, עזאם עזאם, אותו ביקר נווה קודם לכן בכלאו. כזכור, עזאם כלוא במצרים מזה כ-5 שנים, במסגרת עונש מאסר של 15 שנים שהוטל עליו בעוון ריגול לטובת ישראל.

ח"כ שטייניץ הגיב הבוקר ואמר כי אחרי מה שהמצרים עוללו לישראל בדרבן, וכל עוד אין בישראל שגריר מצרי, לא יתכן שישראל תשאר ללא תגובה ושמנהיגי המדינה, שרי הממשלה, שרי חוץ, ושרים בכלל, יחלו את פניהם של המצרים. הוא הגדיר את המצב כהתבזות של מדינת ישראל, ותבע לשמור על הכבוד הלאומי גם מול מצרים. עוד אמר, כי מצרים ולא סוריה היא שמארגנת את העולם הערבי נגדינו, ומנהיגה את מסע ההסתה נגד ישראל בעולם.
