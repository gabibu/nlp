

סעודיה לא תאפשר לכוחות מערביים לתקוף מדינות ערביות או מוסלמיות משטחה, כך אמר שר ההגנה הסעודי סולטן בן עבדל עזיז, שצוטט אתמול בעיתון "אוקאז". קצין סעודי בכיר, שדיבר בעילום שם, אמר כי ארה"ב לא תשתמש בבסיסים הצבאיים בסעודיה לתקיפת אפגניסטן.

לעומת זאת, דיפלומט המוצב באזור המפרץ טען ביום שישי כי ריאד אישרה לכוחות האמריקנים להשתמש במרכז פיקוד בבסיס סעודי לפעולה צבאית נגד אפגניסטן.

אלפי חיילים אמריקנים המוצבים בסעודיה מופקדים על השמירה באזור האסור בטיסה, בדרום עיראק. השר הסעודי הסביר את נוכחותם של כוחות אלו בכך שסעודיה אינה יכולה לסמוך על המשטר בעיראק.

ובאותו עניין: נשיא ארה"ב ג'ורג' בוש ימנה בקרוב את הגנרל בדימוס ויין דונינג לראש מטה המאבק בטרור. בוש ביקש מהגנרל דונינג, מומחה לטרור, לכהן כראש המטה הלאומי למלחמה בטרור. עוד בשנת 96' אמר דונינג לבכירים בממשל האמריקני כי יש להתייחס לטרור כאל "מלחמה לא מוכרזת נגד ארה"ב". הדברים נאמרו לאחר התקפת הטרור ביוני 96' בערב הסעודית, התקפה שבמהלכה נהרגו 19 חיילים אמריקנים.
