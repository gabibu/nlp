

לפנות בוקר ירו ערבים אל מכונית ישראלית שנסעה בכביש בין קדומים למחסום הפירות סמוך לקלקליה. איש לא נפגע. חיילי צה"ל ניטרלו הלילה מטען צד ליד מפקדת חטיבת מנשה בשומרון. גם באירוע זה לא היו נפגעים.

אמש סמוך לשעה 23:00, פתחו מחבלים באש לעבר כוח צה"ל ליד היישוב חומש ולעבר היישוב תפוח. ערבים מאל בירה גם חידשו את האש לעבר היישוב פסגות ליד רמאללה. 17 בקבוקי תבערה הושלכו על כוח מג"ב בצומת משולש הגדוד ליד טול כרם.

אמש ירו ערבים על רכב ישראלי מתוך מסגד בחווארה בשומרון. תושב איתמר נפצע ברגלו ופונה לבית החולים בלינסון. מוקדם יותר, ירו מחבלים לעבר תושב אלון מורה שנע ברכבו ליד הכפר ביתא, דרומית לחווארה. הנהג לא נפגע. סמוך לשעה 22:00 ירו מחבלים על הש.ג של היישוב תפוח בשומרון.

ערבים השליכו אבנים לעבר כוח משטרה בעיר העתיקה בירושלים, בסמוך לשער המג'דל, והציתו פחי אשפה. ערבים גם השליכו אבנים לעבר שוטרים בשער האריות. איש לא נפגע.

מחבלים פתחו באש לעבר רכב ישראלי בכביש ירושלים-מעלה אדומים, בסמוך לתחנת דלק. איש לא נפגע. יצויין, כי ביום שישי השליכו ערבים צמיג בוער לעבר כלי רכב שנסעו בכביש הגבעה הצרפתית-מעלה אדומים.

מחבלי הרש"פ שיגרו בליל שבת 5 פצצות מרגמה לעבר יישובי חבל קטיף. דוברת גוש קטיף דבורה רוזן מדווחת כי נגרם נזק קל לבתים אחדים באחד היישובים. אחד הפצמ"רים נפל בנתיב העשרה, השוכן מצפון לחבל עזה, ולראשונה ירו בליל שבת פצמ"ר לעבר היישוב תקוע, מזרחית לבית לחם. הפצמ"ר נפל ליד היישוב.

במהלך השבת ומוצ"ש ירו המחבלים פעמים אחדות לעבר אזור התעשייה בנווה דקלים, והמחבלים המשיכו להשליך רימונים לעבר כוחות צה"ל על גבול ישראל-מצרים ועל מוצב טרמית. כמו כן, ירו רננ"טים לעבר מוצב צה"ל ליד נווה דקלים. קצין מג"ב נפצע באורח קל ביום שישי מזריקות אבנים סמוך למוצב צה"ל שליד מחסום ארז.

צלפים ערבים ירו משכונת חארת א-שייח' לעבר עמדת צה"ל ליד בית הדסה בחברון. שלושה חיילים נפצעו באורח קל מרסיסים. ליד טול כרם נפצע שוטר מג"ב פצעים קלים מאבנים שיידו ערבים. ביום שישי נפצעו שני אזרחים ישראלים באורח קל בפיגוע ירי בדרום הר חברון, ליד היישוב סוסיא.
יצויין כי כל האירועים האלו נרשמו מאז חתימת הסכם להפסקת האש שנחתחם בין השר שמעון פרס ויאסר ערפאת ביום שישי.

הבוקר החלו כוחות צה"ל באזור יריחו לבצע שורה של הקלות בסגר על העיר. על ההקלות סיכם שמעון פרס עם יאסר עראפת, ואמש אישר אותם הקבינט. בהתאם להנחיית הדרג המדיני, מבצע צה"ל את ההקלות דווקא באזור יריחו משום שרק הגזרה הזו הייתה שקטה בשבת. במשך היום גם צפוי מפגש בין קצינים ישראלים לבין מפקדי מנגנוני הטרור הפלשתינים.

יאסר ערפאת יצא הבוקר לקהיר, שם ייפגש עם נשיא מצרים חוסני מובארק וידון עמו במצב בשטח לאחר השגת הפסקת האש בערב יום הכיפורים.

כמו כן, נמסר לסוכנות עתי"ם, כי ערפאת ככל הנראה יגיע מקאהיר לרבת עמון, שם יפגוש את המלך עבדאללה וראש ממשלת ירדן.


