

סוכנות הביון האמריקנית (CIA) שלחה לפני שלוש שנים צוותים לאפגניסטן כדי שינסו לשכנע את כוחות האופוזיציה להשתלט ולעצור, ואולי גם לחסל, את אוסאמה בן לאדן, דיווח ביום ראשון ה"ניו יורק טיימס".

סוכני ה-CIA ניסו לשתף פעולה עם אנשיו של אחמד שאה מסעוד, מנהיגה הצבאי של הברית הצפונית שנהרג יומיים לפני פיגועי ה-11 בספטמבר, שעל פי הודעת וושינגטון בוצעו ביוזמת בן לאדן.

דובר מטעם ה-CIA אמר כי להערכת מומחי הסוכנות, מסעוד נרצח על ידי אנשיו של בן לאדן וביוזמתו.

המסע האמריקני נגד המיליארדר הסעודי החי מזה חמש שנים באפגניסטן, גבר לאחר הפיגועים שהיו באוגוסט 1998 בשגרירויות ארה"ב בקניה ובטנזיה, ציין כותב המאמר.
לאחר פיגועים אלה שיגרו כוחות ארה"ב טילי שיוט לעבר מחנה אימונים של ארגון "אל קאעידה" באפגניסטן.

נשיא ארה"ב לשעבר ביל קלינטון, אמר בתחילת החודש כי לאחר פיגועי 1998 הורה על משימה שמטרתה היתה לקיחתו בשבי או חיסולו של בן לאדן.

קלינטון הוסיף ואמר כי ממשלתו הורתה על אימוני כוחות קומנדו מיוחדים לקראת פעולה אפשרית נגד בן לאדן, אולם פעולה זו נתקלה בקשיים עקב חוסר מידע מודיעיני ותמיכה מצד מספר ממשלות בעולם.




