

השר הבריטי לענייני אירופה, פיטר היין, הזהיר מפני פיגועים מתוכננים נוספים של אוסאמה בין לאדן, שלדבריו עלולים להתרחש בשבועות הקרובים. הדברים נאמרו בראיון לערוץ הטלוויזיה של הבי.בי.סי.
"הבנתי שהוא מתכנן פיגועי טרור בשבועות הקרובים, אם הדבר יעלה בידו", אמר השר בראיון ששודר ביום חמישי בערב.

"יש ראיות לכך, שבין לאדן מתכנן פיגועים ברחבי העולם, ועלינו לפעול כדי שהדבר לא יעלה בידו", הוסיף השר, שלא ציין מה עלולות להיות המטרות לפיגועים. "עלינו למצוא אותו ולעצור אותו", אמר השר.

גם בכווית פירסמה שגרירות ארה"ב אזהרה נוספת, לאמריקנים השוהים בנסיכות, להיזהר מפני פיגועי טרור פוטנציאליים.

אזהרה זו היא השלישית מאז ה-11 בספטמבר, והיא התפרסמה במסגרת אזהרה רחבה יותר שנשלחה ביום שישי על ידי משרד החוץ האמריקני לכל אזרחי ארה"ב השוהים בחו"ל.

האמריקנים בכוויית הוזהרו פעמים רבות להדק את אמצעי הזהירות, כגון, לנסוע בדרכים שונות מדי פעם, לא להשאיר מכוניות ללא השגחה, לא להשאיר מכוניות לא נעולות ולשמור על פרופיל נמוך.
אזהרה זו הועברה לכ-6000 אלפים אמריקנים, המתגוררים בכוויית (לא כולל אנשי הצבא) באמצעות מערכת לא-רשמית.

