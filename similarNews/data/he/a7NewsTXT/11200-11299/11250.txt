

מבקר המדינה השופט אליעזר גולגדברג קובע בדו"ח המתפרסם היום כי הליכוד והעבודה קיבלו תרומות האסורות על פי חוק שנועדו לממן את מערכת הבחירות האחרונה. כמו כן עברו על חוק המפלגות וחוק מימון מפלגות.

מבקר המדינה העביר את הדו"ח אל היועץ המשפטי לממשלה בשל חשד לעבירות פליליות. על פי הדו"ח קיבל הליכוד תרומות אסורות מחוץ לארץ בגובה של ששה מליון שקלים כאשר כארבעה וחצי מליון מתוכם התקבלו לפני תחילת מערכת הבחירות. לדברי המבקר זרמו הכספים באמצעות חברת סקרים אלנקס שאותה כינה "חברת מדף" כאשר מי ששלט בה למעשה היה עומרי שרון. גולדברג ציין כי עומרי שרון סירב לענות לשאלות המבקר ושמר על זכות השתיקה בשל חשש מפני הפללתו וכך גם מנכ"ל החברה גבריאל מנור.

ראש הממשלה שרון הודה שהכספים אכן הגיעו בניגוד לחוק וכי יש בכוונתו להחזירם לתורמים באמצעות חברת הסקרים. הליכוד נקנס בשש מאות אלף שקלים.

לגבי מפלגת העבודה ציין המבקר כי קיבלו תרומות אסורות מהתנועות הקיבוציות בסך של שלש מאות ושלושים אלף שקלים. מפלגת העבודה נקנסה במליון ושלש מאות אלף שקלים.





