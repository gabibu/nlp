

אמש בתום דיון שנמשך 4 שעות החליט הקבינט המדיני-בטחוני להמשיך ביישום "הפסקת האש" עוד 48 שעות לפחות, בסיומן ייבחנו שוב כוונות הפלשתינים.

הקבינט החליט כי אם פיגועי הירי והתקריות האלימות יימשכו כפי שהיה בסוף השבוע, יכונסו הקבינט או המטבחון על מנת להכריע בשאלה כיצד לפעול בהמשך.

שר הבטחון בנימין בן אליעזר טען כי אין לשנות לעת עתה את מדיניות הפסקת האש, שעיקרה הפסקת הפעולות היזומות, וכי צריך לתת לערפאת הזדמנות נוספת להטיל את מרותו על השטח ולהרגיע את האלימות.

בין היתר, כינוס הקבינט נועד להרגיע את גורמי הימין בממשלה הזועמים על ששרון אישר לפרס לפגוש את ערפאת וגם לאותת לארה"ב ולמדינות האיחוד האירופי כי ישראל לא תוכל להמישך ולהבליג לאורך זמן על המשך הירי הפלשתיני, כולל ירי פצצות המרגמה על ישובים יהודיים.

השר דני נווה יוצא היום למצרים בשליחותו של רה"מ אריאל שרון. הוא ייפגש עם אוסמה אל באז, יועצו של נשיא מצרים. השר נווה ינסה לקדם את שחרורו של עזאם עזאם המוחזק בכלא במצרים.
ההחלטה למנוע פעולות יזומות של צה"ל נגד המפגעים הפלשתינים נועדה בין השאר למנוע גינוי בינלאומי של ישראל כמי שמפרה את הפסקת האש ופוגעת במאמצי ארה"ב להקים קואליציה בינלאומית נגד הטרור.

