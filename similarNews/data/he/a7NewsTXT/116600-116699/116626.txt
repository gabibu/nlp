

מאות שוטרים וחיילים לבושים בחגור קרבי מלא, הובאו באוטובוסים אל המלון מעוז ים בגוש קטיף, כדי לפנותו. 150 אנשים פונו מהמלון וחלקם נעצרו.

בפינוי נעצרו 2 עיתונאים שטענו כי הותקפו בידי קצינים. "הם יצאו מדעתם", אמר כתב ערוץ 1 ויקו אטואן לכלי התקשורת בהגיעו למחסום בכיסופים.

אטואן ועמיתו אדי ישראל, ניסו לסקר את הפינוי למרות שנאסר על כלי התקשורת להכנס. אטואן אמר לג'רוזלם פוסט כי במהלך הפינוי הם הותקפו בידי קצינים וכי במשך שעה וחצי הם הוחזקו כשידיהם קשורות מאחור וגם בקשותיהם לקבל מים לא נענו.

מיכל מצליח תושבת נצר חזני יצאה מהגוש כשבידיה מזוודות. כשהיא בוכה אמרה לעתון כי היום אמור בנה איתן להנשא וכי אינה בטוחה מי מבין 200 המוזמנים יצליח להגיע. היא זעקה לעבר החיילים: 'אלו גם הבנים שלכם'. מצליח אמרה כי מתייחסים אל המתיישבים כמו אל כלבים.

במהלך סגירת הגוש הוצבו מחסומים שבהם נבדקו כל הרכבים הנוסעים לכיוון, כדי למנוע ממתנגדי ההתנתקות להגיע. הג'רוזלם פוסט מציין כי בשדות מסביב נראו "נקודות כתומות" רבות, של אנשים שנטשו את כלי רכבם והחלו לצעוד לעבר הגוש כשהם עוקפים את המחסומים. רבים מההולכים הם בני נוער כשעל גבם נראו תרמילים שקי שינה ומים.
