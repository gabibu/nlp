

טקס ענידת כנפי הטיס התקיים היום (יום ה) בבסיס חיל האוויר שבחצרים. הטקס מהווה המשך לטקס חשיפת הדרגות שהתקיים ביום ג' במסגרת אירועים לציון סיום קורס הטיס היוקרתי.

בבסיס חיל האוויר בחצרים נערך אחר הצהריים טקס סיום קורס הטיס ה-150. כתבנו משה פריאל מדווח כי יציע האורחים היה מלא בבני משפחה של פרחי הטיס, חלקם נשאו שלטים.

זמן קצר לפני תחילת הטקס סיפר סגן י', בן לאחד המושבים בדרום, כי הוא נרגש לנוכח סיום הקורס וכי הקושי הגדול שהיה לו במהלך הקורס היה דווקא הקושי של הלימודים האקדמיים. "לא חשבתי על שירות בחיל האוויר כי הכיוון שלי היה להיות בשייטת אך בעקבות פציעה הגעתי לקורס", סיפר לכתבנו.

בתשובה לשאלת כתבנו על כך שבעוד כחודש יצטרכו הטייסים הצעירים לסייע בגירוש מתיישבים מגוש קטיף, השיב סגן י' כי "זאת החלטת ממשלה וחייל צריך לבצע פקודה".

מפקד חיל האוויר אמר בנאומו כי "בקרוב נעמוד כולנו בפני מהלך ההתנתקות, מימוש חוקי כנסת ישראל והחלטות הממשלה כסמכות הנבחרת החיחידה במדינת ישראל. אנו אנשי חיל האויר כחלק בלתי נפרד מצה"ל נערך ונבצע את המוטל עלינו על ידי ממשלת ישראל ללא קשר לדעה האישית של כל אחת ואחד מאיתנו. נפעל בנחישות וברגישות ונעשה הכל כדי לעמוד במשימה ולהבטיח כי נשאר עם אחד".
