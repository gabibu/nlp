

בירושלים אמור לצעוד היום מצעד הגאווה, ולאורך מסלולו מתכננים תושבי הבירה לערוך הפגנות ומחאות. אחד המפגינים הוא חבר מועצת עירית ירושלים מטעם המפד"ל דוד הדרי.

הדרי אומר לאמציה האיתן בערוץ 7 כי העיריה עשתה רבות למנוע את המצעד ולא לשתף עימו פעולה אך לא הצליחה ובית המשפט פסק כי על העיריה לתלות ברחובות את דגלי הצעדה, לאפשר לצועדים להתכנס בגן הפעמון וגם חייב את ראש העיר לשאת בהוצאות המשפט. כעיריה כיבדנו את פסק בית המשפט ואף מילאנו את הוראותיו, אומר הדרי, אבל ידוע לי שבירושלים מתכוננים גופים רבים למחות ולא לאפשר למצעד לעבור בשקט.
מדובר בהפגנות במקומות כמו בככר ספרא, בככר ציון ברח' המלך ג'ורג', ולאורך כל המצעד, 'על אף שהמשטרה הודיעה שהיא לא תתן לאף אחד להפריע או להתקרב'.

המצעד עובר בטבורה של העיר מהמשביר לצרכן לאורך המלך ג'ורג' דרך קרן היסוד ועד לגן הפעמון, אומר הדרי, והוא גם חוצה בדרכו את בתי הכנסת. "כיון שהמצעד עובר בתוך קדושתה של ירושלים המחאה נגדו יוצאת מהבטן והראש".

לדבריו, ידוע לו כי תושבים רבים חרדים ודתיים לאומיים יפגינו וכי גם הוא באופן אישי מתכונן להפגין. בהפגנה תיערך עצרת תפילה וייאמרו פרקי תהילים. רוב הדברים יהיו ספונטניים ומהשטח, הוא אומר, כי "אנשים לא מוכנים שהפרובוקציה הזאת תתרחש בעיר הקודש שבה גרים למעלה מחצי מיליון תושבים חרדיים דתיים ומסורתיים". המחאה לדבריו צריכה לגרום להפסקת הענין כיון שהצועדים מתכוונים בשנה הבאה לערוך מצעד ולתגבר אותו בצועדים מחו"ל.

הדרי מוסיף כי לדעתו היתה זו שגיאה של בית המשפט שאיפשר להתסיס, לפגוע ולערוך פרובוקציות בירושלים.

על טיבן של הפרובוקציות ניתן לדבריו ללמוד גם מההזמנה שנשלחה לאירועים "כחבר מועצת העיר קיבלתי הזמנה לאירועים ובפרוספקט 'שראוי היה לשרוף אותו', דווח על תערוכה של אומן ירושלמי ובה הוא מציג מעבודותיו. באחת מהן יש דף גמרא ובמקום מלל יש תמונה של איש ללא בגדים. אם זו לא פרובוקציה ולהכעיס, איני יודע זה מה להכעיס. מדובר בנסיון ליצור מהומה באיצטלה של חופש הביטוי, אהבה ושלום וכל מיני ביטויים שנשמעים יפה. מדובר בפרובוקציה דווקא בירושלים, דווקא בעיר הקודש ודווקא ליד בתי הכנסת".
