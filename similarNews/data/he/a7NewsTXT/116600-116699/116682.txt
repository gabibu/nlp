

דו"ח מיוחד למודיעין וטרור, מזהה עליה ניכרת במחצית השנייה של חודש יוני, בניסיונות הביצוע של "פיגועי איכות". לא זוהתה פעילות אפקטיבית מצד "הרשות הפלשתינית" במטרה לבלום את ההסלמה.

הדו"ח קובע כי מאמץ מיוחד להסלמה נעשה על ידי ארגוני הטרור לקראת פסגת שרון-אבו מאזן . מספר הפיגועים בתקופה זאת היה הגבוה ביותר מאז תחילת ה"רגיעה". כמו כן חלה עליה במספר הפיגועים נגד אזרחים וכוחות הביטחון כמו גם עליה במידת קטלניותם.

כך קובע הסיכום החודשי של מרכז המידע למודיעין ולטרור. הדו"ח קובע כי גם במחצית השנייה של יוני לא זוהתה פעילות אפקטיבית מצד "הרשות הפלשתינית" במטרה לבלום את ההסלמה ולכפות מרותה על ארגוני הטרור, המנסים לשבש או לטרפד את הרגיעה.

כתבנו חגי הוברמן מציין כי כל אירגוני הטרור הבולטים נטלו אחריות לפיגועים הללו. הארגון המוביל, המצטייר כמי שמנסה לטרפד את ה"רגיעה", הינו הג'יהאד האיסלאמי המאוכוון מדמשק והמסתייע באיראן . למרות הצהרות פומביות של בכירים בארגון כי הוא עדיין מחויב ל"רגיעה" הרי שבפועל מנסה הארגון לרוקנה מתוכן.

על פי דיווח מיום שלישי השבוע הודיע ג'בריל רג'וב, היועץ לביטחון לאומי של אבו מאזן, כי "התחלנו בדיאלוג רציני עם הג'יהאד האיסלאמי כדי שפעולותיו יופסקו מפני שהן מנוגדות לאינטרס שלנו".בפועל לא הצליחה ה"רשות" לכפות מרות על הארגון.

עוד מציין כתבנו חגי הוברמן, כי אירגון הטרור המוביל בביצוע הפיגועים מאז ועידת שרם א-שיח' הינו הפת"ח (45% מכלל הפיגועים) אחריו נמצאים חמא"ס (27%) והג'יהאד האיסלאמי (24%). "דוברי פת"ח או גדודי חללי אלאקצא" ודוברי שאר הארגונים, המשיכו לצאת בהצהרות לוחמניות בדבר כוונותיהם להמשיך בפיגועים בתואנה שהם מגיבים על פעילות המנע והסיכול של כוחותינו.

