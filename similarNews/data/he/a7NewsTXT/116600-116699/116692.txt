

עמותת "אדם טבע ודין" עתרה השבוע לבג"ץ נגד שר הפנים אופיר פז פינס.

בעתירה מבקשת העמותה מבית המשפט להוציא צו על תנאי אשר יורה לשר הפנים להסביר מדוע הוא אינו מאריך את התקופה העומדת לרשות הציבור להגיש תביעת פיצויים בגין ירידת ערך נכס, עקב הקמת אנטנה סלולרית ומתקני שידור.

כיום, הציבור אינו יכול להגיש תביעות פיצויים באופן חופשי מכיוון ששלוש השנים שעמדו לרשותו לעשות כן הסתיימו בחודש יוני השנה.

הציבור יכול להגיש תביעה מכוח סעיף 197 לחוק התכנון והבנייה, המאפשר לבעליו של מקרקעין שערכו נפגע על ידי תוכנית כלשהי לתבוע פיצוי מהוועדה המקומית לתכנון ובנייה בתוך שלוש שנים מיום כניסה של התוכנית לתוקף.

בעניין הצבת אנטנות סלולריות, נספרות שלוש השנים מכניסתה לתוקף של תמ"א 36, במאי 2002. תקופה זו תמה החודש ועל כן החל מיוני לא ניתן עוד להגיש תביעות פיצויים בגין ירידת ערך נכס עקב הצבת אנטנה סלולרית ללא אישור מיוחד של שר הפנים. זאת למרות שההיתר לאנטנה ספציפית, יכול להינתן גם שנים רבות לאחר מכן.

עו"ד תמר גנות מעמותת "אדם טבע ודין" אומרת כי "שר הפנים יכול לפתור את המצב האבסורדי הקיים היום החוסם את דרכו של הציבור לתבוע פיצויים בגין הצבת האנטנות הסלולריות אל מול ביתו, אך הוא בוחר להתעלם מכך. המצב כיום הוא שהציבור ניצב חסר אונים אל מול היד החופשית הניתנת לחברות הסלולריות כשהוא אינו יכול להתנגד להקמתן, וכעת גם אינו יכול לתבוע פיצויים בגין הירידה של ערך הנכס שלו, אלא אם יקבל אישור מיוחד משר הפנים".

