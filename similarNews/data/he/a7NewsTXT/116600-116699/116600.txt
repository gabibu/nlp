

מאות מתושבי ירושלים הגרים בשכונת בית וגן והסביבה הגיעו בימים האחרונים אל אכסניית בית וגן, שם מתקיים בימים אלו סמינריון לצוערי קורס קצינים המיועדים להשתתף בפינוי.

מודעה שנתלתה ברחבי השכונות הסמוכות לאכסניה קוראת לתושביהם לפנות לצוערים ולבקש מהם להודיע כבר עכשיו למפקדיהם שלא "ייטלו חלק בגירוש יהודים מארצם ובחיזוק האויבים, שחוגגים את ניצחונם בעקבות שנים של רצח וחמס", כותבי המודעה מסבירים ש"אם חיילים אלה יודיעו שהם מסרבים לקחת חלק במעשה הנפשע ייתכן מאוד שחיילים רבים ילכו בעקבותיהם, והצבא יודיע לראש הממשלה שאת התכנית הנוראה הזו הוא לא יוכל לבצע", על המודעה חתומים תושבים מגוש קטיף והשומרון.

אחד מצוערי הקורס אמר לכתבנו ידידיה הכהן כי ביומיים האחרונים מגיעים מאות מתושבי השכונה ומנסים לשוחח עם הצוערים על השתתפותם המיועדת בפינוי, אך ההוראה שניתנה לצוערים היא לא לדבר עם התושבים, "אני לא שומע קולות של סרבנות מצד משתתפי הקורס", אמר הצוער, "אין דיונים האם הפקודה היא מוסרית או לא, כיוון שהיא פקודה חוקית, ולכן כל צוער בקורס יודע שמפקד חייב לבצע את הפקודה המוטלת עליו בין אם היא מוסרית או לא ובלבד שתהיה פקודה חוקית".
