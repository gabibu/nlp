

מהבוקר כניסה חופשית לגוש קטיף, אך הוטלו הגבלות על הכנסת ציוד. אין מעבר לתכולת דירה, ציוד לשהייה ממושכת בשטח, ציוד מכני כבד, חומרי בנייה וגלם וכל אמצעי אחר, שלדעת הצבא, "ייעודו הוא התנגדות לגירוש"

מפקד פיקוד דרום, האלוף דן הראל, הסיר הבוקר את צו איסור הכניסה והשהייה בגוש קטיף שהטיל אתמול בצהריים. עם זאת, הטיל האלוף צו חדש, האוסר על מבקרים להיכנס עם ציוד שעלול לשמש את מתנגדי הגירוש.

בעקבות ההחלטה החדשה, תתאפשר הכניסה לאזרחים שאינם תושבי גוש קטיף, אולם חפציהם יבדקו. גורמי צבא ציינו, כי תוגבל יכולתם של תושבים ושאינם תושבי הגוש להכניס מטלטלין שונים ובהם תכולת דירה, ציוד לשהייה ממושכת בשטח, ציוד מכני כבד, חומרי בנייה וגלם וכן כל אמצעיאחר, אשר לפי שיקול דעת חיילי המחסום, "ייעודם הוא התנגדות לגירוש".

בצה"ל מדגישים, כי במקרים מיוחדים תותר הכנסת מטלטלין שונים, וזאת בכפוף לאישור הרשויות. "צה"ל ומשטרת ישראל ממשיכים לעשות כל מאמץ על-מנת למזער את הפגיעה בשיגרת החיים של אזרחי ישראל המתגוררים ברצועת עזה", טענו בצה"ל.

מועצת יש"ע איימה אתמול כי אם לא יוסר עד כניסת השבת, הצו האוסר כניסה לגוש קטיף תזרים המועצה עשרות אלפי אנשים לגוש קטיף כדי לבטל את האיסור.
