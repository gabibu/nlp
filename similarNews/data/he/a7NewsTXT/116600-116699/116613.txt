

מאמר שפורסם לאחרונה באתר האינטרנט של החמא"ס משקף את חתירת התנועה להעתיק את
יכולות הייצור של טילי ה"קסאם" ליהודה ושומרון.

כתבנו חגי הוברמן מציין כי כותב המאמר צופה כי טילי ה"קסאם" ייצרו "מאזן אימה" עם ישראל ויהוו את "נשק השעה" בשלב הבא של העימות, אשר יתן מענה ל"גדר הביטחון" הישראלית .

המאמר שכותרתו "האם יתפתח נשק ההרתעה הפלשתיני בגדה המערבית", שפורסם לאחרונה באתר האינטרנט של החמא"ס סוקר את היתרונות של איום הטילים על עריה המרכזיות של ישראל : "כל המרחק בין קלקיליה לבין 'תל אביב' הכבושה אינו עולה על 7 ק"מ...המרחק בין נתניה לטול כרם אינו עולה על 4 ק"מ. רמאללה ובית לחם צמודות לירושלים..."
כותב המאמר צופה כי "טיל הקסאם" יהווה את "נשק ההרתעה" המרכזי בשלב בא של העימות "כשם שפעולות ההתאבדות היוו את נשק השעה במשך כל השנים שעברו".

לטענת כותב המאמר, "הניסיון הראשון של שיגור טילי "קסאם" בגדה המערבית החל בסוף שנת 2001. בשנת 2002 שוגר טיל "קסאם" ראשון על ההתנחלות נתניה. כתוצאה מכך נפגע שנאי חשמל, דבר שגרם לניתוק זרם החשמל מנתניה למשך כמה שעות. כמה ניסיונות נוספים בוצעו בשכם, טול כרם וג'נין. אולם מה שחשוב הוא האופן בו יתפתחו העניינים במקרה שהצבא הציוני יבצע נסיגות חלקיות מערי הגדה המערבית, לאחר שתסתיים הקמת הגדר, ולפלגי התנגדות תהיה תשתית לייצורם של טילים אלה. במקרה כזה תהיינה עפולה, חדרה, בית שאן, נתניה, תל אביב, ירושלים וערים אחרות בטווח של טיל "קסאם 1", ואפילו לא יהיה צורך בטיל "קסאם 2". משמעות הדבר היא שטיל זה, שרבים זלזלו בו בעבר, יהווה את נשק השעה בתקופה הקרובה, כשם שפעולות ההתאבדות היוו את נשק השעה במשך כל השנים שעברו".

כתבנו מזכיר כי תפיסה זו מצאה ביטוי מעשי בשטח במאמצי החמאס, במהלך ה"רגיעה", להעתיק את יכולת הייצור של טילי ה"קסאם" ליהודה ושומרון. עדויות לכך התגלו בחשיפת תשתיות מבצעיות של החמאס בצפון יהודה ושומרון שעסקו בייצור טילי "קסאם" . בין השאר נחשפה בכפר אליאמון מערבית לג'נין מעבדת נפץ שכללה גוף של רקטת "קסאם" מאולתרת. מהמידע שמגיע למערכת הביטחון עולה כי תקופת ה"רגיעה" הנוכחית ביו"ש מנוצלת על ידי ארגוני הטרור הפלשתינים, ובראשם החמאס, לשיקום ולחיזוק התשתיות המבצעית שלהם ביו"ש וברצועה.

במסגרת חתירתם לשדרוג אמצעי הלחימה שברשותם חותרים הארגונים השונים להעתיק את יכולת ייצור ושיגור טילי "קסאם" ליהודה ושומרון. יכולת זאת, בראייתם, תיצור "מאזן אימה" בינם לבין ישראל בדומה למודל שקבע ה"חזבאללה" בלבנון. ותיתן מענה ל"גדר הביטחון" שבנתה ישראל.

נשק ההרתעה בשלב הבא

"קיימים סימנים רבים לכך שטילי ה"קסאם" והמרגמות יעברו מרצועת עזה לגדה המערבית ושהמדובר רק בשאלה של זמן ולא יותר"   נכתב באתר האינטרנט של החמאס   "עדויות רבות מצביעות על כך ששינוי זה בגדה המערבית עומד להתממש לאחר שייצור ושיגור טילי "קסאם" נכנס כבר לשנתו הרביעית ברצועת עזה. בשנתיים האחרונות בוצעו במחוזות ג'נין ושכם ניסיונות אינטנסיביים, במיוחד מצד "גדודי אלקסאם", לממש את המגמה הזו בצפון הגדה המערבית, איזור שהוא 'חם' תמיד, על-מנת שזה (ה"קסאם") יהיה נשק ההרתעה בשלב הבא.
"למרות שבינתיים ההתחלות עדיין צנועות, הן מבשרות תקוות רבות . במהלך השנים האחרונות נפגעה הגדה המערבית קשות וכתוצאה מכך ניזוקה תשתית פלגי ההתנגדות בצורה קשה. אולם הדבר אינו מפחית משאיפתה של ההתנגדות להגיע למאזן אימה במשוואה שנוצרה לאחר הקמת הגדר . לאחרונה שוגרו במחוז ג'נין פצצות מרגמה על ההתנחלות גנים, שממזרח לג'נין. למרות שהטווח של פצצות מרגמה אלה נותר קצר, הרי שמבחינה עקרונית עצם היכולת לשגר אותן, לאור הפלישות החוזרות ונשנות באזור שכמעט ואינן מותירות הזדמנות לנשום, מהווה סימן חזק לרצון ברזל ולנחישות בלתי מתפשרת.
"בחודש דצמבר האחרון הוכה מנגנון המודיעין הציוני בתדהמה לאחר שנודע על חשיפת בית מלאכה לייצור טילי "קסאם" של תנועת החמאס בעיירה יאמון, ממערב לג'נין. בבית המלאכה, ששכן בנפחייה בתוך מערה מתחת לאדמה, יוצרו טילים המוכנים לשיגור. לאור זאת בוצע מסע מעצרים כנגד 15 מפעילי התנועה בסילת אלחארת'יה וביאמון. לפני כמה חודשים גזר בית משפט ציוני בסאלם ארבע שנות מאסר על חוליה של גדודי אבו עלי מצטפא, הזרוע הצבאית של החזית העממית בשכם, באשמת ייצור טילים בשכם. החוליה הצליחה לשגר טיל ניסויי בעל טווח צנוע למרחק של 100 מטר בלבד, אולם המשמעות של ניסיונות אלה נותרה עצומה.

לישראל אין פתרון לקסאם

"יש כאלה אשר עשויים להמעיט בחשיבותו של טיל הקסאם"   מציין אתר האינטרנט של החמאס   "אין זה נכון לעשות זאת, בשל הסיבות הבאות: הקושי לחסל את מקורות הייצור של טילים אלה . כל ההפצצות של הסדנאות שבוצעו על-ידי הצבא הציוני נכשלו. ייצור טילי ה"קסאם" לא פסק, ויתרה מכך, הוא אף שוכלל. מבחינה טכנית אין כיום לצבא הציוני שום אמצעי שיאפשר לו לפגוע בטיל "קסאם" בעודו באוויר . לפיכך האפשרות היחידה להפסקת הירי, אם הדבר אפשרי, היא לפגוע בחוליות המבצעות או בטילים עצמם, רגע לפני שהם משוגרים. סיכול לפני השיגור, באמצעות פגיעה בחוליה התוקפת, הינו פעולה מסובכת וכמעט בלתי אפשרית. לפי הערכות הצבא הציוני, אנשי ההתנגדות מביאים את הטילים במכוניות מסחריות ופורקים אותם במסווה של פעילות חקלאית. דבר זה מקשה על חשיפתם. נוסף על כך, הזמן העומד לרשותם של כוחות הצבא הציוני הוא רבע שעה ולא יותר. זה הזמן שלוקח לאנשי ההתנגדות לכוון את הטילים ולהפעילם מרחוק באמצעות שעון אלקטרוני. על-מנת לסכל פעולה זו, הצבא צריך להשאיר באוויר מסוקי קרב במשך 24 שעות ביממה, 7 ימים בשבוע. מדובר איפוא בטרחה רבה מאד.
"הרעיון של הקמת רצועת ביטחון בגדה המערבית אינו נחשב יעיל . לכל אורך קו ההפרדה ישנם אזורים מיושבים הקרובים זה לזה והמופרדים רק על-ידי הגדר. בנוסף, אין עומק טריטוריאלי שיכול להוות רצועת ביטחון. כל המרחק בין קלקיליה לבין "תל האביב" הכבושה אינו עולה על 7 קילומטרים . המרחק בין נתניה לבין טול כרם אינו עולה על 4 קילומטרים . ראמאללה ובית לחם צמודות לירושלים. ההתנחלויות נמצאות בכל מקום . מכאן שאין לצבא הציוני פתרון פלא לירי ה"קסאם" זולת פתרון אחד: ביצוע מעשי טבח. הציונים מביטים בדאגה על התפתחות טיל ה"קסאם" בגדה המערבית. למרות שמתקיימים מעצרים אינטנסיביים, שנועדים למנוע הקמתה של תשתית קבועה של [פלגי] ההתנגדות, אין [בנמצא] פתרונות ביטחוניים רציניים. לפיכך, הפתרון היחיד בעיני הממסד הצבאי הציוני טמון בתגובה קשה על כל שיגור של טיל "קסאם" , כדי ללמד את הפלשתינים לקח שיגרום להם לחשוב אלף פעם לפני שהם משגרים טיל כלשהו. אם נופל טיל על נתניה או על עפולה, חיל האוויר הציוני יכול לבצע תגובה לא מתוכננת שתוביל לטבח בקרב אזרחים ביישוביהם. הדבר ייאלץ בראיית הישראלים את פלגי ההתנגדות שלא לשגר טילים, מתוך שמירה על חייהם של הפלשתינים. זהו הרעיון המקובל ביותר על הממסד הצבאי הציוני, אולם נותרת ותלויה השאלה: האם כל מעשי הטבח הציוניים הקודמים וכל מעשי האיבה במסגרת הענישה הקולקטיבית כיבו את גחלת ההתנגדות, או שהם היו הגורם לשכלול השיטות היצירתיות של פלגי ההתנגדות?".
