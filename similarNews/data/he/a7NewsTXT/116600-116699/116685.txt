

הדגם של שני האדריכלים הפינים, אילמרו להדלמה וריינר מהלמסקי, זכה אמש במפתיע בתחרות היוקרתית לתיכנון המוזיאון המרכזי ליהדות פולין שייפתח בוורשה בעוד שלוש שנים.

הפינים גברו על המעצב דניאל ליבסקינד, שתיכנן, בין השאר, את מוזיאון השואה בברלין, ונבחר לתכנן את מרכז הסחר העולמי העולמי החדש שייבנה על חורבות מגדלי התאומים ההרוסים.

ממשלת פולין הודיעה כי היא "מקווה שהמוזיאון החדש יהווה מרכז עולמי להיסטוריה של הקהילה היהודית הגדולה, הוותיקה, ובעלת העושר התרבותי הרב ביותר באירופה".

המוזיאון יוקם על 13 אלף מטר מרובע במרכז העיר וורשה, סמוך לאנדרטה לגיבורי הגטו. יוצגו בו תצוגות מודרניות-תלת מימדיות שיספרו את חיי הקהילה היהודית עד תום מלחמת העולם השנייה והשמדתה בידי הנאצים ועוזריהם.
