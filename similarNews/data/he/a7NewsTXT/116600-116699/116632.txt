

נדיה מטר, יו"ר נשים בירוק ותושבת מלון "מעוז ים", מאשימה: "אנשים ממועצת יש"ע וממועצת חוף עזה הפקירו אותנו, הם לא מבינים שבעוד חודש יעשו להם את אותו מסע דה לדגיטימיצה שעשו לנו".

שעות ספורות לאחר גירושם של תושבי מלון "מעוז הים" בגוש קטיף, טוענת נדיה מטר, תושבת המלון, כי היה "דיל מסריח בין הממשלה לאנשים מסויימים במועצת יש"ע ובמועצת חוף עזה".

לדבריה, ההנהגה הפקירה את התושבים ונפלה בפח של 'הפרד ומשול' שטמן להם רה"מ אריאל שרון. מטר מזהירה כי אותו מסע דה-לגיטימציה שנוהל כלפי דיירי המלון במשך השבועים האחרונים מצד התקשורת והצבא- יופנה בעוד חודש כלפי כלל תושבי הגוש.

"תקפו אותנו ערבים והתקשורת הציגה זאת כאילו תקפנו אותם, יהודים התגוננו על נפשם מידויי אבנים ופרעות של ערבים אבל התקשורת בחרה להציג תמונה אחרת", מוסיפה נדיה מטר. "אם מועצת יש"ע ומועצת חוף עזה לא יתעשתו מהר - המעשה יחזור על עצמו בעוד חדש- ויהיה מסע של פרובוקציות נגד תושבי גוש קטיף", היא הזהירה.

היא מקווה שלא גובשה "עסקה מלוכלכת ומבישה", כלשונה, "כמו שעשו פעם עם המאחזים".
"אני מאשימה אותם בנאיביות שלהם ובתמימות שלהם, בשיתוף פעולה עם תוכנית הגרוש והם לא מפעילים את השכל. לא מבינים שכוחנו באחדותנו. הם היו צריכים להיות כולם יחד עם אישי ציבור מהמחנה הלאומי שלנו ולמעשה הפקירו אותנו בצורה החמורה ביותר. לנו הבטיחו שאם יסגרו את גוש קטיף יהיה יום פקודה והם ידעו שיהיה מבצע לפינוי ובחרו שלא לעזור לנו".

עוד סיפרה כי הנהגת גוש קטיף מנעה מתושבים להגיע ולסייע להם במאבקם נגד גירושם. "הם ביקשו לחסום לכוחות את הכבישים ואת הרכבים שלהם אבל ביקשו מהם 'להירגע'".

נדיה מטר סבורה כי המלון למעשה הוא נכס אסטרטגי מכיוון שהוא שוכן על הים ויושב במקום רגיש. "אם הם לא היו נופלים בפח, המקום הזה היה שלנו ויכלנו למנוע דריסת רגל שלהם".

"אם היו צריכים כל כך הרבה כוחות בשביל 100 איש(!) אז אני אופטימית שלא יוכלו לגרש אותנו מגוש קטיף. הפסדנו בקרב ולא במלחמה. ואם עוד נתאחד נצליח במאבק", מסכמת מטר.
