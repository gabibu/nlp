

שר האוצר נתניהו יעדר ביום רביעי בעת שהכנסת תדון בהצעת החוק של ח"כ זבולון אורלב מהמפד"ל לדחיית הגירוש. מועצת יש"ע תקפה את נתניהו על הססנותו.

בין יועציו הפוליטיים של ראש הממשלה שוררת פסימיות, ליכולתו להתמודד על ראשות הליכוד בקדנציה הבאה, כך מדווח הבוקר הפרשן הפוליטי של עיתון "הארץ" יוסי ורטר.

לדבריו, לשכת שרון לא היתה זקוקה לסקרים שפורסמו השבוע בערוץ 10 ובגלי צה"ל, שהצביעו על תיקו מבשר רע בין שרון לבנימין נתניהו אצל מתפקדי הליכוד. "פעילי שרון חיים ונושמים את השטח, ובשטח, מרגישים רק את המתנגדים. המוטיבציה של אנשים שמזוהים עם שרון לא קיימת. אפסית. אפילו ברמת גן, ראש החץ של שרון, הם לא הצליחו לפקוד אדם אחד. עמרי ביקש משלומי עוז להזיז את האנשים, וזה לא הלך".

לטענת ורטר "מורדי הליכוד, שאוספים חתימות להדחת שרון, מגדירים זאת מהלך מוראלי. לכן נתניהו החליט לא לתמוך בהצעה לדחיית ההתנתקות, שמלכתחילה לא נועדה אלא לדחוק אותו לפינה, שמעולם לא היה לה סיכוי לזכות ברוב, ושגם אם היתה זוכה לרוב, היתה נקברת בוועדת הכנסת, שבראשה עומד ח"כ רוני בר-און המקורב לשרון. כולם מבינים שהפור נפל. נתניהו מבין זאת יותר מכולם. הוא יודע, שעזיבת הממשלה אינה משרתת אותו. אם יישאר בממשלה וימשיך לדבר נגד ההתנתקות, הימין ממילא ילך אתו. הרי אין מועמד אחר.

דחיית הפריימריס בעבודה לתאריך בלתי ידוע היא, מבחינת נתניהו, עוד סיבה לא ללכת לשום מקום. כל עוד שמעון פרס הוא היו"ר, העבודה נשארת בממשלה. כשהממשלה יציבה, תקופת המדבר שנתניהו עלול לגזור על עצמו בפרישתו עלולה להיות ארוכה למדי", מדגיש ורטר.

ראשי מועצת יש"ע פנו לפני יומיים לנתניהו, בדרישה להוביל מהלך מעשי מיידי לבלימת תכנית טרנספר היהודים ולא להסתפק רק בדיבורים על כך שהוא מתנגד לה.

"אין די באמירה חוזרת על האיוולת שבתוכנית, אך בפועל להצביע בעדה בממשלה ובכנסת ובכך לתת יד לביצועה". "צר לנו שאינך מגלה את האומץ הנדרש לצאת בגלוי נגד דורסנותו של ראש הממשלה, המסכן את אזרחי ישראל בריצתו לתהום ההתנתקות", אמרו במועצת יש"ע.

יו"ר סיעת המפד"ל, ח"כ זבולון אורלב, הודיע כי יביא את הצעת החוק שלו לדחיית ההתנתקות בשנה להצבעה במליאת הכנסת כבר ביום רביעי הקרוב. לקראת ההצבעה ביקש אורלב להעביר מסר ברור לשר האוצר בנימין ונתניהו וחבריו השרים, המתנגדים להתנתקות: "שרי הליכוד שהודיעו כי הם מתנגדים להתנתקות יכולים לקנות את עולמם בהצבעה זו, אם יפגינו אומץ לב ציבורי ואישי ולא יסתפקו בקריצת עין".

לדברי ורטר, בלשכת שרון מתכננים לפתוח אחרי גירוש יהודי גוש קטיף וצפון השומרון, במסע ציבורי בזכות בקעת הירדן וגושי ההתיישבות, קבר רחל ורמת הגולן ו"ירושלים מאוחדת לנצח נצחים", במטרה לכבוש חזרה את לב המחנה הלאומי ותומכי הליכוד, וכן במטרה "למקם את נתניהו לשמאלו אחרי ההתנתקות". ואולם ורטר מגלה כי בשיחות עימו, מודים אנשי שרון, כי "ייתכן ששרון איבד את הליכוד לתמיד. ברור שאם הטרור יתחדש, הוא וגם הם יהיו היסטוריה. "ימרחו אותנו בזפת ובנוצות ויגרשו אותנו מהעיר. ואתה יודע מה? בצדק", אמר השבוע לורטר אחד מתומכיו של שרון בסיעת הליכוד.

ורטר מספר כי המפקד המזורז, שנפתח בליכוד בקרב מי שהיו חברים בתנועה בעבר ולא חידשו חברות, כ-400 אלף איש, נראה בתחילה ללשכת ראש הממשלה כצעד שיכול לסייע להם. דבריו, "מהר מאוד התברר, שההיפך הוא הנכון. כל מי שמצטרף הוא אנטי-שרון ואנטי-התנתקות. אם עד 10 ביולי (יום ראשון ג' בתמוז), מועד סגירת המפקד, יתברר שלספר הבוחרים נוספו כ-15 אלף אנשים, מצבו של שרון לקראת ההתמודדות שלו מול נתניהו יהיה קשה ביותר".
