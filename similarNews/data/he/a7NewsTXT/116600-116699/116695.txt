

מנהלי חברות מובילות במשק יבקרו לראשונה בריכוזים החרדיים בירושלים על מנת ליצור הזדמנויות להעסקת עובדים חרדים. במטרה לשתף פעולה בין צרכי גיוס העובדים של המגזר העסקי לצרכי התעסוקה במגזר החרדי

משרד התעשיה והמסחר יקיים ביום שלישי הקרוב, במסגרת פרוייקט ייחודי לעידוד התעסוקה במגזר החרדי "פרנסה בכבוד", סיור למנהלי חברות מובילות במשק בתחומי תקשורת, מחשבים,עיבוד נתונים, תעבורה וניהול במטרה להכיר את המגזר החרדי.

מנכ"ל משרד התעשיה והמסחר רענן דינור, מציין כי מטרתו של הסיור, הנערך בשיתוף עם ג'וינט-ישראל, להביא לשיתופי פעולה פוריים בין צרכי גיוס העובדים של המגזר העסקי לבין צרכי התעסוקה במגזר החרדי על מאפייניו היחודיים.

בסיור יבקרו המשתתפים במרכזי העסקים והסחר של המגזר החרדי בירושלים, יפגשו עם באי בישיבת מיר - הישיבה הגדולה בעולם, יבקרו במרכז חסידות בעלז וכמו-כן יפגשו עם מנכ"ל משרד התמ"ת, רענן דינור ומנכ"ל ג'וינט-ישראל ארנון מנטבר.

משרד המסחר והתעשיה מדגיש כי המפגש המיוחד מתקיים גם על רקע החלטת הקבינט החברתי כלכלי שאישר תוכנית חדשה לעידוד התעסוקה, תוך מתן דגש על תעסוקה בישובים בהם גם אוכלוסייה חרדית.

במסגרת פרוייקט "פרנסה בכבוד", ניתנת הכשרה מקצועית והשמה בעבודה לעובדים חרדים בתחומי המחשבים - תכנות, רשתות, תחזוקה, תמיכה והדרכה, וכן בתחומי ניהול: ראיית חשבון, יעוץ מס, יעוץ השקעות, שמאות מקרקעין, שיווק ומכירות ועוד. זאת, לטענת משרד התמ"ת, "תוך התאמה לעולם הערכים ולרגישויות במגזר החרדי". קורסים יחודיים נוספים נפתחו לאחרונה, אלה מכשירים נהגי אוטובוסים ומטפלים בשיטת ההידרותרפיה.

בשנים האחרונות גובר הצורך והביקוש במגזר החרדי להשתתף בשוק העבודה. מגמה זו עולה בקנה אחד עם הצורך הלאומי להגדיל את מספר המשתתפים בכוח העבודה במשק. משרד התעשיה והמסחר מדגיש כי העובדים החרדים מאופיינים במוסר עבודה גבוה, יכולת הסתגלות גבוהה וחלקם כבר הגיעו להישגים גבוהים במגוון תחומים, כולל בחברות היי-טק מהשורה הראשונה בישראל.

"פרנסה בכבוד" החלה את תוכניתה להכשרת עובדים מקרב המגזר החרדי לפני כ-8 שנים במהלכם כבר הוכשרו 4,500 חרדים. למעלה ממחציתם הושמו באמצעות מנהלת הפרוייקט במקומות עבודה.

