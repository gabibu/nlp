

הפרלמנט הלבנוני בחר בשר האוצר לשעבר פואד סניורה לראש הממשלה הבא. זאת, ביוזמת סעד אל-חרירי, בנו של ראש הממשלה לשעבר, רפיק אל-חרירי, שנרצח לפני ארבעה חודשים, כנראה ע"י שליחי סוריה


הפרלמנט הלבנוני בחר אתמול בפואד סניורה לתפקיד ראש הממשלה הבא. סניורה, שכיהן בעבר כשר אוצר תחת ראש הממשלה המנוח, רפיק אל-חרירי, ידוע כמי שמתנגד לנסיונותיה של סוריה להשפיע על הנעשה בלבנון.

מי שעמדו מאחורי היוזמה למנות את סניורה לתפקיד ראש הממשלה הם חברי סיעת "אל-מוסתקבל" (העתיד) בפרלמנט הלבנוני, בראשות סעד אל-חרירי, בנו של ראש הממשלה לשעבר, רפיק אל-חרירי, שנרצח לפני ארבעה חודשים, כנראה ע"י שליחי סוריה.

בהודעה שפרסמה אתמול סיעת אל-מוסתקבל נאמר כי היא "תומכת במועמדותו של שר האוצר לשעבר פואד סניורה לתפקיד ראש הממשלה בגלל מחויבותו להסכם טאיף (שהביא להיערכות מחדש של צבא סוריה בלבנון), להחלטות של הקונצנזוס הלאומי, ולהמשך הרפורמות שהנהיג רפיק אל-חרירי כראש ממשלה". במועמדותו של סניורה תמכו גם רוב מנהיגי הסיעות האחרות בפרלמנט וכן חברי פרלמנט עצמאיים.

סוכנות הידיעות רויטרס מדווחת כי מול הקואליציה מקיר לקיר סביב מועמדותו של סניורה, ניצב הנשיא הפרו-סורי, אמיל לחוד, כמעט לבדו. עם זאת, לחוד ייאלץ לבלוע את הגלולה המרה ולמנות את סניורה לתפקיד ראש הממשלה, שכן הוא מחויב על פי החוקה לכבד את החלטת הפרלמנט.

