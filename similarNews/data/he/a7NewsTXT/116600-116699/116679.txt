

ב-15 השנים האחרונות התיישבו בגרמניה יותר מ-200 אלף איש ממדינות חבר העמים, שהוגדרו כיהודים, וקיבלו מעמד "פליט". תקנות ההגירה החדשות מבטלות חלק מההטבות המיוחדות ליהודים


שרי הפנים של מדינות המחוז של גרמניה החליטו לפני ימים אחדים כי יהודים מחבר העמים המבקשים להגר לגרמניה לא יוכרו עוד כפליטים. מזכיר המדינה במשרד הפנים הפדרלי, לוץ דיוול, הודיע על כך לראש משלחת הסוכנות היהודית במערב אירופה, תומר אורני, הרואה בכך הישג.
לדברי אורני מי שמדבר על "פליטים יהודים" מתעלם מקיומה של מדינת ישראל. בעבר כבר שיכנעה ישראל את ארצות הברית שאין להגדיר כ"פליטים" יהודים מברית המועצות, כי יש להם ארץ מולדת.

משמעות ההחלטה היא שיהודים מחבר העמים יתקשו מעתה להגר לגרמניה, ואולי ישקלו שנית לעלות לישראל.
בעולם כולו יש רק שתי קהילות יהודיות שמתחזקות מבחינה מספרית: הקהילה היהודית בישראל והקהילה היהודית בגרמניה. השתיים מתחרות על אותו מאגר אוכלוסייה, אך בשנים האחרונות מספר היהודים מחבר העמים הבוחרים להתיישב בגרמניה עולה על מספר היהודים העולים משם לישראל. ואולם מדובר, באנשים שאינם רוצים להשתקע בישראל; לפחות מחציתם אינם יהודים והם אף אינם משתלבים בקהילות היהודיות בגרמניה.

הגרמנים הקלו על הגירת היהודים מחבר העמים במסגרת מאמציהם לכפר על פשעי השואה וגם כחלק מהשאיפה להחזיר את גרמניה לעברה. ראשי העיר ברלין טיפחו את נוכחות היהודים ממש כשם שריצפו את הרחובות בחלוקי אבן, כפי שהיו במאה ה-19. ב-15 השנים שעברו התיישבו בגרמניה יותר מ-200 אלף איש אדם שבאו אליה כיהודים.

לדברי דובר הסוכנות ירדן ותיקאי, "יש הבדל בין חופש הגירה ליהודים, ואנחנו בעד זה, כמובן, לבין מתן הטבות מיוחדות למהגרים יהודים, המעודדות אותם להתיישב בארצות אחרות".

תקנות ההגירה החדשות מבטלות חלק מההטבות המיוחדות ליהודים.
