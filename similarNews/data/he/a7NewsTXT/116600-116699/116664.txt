

ראש הממשלה, אריאל שרון, הורה כי כביש וורבורג יישאר סגור בשבתות. בפגישה סוכם כי כח משטרה ישהה בכביש הפתוח מול קרית שמואל ויפקח על התנועה כדי למנוע סכנה של תאונות דרכים בכביש.

סגן השר לביטחון פנים, יעקב אדרי, מסר אמש כי לאחר שיחה שקיים עם ראש הממשלה השתכנע שרון לסגור את הציר מחדש בשבתות ולהעמיד על הציר ניידת משטרה שתכוון את התנועה כדי למנוע סכנה של תאונות דרכים.

סגן השר אדרי פנה לראש הממשלה בעקבות פניה שקיבל מח"כ זבולון אורלב מהמפד"ל. אורלב שיבח את התערבותו של סגן השר אדרי שפעל נמרצות לסגירת הכביש, ואמר כי "אין שום סיבה להפר ברגל גסה את הסטטוס קוו שקיים במקום עשרות שנים ולפגוע בתושבים הדתיים ובקדושת השבת. אני מקווה שהשלום והשלווה יחזרו לשרור בין תושבי העיר", אמר אורלב.
