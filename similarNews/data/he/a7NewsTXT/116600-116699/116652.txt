

יחידת החקירות של משרד הביטחון עורכת בחודשים האחרונים חקירות נגד יזמים ישראלים שנשאו ונתנו עם גורמים עסקיים סיניים, על סחר בטכנולוגיה שאיננה מוגדרת כצבאית מובהקת. כך נודע ל"גלובס".

לפי הדיווח, מדובר בחקירות הנוגעות למו"מ על אפשרויות של סחר באמצעים ובטכנולוגיה שעד כה נהג המשרד לאשר את שיווקם בסין בצורה שגרתית. המתח ביחסי ישראל-ארה"ב סביב הסחר הצבאי של ישראל עם סין, הקצין את יחס המערכת לנושאים אלה, והוביל למעשה להקפאה של מתן אישורים למו"מ ועסקאות עם הסינים. אחד הבכירים בתעשיות הביטחון אמר השבוע: "אי אפשר אפילו להניח את היד על שפופרת הטלפון כדי לחייג לשם".

משרד הביטחון מסר בתגובה: "כידוע, נושא הייצוא הבטחוני לסין נמצא במהלך בירור יסודי ומעמיק. על רקע הרגישות המובנת, מקפיד משרד הביטחון בהליך בחינה מעמיק, שתוצאתו מתבטאת בהארכת זמן המענה". עד כה לא התקבלה כל תגובה נוספת.

