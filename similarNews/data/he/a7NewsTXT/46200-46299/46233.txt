

ארה"ב החלה להציב 24 מפציצים ארוכי-טווח באי גואם, שבמערב האוקיינוס השקט, כדי למנוע מעשי תוקפנות מצד צפון קוריאה במקרה של מלחמה בעיראק, מסרו ביום רביעי בכירים במשרד ההגנה בוושינגטון.

הבכירים אמרו, כי הראשונים מ-12 מטוסי B-52 המריאו ביום שלישי מבסיס חיל האוויר ברקסדייל, לואיזיאנה. כמו כן, אמורים להגיע לגואם 12 מפציצי B-1 מבסיס דאייס שבטקסס.

מפציצים אלה, הניתנים לתדלוק באוויר והיכולים לטוס אלפי קילומטר, ניתנים לחימוש בטילי שיוט ארוכי-טווח ובפצצות מונחות-לוויין.

הבכירים ציינו, כי המפציצים נשלחים לגואם, הרחוקה מרחק 3,400 ק"מ מפיונגיאנג, כ"צעד של זהירות" שמטרתו לשמור על השלום בחצי-האי הקוריאני, וכי הנשיא בוש רוצה ליישב את המשבר בקוריאה בדרכי שלום.

לדבריהם, צעד זה אינו נעשה כתגובה על יירוט מטוס הריגול האמריקני על ידי מטוסי קרב צפון-קוריאניים ביום ראשון בתחום האווירי הבינלאומי מעל ים יפן וכי שר ההגנה האמריקני דונלד רמספלד חתם על הצו לפרוס את המטוסים בסוף השבוע, לפני התקרית הזו.
