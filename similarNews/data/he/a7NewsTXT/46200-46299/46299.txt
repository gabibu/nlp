

אגד יחל בגיוס 500 מאבטחים נוספים לתגבור אבטחת התחבורה הציבורית, כחלק משלב ב' של תכנית אבטחת התחבורה הציבורית.

בכך נענה יו"ר מזכירות אגד, אריק פלדמן לפניית שר התחבורה אביגדור ליברמן ומנכ"ל משרד רה"מ, אביגדור יצחקי.

לדברי פלדמן, עד כה התעכב גיוס המאבטחים הדרושים בשל חוסר בתקציב הממשלתי. כעת נערך אגד לגיוס מיידי של מאבטחים - כבר בתחילת השבוע הבא - על מנת לספק את המענה הדרוש להשבת הביטחון לנוסעי התחבורה הציבורית.

מאבטחים אלה יתווספו לכ-370 מאבטחים הפועלים כיום בתחבורה הציבורית.

אגד ממתין לקבלת התחייבות ממשלתית למימון שלב ב' של גיוס 500 המאבטחים ממקורות ממשלתיים (משרד התחבורה או כל מקור תקציבי אחר).

שר התחבורה, אביגדור ליברמן, הורה היום (יום חמישי) למנכ"ל משרדו, סלמן בן ציון להתחיל מידיית בגיוס 550 מאבטחים נוספים למערך האבטחה בתחבורה הציבורית.

על פי תכנית שגובשה ע"י מנהל אגף הבטחון במשרד התחבורה, דני שנער, בשיתוף ממשלת ישראל, ימנה מערך האבטחה בתחבורה הציבורית למעלה מ-1,000 מאבטחים, יוצאי יחידות קרביות.

שר התחבורה ציין כי הורה למנכ"ל משרדו להתחיל עוד היום בהליכים להכשרתם של 550 מאבטחים, בנוסף ל-445 מאבטחים שגוייסו עד כה. "אסור להתעכב עוד ויש להשלים את הגיוס בתוך זמן קצר", הוסיף ליברמן.

עלות יישום השלב השני של גיוס המאבטחים מסתכמת ב-70 מיליון שקלים. לדברי ליברמן, סוגיית המימון תסוכם בתחילת שבוע הבא בין משרדי התחבורה והאוצר וחברות התחבורה הציבורית.

יצויין, כי חלקם של המאבטחים החדשים שיפעלו בקווי התחבורה הציבורית יפעל באמצעות ניידות בטחון מיוחדות, שינועו בצירי התנועה ותחנות ההסעה של האוטובוסים.

ממשרד התחבורה נמסר כי ישום השלב השני של מערך האבטחה יאפשר להגדיל באופן משמעותי את היקף הסריקות של המאבטחים בצירי התנועה של האוטובוסים ותחנות ההסעה.

עם השלמת הגיוס של המאבטחים הנוספים תגיע ההשקעה השנתית של אבטחת התחבורה הציבורית ליותר מ-120 מיליון שקל.
