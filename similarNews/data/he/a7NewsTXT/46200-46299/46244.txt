

שלושה מאסרי עולם למחבל מהפיגוע ב"סי פוד מרקט" בת"א.

בית המשפט המחוזי בירושלים גזר ביום ד' שלושה מאסרי עולם במצטבר ועוד 20 שנה על מוראד עג'לוני, ערבי-ישראלי האחראי לפגוע במסעדה "סי פוד מרקט" שם נרצחו שלושה ישראלים ונפצעו עשרות אחרים.

גזר הדין ניתן על ידי הרכב של שלושה שופטים, יפה הכט, משה רביד ויעקב צבן, שציינו בגזר הדין, כי מדובר בעבירות חמורות ביותר שבבסיסן להט לפגוע ביהודים רבים ממניעים טרוריסטיים מובהקים.

הנאשם הביע במשטרה צער וחרטה על מעשיו, אך למרות זאת קבעו השופטים, כי במהלך הפיגוע, יחד עם אחרים, פעל הנאשם בקור-רוח ובנחישות, כדי להוציא אל הפועל פיגוע רצחני. הוא ניצל את עובדת היותו בעל תעודת זהות ישראלית. זאת, כדי להכניס לישראל תושב שטחים ברכב בו הוסתרו מבעוד מועד נשק ותחמושת.

בתאריך ה-5 במארס 2002 לפנות-בוקר, הגיע עג'לוני ביחד עם אברהים חסונה ומאזן אל-קאדי אל הגשר הנמצא מעל ה"סי פוד מרקט" והחלו לפתוח באש לעבר עשרות עוברי אורח וסועדים במסעדה. כתוצאה מכך, נפצעו עשרות בני-אדם. לעבר עוברי אורח הושלכו שני רימוני-יד, שלמרבה המזל לא התפוצצו.

אברהים חסונה, המחבל שירה לעבר עוברי האורח, שלף סכין קומנדו. זאת, לאחר שנתגלה מעצור בנשקו ודקר למוות את יוסף הייבי בן 52 ואת אלי דהן בן 53.
השוטר סאלים ברקאת בן 31, שהצליח להשתלט על המחבל, נרצח אף הוא לאחר שבמהלך דיווח למפקדיו על מקום הימצאו, התרומם המחבל בפתאומיות ודקר אותו בגרונו, דבר שהביא למותו.
