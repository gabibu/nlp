

בשעה שאבד אוטובוס נוסף מצי האוטובוסים של חברת "אגד" בשל ההרס שנגרם לו בעקבות הפיגוע בחיפה, עמדה "אגד" אל מול הרש"פ כשזו תבעה מבית המשפט לבטל את העיקול הזמני שהוטל על כספיה, לבקשת החברה.

אגד תבעה את הרש"פ על ההרס שנגרם לצי האוטובוסים שלה בשל הפיגועים שאירעו באוטובוסים בעשור האחרון.

לטענת הרש"פ יש לה "חסינות ריבון", וכמו כן טענה כי היא לא העניקה גיבוי לפעולות טרור, כך מדווח אתר האינטרנט של יואב יצחק.

מוהנד אלג'עוני, עוזר לממונה על האוצר, טען בבית המשפט כי הרשות היא בעלת נכסים רבים בשווי העולה עשרות מונים על סכום התביעה שהגישה נגדה "אגד", ולפיכך, לדבריו, אין חשש כי הרשות תבריח כספים אלו רק כדי להימנע מתשלום חוב, אם ייפסק נגדה. לכן, לטענתו, אי-מתן עיקול בשלב זה לא יכביד על ביצוע פסק הדין.

הוא הגיש לבית המשפט המחוזי בתל אביב תצהיר התומך בבקשת הרש"פ לבטל את העיקול הזמני שהוטל על הרשות לפי תביעת "אגד".

בתצהיר נטען כי לרש"פ השקעות של 600 מיליון דולר בחברות שונות, ובהן חברות התקשורת האלג'יראית, הירדנית והטוניסאית, בתי מלון, בנקים, חברות תעופה ומיזמי נדל"ן.
עוד הוא טען כי מתקיים תזרים מזומנים שוטף בין ישראל לבין הרשות, וכי לידי מדינת ישראל מגיעים בקביעות מאות מיליוני שקלים שהיא אמורה להעביר כל חודש לידי הרשות. לטענתו, בכל זמן נתון יימצאו כספי הרשות בידי ישראל.

אלג'עוני אף טען כי הסמכות לדון בנושא, העוסק בעצם בהסכמים בינלאומיים וב"סכסוך מדיני", כלשונו, נתונה בידי בתי משפט בינלאומיים.

