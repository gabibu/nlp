

ראש אמ"ן האלוף אהרן זאבי פרקש שינה את הערכתו הקודמת לפיה למלחמה בעיראק תהיה השפעה ממתנת על כל ארגוני הטרור וטוען כי גם במהלך המלחמה בעיראק ינסו ארגוני החבלה לתקוף.

בעקבות הפיגוע בחיפה התראיין ראש אמ"ן האלוף אהרון זאבי פרקש לערוץ 2 ואמר כי גם בזמן מלחמה עם עירק ימשיכו ארגוני המחבלים לנסות לפגוע בישראל, וזאת משום שלדבריו אין בדעת הרשות, וערפאת בראשה, לוותר על המאבק המזוין. לדבריו, הכוונות שלהם הן להמשיך בטרור ולא לוותר על היעדים האסטרטגיים שלהם: מדינה בגבול 67', שבירתה ירושלים, ופתרון בעיית הפליטים.

פרקש אמר כי על ישראל להיערך לקראת ההתקפה האמריקנית, האמורה להתחיל בשבוע הבא. הוא ציין כי למיטב המידע המצוי בידי ישראל, לעירק אין טילי קרקע-קרקע ארוכי טווח במערב עירק. "הסיכוי שישוגרו טילים נמוך, ועובדת היות המתקפה קרבה אין פירושה שהסיכוי לכך גדל. הסיכוי נמוך מאד".

עם זאת הדגיש ראש אמ"ן: "אנחנו נערכנו לכל המצבים, ואם ישראל תידרש להגיב לא נהיה מוגבלים להשיג את המטרות שאנחנו רוצים להשיג בתוך עירק".

יש לציין כי ביום שלישי השבוע אמר ראש אמ"ן בוועדת החוץ והבטחון כי מאחר שארגוני הטרור לא ירצו להתבלט במעשי טרור בזמן המלחמה מחשש לפגיעה אמריקנית בהם תהיה למלחמה בעיראק "השפעה ממתנת" כלשונו על מעשי הטרור.
