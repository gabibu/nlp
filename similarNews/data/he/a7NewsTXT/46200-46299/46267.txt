

בשיחה לערוץ 7, ובמענה לשאלה על סוגיית נישואיהם של אנשים שאינם יהודים אמר הרב אלי בן דהאן, מנהל בתי הדין הרבניים, כי גם הרבנים הראשיים מסכימים עם הטענה שיש למצוא פתרון לנישואיהם בארץ של שני בני גויים שהם בני דת אחרת, ולכן, לדבריו, הצורך למצוא פתרון למעמדם של אלו אינו מעורר מחלוקת.

לעומת זאת יש לדבריו לנקוט זהירות, ולהתנגד לניסיונות להנהיג נישואים אזרחיים בארץ בעבור זוגות שבהם אחד מבני הזוג יהודי והשני אינו כזה . מאז הקמתה, אומר הרב בן דהאן, התגאתה מדינת ישראל כי אין בה נישואי תערובת, בעוד שבכל הקהילות היהודיות בעולם עובר שיעור נישואי התערובת את קו ה 50% . אם יתקיימו במדינת ישראל נישואי תערובת, הוא מזהיר, הרי שהיא תהיה כשאר הגלויות, ואז תהיה בבחינת ו"מותר ארץ ישראל   אין", כלשונו.

לדבריו, יש הבדל עקרוני בין מצב שבו משרד הפנים מחויב להכיר באופן רשמי בזוגות שנישאו בקפריסין לבין מצב שהזוגות הללו נישאים בארץ. הכרה במערכת נישואין זו כמו שנעשה הדבר בקפריסין יש בה סכנה למדינת ישראל, ציין. עם זאת, אמר הרב בן דהאן, בעוד שנושא נישואים אזרחיים, הזוכה לפרסומת ולרעש תקשורתי, עוסק בתופעה שממדיה אינם גדולים, כי מדובר בכמה מאות זוגות מידי שנה בלבד, וזאת לעומת למעלה מ 30 אלף זוגות הנישאים מדי שנה כדת משה וישראל, הרי שהעובדה כי אלפי זוגות חיים ללא נישואין כלל מדאיגה הרבה יותר.

מדובר על אלפי זוגות החיים ביחד ללא מסגרת מחייבת, וזאת כיון שבראש סדרי העדיפויות שלהם עומדים הקריירה וההגשמה העצמית, הוא מציין ומוסיף כי חיים מסוג זה הם שמסכנים את שלמותה של אבן היסוד שבקיומו של עם ישראל, כלומר המשפחה. בכך, הוא אומר, טמונה סכנה גדולה לעם ישראל.

סוגיית הנישואים האזרחיים תידון כפי הנראה באחת מישיבותיה של ועדת הפנים של הכנסת בראשות יו"ר הועדה ח"כ יורי שטרן מהאיחוד הלאומי.

שטרן אמר לערוץ 7 כי יש למצוא פתרונות בעבור זוגות שאינם יהודים על פי ההלכה והמעוניינים להינשא ללא שיוך דתי כלשהו. שליחתם לקפריסין כדי להינשא ואחר כך להירשם במשרד הפנים גורם להם הרגשה כי הם אזרחים סוג ב', אמר שטרן, ומרחיק אותם ושכמותם מהיהדות.
