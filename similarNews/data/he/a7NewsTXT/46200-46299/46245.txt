

מעשי ונדאליזם בוצעו בשמורת הטבע הרמון, שבמכתש רמון, ולכרם באזור, ככל הנראה ביום ג' בלילה.

את הנזקים לשמורה גילו ביום ד' פקחי רשות שמורות הטבע ומשה זהר מהתיישבות הבודדים נחל בוקר, שכרבע מהכרם שלו נהרס.

הפקחים גילו כי אלמונים הסבו נזקים כבדים לכל השלטים במכתש רמון, שביל העץ המשמש גשר באתר "הנגרייה" נעקר בחלקו הגדול ממקומו, חובלו שבילים אחרים ונגרמו נזקים לכל מתקן שהוקם לטיפוח השמורה.

הפקחים אמדו את הנזקים במהלך כל יום ד' עד לאחר רדת החשיכה וכבר עתה ברור כי מדובר בהיקף של עשרות אלפי ש"ח.

בצהריים חזר משה זהר מהתיישבות הבודדים נחל בוקר ממקום העבודה שלו וניגש לכרם שלו. הכרם גדל ועתה אמור היה להניב לראשונה. הוא גילה, שברבע מהכרם, בשטח של 4 עד 5 דונם, הסבו אלמונים נזק קשה לגפנים, חלקם נעקרו ואחרים נחתכו, ומתקנים ליישור וטיפוס הגפנים נהרסו כליל.

פקחי רשות שמורות הטבע ומשה זהר הגישו תלונות במשטרה שפתחה בחקירה. ראש המועצה האזורית הר הנגב, שמואל ריפמן, פנה בעניין למפקד מרחב הנגב במשטרה, תנ"צ חיים כהן.

ריפמן ביקש ממפקד המשטרה לעשות מאמצים לאיתור החשודים במעשה במטרה להרתיע מהישנות מקרים של פגיעה ברכוש.
