

בני משפחה ואלפים מבני העדה הדרוזית ליוו בצהריים את התלמידה קמר אבו חאמד בת 14 תושבת הכפר דליית אל כרמל שנהרגה אתמול בטבח בחיפה.

הנערה היתה בדרכה לביתה מביה"ס הריאלי בחיפה. ההודעה נמסרה למשפחה כבר בשעות הבוקר המוקדמות של יום ה' ואבל כבד שרר בכפר.

זוהי הצעירה השניייה הדרוזית שנרצחה בתוך מספר חודשים בפיגועי התאבדות. הראשונה היתה מייסון חסאן תושבת הכפר סאג'ור בגליל המערבי, לפני מספר חודשים בפיגוע שבוצע בצומת מירון.

שרת החינוך לימור לבנת שייצגה את הממשלה בהלוויתה של אבו חאמד אמרה כי מדינת ישראל תמשיך להדוף את הטרור בכל מקום ובכל זמן עד להשגת בטחון מלא לאזרחי מדינת ישראל, ללא יוצא מן הכלל. עוד אמרה, כי כעת הוכח שהפיגועים אינם מבחינים בין ילד, אישה או גבר ולא בין נוצרי, יהודי או מוסלמי.
