

ח"כ גילה פינקלשטיין מהמפד"ל פנתה אתמול לשר הבריאות דני נוה בדרישה לבחון את נושא תשלומי מבוטחי קופות החולים עבור תרופות. לדבריה המחיר שמשלם הציבור עבור תרופות במסגרת השתתפות עצמית, אינו עפ"י המחיר האמיתי שמשלמות קופות החולים.

במכתבה לנוה מבקשת פינקלשטיין להקים ועדה לבדיקת המחירים האמיתיים שמשלמות קופות החולים עבור התרופות.

יצויין כי מדובר בסוגיה שנחשפה לפני כשנתיים בעתון "הארץ", לפיה מקבלות קופות החולים תקציב בעבור כל תרופה בסל הבריאות, בהתאם למספר המטופלים המוערך באותה קופה ולמחיר התרופה כפי שנמסר על ידי היצרן למשרד הבריאות.

בפועל התרופות נרכשות על ידי קופות החולים מהיצרנים במחירים נמוכים יותר, והציבור משלם בהשתתפות העצמית את המחיר "הרשמי" ולא את זה האמיתי שמשולם בפועל על ידי קופת החולים.
