

משרד המדע והטכנולוגיה יעניק בשנה הבאה כ-30 מלגות לעידוד נשים למדע ולטכנולוגיה.

שר המדע והטכנולוגיה ח"כ אליעזר (מודי) זנדברג ציין ביום ג' בפני הנוכחים בכנס תעסוקת נשים במדע ובטכנולוגיה כי: "אמנם 50% ממקבלי הדוקטורט בארץ הן נשים, אך חלקן של הנשים העוסקות בתחומי המדע והטכנולוגיה קטן יותר והוא הולך ופוחת עם רמת הבכירות. יש לשנות מצב זה של אי שוויון בין המינים לגבי תעסוקת הנשים בתחומי המדע והטכנולוגיה ויש לגרום לכך שחלקן של הנשים בשוק העבודה בתחומים אלה ישווה עם הזמן לחלקן היחסי באוכלוסייה".

בדברים אלה פתח השר אליעזר (מודי) זנדברג את הכנס של "תעסוקת נשים במדע ובטכנולוגיה" שנערך כאמור היום בנתניה, בנוכחות המדענית הראשית ויו"ר המועצה לקידום נשים במדע ובטכנולוגיה - הפרופ' חגית מסר ירון, ויו"ר ועדת המדע והטכנולוגיה המיועדת - ח"כ מלי פולישוק-בלום.

השר ציין עוד, כי לאור החשיבות הרבה שנודעת לקידום נשים במדע ובטכנולוגיה, כדבר העשוי לתרום הן למשק ולחברה והן לנשים עצמן, הוא ימשיך לחרוט על דגל המשרד את הנושא של טיפוח וקידום נשים במדע ובטכנולוגיה, חרף הקיצוצים והמצב הכלכלי הקשה בו מצויה מדינת ישראל.

השר זנדברג קרא גם לשאר השרים בממשלה לפעול ביתר שאת לקידום נשים בתחומי הפעילות של משרדם והדגיש את היוזמה החשובה של משרדו לטובת עידוד הנשים לעסוק בתחומי המדע והטכנולוגיה השונים, שבמסגרתה יחולקו גם בשנה הבאה כ-30 מלגות לסטודנטיות, בגובה של 10,000 ש"ח כל אחת.

הסטודנטיות הזוכות מתחייבות לפעילויות מדע וטכנולוגיה לנערות ולנשים, בהיקף של 100 שעות לפחות. פרוייקט חשוב זה נועד לגייס סטודנטיות שבחרו בתחומי לימוד הפחות מקובלים לנשים, לעודד נערות ונשים אחרות להצטרף למעגל זה.

הפרופ' חגית מסר יורן - המדענית הראשית ויו"ר המועצה לקידום נשים במדע ובטכנולוגיה שנשאה דברים בכנס, התייחסה גם כן לחשיבות הרבה שנודעת לקידומן של הנשים במדע ובטכנולוגיה הן לרווחתן והן לטובת כלל האוכלוסייה.

היא ציינה, כי השנה יעמוד יום המדע הלאומי, שיתקיים ב-14.3.2003, בסימן של קידום נשים במדע ובטכנולוגיה. כמו כן, סקר דעת הקהל בנושאי מדע שמפיק המשרד זו השנה השלישית ברציפות, שתוצאותיו מתפרסמות ביום המדע, התמקד השנה סביב הנושא של "נשים במדע ובטכנולוגיה".

מממצאי הסקר עולה בברור,כי הדעה הרווחת בקרב הציבור בישראל היא כי העיסוק במדע ובטכנולוגיה מתאים לגברים ולנשים במידה שווה וכי אין להפלות נשים לרעה בכל הקשור להשתלבותן ולעיסוקן בתחומי המדע והטכנולוגיה השונים. כהוכחה לכך, הציגה פרופ' חגית מסר ירון את תשובת המרואיינים לשאלה - האם בעת פיטורין יהיה נכון יותר לפטר אישה מחברת טכנולוגיה מאשר גבר, מכיוון שאצל האישה מדובר בדרך כלל במשכורת שניה? תשובת הרוב המוחץ, גברים ונשים כאחד, היתה כי אין לפטר אישה ולהפלותה על רקע מגדרה.
