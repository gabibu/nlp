

הוקם מוקד ביטחון ותמיכת חירום לישראלים השוהים בחו"ל.

יוזמה להקמת מוקד ביטחון ותמיכה חירום למטיילים ישראלים השוהים בחו"ל הוכרזה על-ידי חברת "אופיר טורס", בשיתוף עם קבוצת האבטחה מוקד אמון.

הנוסעים ב"אופיר טורס" יצויידו במספר הטלפון של המוקד. במקרה של מצב חירום או מצוקה ביטחונית יוכלו הישראלים השוהים בחו"ל לקבל מענה מיידי על איומים, התרעות, בעיות, מצוקות וכל הנדרש ממוקד אבטחה ממוחשב שיאוייש על-ידי קבוצת האבטחה "מוקד אמון".

לדברי רפי סוויד מנכ"ל קבוצת האבטחה "מוקד אמון", קבוצת מוקד אמון תעמיד לרשות אופיר טורס את הקשר שלה עם קב"טים בשגרירויות ונציגויות מחו"ל יחד עם מערך המוקד והניסיון המקצועי המצטבר בתחום.

לדבריו, השרות יאפשר לתיירים הישראלים תחושת ביטחון רבה יותר ואפשרות להגיב טוב יותר במצבי חירום. למשל: הגיעה קבוצה למלון יחד עם משלחת מלוב...מה לעשות? להישאר במלון? לעבור? מוקד האבטחה ייצור קשר עם קב"ט המלון ויבדוק מה קורה, האם ניתן להעבירם למלון אחר וכיוצא בזה.

המוקד יענה למצוקות של נוסעים ישראלים שמרגישים שעוקבים אחריהם, שחוששים מגורמים עויינים, שלא יודעים האם להשאיר דרכון וכתובת מלון לחברת רכב שהמנהל ערבי, האם לפתוח חבילה שהייתה מונחת בחדר המלון, מה לעשות כאשר המזוודה שהושארה בשמירת חפצים נפתחה, האם ישנן טיסות בעת חירום, וכדומה.

נמסר גם, כי השרות יינתן על-ידי חברת אופיר טורס, בשלב זה בחינם, עד לרגיעה בחזית עם עיראק.
