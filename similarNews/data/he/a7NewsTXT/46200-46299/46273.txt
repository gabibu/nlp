

אם תפרוץ מלחמה עם עירק ישתדל הצבא האמריקני לצמצם את מספר האבדות בקרב האזרחים בעזרת שימוש בפצצות מונחות ובנוסחה מתמטית הידועה בשם "לוח החרקים".

הצבא ישתמש גם בנשק לא קטלני כגון "אלקטרוניקה התקפית", אמר גנרל טומי פרנקס, מפקד הפיקוד המרכזי באזור המפרץ.

הפנטגון זימן אליו היום עיתונאים כדי לתדרכם וכדי להדגיש כי הצבא יעשה כמיטב יכולתו
למנוע את מותם של אזרחים אם תפרוץ מלחמה. אחד הקצינים הבכירים בפיקוד המרכזי נתן את התדרוך ודיבר בעילום שם. הוא אמר כי 70 אחוזים מהנשק שיופעל יהיה מורכב מפצצות מונחות מדויקות, וזאת בהשוואה ל 20 אחוזים כאלה בלבד במלחמת המפרץ.

לדבריו, כדי למנוע אבדות בקרב אזרחים "יתאימו" הכוחות האמריקניים נשק למטרות המתאימות. לדוגמה, פצצות לא-מונחות יוטלו על כוחות הצבא העירקיים באזורים פתוחים, אך באזורים עירוניים יוטלו פצצות מונחות מדויקות, וייעשה ניסיון לצמצם את היקף הפגיעה.

הוא הוסיף כי פצצה במשקל של כ 225 ק"ג, הנזרקת מגובה בינוני, עלולה לגרום
לפגיעה בקוטר של כ 60 מטרים, בעוד שפצצה מונחית באותו משקל תצמצם את המעגל הזה לקוטר של שבעה מטרים. לפיכך, כשמתכנני המלחמה בחרו את המטרות, הם ציירו מעגלים מסביב לאזורי הפגיעה כדי לראות מה עוד עלול להיפגע, ואז התאימו את הנשק או את זווית התקיפה כדי למנוע פגיעה במטרות האזרחיות הסמוכות למטרה.

הנוסחה המתמטית "לוח החרקים" משמשת להצגת אזורים שייפגעו בהתרסקות פצצה הנופלת בזווית מסוימת על בניין מסוים, הוסיף.

הקצין הדגיש כי אף על פי שבתי חולים, מסגדים ובתי ספר לא יטווחו, הרי שאם הצבא העירקי יכניס לתוכם ציוד ונשק הם עלולים לאבד את מרווח הבטיחות הזה. הוא הודה כי עלולים להיות נפגעים בקרב האזרחים, וכי ייתכן שבשל תקלה מכאנית או אחרת פצצות מונחות בשיעור של שבעה עד עשרה אחוזים עשויות לא לפגוע במטרות.

גנרל פרנקס דיבר בתדריך אחרי הקצין עלום השם, ואמר כי הצבא בודק מידע מודיעיני ומכין
מטרות לפגיעה.
