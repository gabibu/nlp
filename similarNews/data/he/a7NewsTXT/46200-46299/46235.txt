

הרמטכ"ל הטורקי חילמי אוזקוק אמר כי מצבה של טורקיה יהיה טוב יותר אם תשתתף במלחמה מאשר אם תעמוד מהצד, וטען כי פתיחת חזית נוספת נגד עיראק תביא לקיצור המלחמה.

ההודעה שפרסם הגנרל רב-ההשפעה, עשויה לחזק את תקוות ארה"ב למימוש העיסקה האמריקנית עם טורקיה. ממשלת אנקרה אותתה כי היא עשויה להגיש לפרלמנט טיוטת הצעה שנייה, לאחר שהראשונה נדחתה במפתיע וברוב זעום.

"דעתו של הצבא הטורקי זהה לזו של הממשלה, והיא משקפת את ההצעה שהממשלה שלנו שלחה לפרלמנט. המלחמה תהיה קצרה אם תיפתח חזית שנייה מהצפון", אמר אוזקוק לעיתונאים.

הגנרל שקרא לפרלמנט לשקול מחדש את עמדתו, הוסיף כי טורקיה תסבול מתוצאות המלחמה, בין אם תהיה מעורבת בה ובין אם לא, וכי מצבה בכל הנוגע לצמצום הנזקים יהיה טוב יותר אם היא תצדד בארה"ב, המציעה לה כ-30 מיליארד דולר במענקים ובערבויות להלוואות.

ראש הממשלה הטורקי עבדוללה גול, שהשתתף בוועידת המדינות האיסלאמיות בקטאר, קיבל בברכה את דברי אוזקוק.

יצוין, כי לצבא הטורקי יש השפעה רבה על המדיניות, בעיקר בכל הנוגע לבטחון המדינה. תמיכה גלויה מצד הצבא תחזק את מנהיג מפלגת השלטון תאיפ ארדואן, במאבקו להשיג רוב להצעת הממשלה בפרלמנט.

(עתי"ם-רויטרס)
