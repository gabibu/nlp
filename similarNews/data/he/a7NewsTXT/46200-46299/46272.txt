

למרות עמדתה העיקשת נגד מלחמה בעירק, לא תטיל צרפת וטו על החלטה במועצת הביטחון של האו"ם שתאשר מתקפה נגד בגדד, כך דיווח אתמול השבועון הפוליטי הצרפתי "לה קנאר אנשנה".

למרות עמדתה העיקשת נגד מלחמה בעירק, לא תטיל צרפת וטו על החלטה במועצת הביטחון של האו"ם שתאשר מתקפה נגד בגדד, כך דיווח אתמול השבועון הפוליטי הצרפתי "לה קנאר אנשנה".

השבועון ציטט מקורות עלומי שם, וכתב כי ב 26 בפברואר אמר הנשיא ז'אק שיראק לכמה מיועציו כי וטו לא יועיל, משום שבלתי אפשרי להניא את הנשיא בוש מליישם את תפיסת העולם המלחמתית שלו.

יום קודם לכן אמר שר החוץ של צרפת דומיניק דה וילפן לקבוצת חברי פרלמנט מהימין, הידועים בתמיכתם במדיניות וושינגטון, כי "הטלת הווטו כמוה כתקיעת סכין בגבה של ארה"ב".
אחד מחברי הפרלמנט שנכחו בפגישה עם דה וילפן, פייר ללוש, השתמש למחרת במלים דומות בעת שהציג את עמדותיו לעיתונות הצרפתית.

הלילה דווח כי בפאריז ערכו כ 7,000 מפגינים הפגנת מחאה נגד מתקפה אפשרית בעירק.
בראיון לטלוויזיה רוסית אמר שר החוץ האמריקני קולין פאוול כי ארצו תצא למלחמה נגד עירק גם בלי הסכמת האו"ם. פאוול אמר כי בשבוע הבא תיפול ההחלטה בשאלת המלחמה. עדיף, לדעתו, לצאת למלחמה בתמיכת האו"ם, אך אפשר גם להילחם במסגרת קואליציה מרצון של מדינות אחדות.

פאוול הציג ממצאים נוספים, המוכיחים כי עירק מחזיקה בנשק להשמדה המונית ומפרה את החלטות האו"ם.

לדבריו, עירק הפרה 16 החלטות של האו"ם, ושיקרה ביחס לגז העצבים הקטלני VX. הוא הוסיף כי עירק ממשיכה להסתיר נשק להשמדה המונית ומשקרת בעניין הטילים שברשותה.
אתמול נפגשו בפאריס שרי החוץ של צרפת, גרמניה ורוסיה. השרים סיכמו כי לא יאפשרו לאשר במועצת הביטחון הצעת החלטה המתירה שימוש בכוח בעירק.

