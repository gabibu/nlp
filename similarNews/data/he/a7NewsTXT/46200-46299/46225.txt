

גוברת הכוננות בבית החולים בנהריה, לקראת מתקפה אמריקנית בעיראק.

מנהל בית החולים, פרופ' שאול שאשא, הוציא הנחייה לעובדי בית החולים לענוד את תג העובד שלהם בכל מקום אשר ילכו, גם מחוץ לבית החולים. זאת, כדי לאפשר לעובדים גישה חופשית בכבישים, במקרה של אזעקת פתע.

ביום ד' נערך בבית החולים תרגיל רחב היקף, בו השתתפו כ-2000 בני אדם, בהם עובדי בית החולים, חיילים, תלמידים ואנשי כוחות הביטחון.

תרחיש התרגיל היה קליטה בו-זמנית של 200 נפגעים מלוחמה כימית, בדרגות פציעה שונות. בתרגיל השתתפה גם יחידת הטיהור הפנימית בבית החולים בנהריה, שהינה הראשונה מסוגה בארץ. היחידה מונה בן 80 ל-100 מעובדי בית החולים, הנשארים בין כתליו גם באירוע חירום ואינם נקראים לשירות מילואים.

אנשי היחידה תורגלו לתת מענה מיידי לנפגעי לוחמה כימית והם מצויידים, כל אחד, בציוד אישי. "הקמת היחידה נועדה להעניק טיפול ראשוני במקרה אמת, תוך זמן קצר ביותר ומבלי להיות תלויים בגורמי חוץ", אמר מנהל בית החולים פרופ' שאול שאשא.

מהנהגת בית החולים נמסר כי יחידת הטיהור תהווה מודל להקמת יחידות דומות בבתי חולים אחרים בישראל.

במקביל, השלים בית החולים את היערכותו לקראת המתקפה האמריקנית. בכל מתחם בית החולים הותקנה תאורת חירום והושלמו עבודות סימון הצבעים בשטח בית החולים לצורך פינוי פצועים בדרגות שונות מלוחמה כימית.

כמו כן הגיעה הנהלת בית החולים לסיכום עם ישיבת אביר יעקב, הסמוכה לבית החולים, כי במקרים דחופים יגויסו כ-80 מתלמידי הישיבה להגשת סיוע לאיטום החדרים בבית החולים ומיגון המאושפזים,
לרבות סיוע לחבישת מסכות אב"כ לילדים וקשישים, הובלת נפגעים לאתרי הטיפול השונים ופעולות נוספות. לצורך כך, הזמין בית החולים כמות נוספת של חליפות מיגון משופרות, כדי לצייד את תלמידי הישיבה בהם, במהלך פעילותם.
