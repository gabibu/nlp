

שנתיים מאסר על נאשם בזיוף תקליטורים וקלטות וידאו.

שופטת בית משפט השלום בתל אביב חיותה כוחן גזרה ביום ד' בבוקר 24 חודשי מאסר לריצוי בפועל על גונן ועקנין שהורשע על פי הודאתו בניסיון מכירה של דיסקים מזויפים ובהתקנה לצורכי מכירה של דיסקים מזויפים.

ברכבו של ועקנין נתפסו 632 תקליטורים מזויפים ו-51 קלטות וידאו מזויפות, אותם התכוון, לטענת התביעה, למכור ברווח.

ועקנין גם הואשם בכך שקשר עם אחיו לייצר העתקות מפירות זכויות יוצרים של תקליטורים. לשם כך רכש ועקנין 3 עמדות מחשב שלכל אחת מהם 7 צורב תקליטורים תמורת 38 אלף שקלים, 540 ראשי דיו למדפסת, 3 מכונות צילום והדפסה ושכר שני מחסנים ששימשו אותו לייצור התקליטורים המזויפים ואף העסיק לצורך כך מספר אנשים.

התביעה טענה, כי במשך תקופה ארוכה הוא צרב מאות תקליטורים וארז אותם בעטיפות מזויפות. בחיפוש בשני המחסנים שבבעלותו נתפסו אלפי תקליטורים מזויפים ואלפי תקליטורים ריקים טרם צריבתם. בבית המשפט נקבע שאין מדובר בעבירה אקראית אלא בתעשייה שלמה שהינה פרי תכנון, תיחכום והשקעת משאבים רבים וכל זאת, במטרה להרוויח כסף קל ורב על חשבון הזולת שהסיכון שנטל על עצמו הינו מינימלי.

עוד אמרה השופטת כוחן, כי בעוד הנאשם ממתין לקבלת תסקיר, ביצע בעזות מצח תוך רמיסת החוק והפגנת זלזול בוטה בבית המשפט כאשר הוא "קופץ מדרגה", משכלל את פעילותו, הופך ממפיץ למייצר ומעמיד עצמו בראש הפירמידה של תעשיית הזיוף הפירטי.

השופטת כוחן ציינה, כי ועקנין הינו אחד מיני רבים המאפיין תופעה נפוצה ונרחבת שהפכה למכת מדינה ומסבה נזק כלכלי בל ישוער לחברות התקליטים ולנזק ישיר ועקיף לאומנים וליוצרים אשר פרי עמלם יורד לטמיון מבלי יכולת ליהנות ממנו.

עוד הוסיפה השופטת, כי התרחבות התופעה מעמידה את מדינת ישראל במקום גבוה בין המדינות הנגועות בנגע זה, פוגעת בתדמיתה בקרב קהילת העמים בעיקר ארה"ב ועלולה לגרום בעקבותיה סנקציות כלכליות חריפות נגד המדינה.

השופטת הדגישה כי הנאשם הודה והביע חרטה ובכך יש לראות נסיבות לקולת העונש. עם זאת ניסה הנאשם להמעיט ממידת אחריותו וטען, כי בשל הסתבכותו הכספית הוא רצה להרוויח כסף מבלי שנתן דעתו לפן הפלילי של מעשיו. לדברי השופטת, מדובר בטענה צינית, מאחר ועם תפיסתו בפעם הראשונה הוא היה מודע לכך שמדובר במעשה פלילי, על אחת כמה וכמה נכון הדבר לשלב בו התנהל התיק הפלילי הראשון שבמקביל הקים מפעל לזיוף תקליטורים.

השופטת קבעה כי לאחר ששקלה את טיעוני התביעה, החליטה לגזור על הנאשם 24 חודשים מאסר לריצוי בפועל מתוכם 4 חודשים בחופף לעונש מאסר שהוא מרצה כעת על עבירות דומות והיתרה - במצטבר. עוד גזרה השופטת על הנאשם 12 חודשי מאסר על תנאי וקנסה אותו ב-25 אלף שקלים.

במהלך הקראת גזר הדין החלו בני משפחתו של ועקנין להתפרע באולם בית המשפט ורק אחרי מספר דקות הגיעו אנשי משמר בית המשפט, שהצליחו להשליט סדר ולהוציא אותם מתחום בית המשפט.
