

אתמול, כך על פי החוק אמורות היו להיערך הבחירות לרבנים הראשיים החדשים, אך הן לא התקיימו. כתבנו יגאל שוק דיווח כי בערב ראש חודש ניסן תסתיים כהונתם של הרבנים הראשיים. לדבריו, על פי החוק יש לערוך את הבחירות לרבנות הראשית לא יותר משלושה חודשים, ולא יאוחר מחודש, לפני סיום תפקידם.

בזמנו הורה בית המשפט העליון לעכב את הליכי בחירתם של הרבנים עד לאחר הבחירות לכנסת, ואולם הכנסת לא הזדרזה לעסוק בעניין בחירות אלו גם לאחר כינונה. הרב יגאל קמינצקי, רב המועצה האזורית חוף עזה, אמר לערוץ 7 כי פעמיים הוא פנה בעניין זה לשר הדתות וליועץ המשפטי לממשלה, אך לא נענה. משום כך לפני כשבוע עתר לבג"ץ בדרישה לחייב את המדינה לקיים את הבחירות.

הוא הסביר כי בפועל בראש חודש ניסן ייווצר מצב שצריך להדאיג כל יהודי שומר מצוות. מצב שבו למדינת ישראל לא יהיו רבנים ראשיים. לא זו בלבד שכהונתם מסתיימת, אומר הרב קמינצקי, אלא גם ההליכים לקראת בחירתם טרם התחילו. לכן, לדבריו, כדי להבטיח שיישמר החוק והרבנים הראשיים החדשים ייכנסו לתפקידם בזמן, הוגש הבג"ץ, ולדבריו, צעד זה אכן הועיל מפני שביום שני השיבה הפרקליטות לבג"ץ ואמרה כי הכנסת תבחר את נציגיה לגוף הבוחר את הרבנים הראשיים.
עוד אמרה הפרקליטות כי לאור כינונה של ממשלה חדשה יהיה אפשר לקדם במהירות את הליך הבחירות לרבנים הראשיים.

במסגרת זו ביום שלישי נבחרו השרים גדעון עזרא וזבולון אורלב להיות נציגיה של הממשלה לאסיפה הבוחרת את הרבנים הראשיים לישראל.

שוק מציין כי למרות ההתקדמות שהושגה בזכות העתירה לבג"ץ עד עתה לא נקבע מועד רשמי וסופי לבחירות לרבנות הראשית.
