

יצרן קוסמטיקה חשוד בהעלמת הכנסות מעל למיליון .

יוסף זהבי, בן 63 מגבעתיים, בעל עסק לייצור מוצרי קוסמטיקה ושיווקם בארץ ובחו"ל, שוחרר בערבות על-ידי שופט בית משפט השלום בתל-אביב, דניאל בארי, לאחר שנעצר בחשד להעלמות מס בלמעלה ממיליון ש"ח.

בעקבות מידע שהתקבל במחלקת המודיעים של מס הכנסה, נערכה חקירה סמויה שנוהלה בחודשים האחרונים, ממנה עלה חשד להעלמת הכנסות בהיקפים גדולים. החשד הוא כי בשנים 1999 עד 2000 הועלם סך של כמיליון ש"ח הכנסה משני לקוחות בחו"ל. בברזיל ובארה"ב וכי הכספים הופקדו בחשבונות בנק בחו"ל.

לטענת חוקר המס, בדיון בבית משפט השלום בתל-אביב, עלו חשדות נוספים כגון מכירת מוצרים למספר רב של לקוחות נוספים בכל רחבי הארץ, ללא דיווח על מכירות אלה באופן שיטתי ובדרכים שונות, ותשלומי שכר לעובדים ללא תלושי שכר וללא דיווח למס הכנסה.

לטענת חוקרי מס הכנסה, החשוד הודה בחשדות המיוחסים לו הן לגבי דיווח על מחצית מסכום המכירות ללקוחות בחו"ל, הן לגבי העסקת עובדים ללא דיווח לשלטונות המס וכן הודה לטענתם, כי הכספים הופקדו בחשבון בנק על שמו ועל שם בנו בארה"ב והועברו ארצה לאחר-מכן.

שופט בית המשפט השלום בתל-אביב, דניאל בארי, שיחרר בהסכמה את יוסף זהבי בערבות עצמית בסך 350,000 ש"ח, ערבות בנקאית בסך 120,000 ש"ח וערבות צד ג' בסך חצי מיליון ש"ח. כמו כן, הורה השופט על עיכוב יציאתו מן הארץ למשך חצי שנה.
