

וועד הישוב בחברון דורש לסגור סופית את מוסד ה"פוליטכניקום" בו למד המחבל שביצע את הטבח באוטובוס בחיפה ולגרש את כל המעורבים במוסד. כמו כן הם דורשים את גירושה של כל חמולת קוואסמה שהמחבל הוא אחד מבניה.

מוסד הפוליטכניקום השוכן בשכונת חארת א שייח מעל הישוב היהודי בחברון.
המוסד מזוהה כשייך לארגוני החמאס והגיהאד האיסלאמי וקוואסמה הוא המחבל העשרים במספר שיצא ממוסד זה מאז ספטמבר 2000.

כיום הפוליטכניקום סגור בהוראת מערכת הבטחון.

כתבנו חגי הוברמן מציין כי המחבל מחמוד עמראן אל קוואסמה, נמנה על חמולת קוואסמה אחת המשפחות הנכבדות והמיוחסות ביותר בחברון. עלי קוואסמה, הממונה על התחבורה ברש"פ שייך למשפחה זו.

אחד מראשי המשפחה פאהד קוואסמה שהיה ראש עירית חברון גורש לירדן בעקבות התקפת המחבלים על בית הדסה ב1980 זאת בשל כינוס גדול שערך בחברון נגד ההתישבות היהודית בעיר סמוך מאד להתקפת המחבלים ובו השמיע דברי הסתה חמורים נגד מתישבי חברון היהודיים.

קוואסמה גורש מהארץ יחד עם השייח תמימי הקאדי של העיר ומוחמד מילחם ראש עירית חלחול.

את הגירוש הורה לבצע שר הבטחון דאז עזר ויצמן בהמלצת מתאם הפעולות ביש"ע בנימין (פואד) בן אליעזר.

חלקים ממשפחת קוואסמה מזוהים עם החמאס ואחרים עם הפתח'.

בשנה שעברה נעצר בחברון נידאל קוואסמה מחבל איש חמאס כשהוא מחופש לאשה.


אורית סטרוק מוועד הישוב היהודי בחברון אומרת כי גירוש חמולה שלמה יעורר הד גדול צודק ומרתיע. לטענתה, בפגישות שהיא מקיימת עם קציני צבא וגורמי בטחון בכירים באזור משמיעים הללו באוזניה את רצונם בגירוש משפחות מחבלים מהארץ כגורם מרתיע במלחמה בטרור.

"הגורם שמונע את הגירוש" אומרת סטרוק "זהו הבג"צ שממשיך להתיחס אל המצב הבטחוני בארץ כאילו מדובר בימים כתיקונם".

סטרוק מציינת כי הריסות בתי משפחות מתאבדים הוכיחה את עצמה כצעד יעיל אך לא מספק ומשום כך יש לנקוט בצעד של גירוש המשפחות אל מחוץ לגבולות ישראל ולא לעזה. "הפיגוע בחיפה הוא כ"כ קשה וחזק ועל כן זה הזמן לעשות את הדבר" ציינה.

בוועד הישוב היהודי פנו באחרונה אל מספר שרים וחברי כנסת כדי שאלו יעלו את סוגיית גירוש משפחות המחבלים בכנסת ובממשלה.
