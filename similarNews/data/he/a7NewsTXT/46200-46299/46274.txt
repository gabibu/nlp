

חלמי אוזקוק, רמטכ"ל צבא טורקיה, הביע את תמיכתו של הצבא בעמדת הממשלה להעלות להצבעה חוזרת את ההצעה להציב חיילים אמריקאים בבסיסים בטורקיה. מדובר בגנרל רב-ההשפעה, ובדבריו הוא עשוי להשפיע על מימוש העסקה בין ארה"ב לבין טורקיה.

ממשלת אנקרה אותתה כי היא עשויה להגיש לפרלמנט טיוטת הצעה שנייה, וזאת לאחר שהראשונה נדחתה במפתיע וברוב זעום.

הגנרל קרא לפרלמנט לשקול מחדש את עמדתו, והוסיף כי טורקיה תסבול מתוצאות המלחמה, בין אם תהיה מעורבת בה ובין אם לא, וכי מצבה בכל הנוגע לצמצום הנזקים יהיה טוב יותר אם היא תצדד בארה"ב, המציעה לה כ 30 מיליארד דולרים במענקים ובערבויות להלוואות.

ראש הממשלה הטורקי עבדוללה גול השתתף בוועידת המדינות האיסלמיות בקטאר, והוא קיבל בברכה את דברי אוזקוק.
יצוין כי לצבא הטורקי יש השפעה רבה על המדיניות, בעיקר בכל הנוגע לביטחון המדינה. תמיכה גלויה מצד הצבא תחזק את מנהיג מפלגת השלטון תאיפ ארדואן במאבקו להשיג רוב להצעת הממשלה בפרלמנט.

ד"ר צבי אלפלג, מזרחן, חוקר במרכז דיין, ומי שהיה שגריר בטורקיה עד שנת 97' וכיום הוא קונסול כבוד של טורקיה בישראל, אומר לערוץ 7 כי הפרלמנט הטורקי דחה את הצעת הממשלה לאפשר פריסת כוחות אמריקניים בטורקיה משום שבשנים האחרונות האיסלם תופס מקום חשוב בציבור בטורקיה, וכי לכן דעת הקהל נוטה להצטרף לדעת העולם הערבי. נוסף על כך טורקיה מעוניינת להצטרף לאיחוד האירופי והיא אינה מעוניינת לחרוג מהרוח הכללית שבאירופה, המתנגדת למלחמה בעירק.

לדבריו, לישראל יש דווקא סיבה לדאגה משום שההיסחפות אל האיסלם מרחיקה מישראל את ידידתה היחידה במזה"ת.
