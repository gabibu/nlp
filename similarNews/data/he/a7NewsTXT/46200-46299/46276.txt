

אתמול פורסם באמצעי התקשורת כי אחותו של סמ"ר דוד סמירנוף, שנורה למוות במחסום ארז לפני כשנה, חשודה כמי שדרסה פועלים ערבים בנקמה על מות אחיה.

ח"כ יורי שטרן מהאיחוד הלאומי, אומר כי הוא מתנגד לנקמה פרטית. סגנון זה של פעולה, הוא אומר, מאפיין דווקא את הערבים. יחד עם זאת הוא מציין כי התנהגותה של המדינה ביחס להבאת המחבלים והרוצחים לדין צדק יכולה לגרום לאנשים לקחת את החוק לידיהם.

המדינה, אומר שטרן, חייבת לתת לאנשים תחושה שהיא באה חשבון עם כל רוצח ורוצח, וכי לעת עתה הדבר אינו נראה כך.

כשרואים כיצד מדינת ישראל אינה באה חשבון עם ערפאת, וכיצד אנשיו אינם נתבעים לתת את הדין על מעשיהם, יתירה מכך: אפילו דנים עמם על מינוי ראש ממשלה כאילו יש מי מהם שאינו נגוע בטרור, הדבר גורם לאזרחים תחושה שאין סגירת חשבון אמיתית.

עוד אומר שטרן כי מקומם להיווכח שרוצחיו של רחבעם זאבי הי"ד שוהים בבית ההבראה ביריחו, וזאת על פי הסכם שישראל חתמה עליו, ורוצח בעלה של מרים בורוף שוחרר בעסקת בית לחם ומשתזף בספרד.

אינני שייך למשפחת השכול, אומר שטרן ואני חש תסכול. על אחת כמה וכמה אלו שחייהם נהרסו בידי אותם רוצחים. הם חשים זעם על כך שהמדינה, במקום לשפוט את הרוצחים ולכלוא אותם, ממשיכה לממן את הרש"פ ולהעביר אליה כספים, במקום להעביר את הכספים לנפגעי הטרור.

המדינה, לדבריו, חייבת לתת לאזרחיה תחושה כי היא שתדאג לעשות דין וצדק.
