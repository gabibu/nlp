

עו"ד אירית רוזנבלום ערכה אתמול על מדשאת בית העירייה בשוהם טקס נישואין אזרחי. הטקס נערך למרות בקשתו של היועץ המשפטי לממשלה שלא לעשות כן, ועל אף התנגדותם של אנשי מועצה רבים.

רוזנבלום, יו"ר עמותת "משפחה חדשה", ששמה לה למטרה לאפשר עריכת נישואים אזרחיים בתוך מדינת ישראל לזוגות שעל פי ההלכה אינם יכולים להינשא, לא הסתפקה בעתירה לבג"צ, שהגישה לפני שבועות אחדים, אלא החליטה לערוך טקס נישואין מתוקשר ביותר לזוג עולים החיים 11 שנים בארץ. הזוג חי בארץ, התחתן בעבר ב"נשואי קפריסין", וביקש להינשא בנישואים אזרחיים גם במדינת ישראל.

רוזנבלום, שקיבלה במעשה זה במה נרחבת להשמעת טענותיה, הודתה כי אין לטקס תוקף מעשי, אלא "כיבוד בני הזוג" בלבד.

מועצת שוהם התנערה מהאירוע והודיעה כי "זה עניינה הפרטי של עו"ד רוזנבלום". היועץ המשפטי לממשלה, שנדרש לסוגייה על ידי שר הפנים אלי ישי, כתב לרוזנבלום כי גם אם זכותו של כל אזרח ונבחר ציבור לחלוק על הסדר החוקי ולנסות לשנותו, הרי שבעריכת טקס נישואין אזרחיים במועצה המקומית על ידי נושא משרה ברשות המקומית יש משום שימוש שלא כדין במתקני הרשות. "סבורני כי לשם כיבוד שלטון החוק מן הראוי שתימנעי מעריכת טקס נישואין במועצה המקומית", כתב היועץ המשפטי לממשלה אליקים רובינשטיין.

רוזנבלום, כאמור, קיימה את טקס הנישואין, במדשאת העירייה במקום במשרדה הממוקם בתוך הבניין.
יצוין כי מספרם של הזוגות שאינו יכול להינשא בישראל הולך וגדל, וזאת מפני שרבים מאד הם המגיעים לארץ מתוקף חוק השבות, ולמעשה כלל אינם יהודים.


