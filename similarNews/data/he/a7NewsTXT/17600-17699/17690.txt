

לפני ימים אחדים התקיים המפגש הצרפתי המסורתי של הנשיא עם עורכי העיתונים לרגל השנה האזרחית החדשה. למפגש הוזמן והגיע גם אוליביה גולן, עורך ה"ג'ואיף טריביון", הגדול מבין עיתוניה היהודיים של צרפת.

גולן אמר לנשיא כי לאור ההתרחשויות הוא מבקש לקיים עמו ראיון, ובתגובה על כך תקף הנשיא את גולן, ואמר: "אתה חייב להפסיק", אמר לו הנשיא, וחזר על דבריו בתקיפות שלוש פעמים. כששאל אותו גולן: "להפסיק מה, אדוני הנשיא"? ענה לו שיראק: "אין אנטישמיות בצרפת, וגם אין אנטישמים. תפסיקו לדבר על זה בעיתון שלך. דיווחים אלה יגרמו בעיות ליהודים".

גולן טוען כי תקיפותו של שיראק באה בעקבות התבטאותו של סגן שר החוץ הרב מיכאל מלכיאור כי צרפת היא המדינה המערבית העוינת ביותר ליהודים בימים אלה, ובעקבות פגישתו של ראש הממשלה שרון עם השגריר הצרפתי בישראל, שבה נידונה סוגיית האנטישמיות בצרפת.

גולן הדגיש כי שיראק התייחס אליו כאילו הוא זר, וזאת, לדבריו, "אף על פי שנולדתי בצרפת, ושאינני שגריר ישראל בצרפת". עוד אמר גולן: "שיראק יכול להגיד שאנחנו מגזימים בתיאורי האנטישמיות, אבל אי אפשר להגיד שאין אנטישמיות ואין אנטישמיים בצרפת בכלל".

יצוין כי הקהילה היהודית בצרפת מונה כ 600,000 יהודים, וכי היא התפוצה השלישית בגודלה בעולם.
בתוך כך נמסר כי כדי לעודד עליה מצרפת הוגדל בישראל סל הקליטה לעולים ממדינה זו.


