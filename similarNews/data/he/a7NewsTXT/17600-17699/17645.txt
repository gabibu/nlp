

עשרות אמנים, ספורטאים ומדענים יגיעו מחר (14.1) למסדרונות הכנסת כדי לשוחח אישית עם הח"כים ולשכנעם להתנגד לקיצוץ שמציעה הממשלה בתקציבי התרבות, הספורט והמדע.

הקיצוץ המוצע הוא בסך כ-60 מיליון ש"ח (כ-10%). זהו הקיצוץ הגדול ביותר שהוצע אי פעם בתחומים אלה וגדול פי שלושה מהקיצוץ המוצע כעת ביתר המשרדים.

על הביקור בכנסת הוחלט בישיבת מטה החרום להצלת התרבות, הספורט והמדע שהוקם כדי להאבק נגד הקיצוץ. נציגי האמנים והספורטאים ייפגשו גם עם שר האוצר לשעבר, ח"כ בייגה שוחט, שהתבקש על ידי סיעת העבודה לחפש דרכים, בתיאום עם שר התרבות, מתן ילנאי, ועם יו"ר הלובי למען התרבות בכנסת, ח"כ קולט אביטל, למנוע את הקיצוץ .

מטה החרום שלח מכתב אישי לכל 120 חברי הכנסת שבו הסביר להם את משמעויות הקיצוץ וביקש לדעת האם יצביעו בעדו או יתנגדו לו כאשר תקציב המדינה יובא לאישור הכנסת. נמסר, כי המטה מתכוון לפרסם בפתיחת כל מופעי התרבות והספורט, בפני הקהל, את שמות הח"כים התומכים והמתנגדים לקיצוץ ולבקש את תמיכת הציבור במאבק. הרשימה תפורסם בתקשורת.

כזכור, החליטה ועדת החינוך והתרבות של הכנסת, בראשות ח"כ זבולון אורלב, לתמוך במאבק נגד הקיצוץ בתרבות, בספורט ובמדע. ח"כ אורלוב הודיע שהוא וחבריו בועדה יגישו הסתייגויות בנושא זה. כן תומכים במאבק רוב הח"כים מסיעת העבודה בכנסת.
