

שמוליק ריפמן, ראש המועצה האזורית רמת הנגב וממנהיגי המאבק למען הנגב שלח לפני ימים אחדים מכתב לדן מרגלית ולמפיקי התכנית פוליטיקה, ובו הוא מוחה על העימות שיצר מרגלית בתוכניתו בין אנשי הנגב לאנשי יש"ע. ריפמן כינה את האנשים המעמידים את תקציבי יש"ע מול תקציבי הנגב "אנשים קטנים", ואמר כי "הם אינם מבינים מה עובר על תושבי יש"ע בתקופה האחרונה".
ריפמן אמר כי לא קיבל כל תגובה על מכתבו, וכי לפיכך הוא מגיע למסקנה כי "מרגלית רצה להשיג כותרת רגעית", וכי הוא אכן השיג זאת.

בתוך כך נזכיר כי ביום שישי נתקבלה פשרה בעניין חוקי הנגב, ולפיה ייפגע רק אחד מתוך שלושת החוקים המוצעים.

במטרה להעביר את התקציב בימים הקרובים החל ראש הממשלה אריאל שרון בסבב פגישות עם חברי כנסת מסיעות שונות. אתמול נפגש שרון עם השר אלי ישי. לפני ימים אחדים הודיעה ש"ס כי אם ייפגע חוק משפחות ברוכות הילדים, וכן אם לא יימצא פתרון לנכים היא לא תתמוך בתקציב. בתום הפגישה הודיע ישי כי הפגישה לא הניבה תוצאות מעשיות.

אתמול אחרי הצהריים נפגש שרון עם נציג יהדות התורה ח"כ יעקב ליצמן, וגם פגישה זו הסתיימה ללא תוצאות.

בתוך כך הודיעה סיעת מר"צ כי בגלל ה"כניעה" לדבריה לחוקי הנגב תתנגד אף היא לתקציב, וכאשר יובא התקציב לאישורה של הכנסת עתידה גם סיעת שינוי להצביע נגדו.


