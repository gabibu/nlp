

ראש הממשלה אריאל שרון ושר החוץ שמעון פרס יוועדו היום לאחר ישיבת הממשלה, וידונו בשורת נושאים מדיניים שעל הפרק. הנושא המרכזי בפגישה צפוי להיות המצב בשטחים בעקבות תפיסת ספינת הנשק הפלשתינית.

כזכור, שרון הודיע כי בדעתו לקיים דיון אסטרטגי בשל מדיניות ממשלת ישראל כלפי הרשות הפלשתינית, לאור נסיונות התחמשותה בניגוד להסכמים, וכן לאור דרישות שרים בימין לבטל בשל כך את הסכמי אוסלו. השר פרס מתנגד נחרצות לכל רעיון שיוביל לביטול ההסכמים עם הרשות הפלשתינית.

שרון ופרס אמורים להחליט גם בשאלת מינוי שגריר ישראל בוושינגטון. כהונתו של השגריר הנוכחי דוד עברי מסתיימת רישמית השבוע. שרון מעוניין למנות לתפקיד את השגריר לשעבר באו"ם דורי גולד ואילו מועמדו של פרס הוא נשיא איגוד לשכות המסחר דני גילרמן. אם השניים לא יגיעו להסכמה קיימת בהחלט אפשרות שכהונתו של עברי תוארך בשנה נוספת.

מקורבי השר פרס אמרו כי הוא אינו מתנגד לכך.


