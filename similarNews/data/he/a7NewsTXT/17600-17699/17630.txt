

שר החוץ האמריקני קולין פאוול, הביע ביום שישי תמיכה בפעולת צה"ל נגד מטרות פלשתיניות ברצועת עזה, והגדיר אותה "פעולה הגנתית שנועדה למנוע הברחת אמצעי לחימה".

"זו תגובתם של הישראלים למעשי ההתגרות האחרון", ציין פאוול בהתייחסו להשתלטות על הספינה "קארין אי" בים סוף בשבוע שעבר.

"הישראלים מגיבים לפרשת הברחת הנשק באזור, תוך התקפה על אמצעים אחרים להברחת אמצעי לחימה", אמר פאוול בפגישה עם עיתונאים.

"עיקר פעולתו של צה"ל ביממה האחרונה נועדה לחסל את מסלולי הברחת הנשק בדרום רצועת עזה. מדובר בפעולה הגנתית", הוסיף.

פאוול לא התייחס להריסת מסלול הנחיתה בשדה התעופה בדהנייה, אך הדגיש כי הוא לא היה בשימוש זה זמן מה.

"ישראל מנסה לחסום כל מסלול אפשרי להברחה", ציין.

"אם יש גורמים המנסים להבריח נשק לאזור, זו פרובוקציה, ויש לצפות לתגובה מצד ישראל", הוסיף.


