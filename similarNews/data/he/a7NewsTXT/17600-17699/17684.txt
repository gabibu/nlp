

על פי כל התצפיות והכוחות ששהו בשטח, לא שהו בשלושת החודשים האחרונים תושבים פלשתינים בבתים שנהרסו בין יום ה' ליום ו' ברצועת עזה, וממילא לא היו שם גם בליל מבצע הריסת הבתים, כך אמר ביום א' מפקד אוגדת עזה, תת אלוף ישראל זיו, בתידרוך לכתבים באיזור הרצועה.

לדברי תת אלוף ישראל זיו, התושבים הפלשתינים עזבו את האיזור כבר לפני מספר חודשים, מאחר והגורמים החבלניים ברשות הפלשתינית לא נתנו לתושבים לגור בשקט באיזור, ששימש בסיס ליציאת מפגעים שירו על כוחות צה"ל בגבול ישראל מצרים.

זאת ועוד, האיזור שנהרס שימש גם לחפירת מנהרות מתחת לגבול ישראל מצרים, כדי שאפשר יהיה להבריח במנהרות ממצרים לרצועה כלי נשק ואמצעי חבלה רבים, כפי שעשו הפלשתינים מאז תחילת הלחימה בשטחים וגם הרבה לפני כן.

תת אלוף זיו נשאל בתוכנית "שבע וחצי" של הערוץ הראשון, כיצד הוא מסביר את ההבדל בין גירסתו לבין גירסת הפלשתינים, שרבים מהם טענו בתקשורת בסוף השבוע וביום א' כי גורשו מבתיהם בליל המבצע. תת אלוף זיו השיב על כך: "זאת תעמולה פלשתינית שאנו מכירים היטב. היא נעשתה במקרים אחרים בהם פעלנו נגד מיבנים אחרים מהם בוצעה פעילות נגד ישראל". מפקד אוגדת עזה כינה את טענות הפלשתינים עוד "מוניפולציה פלשתינית מתוזמנת היטב".

עוד אמר תא"ל זיו, כי יותר מאלף מקרי ירי היו באיזור גבול ישראל מצרים, ובמיוחד ליד מוצב טרמית, מאז תחילת הלחימה בשטחים. גם בליל המבצע, לדבריו, נזרקו 15 רימונים ונורתה אש על כוחות צה"ל שפעלו באיזור. זיו הדגיש כי לא היה שום מגע בין כוחות צה"ל לבין אזרחים פלשתינים, כביכול, שהיו באיזור. לדבריו, התמקמות המשפחות באיזור ההרוס ביום א' והתלונות לתקשורת הבינלאומית היא "חלק מהצגה תקשורתית גדולה של הרשות הפלשתינית".

