

אמש הותר לפרסום כי לפני כחודש וחצי נעצר מחמוד המשרי, בן 23, תושב קלנסואה, בידי כוחות הביטחון. מחבלים מן הארגון פתח' בטול כרם ביקשו ממנו להוביל מכונית תופת לתוך פתח תקווה. הנאשם הסכים לבצע את המשימה, אולם משהתברר כי החדרת מכונית תופת היא מבצע מסובך מידי הוחלט להחדיר שני מחבלים מתאבדים למסעדה בעיר. המשרי הסכים להשתתף גם במעשה זה ואף הביע נכונות להתאבד בעצמו.

מועד הפיגוע נקבע ל-28 בנובמבר, וסוכם כי לפני שיגיע לטייבה לקחת את המפגעים יסייר המשרי בעיר במכוניתו. המשרי אכן בדק את הצמתים בדרך למסעדה ווידא כי אין מחסומים של הצבא בדרך. הוא התקשר עם המפגעים והודיע כי הוא מגיע לאסוף אותם, אולם בדרכו לטייבה ראה כי הדרך התמלאה במחסומים. המשרי נעצר באחד המחסומים, והפיגוע נמנע דקות אחדות לפני שיצא לדרך.

יצוין כי המקום המיועד לביצוע הפיגוע, מסעדת "אחלה" בפתח תקווה, היא מקום הומה אדם בכל ימות החול וגם במוצאי שבתות. גם אישי ציבור סועדים בה, וביניהם חברי כנסת וראשי ממשלה. המחבלים תכננו להתפוצץ בהפרש של רבע שעה זה מזה, במטרה שהפיצוץ השני יפגע בכוחות ההצלה.
כתב אישום נגד המשרי הוגש לבית המשפט המחוזי בתל אביב.


