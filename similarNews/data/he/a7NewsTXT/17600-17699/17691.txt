

היום נכנסת שביתת הנכים ליומה ה 29. אזרחים המבקשים לתמוך בשובתים ממשיכים להגיע למקום השביתה מכל רחבי הארץ, והשובתים אומרים כי יתמידו במאבק עד שימולאו דרישותיהם.

גם ההסתדרות מתגייסת לעזרת הנכים. יו"ר ההסתדרות עמיר פרץ אמר אתמול כי כל העובדים במשק יתרמו יום חופשה אחד, ואת פדיונו יתנו לנכים. חברת החשמל כבר הודיעה על הצטרפותה למבצע זה, וכך תגיע לפדיון של כ 5 מיליון שקלים.

נציין כי יש המתקשים לעמוד בשגרה הקשה שהשביתה מביאה עמה. אתמול בצהריים נטשו פקידי משרד העלייה והקליטה את משרדיהם. הימצאותם של השובתים בלובי של המשרד הממשלתי מקשה מאוד על עבודתם של הפקידים, ואלה, שביקשו לתת מחסה לנכים מפני פגעי מזג האוויר, מתקשים להסכין עם השביתה המתארכת.

העובדה כי תביעותיהם של הנכים אינן נענות כבר תקופה ארוכה השפיעה אתמול קשות על אברהם לוי, הסובל מנכות נפשית בשיעור של 100%. לוי עלה אתמול על גג משרד העבודה והרווחה בירושלים ואיים לקפוץ מן הבניין. שוטרים הגיעו למקום וניסו להשפיע על לוי לרדת מהגג, אך נסיונותיהם עלו בתוהו. השובתים שצפו במתרחש הזעיקו את אריה סודקביץ', ממנהיגי המאבק, ואת השר אביטל, השר לתיאום חברתי . לבסוף השתכנע לוי לרדת מהגג בלי לפגוע בעצמו.

בתוך כך החליטה אתמול הממשלה על הקמת צוות שרים בראשותו של שר האוצר סילבן שלום, צוות שידון בתביעות הנכים. בצוות יהיו נציגים מכל סיעות הקואליציה, והחלטותיו ייחשבו החלטות הממשלה.


