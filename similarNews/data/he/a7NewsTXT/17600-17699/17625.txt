

יאסר ערפאת החליט כבר בקיץ שעבר על הקמת ציר בין איראן והרשות הפלשתינית. כך מעלה מידע מודיעיני שהצטבר בזרועות המודיעין של ישראל בחודשים האחרונים. בדיווח שמסרה משלחת הקצינים הישראלית העושה בארצות הברית נאמר כי ערפאת שיגר שליחים מטעמו לשליט איראן עלי חמנאי ואף המשיך בקשרים אלה לאחר מתקפת ה-11 בספטמבר. הקצינים הישראלים סבורים כי עמיתיהם האמריקנים השתכנעו לחלוטין מן המידע המודיעיני בנוגע לקשרים בין איראן לחיזבאללה. האמריקנים גם מקבלים באופן מלא את המידע המודיעיני לפיו ערפאת היה מעורב באופן אישי בפרשת אוניית הנשק קארין איי. בראש המשלחת הישראלית עומד ראש חטיבת המחקר באמ"ן תת אלוף יוסי קופרווסר.

החיזבאללה מתכוון להמשיך ולהתקיף את ישראל בגבולה עם לבנון. "לא נפסיק בפעולות לאורך הגבול", אמר השייח' נביל קעוק, בכיר בחיזבאללה הממונה על דרום לבנון. הוא אמר את הדברים בכינוס שנקרא "קונגרס תמיכה באינתיפאדה ובפלגים הפלשתינים הרדיקלים, שהתקיים בסוף השבוע בבירות" .

