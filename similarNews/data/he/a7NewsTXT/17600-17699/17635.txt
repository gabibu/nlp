

משטרת ירושלים מנהלת מזה כמה שבועות חקירה אינטנסיבית נגד איתמר בן גביר ונועם פדרמן בחשד כי הם אחראים לקמפיין שכותרתה "אין ערבים, אין פיגועים".

הקמפיין החל לפני כחצי שנה ובמהלכו חולקו אלפי סטיקרים, כתובות, מודעות וכתובות גראפיטי, בהן נכתב "אין ערבים אין פיגועים".

איתמר בן גביר קיבל לידיו לפני יותר משלושה שבועות הזמנה לחקירה ממשטרת ירושלים. זאת, לאחר שבכירה בפרקליטות המדינה עו"ד טליה ששון הורתה לפתוח בחקירה בנושא.

במהלך חקירתו של בן גביר, הוצגו לו ע"י המשטרה סטיקרים וכרוזים. המשטרה אף זימנה את נועם פדרמן, שסירב להופיע לחקירה בטענה, כי מדובר בחקירה פוליטית.

ביום חמישי ערכה המשטרה חיפוש אחר דף פרשת השבוע "דרכה של תורה" ביישוב תפוח כדי למצוא חומר שקשור למפעלו של בנימין כהנא ז"ל, שנרצח לפני שנה בפיגוע ירי.

איתמר בן גביר מסר בתגובה לחקירת המשטרה: "בושה וחרפה שמשטרת ישראל מתנהגת כמריונטה של זהבה גלאון. הדברים האלה הופכים להיות חמורים במיוחד, לנוכח העובדה, שכאשר אנשי גוש שלום מפיצים מדבקות, הדבר עובר לסדר היום".


