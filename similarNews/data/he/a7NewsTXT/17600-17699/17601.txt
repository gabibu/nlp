

ממשלת ישראל הכחישה ידיעות שהפיצה בסוף השבוע הרשות הפלשתינית כאילו עצרה כמה מן המעורבים בפרשת הברחת ספינת הנשק.

לשכת ראש הממשלה הודיעה כי על-פי בדיקת גורמי הבטחון בישראל פואד שובאקי, האחראי על הכספים ברשות הפלשתינים נמצא ברמאללה ואינו עצור, ואילו שני שותפיו עדאל מוגרבי וסגן מפקד המשטרה הימית הפלשתינית, פתחי ראזם כלל אינם בתחומי הרשות הפלשתינית ולכן אינם יכולים להיות עצורים על ידה.

הגורמים המדיניים בישראל מעריכים, שההודעות הפלשתיניות נועדו בעיקר לאוזניים אמריקניות. זאת, בעקבות דבריהם הנחרצים של הנשיא בוש ושר החוץ פאוול בסוף השבוע, כי ספינת הנשק היתה מיועדת לרשות הפלשתינית המנסה להצטייד בנשק בניגוד להסכמים שחתמה עם ישראל.
