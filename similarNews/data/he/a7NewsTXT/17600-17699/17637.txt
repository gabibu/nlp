

במסגרת מבצע משותף של הממשלה והסוכנות היהודית, לעידוד העלייה מצרפת ודרום אפריקה, החליטה השבוע ממשלת ישראל להעניק סל הטבות מיוחד לעולים מארצות אלו. ההטבות יוענקו בהמשך להחלטת ועדת התיאום המשותפת לממשלה ולסוכנות היהודית ובהוראת שעה לשנה אחת (2002).

במסגרת המבצע יוענק סל קליטה לעולים מצרפת ודרום אפריקה בדומה לסל הקליטה המקובל, המוענק לעולים המגיעים מחבר המדינות ומארצות נוספות. יו"ר הסוכנות היהודית סלי מרידור אמר, כי הוא רואה בהחלטות אלה פריצת דרך חשובה לעידוד העלייה מארצות המערב.

הסיוע לרכישת דירה לעולים מדרום אפריקה, שיעלו לארץ בשנת 2002 (ויממשו זכאותם לרכישת דירה עד סוף שנת 2004), יוגדל ל- 43 אלף ש"ח למשפחה (מזה 4,500 ש"ח כמענק להיתרה כהלוואה). ההטבות כוללות בין השאר סיוע בלימוד עברית, השתלמויות מקצועיות, שיעורי עזר ולימודי הכנה לסטודנטים. כן תעניק הסוכנות היהודית מענק התארגנות בסך 5,500 ש"ח למשפחה שתעלה מדרום אפריקה בשנת 2002. ההטבות לעולים מדרום אפריקה גובשו על רקע ההידרדרות החריפה במעמדו של הרנד (המטבע המקומי) והקושי במימוש הרכוש של העולים הפוטנציאליים.

במקביל מרחיבה הסוכנות היהודית את פעילותה לחיזוק הקהילות היהודיות בצרפת ודרום אפריקה, בין היתר בהעמקת החינוך היהודי בקרב הדור הצעיר שם, הבאת בני נוער מארצות אלו לסיורים בישראל והענקת מלגות לימודים למעוטי יכולת. מאות צעירים יגיעו לסיורי היכרות בישראל ולבחינת אפשרויות ללימודים גבוהים.

הידיעה הועברה באדיבות הסוכנות היהודית לישראל.



