

בית משפט המחוזי בתל אביב התיר הערב לפירסום כי הפרקליטות הגישה לאחרונה כתב אישום נגד מחמוד המשארי, תושב קלנסווה. הוא מואשם בחברות בארגון טרור, קשירת קשר לפשע וסיוע לאוייב במלחמה.

המשארי התבקש על-ידי מפעיליו ממחבלי הפתח' להחדיר לארץ שני מחבלים-מתאבדים. המשארי נתפס בדרכו לאסוף את המחבלים.

המשארי נאשם כי גוייס לפני חמש שנים לתנועת הפתח', ולפני חודש וחצי התבקש על ידי מפעיליו להחדיר לארץ שני מחבלים מתאבדים ולהסיע אותם לפיגוע התאבדות במסעדת "אחלה" בפתח תקווה. המשארי ערך סיור מוקדם במקום עם מכוניתו כדי לבדוק שאין מחסומים בדרך ואין דבר שיפריע לו להכניס את המפגעים לישראל.

היום התקיים דיון בתיק והפרקליטות טענה כי לאחר בדיקה תם הצורך באיסור הפירסום ואינה מתנגדת לביטולו. עם זאת הוסיפה התובעת עו"ד איטה נחמן כי הפרקליטות שומרת לעצמה את הזכות לבקש איסור פירסום לגבי עד מסוים או פרטים מסויימים בעתיד.

סניגורו של הנאשם עו"ד נצר סמארה ביקש מבית המשפט לדחות את מתן תשובת הנאשם בכתב האישום לעוד שבועיים ובית המשפט נעתר.
