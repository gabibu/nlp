

בקבלת פנים שערכה לשכת העיתונות הממשלתית לכתבים זרים לכבוד השנה האזרחית החדשה אמר ראש הממשלה אריאל שרון כי כדי לפתור סופית את הבעיה של הברחת הנשק במנהרות שבאזור רפיח צריכה ישראל להרחיב את רצועת השטח שעליה היא שולטת, וזאת בהסכמה עם הפלשתינים.
לדבריו, באזור רפיח מדובר במנהרות באורך של 12 עד 18 מטר.

גם בישיבת הממשלה דיבר שרון על הנושא ואמר: " בזמנו זה היה נאיבי לחשוב שאפשר להחזיק ברצועה כל כך צרה, מה גם שאחר כך, בעקבות הבנייה שבנו שם הפלשתינים, הצטמצמה רצועה זו עוד יותר".

בתשובה לשאלות הכתבים אמר שרון כי "רוב המבנים שנהרסו ברפיח היו ריקים", וזאת בניגוד להודעות קודמות, שכל המבנים היו ריקים.

במפגש עם העיתונאים הזרים הקדיש שרון דברים גם לבניית המסגד בנצרת בצמוד ל"כנסיית הבשורה".

שרון אמר כי הוא מתנגד לבנייה התנגדות נחרצת, וכי עוד בזמן שכיהן כשר הבינוי והשיכון הציע למוסלמים לבנות את המסגד על שטח חלופי. לדבריו, בניית המסגד במקומו הנוכחי הוא צעד פרובוקטיבי, ולפיכך הוא מקווה שוועדת השרים שמונתה בראשות השר נתן שרנסקי תקבל את עמדתו, שלא לאפשר את הבנייה.

