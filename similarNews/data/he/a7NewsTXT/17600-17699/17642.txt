

"מועדון המיליארדרים היהודי" נפגש השבוע, בפעם הראשונה, בירושלים. היה זה במיסגרת ארועי פרוייקט "תגלית" שנערכו לרגל בואם לארץ של אלפי סטודנטים יהודים מהתפוצות למסע חינוכי, ראשון בחייהם, בישראל.

את הרעיון להקים פרוייקט חינוכי שיאפשר לכל סטודנט יהודי בעולם, במיסגרת המאבק בהתבוללות, לבקר בישראל הגה יוסי ביילין. את היוזמה להקים את "תגלית" קידמו שניים מאילי ההון היהודיים הגדולים בעולם ומגדולי המשקיעים בישראל - צ'רלס ברונפמן ומייקל שטיינהרדט.

השניים, בעידודם של ראשי הממשלה לשעבר, בנימין נתניהו ואהוד ברק, גייסו עוד 12 מחבריהם ותרמו, כל אחד, מכיסו כ-5 מיליון דולר למימון ראשיתו של הפרוייקט. בעקבותיהם הצטרפו לפרוייקט הממשלה, הקהילות היהודיות והסוכנות, ובראש ועדת ההיגוי של הפרוייקט מונה סגן שר החוץ, חה"כ הרב מיכאל מלכיאור.

השבוע, במלאות שלוש שנים לפרוייקט, נפגשו חברי "מועדון המיליארדרים" בירושלים. ביניהם שרי הריסון, מרק ריץ, לב לבייב, לין שוסטרמן, לן אברמסון, מייקל שטיינהרדט וצ'רלס ברונפמן. בפגישות עם נשיא המדינה, משה קצב, ועם ראש הממשלה, אריק שרון, ציינו הנדבנים את העובדה שמאז תחילת הפרוייקט לפני כשנתיים, הגיעו לארץ כ-25 אלף סטודנטים מ-25 מדינות ובימים אלה נמצאים בארץ, למרות האינתיפאדה, כ-6000 סטודנטים. במהלך 2002 יגיעו עוד 18 אלף סטודנטים. "תגלית" נחשב כיום לפרוייקט החינוכי היהודי הגדול והמוצלח בעולם.

נמסר, כי הודות לפרוייקט "תגלית" נוצר מדי שנה, פסק-זמן, במשבר העובר על תעשיית התיירות והמלונאות בארץ. בתי המלון נהנים מעשרות אלפי לינות של הסטודנטים השוהים בארץ כעשרה ימים, מושכרים מאות אוטובוסים, נערכים ביקורים באתרים שכבר מזמן לא זכו להיקף ביקורים כזה וכ-1000 ישראלים משמשים כמדריכים, מאבטחים וכו'.
