

מקהלת הגברים היהודית ממוסקבה "קפלה חסידית" ("חסידיסקי קאפעליע"), אנסמבל ייחודי המבצע מוסיקה יהודית ליטורגית ועממית ברמה קלאסית ואקדמית, מגיעה למסע הופעות בישראל בפברואר הקרוב.

כל חברי המקהלה הם בוגרים או סטודנטים בבית הספר הגבוה למוסיקה במוסקבה. המקהלה נוסדה ב- 1991 והופיעה ברחבי רוסיה, במגמה להחיות את החיים היהודיים שם, ובמשך השנים הופיעה גם בארצות שונות בעולם.

המקהלה שרה בבתי כנסת ובקונצרטים ברוסיה ובמדינות שונות באירופה. מוסיקה זו מלהיבה את המאזינים שם במיוחד, כיוון שהיתה אסורה להשמעה אחרי מהפכת 1917, ורק במחצית השנייה של המאה העשרים החלה לפרוח בהיקף נרחב.

המקהלה מונה 20 זמרים ומנצחה הוא אלכסנדר צליוק. את הלחנים העתיקים העביר למקהלה החזן היהודי המפורסם יוסף מלובני מארה"ב, שבעבר הופיע אתם במוסקבה.

הידיעה הועברה אלינו באדיבות הסוכנות היהודית לישראל.


