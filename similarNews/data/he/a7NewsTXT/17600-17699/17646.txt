

נועם פדרמן, מראשי תנועת כ"ך לשעבר, הגיש היום תלונה במשטרת ירושלים נגד שולמית אלוני על כך שנכנסה, לטענתו, לשטחי הרשות הפלשתינית והפרה הוראה חוקית - צו אלוף.

פדרמן הגיע לתחנת ציון כשבידו תמליל שיחה בו התראיינה שולמית אלוני ואמרה כי היתה בשטחי הרשות. לדברי פדרמן, שולמית אלוני היא פורעת חוק. "אני מקווה שאנשי הפרקליטות, שאמנם נמנים על אוהדיה וחבריה, ימצו איתה את הדין, ואם לאו - נפנה לבג"צ", אמר פדרמן.

משטרת ירושלים צפויה להעביר את הטיפול בתלונה למשטרת יהודה ושומרון ושם יוחלט אם לזמן את שולמית אלוני לחקירה.

מזה זמן מה מחפשת המשטרה את נועם פדרמן הדרוש לחקירה בענין הסטיקרים שהפיצו אנשי תנועת כ"ך, שעליהם נכתב: "אין ערבים - אין פיגועים".

נועם פדרמן ציין כי נכנס באופן חופשי לתחנת המשטרה ולדבריו, שם שכחו שהוא מבוקש לחקירה.
