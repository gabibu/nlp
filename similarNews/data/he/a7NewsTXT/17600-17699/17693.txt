

מאות מוחות של ילדים יהודים, שעליהם ערכו ניסויים בתקופת השואה, נשמרו במשך עשרות שנים בבית חולים "שפיגלגרונד" בווינה שבאוסטריה. הרופא, רוצח שאחראי למעשים הללו, הוא דר' היינריך גרוס, הגירסה האוסטרית ליוזף מנגלה. גרוס ערך ניסויים בילדים שהוגדרו כ"בעלי בעיות סוציאליות", שרובם היו נכים, וזאת, כחלק מן התכנית הנאצית להשמדת מוגבלים. במסגרת התכנית הנאצית נרצחו בוינה כ 772 ילדים, כך מפרסם עיתון "הארץ".

גרוס, שאחרי המלחמה הפך לאחד הפסיכיאטרים והנוירולוגים המכובדים בווינה, פרסם מאמרים רבים שהתבססו על ניסוייו במוחות המשומרים. פעמים אחדות הוא הצליח להתחמק מעמידה למשפט, אולם לפני כשלוש שנים, כאשר גילה בית החולים מה מקורם של המוחות, שוב הוחלט להעמיד אותו לדין. הפעם טען גרוס בן ה-85 לתשישות נפש. לאחר שפטר אותו בית המשפט מעמידה לדין, הצליח "תשוש הנפש" להעניק ראיון צלול למדי לאחד מעיתוני וינה.

בית המשפט הווינאי קבע כי המוחות, שהיו אמורים להיות מוצגים כראיות במשפטו של גרוס, יובאו לקבורה ככל הנראה באביב, בשל הרצון להתחשב בניצולים המבוגרים שאינם יכולים לשאת את הקור השורר בימים אלה ברחובות וינה.

נזכיר כי לפני כשנתיים החזירה ישראל את השגריר שלה מווינה, לאחר שמפלגת "החירות" האנטישמית, של יורג היידר, זכתה בשיעור הצבעה של 28%, וקיבלה את שרביט השלטון האוסטרי.

