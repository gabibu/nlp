

בנאום שנשא אתמול באמצעות הטלפון בפני 4,000 איש במחנה רשידייה בלבנון אמר ערפאת: "המאבק נגד הכיבוש הישראלי יימשך עד לשובם של כל הפליטים הפלשתינים לבתיהם, ועד להקמתה של המדינה הפלשתינית, ובירתה ירושלים". בנאומו הוא קרא לפלשתינים להמשיך לנקוט עמדה נחושה, ולהיות מוכנים להקריב קורבנות עד להקמת מדינה פלשתינית.

לעומת זאת דובר אתמול בהרחבה בראיון שהעניק איש הרשות הפלשתינית סרי נוסייבה לעיתון הגרמני "דר שפיגל".

נוסייבה אמר כי על הפלשתינים להתפכח, לוותר על זכות השיבה ולהסכים להקמת מדינה פלשתינית מפורזת.

על דברים אלה הגיבה אתמול כתבת "מקור ראשון" סופיה רון ואמרה שבמהלך מלחמת המפרץ היה נוסייבה עצור שלושה חודשים במעצר מנהלי מכיוון שניסה להעביר לעיראקים מידע על אודות המקומות הפגיעים ביותר לישראלים מבחינה מוראלית. "בזמנו", אמרה רון, "אמר ח"כ יוסי שריד כי היה כולא אותו לשלוש שנים ולא לשלושה חודשים". רון הוסיפה כי במסיבה שערך נוסייבה לפני שבועות אחדים בירושלים הייתה תלויה על הקיר מפת "מדינת פלשתין" גם על השטח של מדינת ישראל, מבלי שזו תוזכר כלל.

בימים אלה נוסייבה הוא מחליפו של פייסל חוסייני ומחזיק בתואר "מחזיק תיק ירושלים". בהתאם לכל אלה, הסבירה רון, לא תהיה כל בעיה להבחין כי הוא מתנהל עכשיו כמו "השוטר הטוב", וכי לצורך הטעיה הוא מפיץ ידיעות מתונות ו"שוחרות שלום". הראיון עם סופיה רון שודר ביומן הצהריים של ערוץ 7.

