

עורך השבועון הירדני "אל מאג'ד" שהוא בעל נטיה לאומנית-שמאלנית, נעצר ביום ראשון לאחר שערך ופרסם "מידע כוזב הפוגע בשמה הטוב של המדינה", מסר מקור במשרד התובע הכללי בעמאן.

התובע הכללי הורה לעצור את פאהד רימאווי ל-15 יום, אך מקורות המקורבים אליו ציינו כי יתכן שרימאווי ישוחרר באזהרה כבר ביום שני.

רימאווי נעצר לאחר ש"כתב ופרסם מידע כוזב, העלול לפגוע בשמה הטוב וביוקרתה של המדינה ובכבוד של אזרחיה", נאמר בהודעה.

הנהלת העיתון מסרה מצידה, כי המעצר בוצע לאחר שהשבועון פרסם במהדורה האחרונה שלו, שהופיעה ב-7 בינואר, מאמר בו מתח ביקורת על הממשלה הירדנית.
