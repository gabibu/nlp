

בתגובה להודעת הרשות הפלשתינית, שחזרה בה מההודעה כי עצרה שלושה מעורבים בפרשת "קארין A" וטענה כי רק פואד שובכי מצוי במעצר, אומרים גורמים מדיניים, כי גם פואד שובכי אינו נתון במעצר אמיתי. לדבריהם, הוא יושב בלשכתו של ערפאת ואף אחד לא ראה אותו בבית הכלא.

לטענתם, ההודעה הראשונה נמסרה בשל פאניקה עקב דבריהם של מזכיר המדינה פאוול והנשיא בוש להביא את האחראים להברחה למשפט. "גם בעבר שמענו שקרים לגבי מעצרים שבוצעו", דברי אותם גורמים.

יו"ר הקואליציה חבר הכנסת זאב בוים אומר בתגובה כי הגיע הזמן שאנשי מר"צ יפסיקו לפקפק באמינותו של צה"ל ובטוהר נשקם של מפקדיו כאשר הכתובת היחידה שנחשפת בשקריה היא הרשות הפלשתינית. מצער מאד אומר חבר הכנסת בוים, שגורמי האופוזיציה מסייעים במרץ רב בהסברת התעמולה של ערפאת תוך התעלמות והסטת השיח מההונאה התורנית של ערפאת   כליאתם המדומה של האחראים לאנית הנשק.

