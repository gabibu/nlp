

ביוזמת משרד התיירות, יגיעו מחר בבוקר לביקור בן שבוע בישראל, 180 יהודים מ"ישיבה יוניברסיטי" בניו יורק.

הביקור יערך במסגרת השתלמות, אותה מעביר משרד התיירות, שבסיומה יהפכו הסטודנטים ל"שגרירי" משרד התיירות בארה"ב ויעזרו בקידום התיירות מארה"ב לישראל. על פי התכנית הסטודנטים יעברו אחר כך בכ-2000 קהילות יהודיות בכל רחבי ארה"ב.

שר התיירות, בני אלון, ציין כי הוא רואה בפרוייקט זה חשיבות רבה. "בעזרת הסטודנטים הללו", אמר השר, "נעביר את המסר למספר רב של קהלים יהודיים ברחבי ארה"ב, נעמיק את השיווק ונעודד יהודים רבים יותר לבוא ולבקר בישראל. כ-80% מהיהודים בארה"ב טרם ביקרו בישראל והם מהווים קהל מטרה חשוב במסגרת מאמצי השיווק של משרד התיירות", אמר השר אלון.
