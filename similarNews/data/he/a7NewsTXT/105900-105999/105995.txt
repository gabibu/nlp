

משה זר, שבנו גלעד נרצח בשומרון, היה גם הוא בכנס במאהל בצומת גולני: שרון מנצל את המידע כדי להביס את עמו. תא"ל במיל', אהרון לב-רן: "הממשלה במעשיה מעודדת טרור".

עשרות אזרחים מצפון הארץ התכנסו ביום חמישי בצומת גולני יחד עם נפגעי טרור. הנוכחים במאהל קראו לממשלה להפסיק את שחרור הרוצחים ולחדש את הלחימה בטרור.

משה זר, שבנו גלעד (קב"ט השומרון) נרצח ע"י צלפים שאומנו במסגרת הסכמי אוסלו, אמר בכינוס: "בהלוויתו של גלעד הי"ד השתתפה נציגת הממשלה, סרסורית לדבר עבירה. כשזו פתחה בדברי הספד התפרצה לעברה ביתי ענת בדברים קשים "תלחמו עם הטנקים והמטוסים שיש לכם, ותפסיקו לדבר ולדבר...", דבריה של ענת מאד הביכו אותי. נציגת הממשלה באה לנחם, לא יתכן להתפרץ כך נגדה. כך חשבתי לתומי באותה עת.

והוא הוסיף: "היום אני אומר צדקה ביתי ענת, ואני תמים הייתי חשבתי שמשהו באמת ילחם נגד הטרור. אריק שרון שהיה חבר שלי, עשרות פעמים ביקר בביתי, בא גם הוא לנחם. אמרתי לו 'כיצד זה יתכן, ההפקרות הזו?
למה נבחרת?', ענה שרון אני נבחרתי להלחם. בחרו בי לא בשביל לעשות שלום.
היום אני מתבייש בחבר זה. נכון הוא היה לוחם, ומה הוא עושה היום?!
אשתי יעל הציעה הגדרה נפלאה לאריק שרון של היום "יוספוס פלביוס" . יודעים מי זה היה?!
גם הוא היה גיבור ללא חת לוחם מוביל את המחנה. יום אחד הפנה עורף והפך להיות אויב. אבל לא סתם אויב. איש שמכיר היטב את כל האסטרטגיות של עמו, מכיר את המבצרים שיטות הלחימה, ובכל המידע הוא משתמש להביס את עמו להלחם בו ולחסלו. כך אריק שרון בנה את הישובים מכיר את המתישבים היה חלק מהם, והיום הוא מפנה עורף ומנצל היכרות זאת בכדי להרוס ולגרש".

תת אלוף במיל' אהרון לב-רן אמר בכינוס, כי הוא מקווה שהמאבק של אנשי המאהל ישא פירות.
"בענין שחרור הרוצחים אני רוצה לומר שלשה דברים: א. עצם השחרור פוגע קשה בהרתעה. 2. שחרור רוצחים פעם אחר פעם בשם שלטון החוק הוא למעשה רמיסת החוק. 3. הממשלה במעשיה מעודדת טרור", הסביר לב רן.
בנושא ההתנתקות, אמר כי מבחינה בטחונית, הרצועה אם תפונה תהפוך למחסן נשק. כל המהלך הוא כניעה לטרור ובויתור על ציר פילדלפי המצרים יעשו הכל כדי שישראל תמשיך לדמם.




