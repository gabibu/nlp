

נציגים מגוש קטיף הוזמנו ביום חמישי לרב אבוחצירא בנהריה, שבירכם ואמר כי לא יכול להיות מצב שיפנו אדמה שדם יהודי נשפך עליה. ביום חמישי: 'תענית שעות' לקריעת רוע גזירת גירוש יהודים.

משלחת של תושבי גוש קטיף עשו בשבוע שעבר את דרכם פעמיים לצפון הארץ, בפעם האחת נסעו למפגש עם נכבדי העדה הדרוזית בדליית אל כרמל וזכו לקבלת פנים חמה ואוהדת.

אתר קטיף.נט מדווח כי ביום חמישי שעבר התקבלה שיחת טלפון מחצרו של הרב אבוחצירא בנהריה, שהזמינם לשיחה. נציגי הגוש עלו על רכבם, ונסעו בשנית צפונה לחצרו של הרב. "המפגש היה ממש מרתק וחימם לנו את הלב ונטע בליבנו בטחון כי אנו נשאר בגוש קטיף לנצח נצחים", אמר בני כהן העומד בראש הדסק המדיני. לדברי כהן, הרב אבוחצירא אמר להם שלא יכול להיות מצב שיפנו את האדמה שדם יהודי נשפך עליה, ממתיישבים יהודים. הרב בירך את נציגי הגוש ואת כל מתיישבי גוש קטיף בתוך שאר המתיישבים החלוצים בכל רחבי יש"ע וארץ ישראל. נמסר כי המשלחת יצאה מעודדת ומוחזקת מפגישתם עם כבוד הרב אבוחצירא.

אתר קטיף.נט מציין כי בני כהן, שעובד ימים כלילות למען המאבק, נוסע ברכב שכור הממומן ע"י התושבים עצמם מגוש קטיף, וזאת בעקבות הבעיות התקציביות. , התושבים הודיעו לו כי יממנו את רכבו, בני הגיע למשרדי אלדן באשקלון והזמין רכב מדרגה נמוכה,
כששמעה מנהלת חברת ההשכרה באשקלון כי הוא עובד למען הגוש, הודיעה לו כי היא מאשרת לו רכב גדול יותר באותו תקציב.

ביום חמישי: יום צום לביטול הגזירה
בפעם הראשונה בתולדות המדינה נקבע יום צום בעל תוקף הלכתי לקהילות ישראל שיוקדש לתפילות לקריעת רוע גזירת גירוש יהודים מעל אדמתם. במהלך הצום תתקיים עצרת תפילה בה ישתתפו רבבות מתפללים.
גדולי הרבנים של הציונות הדתית קבעו את יום חמישי, ו' אדר ב' (17.3), ערב יום פטירת משה רבנו, כיום צום ותענית בתפילה לקריעת רוע גזירת גירוש היהודים מגוש קטיף ומצפון השומרון.

בשעה 16:00 ביום הצום תיערך עצרת תפילה בנווה דקלים שבגוש קטיף בהשתתפות רבבות מתפללים ובנוכחות הראשון לציון, הרב מרדכי אליהו והרב הראשי לשעבר, הרב אברהם שפירא. יש לציין כי עצרת התפילה תיערך בשיתוף עם קהילות יהודיות רבות בחוץ לארץ.

