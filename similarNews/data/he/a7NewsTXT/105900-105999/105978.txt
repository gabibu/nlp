

שלושה נערים בני 13-15 נכוו היום מאש שפרצה בקראוון בו שיחקו בנפצים במושב כפר-קיש שבגליל התחתון.

הנערים שיחקו בנפצים בתוך קרוואן המשמש כחדר ספורט במושב כפר קיש שבגליל התחתון. כתוצאה מההתפוצצות עלה הקרוואן באש. שלושת הילדים נכוו בינוני עד קשה ואישה נוספת נפצעה באורח קל.

אמבולנסים של מגן דוד אדום פינו תחילה את הפצועים לבית החולים "העמק" שבעפולה, שם קיבלו טיפול ראשוני. לאחר שיוצב מצבם, הם פונו לבית חולים רמב"ם בחיפה. המשטרה חוקרת את האירוע.

תושב המקום, חן גלוברמן, סיפר כי הילדים הוזהרו כבר בעבר מפני משחק בנפצים: "זו לא פעם ראשונה ששומעים על הנפצים הקטלניים האלה. אני פונה לילדים ולהוריהם שיזרקו עוד היום את הנפצים לפח. צריך לחדול מהמשחקים האלה".
