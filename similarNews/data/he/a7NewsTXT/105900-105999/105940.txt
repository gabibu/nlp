

היסטוריה בסוני: בפעם בראשונה יהיה לחברה מנכ"ל ויו"ר שאינו יפני - הווארד סטרינגר (63), אזרח ארה"ב ועיתונאי טלוויזיה לשעבר

סטרינגר, שנולד בווילס שבבריטניה, עמד עד כה בראש החברה הבת של סוני בארה"ב, ופיקח על עסקי הבידור של סוני. סטרינגר היה בעבר כתב של CBS, ובין השנים 1988-1986 כיהן כנשיא הרשת. הוא הצטרף לסוני ב-1997, וקיבל תואר אבירות ממלכת בריטניה ב-1999.

היו"ר והמנכ"ל היוצא, נובויוקי אידאי, אמר כי "סטרינגר הוא מנהל גלובלי, המסוגל לסלק את המחסום שמפריד בין קבוצות אלקטרוניקה לקבוצות בידור ולנצל את המשאבים באופן גמיש". אידאי ניהל את סוני במשך יותר מעשור.

חילופי ההנהלה מגיעים בתקופה קשה עבור החברה, שמתקשה לשקם את פעילויותיה בתחום האלקטרוניקה. סוני נפגעה מהתחרות עם יריבותיה הזולות יותר באסיה ועם חברות יפניות אחרות, ונמצאת בעיצומו ארגון מחדש.

סטרינגר אמר כי "לסוני יש מורשת שאין כמותה של אומץ, חדשנות ומנהיגות בכל העולם. אנו מצפים לאיחוד שני עמודי התווך שלנו, הנדסה וטכנולוגיה, עם נוכחותנו הבולטת בבידור ויצירת תכנים, כדי להעביר את המכשירים וצורות הבידור המתקדמות ביותר לצרכן".


