

שר הפנים אופיר פינס הורה לרשויות המקומיות ביש"ע, להפסיק מיידית הזרמת הקצבות למועצת יש"ע, בטענה שמימנו פרסומים נגד עקירת גוש קטיף וצפון השומרון. פינס שוקל חיוב ראשי הרשויות להוציא מכיסם תקציב זה

שר הפנים אופיר פינס-פז הורה לחמש רשויות מקומיות ביש"ע, לחדול מיידית מהזרמת הקצבות למועצת יש"ע, הגוף המייצג אותן.

לטענתו, תיקצוב גוף ייצוגי , אם הוא פועל נגד מדיניות הממשלה - הוא חריגה מסמכות. לטענת משרד הפנים, בשנתיים האחרונות הוציאו המעצות האזוריות - מטה בנימין, שומרון, הר חברון וגוש עציון וכן מועצה מקומית ביתר עילית, - כ-12 מיליון שקלים למימון תקציב מועצת יש"ע.
בנוסף, קיים לטענת מרשו של פינס, "פער בין הכספים שהועברו למועצת יש"ע, שעליהן דיווחו חלק מהרשויות המקומיות ביהודה ושומרון למשרד הפנים, לבין הכספים שהועברו בפועל".

כך טען אמש משרד הפנים בתשובתו לבג"ץ לעתירת תנועת "שלום עכשיו" נגד משרד הפנים ורשויות מקומיות ביש"ע. במרכז העתירה טענה "שלום עכשיו", לפיה משרד הפנים, מימן בעקיפין את ההתנגדות לתוכנית העקירה, באמצעות התקציבים שהעביר לרשויות מקומיות אלה.

משרד הפנים השיב לבג"ץ כי בשבועיים הקרובים יזומנו חמש ראשי הרשויות לשימוע במשרד הפנים. בשימוע יברר משרד הפנים אם הכספים ששימשו למימון מועצת יש"ע הוצאו שלא כדין וכן "אם סביר שמועצת יש"ע תמומן בהיקף כה נרחב בידי חמש רשויות מקומיות אלה".

בנוסף, כך נטען בתשובת השר פינס לבג"ץ, הורה משרד הפנים מיידית לרשויות המקומיות להפסיק בשבועיים הקרובים את הזרמת הכספים למימון מועצת יש"ע. אחרי השימוע יחליט שר הפנים, אופיר פינס, אם יש להעניש מינהלתית את ראשי הרשויות, כמו לחייב את חמשת ראשי הרשויות להשיב מכיסם את הסכומים שהוצאו למימון מועצת יש"ע, או להגביל את האוטונומיה הניהולית שלהם באמצעות מינוי חשב מלווה, שתפקידו לאשר לראש הרשות הוצאת כספים.


