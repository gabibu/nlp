

שר ביטחון, שאול מופז, וסגנו, זאב בוים, יציגו מחר (א') בפני הממשלה את מודל המילואים החדש.

המלצות הוועדה לרפורמה במערך המילואים יובאו מחר לאישור הממשלה ולאחר מכן לאישור של ועדת חוץ וביטחון של הכנסת.
במסגרת המלצות הוועדה ייקראו אנשי מילואים לשרת רק במצבי חירום או לצורך הכשרה ואימונים, ולא ייקראו למשימות ביטחון שוטף, שמירה על ישובים או אבטחת גבולות, השירות יוגבל ל-14 ימים בשנה ועובדי מנהלה יקבלו פטור ממילואים.

לפני 3 חודשים אישר שר הביטחון שאול מופז את המלצות הוועדה. "הרפורמה תוביל בסופו של דבר לחוק מילואים חדש. בעיני זאת מהפכה של ממש, כי לראשונה יש אמנה בין המדינה לפרט בנושא מערך המילואים", אמר מופז, "יש כאן מסר מאוד ברור לחיילי המילואים, שאזרחי ישראל, וממשלתה מוקירים את פועלם".

יו"ר תנועת בלת"מ (בלי תנאי מילואים), רועי רון, הודיע כי בכוונתו לשלוח לראש הממשלה, אריאל שרון מכתב בו הוא דורש ליישם את המלצות הוועדה עוד השנה. במכתב כותב רון: "אין ספק שלא דרושות 3 שנים כדי להקים 10-12 פלוגות בקבע קצר/ארוך שיחליפו אותנו בתעסוקות. כל בר-דעת יודע שניתן לעשות זאת תוך פחות משנה".
