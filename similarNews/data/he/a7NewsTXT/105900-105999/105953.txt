

למרות הצהרות אבו-מאזן בג'נין, בשכם וברמאללה מיוצרים טילי קאסם ומתוכנן שיגורם אל ערי השרון והמרכז. כבר בוצעו ניסויי ירי, ורק במקרה לכדו צה"ל והשב"כ ביאמון שממזרח לאום אל פאחם טילי קאסם מוכנים להפעלה

צה"ל ושירות ביטחון הכללי חשפו בחודשים האחרונים תשתית של ארגון החמאס באזור ג'נין, שבראשה עמד יחיא סעיד מוסא זיוד. תשתית זאת עסקה בייצור רקטות קסאם על מנת לאיים על ישובים ישראלים שמעבר לגדר הביטחון.לפני כחודשיים נעצר ג'בריל מחמד עבד אלרחמן זבידי, מבוקש כבן 19, פעיל מבצעי ב-"ג'יהאד אסלאמי בפלסטין" (גא"פ), אחיו של זכריא זבידי (העומד בראש גדודי חללי אלאקצא בג'נין). הוא נעצר על ידי כוחות הביטחון לאחר שניסה להימלט מהרכב בו נהג. ברכב בו נהג נתפסו רובה M-16 ושתי מחסניות.

קובי פינקלר מוסר שעד למעצרו היה ג'בריל זבידי הינו פעיל מבצעי בתשתית הג'יהאד האיסלאמי באזור ג'נין. הוא היה קשור למספר רב של פעילים מבצעיים ומבוקשים באזור, אשר חלקם נעצרו וחלקם עדיין פעילים בשטח. זבידי פעל באינטנסיביות להוצאת פיגועים נגד כוחות צה"ל באזור השומרון. כמו כן הוא היה מעורב בפיגועי ירי לעבר כוחות הצבא ובתכנון ואכוונת פיגועים המוניים. בחקירות פעילי החמאס נחשפה פעילות רחבה של תשתית הטרור שהוכוונה ומומנה ע"י בכירים בארגון הטרור חמאס בחו"ל. התשתית עסקה בחודשיים האחרונים בהשגת חומרי גלם לייצור רקטות קסאם. בתקופה זו רכשו פעילי התשתית כלים ואמצעים המשמשים לייצור חומרי הנפץ.

במסגרת החקירות הללו נחשף ביתו של ח'אלד מחמד ח'אלד זיוד, מחבל מהחמאס, תושב סילת אלחרתיה, ששימש כמקום אחסון חומר הדרכה בתחום ייצור אמצעי לחימה ורקטות קסאם. בביתו של פעיל החמא"ס נחשפו גם רובים מסוג M-16 , קלצ'ניקוב וכדורים רבים.

בהמשך החקירה נעצר גם עצאם שפיק עבד אלקאדר סמאר. מחקירתו עלה כי הוא שימש כיצרן אמצעי הלחימה של תשתית הטרור. הוא היה אחראי על הכנת חומרי נפץ, רקטות קסאם ומטעני חבלה רבי עוצמה. עוד עלה מחקירתו של עצאם כי הצליח לייצר מספר רקטות, ואף ביצע כמה ניסויי ירי. בחקירתו הודה עצאם סאמר כי במסתור שבבעלותו נמצאים רקטת קסאם מוכנה לשיגור; מזוודה המכילה מטען קלע; מטעני צינור; חומרים כימיים, דשן, מבחנות ובקבוקים המשמשים לייצור חומרי נפץ.

מעבדת הנפץ נחשפה בכפר אליאמון בליל 2 במרץ ופוצצה באופן מבוקר על ידי חבלנים. היא כללה גוף רקטת קסאם מאולתרת, שבעה מטעני צינור, שלושה שקי דשן, מיכלים וג'ריקנים עם חומרי נפץ, מבחנות זכוכית וכלי מעבדה.

ובתוך כך, מדווח כתבנו לעינייני צבא קובי פינקלר שמחמוד אלזהאר, מבכירי החמאס העניק ראיון לשבועון הלבנוני "אלוטן אלערבי" במסגרתו הוא נשאל אם "תכנית ייצור רקטות הקסאם עדיין נמשכת על-ידי המהנדסים של "גדודי עז אלדין אל קסאם", במהלך תקופת הרגיעה הנוכחית והזהירה".

תשובת מחמוד אל זהאר: "'גדודי עז אלדין אל קסאם' פועלים תמיד להסיק מסקנות ולפתח את הנשק שלהם. המוחות 'הקאסמיים' ימשיכו את פועלם כדי לפתח את הנשק הזה, בו הם עושים שימוש על מנת לבלום את האויב."

בעקבות חשיפת תשתית החמא"ס באזור ג'נין סוכל ניסיון נוסף לייצר ולהפעיל רקטות קסאם נגד ישובים ישראלים הגובלים בגדר ההפרדה, ובכך ליצור מאזן אימה חדש בצפון השומרון. חשיפת החוליות מעידה כי למרות הרגיעה ממשיכים ארגוני הטרור במאמציהם, המקבלים עידוד ודרבון מה"חוץ", להוציא לפועל פיגועי ראווה שיגרמו לתהודה רבה ויטרפדו את התהליכים החיוביים המתחוללים בין ישראל לפלסטינים.

אין זאת הפעם הראשונה שארגוני הטרור מנסים להעתיק את ייצור רקטות "קסאם" גם לשומרון ולבנימין. בעבר התגלו בשכם וברמאללה מעבדות לייצור טילי "קסאם". לאחר "חומת מגן" התגלו באזור ג'נין צינורות לייצור רקטות קסאם שהגיעו משכם.

