

בבית משפט בוושינגטון ייערך ביום שלישי הקרוב , 15 במרץ, דיון בבקשתו של יהונתן פולארד המרגל הישראלי, לערער על החלטת בית המשפט לערעורים, שלא לאפשר לו לערער על גזר דינו (מאסר עולם לא קצוב).

פולארד טוען כי נעשה מחדל במהלך הגנתו. כתבתנו רותי אברהם מוסרת כי לפני כשנה וחצי הופיע פולארד בבית המשפט, לראשונה מזה 16 שנה, לצורך דיון בעתירתו לאפשר לו לערער על גזר דינו. פולארד טען כי ריצ'ארד הייבי עורך הדין שנשכר על ידי ישראל, ושייצגו לאחר שנשפט, התרשל בצורה בלתי סבירה, בהמנעו מהגשת טופס, המוגש באופן אוטומטי והמאפשר לנאשם לערער. מחדל זה גרם לכך שפולארד נאבק מזה 16 שנים על זכותו לערער.

יצויין כי אי הגשתו של טופס הערעור חמורה בעיקר בשל העובדה כי על פולארד נגזר מאסר עולם לא קצוב על עבירה המוגדרת כריגול עבור מדינה ידידותית, שהעונש הממוצע הנגזר עליה בדרך כלל, הוא בין שנתיים לארבע שנים. העונש שהושת עליו היה גם בניגוד לעסקת טיעון שנרקמה בינו לבין התביעה, במסגרתה התחייבה התביעה שלא לדרוש יותר מ 20 שנות מאסר.

עורכי דינו של פולארד דרשו לאפשר להם לעיין במסמכים שהגיש שר ההגנה דאז, קספר ווינברג, לשופט במשפטו של פולארד.העתירה הראשונה נדחתה אז בטיעון טכני ואילו השנייה נדחתה בטענה ש"אין סיבה חדשה שתצדיק לאפשר לעורכי הדין את העיון במסמכים", וזאת על אף שאותם עורכי דין עברו תחקיר בטחוני, וסווגו ככאלו הרשאים לעיין במסמכים אלו.

הוועד להשבת יהונתן פולארד הביתה הביעו פסימיות באשר לתוצאות הדיון המשפטי וציינו כי הם נערכים להמשך המאבק הציבורי. "האמריקנים רואים את חוסר האכפתיות שמפגינה ממשלת ישראל כלפי פולארד. אם ממשלת ישראל איננה נאבקת למען הסוכן שלה, אין סיכוי שהאמריקנים יעשו זאת במקומה".

הוועד החל בהפצתם של צמידים עליהם נכתב: "לשחרר את פולארד". מספר חברי כנסת כבר הודיעו כי יענדו את הצמיד על ידיהם לאות הזדהות עם פולארד.

עוד מתוכננת הפגנה בהשתתפות ח"כים מימין ומשמאל, ערב נסיעתו של רה"מ שרון לפגישה עם הנשיא בוש בעוד כחודש, זאת על מנת להדגיש את העובדה שהדרישה לשחרור פולארד היא הנושא היחיד שיש עליו קונצנזוס מוחלט של כל הציבור בישראל.
