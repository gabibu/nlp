

האופוזיציה מתנגדת להגבלות החמורות על המועמדים לנשיאות, וטוענת ששינוי החוקה נועד להכשיר את דרכו של ג'מאל מובארכ לנשיאות

אתמול אישר הפרלמנט המצרי, ביוזמת הנשיא חוסני מובארכ, את שינוי סעיף 76 בחוקה, על מנת לאפשר בחירות ישירות שבהן יתמודד יותר ממועמד אחד לנשיאות. כן אישר הפרלמנט שינוי קטן המחליף את בחירת הנשיא דרך משאל עם בבחירות ישירות וחשאיות. לאחר אישורה הועברה הצעת השינוי לוועדת החוקה, שאמורה להכין את ההצעה במשך החודש הקרוב ולאחר מכן להעבירה להצבעה האחרונה. לאחר שתאושר ההצעה היא תוצג למשאל עם.

בזמן הדיונים הפגינה קבוצה של אנשי שמאל מול הפרלמנט בדרישה שלא להציב תנאים נוקשים בפני המועמדים לנשיאות ובתביעה לבטל את מצב החירום שהוכרז במצרים מאז רצח הנשיא סאדאת, וקיים כבר 24 שנים.

האופוזיציה גם דורשת להכניס לחוקה סעיף נוסף, שיגביל את כהונת הנשיא לשתי קדנציות רצופות לכל היותר. המפלגה הנאצריסטית החילונית מתנגדת לשינוי כפי שהוצע, ודורשת שינויים נוספים. לפי ההצעה הקיימת חייב כל מועמד לנשיאות לזכות בתמיכתם של 20 אחוז מחברי הפרלמנט, וכן לתמיכה של כמה חברים מהמועצה המייעצת ומהמועצות המקומיות. למפלגה השלטת יש במקומות האלה רוב המגיע לכ-90 אחוז.

לפני שביקש הנשיא מובארכ לשנות את החוקה ולאפשר ליותר ממועמד אחד להתחרות על תפקיד הנשיאות, הוא ניסה להעביר את השלטון לבנו ג'מאל. כוונה זו עוררה מחאה ציבורית גדולה במצרים. יש לציין כי עד כה, כל המועמדים לתפקיד באו מקרב הדרג הבכיר של הצבא. אנשי הצבא הציעו את ראש המודיעין המצרי, הגנרל עומר סולימאן, כמועמד לתפקיד, והתנגדו להעברת השלטון לג'אמל מובארכ, שלא בא מהצבא.

מובארכ, שעד אז היה ברור שהוא מעוניין לפרוש, הבין כעת הבין שלא יוכל להבטיח את העברת השלטון לבנו על-פי השיטה הישנה ובתמיכת הפרלמנט, והחליט להציע את עצמו לקדנציה נוספת. בינתיים פעל לשינוי שיטת הבחירות, מתוך אמונה שבבחירות ישירות יוכל להכשיר את דרכו של ג'מאל לשלטון.

זהו התסריט שרוב מפלגות האופוזיציה חוששות מפניו, במיוחד לאור העובדה ששינוי החוקה המוצע מעמיד תנאים נוקשים בפני המועמדים ומשאיר בידי הנשיא סמכויות מרחיקות לכת, עד לפיזור הפרלמנט. האופוזיציה טוענת שהתנאי שמועמד יקבל את תמיכתם של 20 אחוז מחברי הפרלמנט והמועצה המייעצת, שיש בהם רוב מוחלט למפלגתו של מובארכ, נועד לחסום את דרכם של מועמדים שאינם ממפלגת השלטון, והוא נתפר במיוחד על-פי מידותיו של ג'מאל מובארכ. האופוזיציה מתנגדת גם להצעה שיו"ר הפרלמנט יעמוד בראש הוועדה המפקחת על הבחירות, ומבקשת שהוועדה תורכב משופטים ומנשיאי בתי משפט בהווה או בעבר.

בינתיים רק האחים המוסלמים הביעו תמיכה בהצעת הנשיא, ונראה שביניהם ובין מפלגת השלטון נרקמת עיסקה, שמקורה בחשש מפני מועמד חילוני מהאופוזיציה. לאחרונה מנסות מפלגות האופוזיציה להגיע להסכמה על מועמד אחד שיהיו לו סיכויים טובים להתמודד מול הנשיא מובארכ. יו"ר המפלגה הנאצריסטית, דיא אל-דין, שהודיע שלא יתמודד לנשיאות, אמר שמפלגתו מכינה הפתעה ודיבר על אישיות לאומיות מוכרת הזוכה לתמיכה רחבה בקרב כל שכבות העם המצרי. בין השמות האפשריים נזכר האינטלקטואל חסניין הייכל, אך גם שמו של ח'אלד עבד אל-נאצר עולה בהקשר זה.


