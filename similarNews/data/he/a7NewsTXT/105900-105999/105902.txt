

ראש הממשלה, אריאל שרון, שב ומזהיר כי הצבעה נגד תקציב מדינה משמעותה הפלת הממשלה. שרון ביקש את סיוע נשות הליכוד "בשביל למנוע את הפלת ממשלת הליכוד".

"יש לנו בעיה. יש קבוצה מתוך סיעת הליכוד שמאיימת להצביע נגד התקציב ובכך להפיל ממשלה של הליכוד", אמר רה"מ אריאל שרון בכינוס בבית החייל בתל-אביב שערכו נשות הליכוד לרגל יום האישה.

שרון קרא לנשים "לנצל את ההשפעה שיש לכן על הגברים, ולעשות כל מאמץ שלא יווצר מצב שממשלה של הליכוד נופלת בגלל העובדה שקבוצה של ח"כים בליכוד מאיימת להצביע נגד התקציב. אני בטוח שתפעלו בכל הכוח בשביל למנוע את הפלת ממשלת הליכוד".

"צריך שיהיה ברור: ההצבעה נגד התקציב משמעותה הפלת ממשלה שלנו", הוסיף שרון, "אני בטוח שאף אחת לא רוצה שזה יקרה ואני בטוח שאתן תפעלו בכל הכוח בשביל למנוע את הפלת ממשלת הליכוד".

שרון ממשיך לנסות ולגייס רוב בעד התקציב, אך לפי שעה טרם השיג רוב בכנסת. חבר הכנסת דוד טל הודיע כי יצביע נגד, אלא אם ייענו תביעותיו להגדלת התקציבים לסל הבריאות, ילדים בסיכון ועוד. הוא אמר כי שרון הציע לו מספר שינויים חברתיים, אולם הדבר אינו מספק.

חבר הכנסת יוסף פריצקי יימנע בהצבעה על התקציב. מנגד, חבר הכנסת מיכאל נודלמן הבטיח את תמיכתו בתקציב המדינה.

