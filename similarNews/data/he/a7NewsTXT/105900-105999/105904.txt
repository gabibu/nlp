

במשטרת כפר סבא הוגשה היום (ה') תלונה נגד רה"מ שרון, עו"ד טליה ששון, שר הבטחון מופז ובנימין בן אליעזר, לשעבר שר הבטחון.

מגיש התלונה אביעד ויסולי יו"ר המטה למען ארץ ישראל, טוען כי יש לחקור חשדות לעבירות לכאורה סביב הכנת דו"ח המאחזים על ידי עו"ד טליה ששון.

ויסולי אומר לכתבתנו רותי אברהם כי למעשה 'החשוד' העיקרי בהקמת המאחזים הוא רה"מ שרון, שעודד הגעת אזרחים למאחזים. שרון לדבריו מינה את עו"ד ששון שגם היא "נוגעת בדבר" כדי "לנקות" אותו, באמצעות הדו"ח.

ויסולי מוסיף כי ששון לא בדקה את שני המשרדים שעמדו מאחורי הקמת המאחזים: המחלקה שבראשה עמדה היא עצמה בפרקליטות, המחלקה לתפקידים מיוחדים, שעסקה בכל הנוגע למאחזים, ואת משרדו של שרון שכאמור עמד מאחורי המאחזים וקרא להקימם.

לטענתו, יש לחקור את מינויה ששון לצורך הכנת הדו"ח מאחר שקיים חשד שהוא נעשה לכאורה בניגוד גמור לחוק חובת המכרזים הקובע בין היתר תקופת צינון בין סיום תפקידה בפרקליטות למינויה על ידי משרד ממשלתי.

כמו כן, יש לדבריו לבדוק האם ששון עומדת בקריטריונים הדרושים למינוי יועץ למשרד ממשלתי שכן היא עזבה את הפרקליטות בשנת 04 ופעלה כעורכת דין עצמאית ללא פתיחת משרד כנדרש, ובכך לכאורה, אינה עומדת בדרישות החוק למינוי מעין זה.

עוד אומר ויסולי כי על המשטרה לבדוק חשד להתחזות לכאורה על ידי ששון, שכן היא הגישה את הדו"ח על נייר מכתבים של משרד רה"מ בשעה שאינה מכהנת כעובד מדינה. לטענתו, ששון לא הודיעה ללשכת עורכי הדין כי עזבה את משרתה בפרקליטות ובכך היא מוצגת כעו"ד מפרקליטות המדינה דבר היוצר 'מצג שווא' בפני הציבור.

בדו"ח עצמו אומר ויסולי יש חשד לדברי הסתה נגד מתיישבי יש"ע היהודים, כולל קריאה להתעלל בהם על ידי ניתוקם מחשמל וממים.

כמו כן, הדו"ח אינו מתייחס כלל למעורבותם של מי שהיו לכאורה אחראים לאישור הקמת המאחזים, לבנייתם ולהרחבתם: שר הבטחון שאול מופז ושר הבטחון לשעבר פואד.

ויסולי מציין כי עולה חשד לעבירות רבות סביב הכנת הדו"ח, והוא ממתין עתה להחלטת המשטרה לפתוח בחקירה.
