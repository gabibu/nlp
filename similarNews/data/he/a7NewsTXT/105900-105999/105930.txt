

טליה ששון המציאה מחדש את החוק לגבי המאחזים, ואז קבעה שהמאחזים לא חוקיים כי הם לא מתאימים לחוק שהמציאה זה עתה. וגם שכונות הרחבה של יישובים, מסתבר מהדו"ח, אינן חוקיות גם אם קיבלו את כל האישורים

מעניין כמה מאלו שעסקו ביומיים האחרונים בנושא המאחזים, טרחו בכלל לקרוא את הדו"ח במלואו, בלי להתבסס על הספינים התקשורתיים שהשמיע הגברת ששון במסיבת העיתונאים שלה. קריאה באותיות הקטנות של הדו"ח, הארוך הטרחני והמשעמם, חושפת את השקרים של קביעת ההגדרה "מאחזים לא חוקיים".

במשפט אחד: הגברת ששון המציאה לעצמה הגדרה חדשה של חוקיות הבניה ביש"ע, שלא היתה קיימת עד שלשום, ואחרי שקבעה את ההגדרה השרירותית הזו החליטה שיש למעלה ממאה מאחזים לא חוקיים, כי הם לא מתיישבים עם ההגדרה החדשה של החוק שהגברת ששון המציאה זה עתה.

כתבנו מציין כי זה מתחיל מעצם ההגדרה "מאחז", שלא היתה ברורה עד כה. לטליה ששון אין ספק: מאחז הוא יישוב חדש, גם אם הוא קיים בתוך תוכנית מיתאר או צווי תפיסה של יישוב קיים. למה יישוב ולא שכונה? כי כך קל יותר לערער את חוקיות האתר. כך היא יכולה לכתוב פרק שכותרתו "התנאים ההכרחיים להקמת יישוב באיו"ש":הקמת ישוב בשטחי איו"ש לפי הדין הפנימי מחייב קיום מספר תנאים בסיסיים. ראשית, ההחלטה על הקמתו צריכה להתקבל על ידי הדרג המדיני המוסמך. מאז ומעולם, עמדו כל ממשלות ישראל בהחלטותיהן על כך, כי הקמת יישוב חדש טעונה החלטת הממשלה.

כך לגבי ישוב בישראל וכך לגבי ישובי איו"ש. הקמת יישוב מצריכה מגוון שיקולים, בהם שיקולים כלכליים, חברתיים, גיאוגרפיים, פוליטיים, ציבוריים, ואחרים. הקמת יישוב ישראלי בשטחי איו"ש מחייבת שיקולים נוספים על הנזכרים לעיל, ובהם גם שיקולי מדיניות בינלאומית ולאומית, ושיקולי ביטחון.

רק בידיו של הדרג המדיני המוסמך הכלים לשקול את השיקולים הללו - ובצידם מוטלת עליו האחריות המתחייבת מההחלטה".

טליה ששון, אומר כתבנו חגי הוברמן, קבעה איפה שרירותית, שמאחז הוא יישוב, ולכן נדרשת לו החלטת ממשלה, אפילו כשהוא במשבצת שניתנה לחטיבה להתיישבות, אותה החטיבה חייבת לפתח על פי ההסכם עם המדינה.

בכך פסלה בהינף קולמוס את הנוהג שהיה קיים כל השנים, ושעוגן בהחלטה 150 מימי נתניהו (אותה היא דורשת לשנות כעת), שלהרחבת יישובים מספיק אישור של שר-הביטחון, כממונה על שטחי יש"ע (הנמצאים חוקית תחת משטר צבאי).

שלושת התנאים הנוספים שבגינם מאחז אינו חוקי הם העדר "סטאטוס תכנוני כדין". כלומר -מאחז שנבנה בלי שחלה על השטח עליו הוקם תוכנית מפורטת בת תוקף מכוחה ניתן לקבל היתר בניה איננו חוקי, מאחז בלתי מורשה שאינו "צמוד דופן" (ביטוי חדש שטליה ששון המציאה במיוחד לדו"ח שלה) ליישוב קיים, אלא מרוחק ממנו בקו אווירי כמה מאות מטרים ויותר, ומועד הקמת המאחז הוא משנות התשעים, בעיקר מאמצע שנות התשעים ואילך. הגב' ששון אף קובעת כי "ארבעת התנאים המתוארים לעיל הינם תנאים מצטברים. העדרו של אחד משמעו שהיישוב איננו חוקי".

כך אפשר להבין איך רשימה של 28 מאחזים "לא חוקיים" לפי רשימת משרד הביטחון, שגדלה ל-42 מאחזים שארה"ב דורשת לפנותם (ברשימה האמריקנית נמצאים כל המאחזים שהוקמו אחרי 21.3.2001, יום כינונה של ממשלת שרון הראשונה) תפחה פלאים ל-105 "מאחזים לא חוקיים".

זה לא קשה כשקובעים שכל מה שנבנה ב-15 השנים האחרונות ביש"ע, הוא פשוט לא חוקי כי "עיינתי בהחלטות הממשלה, ישיבות שרים לביטחון, ישיבות ועדות שרים להתיישבות בין שנקראו כך ובין שתפקדו כועדות משנה להתיישבות של ועדת שרים לביטחון - ולמיטב בירורי אין בנמצא החלטת ממשלה או ועדה כאמור, החל מראשית שנות התשעים ואילך, בה הוחלט על הקמת ישוב חדש בשטחים, או הרחבת שכונה של יישוב ותיק יותר" - כלשון הדו"ח.

כלומר: לא רק מאחזים, אלא גם שכונות חדשות שנבנו ביש"ע, אם אינן צמודות לבניה הישנה "צמודות דופן", אינן חוקיות לפי טליה ששון. כי אין עליהן החלטת ממשלה (כי על שום שכונה במדינה אין החלטת ממשלה).

מי שלא מאמין מוזמן לקרוא את הפיסקה הבאה בדו"ח של טליה ששון: "חוות הדעת עוסקת בבחינת המאחזים הבלתי מורשים ולא בבחינת יישובים אחרים באיו"ש או שכונות בלתי מורשות של ישובים קיימים... למען הבהירות יש לציין כי הגדרת מאחז, כפי שהוגדר על ידי, הוא יישוב שאיננו צמוד דופן ליישוב קיים. עיון בנתוני המינהל האזרחי מלמד כי הוקמו שכונות והרחבות ליישובים קיימים, שהם צמודי דופן ליישוב, אך מהבחינה המשפטית, מצבם לעיתים אינו שונה מהמאחזים הבלתי מורשים. בהתאם להגדרת סמכויותי - לא עסקתי בשכונות בלתי מורשות אלה". סליחה, מתנצלת כאן טליה ששון, ביקשו ממני לעסוק רק במאחזים, לכן אני מתנצלת שלא טיפלתי באותה צורה בכל הבניה ביש"ע.

כתבנו מוסיף כי הגב' ששון מתלוננת בדו"ח שלה, כי תנופת עיבוי המאחזים עדייןבעיצומה. היא מציינת למשל, כי ב"גבעת הדגל" - רמת גלעד ליד קרני-שומרון, מאחז המאויים בעקירה - הוקם בדצמבר 2004 גן משחקים וצופו שני קרוונים באבן. שומו שמיים: להקים גן משחקים לילדים? ועוד במאחז לא חוקי? (נקווה שהילדים שם חוקיים).

בימים שאריק שרון היה אריק שרון הטוב, הוא היה מחרף ומגדף את טליה ששון כמו שעשה כל השנים, ואח"כ מטיח את הדו"ח בפניה ואומר לה: "מי את בכלל?" אריק שרון הנוכחי מאמץ את הגרוטסקה המשפטית הזאת כאילו היתה תורה משמיים.
