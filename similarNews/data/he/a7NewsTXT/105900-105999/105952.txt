

הנהלת רשות השידור הודיעה לפני הצהרים כי אין באפשרותה לשלם משכורות לעובדיה או חובות לספקים. זאת בשל הנחיית שר התקשורת אהוד אולמרט לרשות להפסיק לגבות מהציבור דמי אגרת טלוויזיה ורדיו.

הנחיית אולמרט ניתנה מאחר שתקציב הרשות לשנת 2005 טרם אושר על ידי הכנסת, כנדרש בחוק.

דובר רשות השידור פירסם לפני דקות אחדות, את המכתב שנשלח הבוקר לעובדיו: "רשות השידור סיכמה את מסגרת התקציב לשנת 2005 עם ראשי אגף התקציבים באוצר כמקובל וכנהוג במרוצת השנים.

שר האוצר אישר עפ"י חוק את סכום אגרת הטלויזיה בתוספת הצמדה עפ"י הקבוע בחוק, בשיעור של 409 .

טרם פורסם ברשומות גובה ומועדי גבית האגרה ע"י הגורם המוסמך עפ"י חוק , ובהיעדר הפרסום אין באפשרותנו לגבות את האגרה   מובהר בזאת כי עיכוב זה אינו בשליטת רשות השידור.

על כן, אין כל אפשרות לרשות השידור, מחוסר מקורות מימון להבטיח את תשלום חובותיה כולל שכר לעובדים , לספקים ותשלומים לפורשים ועוד, עד לגביית האגרה.

עפ"י חוק, אין רשות השידור יכולה ללוות כספים מהבנקים, ואנו מבטיחים שהתשלומים יבוצעו תוך שבועות ספורים מפרסום האגרה ומועדיה ברשומות".


