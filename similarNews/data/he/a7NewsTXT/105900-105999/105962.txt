

הממשל האמריקאי יפצה ניצולי שואה שרכושם הוחרם ונבזז על ידי קצינים בכירים בצבא ארה"ב בתום מלחמת העולם השנייה.

ארה"ב תשלם 25.5 מיליון דולר לניצולי שואה ולקרוביהם של יהודים הונגרים שנספו בשואה. זאת כפיצוי על כך שקצינים בכירים בצבא ארה"ב בזזו אוצרות יהודיים מרכבת אחרי שתפסו אותה במאי 1945 בדרכה לגרמניה. לפי ההערכה, שווי הרכוש שהיה על הרכבת נאמד ב-90 מיליון דולר.

הפיצוי יחולק בין ארגוני סיוע לנזקקים בישראל, הונגריה, ארה"ב וקנדה. הארגונים יעבירו את הכסף למשפחות נזקקות של ניצולי שואה הונגרים.

תשעה ימים אחרי כניעת גרמניה הנאצית במלחמת העולם השנייה, השתלטו כוחות אמריקאיים על 29 קרונות רכבת שהכילו רכוש של יהודי הונגריה שנבזז על ידי הנאצים. הממשל האמריקאי הודה באחריות לתפיסת הרכבת רק ב-1999, בעקבות הקמת ועדת חקירה היסטורית.

ב-2001 הגישה קבוצת ניצולי שואה יהודים יוצאי הונגריה תביעה ייצוגית לבית משפט פדראלי במיאמי פלורידה, בשם 30 אלף יהודים שרכושם הוחרם.
במהלך המשפט התברר כי הרכבת והפריטים היקרים שעליה, השייכים כאמור, ליהודי הונגריה נתפסו כשביקשו הנאצים להעביר את הרכבת אל מחוץ לגבולות הונגריה למקום מסתור.
היהודים תבעו מזה זמן רב מארצות הברית פיצויים על רכושם הרב שהיה ברכבת, שזכתה לכינוי 'רכבת הזהב'.
פרקליטם של התובעים מסר כי לא היה מדובר רק על פיצוי כספי, אלא 'סגירת חשבון' היסטורית.
