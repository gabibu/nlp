

מנהיגי האיחוד האירופי גיבשו טיוטה של הצהרת סיכום בתום כינוס החירום שהתקיים אתמול בבריסל. נכתב בה כי נוכחות של כוח צבאי במפרץ היא אמצעי חיוני על מנת להבטיח שיתוף פעולה עיראקי. עוד נכתב בהצהרה, כי נטל ההוכחה הוא על עיראק, ושעבודת הפקחים לא יכולה להימשך ללא שיתוף פעולה מלא מצד הממשל העיראקי.

למרות ההצהרה המשותפת, התגלו חילוקי דעות בקרב ראשי המדינות: שר החוץ הגרמני, יושקה פישר, אמר כי גרמניה תתמוך בשימוש בכוח נגד עיראק רק אם יוכח כי זו אפשרות הפעולה האחרונה. מזכ"ל האו"ם, קופי ענאן, אמר עם הגיעו לבריסל שעשרה מיליון עיראקים עלולים להיות בסכנת רעב ושני מיליון עלולים להפוך לפליטים במקרה של מלחמה.

מתאם מדיניות החוץ של האיחוד, חוויאר סולנה, אמר בצהריים כי יש להסכים שמלחמה בעיראק נחוצה, רק לאחר שמוצו כל הדרכים הדיפולומטיות לפתרון המשבר בעיראק.

עמדה זו מנוגדת לעמדתן של בריטניה ספרד איטליה, דנמרק ופורטוגל שדוחקות באיחוד האירופי לתמוך בקו הנוקשה של ארה"ב.
