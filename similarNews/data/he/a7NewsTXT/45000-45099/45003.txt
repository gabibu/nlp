

אולמרט הודיע על התפטרותו מראשות העירייה.

"אני מתכוון מחר בבוקר להעביר לשר הפנים מכתב בדבר התפטרותי מתפקידי כראש העירייה. בכך אסיים 9 וחצי שנות שירות בתפקיד". כך אמר ביום א' בערב ראש עיריית ירושלים אהוד אולמרט בישיבת מועצת העיר.

אולמרט אמור להתמנות לשר בכיר בממשלה הנכנסת, ועל פי החוק מחויב להתפטר מכל תפקידיו הקודמים.

ממלא מקומו אורי לופליאנסקי אמור להחליפו כראש העירייה במהלך החודשים הקרובים.

ראש עיריית ירושלים הנכנס לופליאנסקי מסר כי הסטטוס קוו בירושלים יישמר.

"המרקם העדין של עירנו, שעוצב לאורך שנים רבות, חייב להישמר. שהכל ירגישו שכאן ביתם.

יש בעירנו שסעים ותהומות המפרידים בין אוכלוסיות שונות. זהו שסע שהוא לדעתי עמוק מדי, וכפי שפעלתי כל ימי חיי לגישור ולמציאת המשותף בין כולם, כך אעשה בתפקידי החדש לצמצום מתחים.

אני מושיט ידי לכל, נעבוד בשיתוף פעולה מלא, הסטטוס קוו יישמר, נניף את דגל הסבלנות והסובלנות",

כך אמר ביום א' בערב ראש עיריית ירושלים החדש אורי לופליאנסקי, אשר ייכנס לתפקידו ביום ב' בשעה 4 אחה"צ, לאחר שראש העיר אהוד אולמרט הודיע על התפטרותו מתפקידו לקראת כניסתו לתפקיד שר בממשלה הבאה.

בנאום הפרידה שנשא בפני חברי מועצת העיר הודיע אולמרט על התפטרותו מתפקידו.

"אני מתכוון מחר בבוקר להעביר לשר הפנים מכתב בדבר התפטרותי מתפקידי כראש העירייה. בכך אסיים 9 וחצי שנות שרות בתפקיד...

"קשה לי לחשוב שלא אגיע לכאן בשעת בוקר ואנהל סדר יום לו אני רגיל כל כך. סדר יומי כאן, מראשיתו ועד תומו, היה רצוף בעיסוק. היו לו הרבה פנים וזוויות (שונים), אבל תמיד היה מרוכז בשלומה של העיר, בתושביה, באורח החיים שלהם וביכולתם לקיים את חייהם בשלום, בשלוה ובסובלנות הדדית", אמר אולמרט.

אולמרט השיב בנאומו לביקורת שהושמעה כלפיו במהלך שנות כהונתו, כאילו תפקידו כראש עיר היווה עבורו מקפצה בלבד לתפקיד ממלכתי בכיר יותר.

"נאמרו הרבה דברים על מה עניין אותי ומה העסיק אותי, הורגלתי כי מי שמנהל תפקיד זה אינו יכול לצפות למידה מינימלית של התחשבות והערכה. אבל איש לא ייטול ממני את האהבה חסרת הגבולות לירושלים, לרחובותיה, לפינותיה, לאבניה, לכל תושב בה, בצפון בדרום במזרח ובמערב. כל השנים לא חדל לפעם בי רצון אדיר, שיהיה טוב לכל מי שנמצא כאן", הוא אמר.

אולמרט ציין במיוחד את התקופה האחרונה, בה סבלה עירו מפיגועי טרור רבים.

"בשנתיים האחרונות זה היה קשה במיוחד, אולי קשה יותר מאשר אי פעם בהיסטוריה של ירושלים. אני זוכר את הימים של ירי בגילה, את המבט המבוהל בעיניים של ילדים, את האומץ והנחישות שגילו התושבים ועובדי העירייה, אשר היו שם בכל רגע לחבק אותם ולתת להם תחושה שהם לא לבדם. כולנו היינו שותפים לחוויה, ששום עיר אחרת בעולם לא התנסתה בה באינטנסיביות כזו... אני זוכר שהיו התרעות וחשבתי על כל האמהות שאמרו כמה הן פוחדות שילדיהן נוסעים באוטובוסים - אבל הם נסעו. חשבתי, איזו זכות נתגלגלה לידיי להיות איתם בעמידה איתנה זו", אמר אולמרט.
אולמרט סירב לגלות איזה תפקיד ייעד לו ראש הממשלה שרון בממשלתו, אך אמר, כי בתפקידו החדש יתגעגע בודאי לראשות העירייה.

"עוד ימים אחדים אפנה לעיסוקים אחרים. מעולם לא הסתרתי מאיש שיכול להיות שיבוא יום בו ארצה לתרום חלקי לחיים הציבוריים במדינת ישראל, אבל כל אלו לא ישנו את תחושותיי כלפי העיר הזו", אמר.
הוא ניפרד מחברי המועצה באומרו, כי למרות הביקורת שהוטחה כלפיו במשך השנים, הוא אינו
מתכוון "להשחיז סכינים" והודה בהתרגשות לכל חברי המועצה.

אולמרט הודיע בישיבה כי מחליפו אורי לופליאנסקי, אשר כיהן כממלא מקומו בארבע השנים האחרונות, ימשיך לנהל את העיר באופן אחראי ומתחשב, וזאת "למרות" היותו ראש העיר החרדי הראשון בהיסטוריה. הוא גם התייחס לטענות שהושמעו כלפיו כאילו "מכר" את העיר לחרדים.

"מהרגע הראשון אמרו עלי, כי מכרתי את העיר לחרדים. מעולם לא היה כזב כזה. אני אינני חרדי, מעולם לא הייתי וכפי שאני מכיר את עצמי, לעולם גם לא אהיה. אבל אני חש כלפי הציבור החרדי מחויבות גדולה, בדיוק כפי שאני חש כלפי כל ציבור אחר. מגיע לציבור זה תנאים שווים לתנאים של שאר התושבים.

"אני לא מהסס לומר את מה שאמרתי תמיד: שירושלים נהייתה בזמן כהונתי יותר חילונית מבעבר ויותר חרדית מבעבר - חילונית לחילוניים וחרדית לחרדים, כפי שצריך להיות... אין לי ספק שהסובלנות בעיר תימשך עד לאחר שיתקיימו הבחירות. אני משוכנע שהסטטוס קוו יתקיים, לא בגלל שאורי צריך להוכיח למישהו משהו, אלא בגלל שכך הוא האיש", אמר אולמרט.

מחליפו של אולמרט, לופליאנסקי, כיהן עד כה כממלא מקומו של אולמרט ויושב ראש ועדת התכנון והבניה, ושימש בעבר גם כממונה על תיק שרות המשפחה וקהילה וסגן ראש העיר. בנוסף, מכהן לופליאנסקי כחבר המועצה הארצית לתכנון ובניה וחבר במרכז הארצי לפיתוח המקומות הקדושים.

בשנת 1976 ייסד את "יד שרה" והוא מכהן כיו"ר הארגון גם כיום. על פועלו זה זכה בפרסים ואותות
הוקרה רבים, ביניהם פרס ישראל, אות הנשיא למתנדב, פרס יו"ר הכנסת, פרס קפלן, אות ההתנדבות מטעם איגוד אמני ישראל, התנועה למען ארץ ישראל טובה וכן זכה בפרס הגרונטולוגיה (מדע הזיקנה).

לופליאנסקי נולד בשנת 1951 בחיפה, הוא נשוי ואב ל-12 ילדים ומתגורר בשכונת סנהדריה בירושלים.

בנאום כניסתו לתפקיד הבטיח לופליאנסקי, כי כשיעמוד בראש עירית ירושלים ישמור על סובלנות וסבלנות כלפי כל המגזרים, ויפעל בעדינות ובהתחשבות.

"עלינו לדאוג שכל קבוצה תוכל לחיות כאן את חייה בשלווה ולקיים את אורחותיה הדתיים והתרבותיים בחופש מוחלט. אהיה ראש עיר של כולם. אל נא נשפוט אדם לפי לבושו ואורחות חייו אלא על פי מעשיו.. מקובל שנבחרים מקבלים 100 ימי חסד, אני אינני מצפה שמישהו ייתן לי גם מחצית מתקופה זו. אינני חדש כאן ונתיבותיה של עירנו מוכרות, ועם זאת, גם לי מגיעים ימי חסד אחדים", אמר לופליאנסקי.

הוא הציג בפני חברי המועצה כמה מתוכניותיו לניהול העיר.

"אסור שירושלים תישאר עיר עניה, עיר שבה יש ילדים רעבים ואחרים הנוטשים את ספסלי הלימוד כדי לצאת ולפרנס את הוריהם. כשהנחתי את היסודות ל"יד שרה" היה מישור פעילות זה שומם ומופקר. היום, מלחמתנו צריכה להיות ברעב ובחוסר התעסוקה. שוויון ההזדמנויות בחינוך וצמצום פערים בתוך כל האוכלוסיות בעירנו, חייב להיות נר לרגלנו. על כל ילד ללמוד בכיתה בנויה ומסודרת".

ראש העירייה הנכנס אמר, כי עירית ירושלים תעשה ליצירת תנאי קיום וחיים טובים יותר לכל תושבי העיר, ותפעל בעיקר בקרב תושבי מזרח ירושלים למען שבעתיד ישפיעו אלה על היכולת לקיים הידברות בשלום.

עוד אמר לופליאנסקי, כי יש להסיר מכשולים ביורוקרטיים מעל אנשי עסקים, למשוך יזמים ולראות מדי יום ביומו את צרכי התושב.

"שיפור איכות החיים העירוני חייב להתחיל אצלנו בביתנו, בהתנהגותנו לפונה הכואב ופתרון מהיר למצוקתו בלא סחבת, בחיוך. כולנו שליחי ציבור המחויבים לעסוק במלאכתנו באמונה".
