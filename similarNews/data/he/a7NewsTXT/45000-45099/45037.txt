

משרד התיירות והקרן הקיימת לישראל יוזמים במשותף פרויקט ארצי תיירותי רב שנתי להכשרת מסלולי טיול בארץ התנ"ך . דובר משרד התיירות מוסר כי הפרויקט המשותף הנו פרי מאמצים שמשקיעים שני הגופים בפיתוח המוצר התיירותי תוך בניית מגוון מוצרים חדשים וייחודיים.

הדובר הוסיף בדיווחו כי מטרת הפרויקט הינה להגביר את הזיקה אל התנ"ך בצורה חווייתית ומאתגרת תוך זיהוי חבלי ארץ שונים עם הספור התנ"כי. יש לציין כי במקרים רבים הסיור במקום ההתרחשות המקראית שופך אור חדש ושונה על אתר מוכר וידוע, ומאפשר למסייר להבין ולחוות את הסיפור המקראי בהיבטים ורבדים חדשים ואחרים.

השילוב בין הטקסט המקראי, השפה, הנוף, התצפית, הממצא הארכיאולוגי, שרידי התרבות החומרית, הצומח והחי כל אלה יחד יוצרים חוויה רב חושית אינטלקטואלית ורגשית מיוחדת במינה.

מסלולי הסיור מיועדים לקהלי תיירות הפנים והחוץ כאחד והם כוללים : קבוצות מודרכות, משפחות ובודדים ודגש רב על מערכת החינוך (בתי ספר, תנועות נוער, צבא, מתנסים וכו').

הכשרת המסלולים כוללת:
הכשרת תנאי השטח באתרים לביקור מטיילים , שיחזור אתרים ונופים מקראיים,

הכשרת מסלולי הליכה ושילוט האתרים בהתאם. כמו כן יכלול הפרויקט השקעה באלמנטים של שיווק והדרכה כמו: מפות מסלולים, דפדפות הסבר, אתר אינטרנט, הפעלות חינוכיות וכד'.

מבין המגוון הגדול של סיורים אפשריים נבחרו בשלב זה 12 מסלולים המוצעים לפיתוח בשלב הראשון ביניהם:
שמשון הגיבור בין צרעה לאשתאול
מלחמת דוד וגולית   בעמק האלה
בעקבות ארון הברית
מלחמת דבורה ברק וסיסרא בהר תבור
אליהו הנביא בכרמל ועוד.
בשנה הקרובה יפותחו שני מסלולים כפילוט לימודי , האחד בעמק האלה והשני בגלבוע.

מעבר לשיתוף הפעולה בין משרד התיירות והקרן הקיימת לישראל שותפים בפרויקט גורמים ממשלתיים נוספים כמו: משרד החינוך, משרד התרבות, הסוכנות היהודית, ק.חינוך ראשי וגורמים נוספים אחרים.
