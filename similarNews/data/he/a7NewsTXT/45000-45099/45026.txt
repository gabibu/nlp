

המפקדים והטייסים של טייסת 69 של חיל אוויר, הטייסת שבה טס הנווט רון ארד, ייפגשו באילת עם תלמידי כיתות י"ב מ"בית הספר ע"ש אלון" במסגרת פרויקט בית הספר "זוכרים את רון ארד", המתקיים מדי שנה.

זו השנה הרביעית ברציפות שבה מתקיים מפגש מסוג זה. מטרת המפגש היא העלאת נושא רון ארד פעם נוספת לסדר היום הציבורי והבאת סיפורו של רון ארד מפי המפקדים של הטייסת ומפיו של סא"ל יוסקה הררי, יושב ראש העמותה למען רון ארד.

בעבר נפגשו התלמידים עם הטייס אבי, שיצא עם רון למשימה, שממנה לא שב.

התלמידים ישמעו מפי הטייסים על טייסת הקרב, על חיל האוויר ועל מגוון התפקידים והפעולות לקראת גיוסם לצה"ל.

לקראת סיום הביקור יתקיים משחק כדורעף בין תלמידי כיתות י"ב לבין טייסי ומפקדי הטייסת. למפגש הוזמנו בני משפחותיהם של שמונה טייסים מאילת המשרתים כיום בחיל האוויר.
