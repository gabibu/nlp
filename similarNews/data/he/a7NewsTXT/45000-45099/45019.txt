

"אין לשפוט אדם לפי אורחות חייו ולבושו אלא על פי מעשיו. אני מושיט ידי לכל, אהיה ראש עיר של כולם ואפעל גם לצמצום תחושות קיפוח בקרב תושבי מזרח העיר", כך אמר אמש ראש עיריית ירושלים הנכנס אורי לופליאנסקי בפני מועצת העיר. לופליאנסקי הבטיח כי יפעל למען השמירה על הסטטוס קוו בין דתיים לחילוניים בעיר. לופוליאנסקי הוא מקימו של ארגון החסד "יד שרה", שסניפיו פרוסים על פני כל הארץ.

זמן קצר קודם לכן הודיע אהוד אולמרט ראש העיר היוצא על התפטרותו.

"אני מתכוון להעביר מחר בבוקר לשר הפנים מכתב בדבר התפטרותי מתפקיד ראש העירייה ובכך אסיים תשע וחצי שנות שירות בתפקיד", אמר אולמרט בישיבת מועצת העיר.

אולמרט עתיד להתמנות לשר בכיר בממשלה הנכנסת, ועל פי החוק הוא חייב להתפטר מכל תפקידיו הקודמים.

מהיום יכהן בתפקיד ממלא מקומו אורי לופליאנסקי.
