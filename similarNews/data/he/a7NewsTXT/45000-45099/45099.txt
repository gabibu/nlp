

עיריות ירושלים, תל אביב-יפו ובני ברק יכינו בתוך חודש וחצי תשובה לבג"ץ, ויודיעו בה אם הן מוכנות לקבל את הצעות בית המשפט הגבוה לצדק, ויגבשו "מבחנים להקל את הנטל מעל צרכנים מעוטי יכולת שבשל מצוקה קשה אין ידם משגת לפרוע את חובותיהם בתשלומי צריכת מים". כך מובא בהחלטת ביניים של בג"ץ בעתירה שנדונה זה מכבר ושעניינה הוא מדיניות הרשויות המקומיות לנתק את אספקת המים לבתיהם של חייבים שידם אינה משגת לשלם את חובות המים.

עוד החליט בג"צ כי הוא ממליץ לרשויות "לסייג את ההסדרים החקיקתיים שהרשויות מורות מכוחם להפסיק את אספקת המים לצרכנים שלא פרעו את

חובם בגין אספקת מים, כך שהאמצעי הזה יינקט רק לאחר שמוצו דרכים אחרות לגבות את החוב, או לאחר שהרשויות משוכנעות שהחייב אינו פורע את החוב בגלל סרבנות גרידא".

מדובר בעתירה שהוגשה בחודש יולי 2001 בשמם של שישה תושבי העיר יפו ובשמם של שני ארגונים לשינוי חברתי: עמותת "ידיד - מרכזי זכויות בקהילה", ו"הל"ב -התנועה למלחמה בעוני", העוסקים בקידום ובשמירה על זכויותיהם של קבוצות חלשות ומעוטות יכולת בישראל.

לכל העותרים, תושבי יפו, חובות גבוהים בגין מים, הנובעים מחוסר יכולת כספית לשלמם. בעבר נותקה אספקת המים לביתם, והם נאלצו להתמודד ימים ארוכים ללא מים זורמים בביתם. כיום הם עומדים בפני סכנת ניתוק.

בעתירה נטען כי אספקת מים היא זכות יסוד שאיננה ניתנת להפרה באמצעות חוק עזר עירוני, וכי על העיריות להסתפק בסמכויות הנתונות להן בלי לפגוע ביכולתם של האזרחים להתקיים.
