

משלחת ישראלית, בראשית סמנכ"ל כלכלה במשרד החוץ יוסי גל, תצא היום ללונדון כדי להשתתף בשני מפגשים שייערכו השבוע: כינוס המדינות התורמות לרשות וכינוס של כוח המשימה לקידום ה"רפורמות" ברשות. במשרד החוץ ציינו כי אין קשר בין שני הכינוסים הללו לבין כינוס לונדון הקודם, שאותו יזם ראש ממשלת בריטניה טוני בלייר, ושישראל אסרה על נציגי הרש"פ להגיע אליו, וזאת בתגובה לפיגוע ברחוב נווה שאנן בתל אביב.

הפעם ישראל מאפשרת לנציגי הרש"פ לצאת ולהגיע לכינוסים.

עם המשלחת של ישראל נמנים נציגי משרד האוצר ומתאם הפעולות ביש"ע. שני הפורומים יעסקו בהתקדמות ה"רפורמות" ברש"פ, וכן במצב הכלכלי-חברתי ברש"פ, לרבות בנושא הסיוע והמצב ההומניטרי ברשות. נציגי ישראל ידגישו את עמדת ישראל, התובעת הפסקת הטרור, האלימות וההסתה, כמרכיב יסודי בדרך להתקדמות בנושאים אלה.

יצוין כי לקראת המפגשים החלה ישראל לשחרר חלק מכספי המסים של הרש"פ, כספים שהקפיאה מאז ראשית מלחמת אוסלו. כספים אלו אמורים "לסייע" ליישום תהליך ה"רפורמות" ולשיפור המצב ההומניטרי של האוכלוסייה הערבית ברש"פ.

ה"רפורמות" וההסכמה למנות ראש ממשלה הן תוצאה מלחץ כבד שמפעילים נציגי הקוורטט על ערפאת לקראת המערכה בעירק, כך אומר שר הביטחון.

לדברי מופז, צעד זה של ערפאת, למנות ראש ממשלה, משתלב בצעדים נוספים שערפאת נקט לאחרונה במגמה לשפר את תדמיתו כלפי חוץ, וכדי להפחית סיכונים, ערב המערכה בעירק.

יחד עם זאת, אמר שר הביטחון, גם אם אכן הוא יעמוד במה שהתחייב בהודעתו, נראה שערפאת ישאף למנות לתפקיד דמות שתהיה נאמנה לו ושתשאב את סמכויותיה ממנו בלבד.

המזרחן ד"ר יובל ארנון אוחנה אומר לערוץ 7 כי מינויו של ראש ממשלה לרשות, על פי דרישתן של מדינות הקוורטט, נובע מרצונן לקשר את הרשות לתכנית "מפת הדרכים", וזאת כדי להכין את הרשות לתהליך מדיני עתידי. עם זאת, הוא מציין, ערפאת נענה למינוי "ראש ממשלה" מפני שהוא חושש כי הסיטואציה שהייתה במלחמת המפרץ הראשונה תחזור על עצמה, ואז תנצל ישראל את המשבר במזה"ת כדי להוציאו מהשטח ולפורר את הרשות.

ארנון אוחנה מוסיף כי הדרישה למנות ראש ממשלה היא דרישתו של העולם המערבי, המנסה להחדיר ברשות את דרך החשיבה הדמוקרטית של המערב, ואת סולם הערכים שלו, אך אלה זרים לערפאת, שהוא שליט בלעדי, ושרק על פיו יישק דבר. המערב דורש ביזור סמכויות, הוספת אנשים והקמת ועדות, וכל זאת בניסיון לכרסם בסמכויותיו הבלתי מוגבלות של ערפאת. הסכמתו של ערפאת, אומר אוחנה, הוא אך ורק "חידעאה", הונאה, המקובלת אצל שליטים ערביים במצבים שבהם הם נמצאים במאבק קשה. כביכול הם עושים צעדים אחדים כדי לרצות את היריב ולהרוויח זמן עד למצב שבו יהיה אפשר לחזור למצב הקודם, ציין. ראש הממשלה ברש"פ, יהיה אשר יהיה, אומר אוחנה, יהיה בבחינת קישוט גרידא. אם מדובר באותו ממונה על האוצר אזי הוא נטול קשרים ומאחזי כוח ברשות. הקשרים שלו הם במערב בלבד, ואילו ברש"פ הוא תלוי בערפאת לחלוטין.

מועמדים נוספים הם אבו מאזן ואבו עלא, מציין אוחנה, ומדובר בשניים שהם "אותה גברת בשינוי אדרת", כלשונו. הרשות היא אש"ף, וכן הסכם אוסלו ומי שחולל את מלחמת אוסלו הוא אש"ף, ושניים אלו הם אנשיו של ערפאת, שהגיעו עמו מטוניס. הם עושי דברו והם משוללים כל מוקדי השפעה ברש"פ. ייתכן, הוא מוסיף, שבסופו של דבר ימנה ערפאת לראש ממשלה את האני אל חסן, שהוא ממקימי הפתח', ויקציב לו סמכויות אחדות רק כדי לרצות את המערב.

כל ראש ממשלה שיכהן לצדו של ערפאת, אומר אוחנה, הוא כאוזן הגמל ולא כגמל עצמו, וכל עוד יישאר אש"ף, שחתום על הסכמי אוסלו ושולט ברש"פ, לא ישתנה כל דבר מהותי שם, אלא רק וריאציות בשוליים.
