

כ-1,800 חברי "צוות"-אגודת גמלאי שרות הקבע בצה"ל מכל הדרגות, בהם קצינים בכירים בדרגות סא"ל עד תא"ל, יתנדבו "כבקרים" למבצע כוננות לשעת חירום רב ממדים שייערך השבוע ביום רביעי 19/2 בכ-8,000 מוסדות חינוך ברחבי הארץ.

תרגיל הכוננות יקיף בבת אחת את מרבית בתי הספר ומוסדות החינוך. לשם ביצוע התרגיל נחוצים כ- 8,000 בקרים בעלי עבר בטחוני שתפקידם יהיה פיקוח על מהלך התרגיל והפקת לקחים.

מתכונת התרגיל תכלול את ארגון ושיפור ההערכות של מערכת החינוך לקיום לימודים בשעת חירום בהתאם לאיום על פי אזורי מגורים.

ועדת ההתנדבות של אגודת "צוות" הטילה על מחוזות "צוות", ששה במספר, לטפל בארגון המתנדבים, ולעמוד בקשר עם נציגי צה"ל ומשרד החינוך.

באגודת "צוות" כ- 26,000 חברים, רבים מהם פעילים בארגוני מתנדבים ובמשמר האזרחי.
