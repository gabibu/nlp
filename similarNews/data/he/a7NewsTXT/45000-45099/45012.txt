

בפיצוץ עז שאירע בבית בשכונת זייתון בעזה נהרגו שישה מחבלי חמאס. החמישה הם מוחמד חילמי, ביאד שלג'אן, אררם נסאר, מופיד אלר'ול ונידאל פרחאת. פרחאת הוא אחיו של מוחמד פרחאת, שביצע את הפיגוע ביישוב עצמונה, הפיגוע שבו נרצחו חמישה ישראלים.

מקורות בחמאס אמרו כי מדובר במה שהם מגדירים כ"תאונת עבודה" של המחבלים. ההערכות הן כי המחבלים עסקו בהכנת מזל"ט תופת אליו ביקשו להצמיד מטען ולפוצצו באחד ממרכזי האוכלוסיה בישראל.

עם זאת, באופן רשמי מעדיפים בחמאס להפנות אצבע מאשימה לעבר ישראל. אחד מבכירי החמאס, מחמוד א-זהאר, טען כי החמאס יערוך חקירה כדי לקבוע מה גרם לפיצוץ. נמסר כי מחבלים מהחמאס מנעו מצוותי תקשורת לצלם באזור הבית שבו אירע הפיצוץ. המחבלים מנעו מצוותי התקשורת לצלם גם באזור בית החולים שאליו נלקחו ההרוגים והפצועים.

כוח מגדוד הנדסה, שהציב מחסום מדרום לשכם, חשף חגורת נפץ גדולה בתוך מכונית פלשתינית. החגורה הוסתרה בתוך פח צבע.

בחילופי אש שהתנהלו בין חמושים לבין כוחות צה"ל במרכז העיר שכם נפצע קל קצין צה"ל.

כוחות רבים של צה"ל נכנסו למרכז העיר ופעלו בתוך תשלובת מבנים שבה נמצאים משרדי הרשות. במהלך פעולת צה"ל נעצר בכיר הארגון החזית הדמוקרטית טייסיר חאלד.

אתמול עצר כוח מיוחד של צה"ל בעיר טול כרם את סאלח אל עמרי, מפקד התנזים של הפתח. הכוח הגיע למרכז העיר בלבוש אזרחי ועצר את המבוקש, החשוד בהשתתפות בתכנון פיגועים נגד ישראל.

באזור בית עומר פתחו ערבים באש לעבר אוטובוס שנסע מקריית ארבע לירושלים. האוטובוס נפגע, אך לא היו נפגעים בנפש.

הותר לפרסום כי בסוף חודש דצמבר אשתקד נגנבו מבסיס טל בסירקין פ"ת עשרה כלי נשק מסוג מאג, ומקלע כבד. בעקבות הגנבה התנהלה בימ"ר משטרת המרכז חקירה סמויה והוקם צוות חקירה מיוחד בהשתתפות המשטרה הצבאית, החוקרת אף היא את הפרשה. במהלך החקירה נעצרו עשרה חשודים במעשה, ובהם חייל, נער ועוד שמונה אנשים המוכרים למשטרה. חלק מכלי הנשק נתפסו.

היום יוגש נגדם כתב אישום ובקשה למעצר עד תום ההליכים.
