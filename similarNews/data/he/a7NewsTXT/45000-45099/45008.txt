

אירגון החמאס פרסם כרוז ובו הוא טוען כי תיכנן פיגוע גדול בשטח ישראל באמצעות מטוס זעיר ללא טייס מלא חומרי נפץ. את הפיגוע, אומרים בחמאס, היו אמורים לבצע ששת פעילי האירגון שנהרגו אתמול בעזה.

הזרוע הצבאית של החמאס, עז א-דין אל-קסאם, הודיעה בכרוז כי ששת אנשיה שנהרגו אתמול בפיצוץ עסקו בהרכבת מזל"ט, המופעל בשלט, שהגיע אליהם. הכרוז מאשים את ישראל בחיסולם ומבטיח להמשיך בפיגועים. מצה"ל לא התקבלה תגובה למידע.

עד כה לא ברור אם מדובר בפעולת חיסול או בתאונת עבודה של מחבלים. על פי מקורות פלשתינים, השישה התקבצו סביב תא המטען של מכונית שחנתה בחצר הבית כשמזל"ט, שריחף לא רחוק מהמקום, הפעיל פצצה שהוטמנה בטיסן או במזל"ט.

אחד המחבלים שנהרגו הוא נדאל פרחאת שנחשב ל"ראש פרויקט הקסאם" של החמאס, כלומר האחראי על ירי הטילים נגד ישראל.
