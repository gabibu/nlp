

שוטרי מרחב אילת לא האמינו למראה עיניהם. הודעה שהתקבלה בלילה שבין ראשון לשני במוקד המשטרה, על אדם שצנח מהקומה השלישית, הקפיצה אותם לבניין מגורים בעיר.

כאשר הגיעו השוטרים למקום נדהמו לגלות כי האיש, שצנח מהקומה השלישית של בית מגורים באילת, יצא ללא פגע. בעודם חשים לעזור לו, החל הלה לתקוף אותם.

לאחר שהצליחו להשתלט עליו, סיפר האיש כי נקלע לוויכוח עם שכנו לדירה. לאחר שהוויכוח התלהט והאגרופים החלו להכות, החליט להימלט מהדירה והאפשרות הכי קרובה שעמדה לרשותו היתה קפיצה מהחלון.

למזלו נפל על גג פח בקומה הראשונה. מעצמת הפגיעה, התעקם גג הפח והאיש נפל לתוך הדירה שבקומה הראשונה. למרבה הפלא לא נחבל כלל. האדם היחידי שנפגע בתקרית זו היה שכנו לדירה שנחבל מאגרופיו.

דובר משטרת אילת, סגן ניצב אורי מכלוף מסר לכתבת עתי"ם באילת, כי ה"צנחן" וחברו הובאו לתחנת משטרת אילת, שם יבלו את הלילה. השניים, שהיו על פי החשד תחת השפעת אלכוהול, יואשמו לדברי המשטרה בתקיפת שוטרים.
