

"התקדמות מסוימת", כך סיכמו שתי המפלגות הליכוד והעבודה את מפגשו של רה"מ שרון עם יו"ר העבודה עמרם מצנע. נקבע כי השניים ייפגשו שוב. מלשכת שרון נמסר כי בפגישה נדונו נושאים מדיניים, ביטחוניים וכלכליים.

בפגישה השתתף גם מזכ"ל המפלגה אופיר פינס לצדו של מצנע, ואת שרון ליווה יו"ר צוות המשא ומתן הקואליציוני של הליכוד אורי שני וכן מנכ"ל משרד ראש הממשלה אביגדור יצחקי וראש לשכת רה"מ דב וייסגלס.

אם העבודה לא תצטרף לממשלה קיימות בפני רה"מ שרון שתי אפשרויות להרכבת ממשלה: ממשלה עם מפלגת שינוי, עם המפד"ל ועם האיחוד הלאומי, וללא חרדים, שתמנה בין 68 ל-71 מנדטים, או ממשלה עם החרדים, עם ש"ס, עם יהדות התורה, עם המפד"ל ועם האיחוד הלאומי.

אתר Ynet דיווח כי במקביל למפגש של רה"מ שרון עם יו"ר העבודה מצנע התקיים מפגש של נציגי רה"מ אורי שני ועומרי שרון עם מקורבו של ח"כ בן אליעזר וייצמן שירי. עפ"י הדיווח במפגש זה סוכמה שורת הבנות, שאמורה להקל על כניסת העבודה לממשלת אחדות.

ויצמן שירי אמר כי הסיכום עם שני כולל קבלת "מתווה בוש", פינוי מאחזים, הקמת גדר הפרדה מהצפון עד הדרום, העלאת אחוז החסימה ל-4%, ייצוג שווה של העבודה ושל הליכוד במטבחון, ביטול כל הטבות המס ביש"ע וכן במגזרים נוספים, שוויון בין כל מגזרי האוכלוסייה וחלוקת תיקים ממשלתיים על פי מפתח של אחד לארבעה.

בסביבתו של מצנע הדגישו כי הסיכומים של שירי עם נציגי הליכוד אינם על דעת מצנע, וכי הם אינם מחייבים אותו, כך גם אמר פינס. לדבריו, "שירי הוא אדם עצמאי, שיכול להיפגש עם מי שהוא רוצה".
