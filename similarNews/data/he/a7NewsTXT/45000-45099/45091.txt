

ג'ון בולטון, סגן שר החוץ האמריקאי לביטחון ולבקרת נשק, מבקר בימים אלה בישראל. הוא נפגש אמש עם רה"מ שרון, עם שר החוץ נתניהו, עם השר נתן שרנסקי ועם אישים ישראלים נוספים. בולטון אמר כי אין לו ספק שארה"ב תתקוף את עירק, ובתום המלחמה, הוא הוסיף, יהיה צורך לטפל באיומיהן של סוריה, של אירן ושל צפון קוריאה.

גם אלוף עמוס גלעד, "המסביר הלאומי", מעריך כי גם לאחר פרסום דו"ח פקחי האו"ם במועצת הביטחון ושורת ההפגנות ההמוניות ברחבי העולם נגד מלחמה בעירק, ארה"ב תתקוף כנראה בסוף חודש זה או בתחילת חודש מרס.

בתדרוך לכתבים מדיניים שהתקיים אמש בלשכת רה"מ בירושלים הוסיף גלעד כי קיימת סכנה לישראל, אך היא פחותה באופן ניכר מהסכנה שהייתה בתקופת מלחמת המפרץ. סדאם חוסיין, "מפלצת מוחלשת" בפי גלעד, מסוגל אמנם לשגר לעבר ישראל טילים בודדים, אך בניגוד לשנות ה-90 יש היום מערך התרעה והגנה אמריקני וישראלי מצוין שיקשה על שיגורם, וגם העורף בישראל מוכן הרבה יותר מבעבר. "אין מקום לפאניקה או לפינוי אוכלוסייה", הדגיש גלעד.

לדעת גלעד, סדאם חוסיין היה ונשאר מנהיג מסוכן שמנסה בכל דרך להשיג נשק לא קונבנציונלי וכן נשק גרעיני כדי לנטרל את יתרונה של מדינת ישראל באזור. אך הוא ציין כי מעולם סדאם לא היה כה חלש כפי שהוא היום, ולכך כמה סיבות: הוא נחל מפלות במלחמות קודמות שיזם, ואינו מעריך נכון את עצמת הכוח האמריקני שנצברת בימים אלה נגדו. מאחר שהוא תקף או תכנן לתקוף כל מדינה שכנה, אין לו תמיכה אמיתית בעולם הערבי. הוא גרם לפירוק עירק לשלושה חלקים: סונים, שיעים וכורדים, ורק מעט מהסונים נאמנים לו. הצבא העיראקי הסדיר סובל מבעיות מורל קשות.

אף על פי כן ההערכה בישראל היא שסדאם חוסיין שומר על יכולת טילית וביולוגית מסוימת, אם כי סביר שאין לו נשק גרעיני.

לנוכח יכולת זו החליטה ארה"ב להשתלט מיד בתחילת המתקפה על מערב עירק כדי למנוע שיגור טילים לעבר ישראל. התיאום הצבאי בין שתי המדינות מצוין ויעיל מאי פעם. בנוסף נפרסו מערכות הגנה אוויריות אמריקניות וישראליות שימנעו פגיעת טילים או מטוסים בודדים שיצליחו למרות הכול להמריא לכיוון אזורנו.

הבעיה שעדיין נותרה היא פיגועים ומגה-פיגועים בארץ ובחו"ל שיתרחשו לקראת המתקפה או במהלכה. ההוכחה לכך היא היקף חסר תקדים של התרעות לפיגועים, הקיים היום.

האלוף גלעד הזהיר בדבריו מפני פטפטת בתקשורת. לדבריו, ידוע לו לפחות על מקרה אחד שסדאם חוסיין אימץ רעיונות ששמע מפי דוברים ישראלים ש"פטפטו בתקשורת".

גלעד סירב לומר במי ובמה מדובר. "יש מקרה שאנו יודעים עליו שהפך לאיום רציני", אמר.
