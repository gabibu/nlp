

"איני יכולה לחשוב כיצד יכולות משפחות לחיות זמן כה רב מבלי לדעת מה עלה בגורל בניהם. אנו מצדנו מתחייבים לעשות כל שביכולתנו כדי לסייע למשפחות לברר האם הם בחיים", כך אמרה ביום א' בערב חברת הקונגרס האמריקנית אליאנה רוס לייטנן מפלורידה, יו"ר תת הוועדה למזה"ת בקונגרס, במפגש שנערך בין חברי קונגרס לבין נציגי משפחות החיילים החטופים במלון המלך דוד בירושלים.

במפגש, שהשתתפו בו נציגי המשפחות טננבאום, אברהם, באומל ואביטן, אמרו חברי הקונגרס כי יפעילו את כל כוחם בקונגרס, בסנאט, באו"ם ובצינורות בינלאומיים שונים, כדי לברר מה עלה בגורלם של שלושת החיילים הישראלים שנחטפו בידי החיזבאללה בדרום לבנון, וכן של אלחנן טננבאום שנחטף אף הוא על ידי החיזבאללה בטענה שהוא מרגל.

"ארה"ב מנהלת מערכה נגד הטרור ומשקיעה מאמצים רבים בכך. אני מקווה שחברי הקונגרס יצליחו במאבקם להשיב את אבי ואת החיילים החטופים הביתה", אמר במפגש בשם המשפחות אורי טננבאום, בנו של אלחנן טננבאום.

נציגי המשפחות הביעו תקווה כי אף על פי שהרבנות הצבאית הכריזה על החיילים כחללים הרי שבסופו של דבר הם בכל זאת נותרו בחיים וכי חברי הקונגרס יסייעו בהחזרתם.
