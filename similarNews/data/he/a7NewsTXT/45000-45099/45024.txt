

בשעת חירום יגיעו לארץ כ 900 מתנדבים שהביעו את נכונותם בפני הסוכנות היהודית לסייע במקרה של מלחמה. במסגרת התוכנית המיוחדת פועלים המתנדבים במגן דוד אדום, במפעלים בקיבוצים, בערי פיתוח, במשמר האזרחי וב"תוכנית שראל".

יותר מ-3,200 איש נרשמו לעבודה בהתנדבות במפעלים שונים שמארגנת הסוכנות היהודית למקרה שתפרוץ מלחמה עם עירק. כשישים רופאים מצפון אמריקה ומדרום אפריקה התנדבו לבוא לישראל לעבודה בבתי חולים ובמרפאות, וזאת כדי למלא את מקומם של רופאים שיצאו לשירות בצבא. משתתפי פרויקטים שונים של הסוכנות היהודית סייעו בפיקוד העורף לארוז ערכות מגן.

עם זאת לא רק מתנדבים מחו"ל מושיטים יד למי שנצרך לכך. מסקר מיוחד שערכה חברת גיאוקרטוגרפיה עבור "מתן - הדרך שלך לתת" עולה כי 84% מאזרחי ישראל נוהגים לתרום לעמותות ולארגונים חברתיים. עוד עולה מהסקר כי נשים נוהגות לתרום במידת מה יותר מגברים.

לדברי אהובה ינאי, מנכ"ל ארגון "מתן - הדרך שלך לתת", נתונים אלה המעידים כי למרות המיתון המתמשך במשק, עדיין תקפה האמרה הידועה "כל ישראל ערבים זה לזה", וכי עם ישראל מגלה נכונות רבה לתרום ולסייע לאוכלוסיות הנתונות במצוקות שונות. הנתון המרכזי העולה מהסקר הוא כי 84.2% מאזרחי ישראל נוהגים לתרום לעמותות ולארגונים חברתיים לפחות פעם בשנה.

85.8% מהנשים נוהגות לתרום לעומת 82.6% מהגברים, וכי בגילים 34-18 יותר אנשים נוהגים לתרום מאשר בגילים מתקדמים יותר: 86.8% בגיל 34-18; 82.9% בגיל 54-35, ו 82.4% בגיל 55 ויותר.

אחוז גבוה יותר של תורמים הוא מקרב תושבי ישראל ממוצא מזרחי 89.7% לעומת 85.7% בני מוצא מערבי. הבדלים ניכרו גם בין דתיים ובין חילוניים: בקרב מסורתיים ודתיים תרמו 90.3% לעומת 77.6% מקרב חילוניים.

השיעור הרב ביותר של התורמים, 78.4%, עשו זאת במסגרת יום התרמה ארצי, בהתרמה מדלת לדלת. "במקום השני" מבחינת תרומות נמצא "בתגובה לפנייה טלפונית". על כל חמש פניות יזומות היענות אחת לתרומה. תגובה נאה, 20%, יש גם ל"דיוור ישיר", כלומר, כמענה לפנייה באמצעות מכתב בקשה הנשלח בדואר. גם התרמות במסגרת מקום העבודה הולכות ותופסות נתח חשוב בסך כל התרומות, ומסתבר כי 15.6% מהנשאלים אמרו שהם נוהגים לתרום במסגרת מקום העבודה.
