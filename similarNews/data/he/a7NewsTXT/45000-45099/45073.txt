

כוח מיוחד של צה"ל בצפון רצועת עזה, חיסל היום את המבוקש ריאד חסין עבדאללה אבו זיד, אשר תכנן להוציא אל הפועל בימים אלה פיגוע תופת בערי ישראל.

במהלך פעילות כוח מיוחד של צה"ל בצפון רצועת עזה, למעצר המבוקש ריאד חסין עבדאללה אבו זיד, אשר תכנן להוציא אל הפועל בימים אלה פיגוע תופת בשטחי הקו הירוק, פתח אבו זיד באש לעבר הכוחות אשר השיבו באש, ממנה נפצע אבו זיד באורח קשה. במהלך פינויו במסוק לבית חולים בארץ הוא מת מפצעיו.

ריאד אבו זיד, 33, נמנה על ההנהגה הצבאית של החמאס ברצועת עזה, שימש עוזרו האישי של סלאח שחאדה, מי ששימש מייסד הזרוע הצבאית של החמאס עד יולי 2002.

בשנת 1990 היה מעורב אבו זיד ברצח חייל המילואים אמנון פומרנץ ז"ל. לאחר שחרורו מן הכלא ב-1999 שב אבו זיד לפעילות אינטנסיבית במסגרת הזרוע הצבאית של החמאס והיה מעורב בתכנון והוצאת פיגועים רבים לפועל.

עוד נמסר מדובר צה"ל, כי במהלך החודשיים האחרונים היה אבו זיד מעורב בתכנון והכוונת פיגועים נגד יעדים ישראלים ברצועת עזה וכן הכוונת פיגועי תופת בתוך הערים בישראל.

במכונית בה נסע אבו זיד בעת ניסיון מעצרו נתפסו הרובה ממנו ירה ותעודות מזויפות.
