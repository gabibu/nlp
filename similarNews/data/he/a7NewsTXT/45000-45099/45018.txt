

בסיום הפגישה בין נציגי יהדות התורה והליכוד בכפר המכבייה, במסגרת המו"מ הקואליציוני, הוסיף ח"כ אברהם רביץ והאשים את מפלגת שינוי כי היא מנהלת מלחמת דת וכי הכריזה מלחמה על הדתיים. על רקע השיחות בין יו"ר שינוי טומי לפיד ויו"ר המפד"ל איתם אמר רביץ, כי איננו מבין את אפי איתם, הנושא ונותן עם שינוי.

ראשי צוות הליכוד שבו והדגישו בפני ראשי צוות יהדות התורה, כי ראשות ועדת הכספים של הכנסת תישאר בידי הליכוד. ליהדות התורה הובהר כי אם תרצה להצטרף לממשלה היא תצטרך להסתפק במינויו של סגן שר במשרד כלכלי, שיכהן כשר לכל דבר, ובסגן שר במשרד נוסף. ביהדות התורה, על פי ההערכות, מסכימים לפירוק משרד הדתות, אם כי מבקשים להיות שותפים בתהליך הפירוק, כדי שלא ייפגעו שירותי הדת בישראל.

ביומן הצהרים של ערוץ 7 אמר ח"כ שאול יהלום מהמפד"ל כי הניסיון למצוא דרך להידבר ולשבת עם שינוי בממשלה נראית למפד"ל כמשימת השעה וכתפקידו של הדור. לדבריו, העובדה שמפלגה כמו שינוי, ששמה דגש על מאבק בדת הממוסדת, קיבלה מנדטים רבים כל כך אומרת שיש להבין את הבעיה ולנסות להגיע לפשרות שיאפשרו חיים ביחד. אנו מוכנים, הוסיף יהלום, לבוא לקראת שינוי בכל מה שאינו פוגע בהלכה. אין הכוונה לסגת בנושאים כמו הנהגת תחבורה ציבורית בשבת או מחוק טל אבל יש לבחון רעיונות יצירתיים חדשים כמו, למשל, הפיכתו של יום ראשון ליום חופשי במקום את יום שישי. נוסף על כך הוא מציין כי המפד"ל סבורה שיש אפשרות לבצע תיקונים בחוק טל יחד עם הקבלה העקרונית של עקרון "תורתו אומנותו".

יהלום הוסיף כי להערכתו סיכוייה של המפד"ל להיכנס לממשלה הם בשיעור של כ 90% וציין כי יעשה הכל כדי שלא יחול קרע במפד"ל על רקע הוויכוח בנושא איוש תיקים.
