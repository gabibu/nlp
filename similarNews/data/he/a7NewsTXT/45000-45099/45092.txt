

בעקבות החלטת הממנוה על השכר באוצר, יובל רכלבסקי, כי על עובדי בנק ישראל להחזיר מענקים שקיבלו, הודיעו העובדים כי יתנגדו להשיב את הכסף, וישבשו את העבודה היום.

החלטת רכלבסקי שהתקבלה על דעת היועץ המשפטי לממשלה, אליקים רובינשטיין, מחייבת את 800 עובדי הבנק להשיב את המענקים ששולמו להם בשלושת הרבעונים הראשונים של 2002, בתוספת הצמדה.

מענק ההתייעלות משולם לעובדי בנק ישראל מדי רבעון, בסכום הנע בין 2,107 שקל לעובד בדרגה נמוכה ל-20,406 שקל לעובד בדרגה גבוהה. לפיכך, כל עובד בבנק יחויב להחזיר לקופת הבנק סכום הנע בין 6,321 שקל ל-61,218 שקל, בהתאם לדרגתו, בתוספת הצמדה.

רכלבסקי טוען כי "בנסיבות בהן קיבלו עובדי בנק ישראל סכומים רבים בניגוד לחוק, היה מקום להשבת כל הכספים מצידם לקופת הציבור".

בתגובה להחלטת האוצר, ועד עובדי בנק ישראל פנה לראש הממשלה אריאל שרון בקריאה "להציל את כלכלת ישראל מידיו של הממונה על השכר".
