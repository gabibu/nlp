

מסר לא חתום שהגיע על פי שמועות מטעמו של המולא עומאר, שהיה מנהיג הטליבאן (המיליציה ששלטה באפגניסטן), קרא לאפגנים לצאת למלחמת קודש נגד וושינגטון והממשל בקאבול, כך דיווחה היום סוכנות הידיעות האפגנית-איסלאמית.

בהודעה צוטטו דברי עומאר, שאמר כי אפגנים שאינם יכולים לקחת חלק פעיל במלחמת הקודש, אמורים להתנתק מהממשל האפגני, מהנשיא חמיד קרזאי ומארה"ב.

"צאו מכל המשרדים, המוסדות וכדומה, כדי שניתן יהיה להבחין בין מוסלמי לצלבן", נאמר בהודעה שנכתבה בשפת פשטו, ונשלחה למערכת עיתון היוצא לאור בפשאוואר, בירת המחוז הפקיסטני הגובל האפגניסטן.

מדובר במסר הראשון שהגיע כביכול מהמנהיג הטליבאני מאז הופלה ממשלתו בסוף 2001, לאחר המתקפה האמריקנית באפגניסטן.

לדברי עומאר, כל אפגני שלא יתנתק מממשלתו של קרזאי (הנתמכת על ידי הממשל האמריקני) ייחשב לבעל בריתם של הצלבנים, וייענש על פי צו שהוציאו מלומדים ואנשי דת מוסלמים.
