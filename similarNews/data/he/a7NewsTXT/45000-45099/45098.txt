

אתמול בערב נפתחה פסגת ראשי המדינות האירופיות בבריסל, זאת לאחר ששרי החוץ של האיחוד האירופי ממשיכים להתקשות בגיבוש עמדה אחידה ביחס למלחמה נגד עירק. בפגישה דנים 15 ראשי המדינות בטיוטה שיש להחליט עליה, לפיה פקחי הנשק של האו"ם לא יוכלו להמשיך לנצח במשימתם בעירק ללא שיתוף פעולה מלא מצד הממשל בבגדד. על פי הצעת ההחלטה יש להשתמש בכוח כמוצא אחרון בלבד. בטיוטה מתורצות ההכנות למתקפה כסיוע לאלץ את בגדד לשתף פעולה עם הפקחים. שר החוץ הגרמני יושקה פישר אמר כי יש למצוא דרכים למנוע שימוש בכוח צבאי, "איננו רוצים כל כוח צבאי", אמר.

נשיא צרפת ז'אק שיראק הביע עמדה חריפה ואמר כי ארצו תתנגד להחלטה חדשה באו"ם שתתיר להפעיל כוח נגד עירק, משום שמלחמה "היא תמיד הפתרון הרע ביותר". שיראק הציע שפקחי האו"ם יחליטו מתי יש לסיים את פעולות הפיקוח. "אנחנו מחויבים, במסגרת החלטת האו"ם 1441, למסלול של פירוק נשק באמצעות פקחים, שהם לבדם יכולים לעצור את התהליך".

לעומתם, טוני בלייר ראש ממשלת בריטניה אמר כי למרות ההתנגדות המתבטאת במחאה ציבורית רחבה "רוב האנשים מבינים שאם זה לא ייעשה בדרכי שלום יהיה צורך לעשות זאת בכוח". לדבריו, על האיחוד להעביר לעירק מסר של כוח, ולא של חולשה. "הזמן אוזל", אמר שר החוץ הבריטי ג'ק סטרו. הוא אמר כי "רק מלחמה בעריצות מבטיחה חירות", והדגיש כי האו"ם הבהיר לעירק שניתנה לה "הזדמנות אחרונה".

בפסגה השתתף גם מזכ"ל האו"ם קופי ענאן. הוא קרא לעולם המערבי להימנע ממחלוקות בעניין עירק. לדבריו, המתחים בין ארה"ב לאירופה עלולים לפגום בפתרון למשבר.
