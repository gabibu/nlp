

"עשרת אלפים קנים, בהם נשק תלול-מסלול, קטיושות, מרגמות ולא מן הנמנע גם ראשי נפץ אחרים, מכוונים מדרום-לבנון לעבר ישראל, והם במצב של תפעול מיידי", כך אמר אתמול קצין הביטחון של מחוז הצפון במשרד החינוך אודי בן-יצחק.

"עשרת אלפים קנים, בהם נשק תלול-מסלול, קטיושות, מרגמות ולא מן הנמנע גם ראשי נפץ אחרים, מכוונים מדרום-לבנון לעבר ישראל, והם במצב של תפעול מיידי. מערכת החינוך בצפון ערוכה לקדם את פני הבאות", כך אמר קצין הביטחון של מחוז הצפון במשרד החינוך אודי בן-יצחק בכנס שנתי של קציני ביטחון של מוסדות החינוך בצפון. הכנס התקיים במועצה האזורית עמק יזרעאל במסגרת היערכות מוסדות החינוך בצפון למקרה שתפרוץ מלחמה עם עירק ולמקרה שהחיזבאללה וסוריה מצפון והרשות מכיוון קו העימות וקו התפר יהיו מעורבות במלחמה.

"לא ברור כמה טילים, אם בכלל, ינחתו על ישראל במלחמה עם עירק. מה שכבר ברור הוא כי טיל לא קונבנציונאלי אחד כבר נורה אלינו, וזהו הטיל הפסיכולוגי. לפיכך, גורמי חינוך נערכים למתן מענה פסיכולוגי לתלמידים ולעובדי הוראה בצפון בעת חירום או מלחמה", הוסיף בן-יצחק.

בכנס השתתפו 40 קציני ביטחון מכל רחבי הצפון המייצגים מרחב ביטחון שבו 3,088 מוסדות חינוך, 724 מהם בתי-ספר והשאר גני ילדים.

בתחילת השבוע הפיץ מנהל מחוז הצפון במשרד החינוך דוד וסרמן איגרת מיוחדת בקרב הורי התלמידים המנוסחת בערבית ובעברית. באיגרת פורטה היערכות מערכת החינוך לקראת מצב חירום ומלחמה, והיא הופצה בקרב 3088 מוסדות חינוך בצפון.

באיגרת נמסר כי בעתות חירום יתקיימו לימודים סדירים כבשגרה במשמרת לימודים אחת בלבד. אם יוחלט לשנות את ההיערכות לאור ההתפתחויות הצבאיות ברמת האיום, יפורסם השינוי באמצעי התקשורת: ברדיו, בטלוויזיה ובאתר האינטרנט של משרד החינוך.

באיגרת נמסר כי מוסדות החינוך יפעלו לפי שלושה תרחישים אפשריים: קיום לימודים סדירים, קיום לימודים בכפוף לתפוסת המיגון במוסדות החינוך, ותרחיש שלישי הוא ביטול הלימודים. עוד נכתב כי אם יוחלט להפעיל מוסדות חינוך בכפוף לתפוסת המיגון ועל פי יכולת קליטת התלמידים במקלטים, יקבלו כיתות החינוך המיוחד עדיפות ראשונה. בבתי ספר יסודיים סדר העדיפויות יהיה מכיתות א' ומעלה, ובבתי הספר העל יסודיים בעדיפות הראשונה יהיו לימודיהם של בני כיתות יב' ומטה.
מנהלי בתי הספר הונחו להודיע להורים אלו כיתות ילמדו אם תהיה הנחיה של פיקוד העורף ללמוד רק על פי תפוסת המיגון.

אם יופסקו הלימודים ישוחררו התלמידים מבתי הספר רק בליווי מבוגר. במצב חירום תשדר הטלוויזיה החינוכית תכניות לימודיות וחברתיות המותאמות להפגת מתחים לתלמידים בכל שכבות הגיל.
