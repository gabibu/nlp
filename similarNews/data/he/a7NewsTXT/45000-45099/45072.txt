

מרשי בולוס, בן 37 מנצרת, שהורשע בין היתר בהסעת מחבל מתאבד במכוניתו, אשר התפוצץ בצומת אום אל פאחם, נדון היום ל-4 שנות מאסר בפועל, לקנס בסך 163,000 ש"ח ורישיונו נפסל למשך חצי שנה.

מרשי בולוס, בן 37 מנצרת, שהורשע בין היתר בהסעת מחבל מתאבד במכוניתו, אשר התפוצץ בצומת אום אל פאחם, נדון היום ל-4 שנות מאסר בפועל, לקנס בסך 163,000 ש"ח ורישיונו נפסל למשך חצי שנה.

הנאשם הודה בכתב אישום מתוקן נגדו בכך שנהג להסיע תושבים מהשטחי יש"ע שידע כי הם שוהים בישראל שלא כדין ואף מסר להם את מספר הטלפון הנייד שלו, כדי שיפיצו מספר זה בין המבקשים להסתנן לערי ישראל. בין היתר, הוא הסיע בחודש אוגוסט האחרון תושב שטחים וכשהגיעו לצומת אום אל פאחם, ביקש המחבל המתאבד לשנות את יעד הנסיעה.

קרוב משפחתו של הנאשם שנהג ברכב עצר את המכונית, בעוד הנאשם ביקש לראות את תכולת תיקו של הפלשתיני, כשהבחין כי מדובר במטען חבלה, התרחק מהמקום. זמן קצר אחר-כך הפעיל המחבל את המטען ופוצץ עצמו במכונית וכתוצאה מכך נהרג, בעוד קרוב משפחתו של הנאשם - נפצע. הנאשם עצמו נמלט לנצרת ולא דיווח על האירוע לכוחות הבטחון.

הנאשם הודה שהסיע כ-150 פלשתינים ששהו בישראל שלא כדין ומכל אחד מהם נהג לגבות סכומים שנעו בין 250 ל-400 ש"ח לכל נסיעה. מדי יום הוא ביצע בין 3 עד 4 נסיעות מסוג זה. כמו-כן הורשע הנאשם כי קיבל במירמה כ-62,000 ש"ח מן הביטוח הלאומי בשל אבטחת הכנסה, לאחר שדאג להעביר את הבעלות על מכונית המרצדס שלו לקרובת משפחתו.

השופט דורון פורת ציין בגזר הדין, כי הנאשם אומנם הביע חרטה על מעשיו, אך ניכר כי מדובר בחרטה מן הפה אל החוץ. "רואה אני במשנה חומרה את העובדה שהנאשם יזם, תיכנן, קידם והפיץ את עסקיו. אין מדובר בהסעת עובר אורח שניקרה בדרכו, אלא בנסיעה מכוונת ומתוזמנת מראש. רוב רובם של תושבי יש"ע הערבים חפצי חיים המה וכל רצונם הוא להתפרנס בכבוד. ליבי נחמץ ובעיני לחלוחית כאשר אני צריך לחרוץ את דינם, שלא אלה שנכנסו לישראל כדי לעבוד ולהביא פת-לחם לבני ביתם. לא כך הוא המקרה של הנאשם, אשר עשק את המסכנים, חרש על גבם של אומללים וגבה בין 250 ל-400 ש"ח עבור כל נסיעה. הנאשם גרף דמים רבים, תוך שהוא מסכן את דמם של תושבי ישראל".

השופט ציין בגזר הדין, שהנאשם גרף תוך חודש וחצי סכום שנע בין 37,000 ש"ח ל-60,000 ש"ח.
