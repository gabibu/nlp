

תחקיר האירוע שבו נהרגו 4 חיילים מגלה בין היתר שכלב הגישוש החל לסרוק את השטח, אבל מפקד המחלקה הפסיק את הסריקה באמצע. הכלב לא הספיק לבדוק את המקום שבו הונח המטען. הכלבן בתחקיר: התרעתי שהשטח לא נסרק כהלכה.

מפקד החטיבה הצפונית ברצועת עזה, אלוף משנה יואל סטריק, אמר אתמול כי אפשר היה למנוע את הפיגוע ברצועת עזה, בו נהרגו 4 חיילי צה"ל. "מדובר בבני אדם ובני אדם עושים שגיאות" - דברי אל"מ סטריק.

אחד מהליקויים הבולטים הוא החלטתו של הקצין שהיה אחראי על "פתיחת הציר", מפקד מחלקה בדרגת סג"ם, להפסיק את סריקת הציר, שנערכה באמצעות כלב גישוש, לפני שהסתיימה. הסריקה הופסקה בניגוד לדעתו של הכלבן, שסיפר בתחקיר כי התווכח עם המפקד והתריע בפניו כי נותר עוד שטח רב שהכלב לא הספיק לסרוק. הכלב לא הספיק לסרוק את המקום שבו התפוצץ, מאוחר יותר, מטען החבלה רב-העוצמה.

בתחקיר נידונה גם ההחלטה הפיקודית לקיים את "פתיחת הציר" ביום גשום, שבו הקרקע הבוצית מקשה על זיהוי המטען, גם עבור הכלב, וגם עבור הגשש וכף הדחפור.

ההערכה בפיקוד דרום היא כי השיקול במקרה זה היה נכון: "לא ניתן לדחות פעילות מבצעית בגלל גשם או בוץ", אמרו בפסקנות בפיקוד דרום.

