

במעמד נשיא המדינה משה קצב וכ-1,000 מוזמנים, נפתח היום אחר הצהרים, בטקס חגיגי מושב הכנסת ה-16 וכל 120 חברי הכנסת, הוותיקים והחדשים, נשבעו אמונים.

נשיא המדינה משה קצב קרא בנאומו לחברי הכנסת לשמור על הדמוקרטיה הישראלית מפני הסכנות הרובצות עליה ובמיוחד מפני הלכי-רוח הנובעים מדימוי שלילי של המערכת הפוליטית.

הנשיא קצב קרא לקהילה הבינלאומית לשתף פעולה במאבק נגד הטרור. הוא הדגיש את חשיבות האחדות בעם וקרא למצוא את המשותף ולא את המפריד.

את ישיבת הכנסת הראשונה ניהל זקן חברי הכנסת, שמעון פרס שקרא את נוסח הצהרת האמונים ואחר-כך קם כל חבר כנסת ואמר "מתחייב אני".

בנאומו אמר פרס שחובה על ישראל להילחם בטרור, אך כדי לצאת ממנו, צריך לטפל בשורשיו וזאת באמצעות ניהול משא ומתן ען מנהיגים פלשתינים הרוצים בכך. "צריך לצייד אותם בתקווה, בלוח מועדים בצד התביעות שלנו", אמר פרס.

