

אמש החל אורי לופליאנסקי, ראש העיר החרדי הראשון, לכהן כראש עיריית ירושלים. מדובר במי שמילא את מקומו של אהוד אולמרט, שהושבע אמש כחבר כנסת ושיכהן בממשלה.

עורך המקומון "כל העיר" אנשיל פפר אומר לערוץ 7 כי כרגע מדובר על כהונה זמנית של כחודשיים, אלא אם כן שר הפנים יאריך בעזרת חקיקה את כהונתו. פפר מציין כי רוב הציבור הירושלמי אינו חרדי, וכי לופליאנסקי אינו נכנס לתפקידו מתוקף בחירתו אלא כממלא מקומו של אולמרט. לדבריו, אף על פי שכמחצית מחברי מועצת העירייה הם אנשים דתיים, דבר שנוצר עקב מודעות גבוהה בעיקר בציבור החרדי להצביע לעירייה, אין הדבר משקף את הרוב האמיתי בעיר. הציבור הדתי לאומי והציבור החילוני בעיר אדישים בבחירות.

פפר מציין כי החרדים אינם מנסים להשתלט על ראשות העירייה. לדבריו, אחד מהפעילים החרדים הבולטים בעיר אמר לו כי עד שלא יהיה רוב של כ 60% חרדים בעיר אין טעם לכך שייבחר חרדי לראשות העירייה. יתרה על כך, מוסיף פפר, הציבור החרדי מעדיף דווקא ראש עיר חילוני שיעשה את המדיניות המועדפת עליהם. הם אינם רוצים ליטול אחריות לעשייה הנדרשת מראש עיר המופקד גם על תושבים חילוניים, שצריך להקצות תקציבים גם לפעילויות בשבת, דבר שקשה ביותר לציבור החרדי.

מאותה סיבה, הוא מציין, אגודת ישראל ויהדות התורה הקפידו תמיד שלא יכהנו שרים מטעמם.
לדעתו, למרות שבמגזר החרדי לופליאנסקי מוכר בעיקר בשל הקימו את ארגון "יד שרה", אין הוא ידוע מספיק, ונראה שאינו מתכוון להגיש את מועמדותו לבחירות לראשות העירייה.

פפר מציין כי נודע לו שהחרדים עוסקים בימים אלה בחיפוש אחר מועמד חילוני לראשות העירייה, כזה שיהיה מקובל עליהם.
