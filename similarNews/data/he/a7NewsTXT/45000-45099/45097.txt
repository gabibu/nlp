

71% מאזרחי ארה"ב מתנגדים להקמת מדינה פלשתינית, 77% מאזרחי ארה"ב סבורים שארה"ב צריכה לחדול מהקצבת הסיוע בסך 150 מיליון דולר לרש"פ. 51% סבורים שמדינה פלשתינית תהיה מדינת טרור. 73% רוצים שארה"ב תדרוש להסגיר מחבלים שרצחו ושפצעו אזרחים אמריקאים.

מורטון קליין, ראש ארגון ציוני אמריקה, הגיע לארץ כדי למסור לגורמי שלטון בישראל ממצאיו של סקר נרחב שנעשה בקרב אזרחי ארה"ב.

עפ"י הסקר, שעשה הסוקר המוערך ג'ון מקלוגלין, 71% מאזרחי ארה"ב מתנגדים להקמת מדינה פלשתינית, משום שערביי הרש"פ לא עמדו בתנאים שקבע בוש להקמתה. בין היתר הוא דרש כי הערבים יילחמו בטרור, יפסיקו את ההסתה ואת ליבוי השנאה בתקשורת, יחדלו לעודד רצח בבתי הספר, יחתרו למשטר דמוקרטי וישמרו על זכויות אזרח.

77% מאזרחי ארה"ב סבורים שארה"ב צריכה לחדול מהקצבת הסיוע בסך 150 מיליון דולר לרש"פ. 61% חושבים שמטרתו של ערפאת בסופו של דבר היא להשמיד את מדינת ישראל. 51% סבורים שמדינה פלשתינית תהיה מדינת טרור. 73% רוצים שארה"ב תדרוש להסגיר מחבלים שרצחו ושפצעו אזרחים אמריקאים. מדובר בכ- 100 אזרחי ארה"ב שמחבלים רצחו, מחבלים המקבלים מקלט ברש"פ. 64% מתנגדים למפגשים של בכירי ממשל עם מספר שתיים ברש"פ אבו מאזן, הידוע כמכחיש שואה.
קליין אמר כי הסקר מראה שהציבור האמריקאי מבין כי מדינה פלשתינית תהיה מדינת טרור, והוא אינו מעוניין שבכספי המסים שהוא משלם יקימו מדינה שכזו. עמדתו של הנשיא בוש ותמיכתו בהקמת מדינה פלשתינית, אומר קליין, עומדת בסתירה לדעת רוב אזרחי ארה"ב.

בארץ שוהים גם למעלה מ- 100 מנהיגים של ארגונים יהודיים מרכזיים בארה"ב, המייצגים 52 ארגונים. הם הגיעו לירושלים כדי להשתתף בוועידת הנשיאים השנתית. בפתיחה אמר יו"ר ועדת נשיאי הארגונים מורטימר ב.צוקרמן כי

"ייתכן שישנו צורך לנקוט צעדים ולהגביר את ביטחונם של היהודים בעולם ובצפון אמריקה בעקבות התגברות האירועים האנטי ישראליים והאנטישמיים ברחבי העולם. מטרת הטרור היא ליצור חרדה ופאניקה. זהו ייעודו, ובכך הוא מצליח, ואת זאת חייבים למנוע".

בהמשך הוועידה תקיים המשלחת דיונים בנושאים בעלי חשיבות לאומית כגון יחסי ארה"ב-ישראל, המלחמה בטרור, איומים אסטרטגים אזוריים מצד עירק ומצד אירן ונושאים שונים בתחומי הביטחון, הפוליטיקה והכלכלה.

מספר המשתתפים בדיוני הוועדה השנה גדול מכל ועידה קודמת מאז החלו האסיפות, לפני קרוב ל-30שנה. נוכחות מרשימה זו של מנהיגי הקהילות בולטת וראויה לציון בייחוד נוכח מצבה הבינלאומי של ישראל ונוכח גל ההתרעות של ממשלות זרות מפני ביקור בארץ.

"השתתפות מספר כה רב של מנהיגים בוועידה השנה - מספר המשתתפים הגדול ביותר בוועידת הנשיאים - היא תגובה להתפתחויות ולאירועים בישראל ובאזור כולו מקיום הבחירות ועד ההתפתחויות הביטחוניות מול עירק. אף אחד לא היה יכול לחזות את ההתרחשויות ההיסטוריות שאירעו מאז ועידת הנשיאים בשנה שעברה", אמר צוקרמן.

בוועידה יוקדשו דיונים רבים למצב הכלכלי של מדינת ישראל, להשפעות הפסיכולוגיות והחברתיות של הטרור, לנושאי חברה ורווחה, לאנטישמיות באירופה ובעולם הערבי מוסלמי ועוד.

המשתתפים יזכו לתדרוך מבכירים במשרד לביטחון הפנים בנושאי קו התפר וגדר המערכת, וייסקרו תכניות תשתית ביטחוניות נוספות בין אזורי יישוב יהודיים ואזורים של ערביי הרש"פ.

האורחים שיופיעו בפני באי הוועידה הם רה"מ אריאל שרון, הנשיא משה קצב, שר החוץ בנימין נתניהו, שר הביטחון שאול מופז, ראש עיריית ירושלים היוצא אהוד אולמרט, חבר הכנסת מתן וילנאי, חבר הכנסת נתן שרנסקי, חבר הכנסת אלי ישי, חבר הכנסת טומי לפיד, הרמטכ"ל משה בוגי יעלון, מומחים אסטרטגים ביטחונים בכירים, שגריר ארה"ב בישראל דניאל קרצר ועוד.
