

סמוך ליישוב דוגית בצפון רצועת עזה הרס כוח של צה"ל כמה בתים של ערבים. על פי החשד בבתים אלה הסתתרו המחבלים שביצעו את פיגוע.

מתחקיר הפיגוע הקשה ליד דוגית, שבו נהרגו רב"ט נועם בהגון הי"ד מאלקנה, סמל אלכסיי בליצקי הי"ד מראשון לציון, סמל ראשון דורון כהן הי"ד מראשון לציון וסמל איתי מזרחי הי"ד מבאר שבע, עולה כי הטנק סטה, ככל הנראה בשוגג, מהציר שפתח הדחפור שנסע לפניו, ולכן עלה על פס הדריכה, מה שהפעיל את מטען החבלה הגדול שהוטמן כנראה לפני חודש בתוך דוד שמש בציר זה.

בעקבות הפיגוע ערכו שר הביטחון והרמטכ"ל, יחד עם מפקד החטיבה הצפונית ברצועת עזה, סיור בגזרה. עוד מתברר כי לכוחות בגזרה היה ידוע שיש מטען חשוד במקום. חיילי גדוד עוז, שעזבו את המקום ביום שישי, הודיעו על כך לחיילי הגדוד שהחליפו אותם.

הארבעה נהרגו בשבת בבוקר כשהטנק שבו היו, מסוג מג"ח 7, עלה על מטען חבלה בצפון רצועת עזה מדרום לדוגית. ארגון החמאס הודיע כי הוא ביצע את הפיגוע .

בתגובה להרג החיילים ברצועת עזה אמר שר הביטחון שאול מופז בישיבת הממשלה: "ארגון החמאס לא ינוקה מאחריות, וישראל תגיב נגד תשתיות הארגון ברצועת עזה במכות קשות ".

סמוך ליישוב דוגית בצפון רצועת עזה הרס כוח של צה"ל כמה בתים של ערבים. על פי החשד בבתים אלה הסתתרו המחבלים שביצעו את פיגוע.

ד"ר אריה יצחקי, היסטוריון ומומחה להיסטוריה צבאית אמר לערוץ 7 כי בצה"ל ממשיכים לחפש תירוצים "טכנוטקטיים", כלשונו. "דריכה כפולה, מישהו כשל בגילוי פס הדריכה, האשמה היא במזג האוויר, הגשש פספס. כל אלה הם תירוצים", אומר יצחקי. לדבריו, אם האויב הוא שיוזם את הפעילות הוא גם שנהיג את המהלכים, ואילו ישראל, הנוקטת כל העת מדיניות של מגננה, צועדת צעד אחד מאחורי המחבלים, היוזמים. לדבריו, טעות היא להתייחס אל המחבלים כאל טיפשים. הם מתוחכמים, והם גם לומדים מהשגיאות של עצמם ומהטעויות שלנו, ומשכללים את הידע שלהם ואת כישוריהם.
הגבעה שמדרום לדוגית, שבה אירע הפיגוע, הוא מציין, היא גבעה שולטת, שצה"ל היה צריך להחזיק בה באופן קבוע ולא לעלות אליה רק מדי פעם. נוסף על כך היה צריך לבצע חישוף שטח.

יצחקי מוסיף כי ראש הממשלה שרון ושר הביטחון מופז צריכים להחליט על ניהול מלחמת חורמה בארגון החמאס ובין היתר לפגוע בבכיריו, גם באלו המוחזקים כפוליטיים, כמו רנתיסי ומחמוד א-זהאר, וכן בשייח' יאסין. פגיעה בהם, בראשי הנחש, אומר יצחקי, תקרין על כל השטח, על הדרג הלוחם, המונה בסך הכל כ 150 מחבלי חמאס.

עוד אומר יצחקי כי יש לפגוע גם בזרם הכספי של הארגון. זאת באמצעות חיסול ממוקד של אנשי הכספים של הארגון. הללו, לדבריו, אינם מסוכנים פחות ממחבלים מתאבדים. הכוונה לבנקאים ולבלדרים, שאותם יש לחסל בלי פרסום ובלי הכרזה על קבלת אחריות על החיסול, וזאת כדי שיירתעו מהעברת הכספים. כך, כלשונו של יצחקי, הארגון "יתייבש". בכירי חמאס נוספים, שישראל אינה מחסלת אותם, הם עדנאן אל רול ומוחמד דף, שבעבר כבר כמעט חוסלו. הסיבה לכך שלא חוסלו נעוצה בשיקולים פוליטיים: כדי לא לחמם את השטח לפני המלחמה בעירק, הוא מוסיף. לדבריו, ישראל יודעת היכן נמצאים בכירים אלו, שכן הרצועה היא, בסך הכל, אזור קטון למדי והמידע ממנו זורם. דרושה רק החלטה של דרג פוליטי.
