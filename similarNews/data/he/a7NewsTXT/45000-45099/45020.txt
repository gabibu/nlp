

ארה"ב הודיעה כי נשיא עירק חייב לפעול במהירות כדי להיענות לדרישות האו"ם בנושא הנשק להשמדה המונית. "למנהיג עירק נותרו שבועות אחדים, ולא חודשים, כדי לציית להחלטות האו"ם", אמרה קונדוליסה רייס, היועצת לביטחון לאומי, בראיון לרשת הטלוויזיה האמריקנית "פוקס".

בראיון לרשת N.B.C. אמרה רייס כי הדחייה במועצת הביטחון מקלה על הלחץ מעל סדאם חוסיין להתפרק מנשקו. לדבריה, "הזמן עבור דיפלומטיה הולך ואוזל".

היא הוסיפה: "למועצת הביטחון יש היסטוריה של אי יכולת לפעול. מועצת הביטחון צריכה להיות כלי למען השלום, כלי שיש לו שיניים, או שהיא לעולם לא תוכל להתמודד עם אלה שרוצים להפר את השלום".

ארה"ב תלויה בהסכמתה של טורקיה לפרוק את צבאה בנמליה ולהעבירם אל הגבול עם עירק, והיא מציעה לטורקיה חבילת סיוע נרחבת, הכוללת מענק בסך שישה מיליארד דולרים ומתן ערבויות בסך 20 מיליארד דולר להלוואות מבנקים פרטיים, וזאת כדי להבטיח את תמיכתה של אנקרה במקרה של פעילות צבאית אמריקנית בעירק, כך אמרו מקורות בוושינגטון. ביום שישי נועד הנשיא בוש בבית הלבן עם שר החוץ של טורקיה יאסר יאקיס ועם בכירים נוספים בממשל הטורקי. עם זאת ארה"ב וטורקיה טרם גיבשו את תנאי ההסכם שיאפשר לכוחות האמריקניים לעשות שימוש בבסיסים טורקיים לקראת ההתקפה על עירק.

טורקיה, אשר סבלה מהשלכות כלכליות קשות בעקבות מלחמת המפרץ ב 1991, לוחצת על וושינגטון כדי לקבל מיליארדי דולרים נוספים.

לכשיושג הסכם יביא אותו הנשיא בוש לאישור הקונגרס, במסגרת תקציב החירום לצורכי המלחמה.
ההפגנות הרבות שנערכו בעולם במחאה על הכוונה לפתוח במלחמה על עירק גרמו לארצות הברית ולבריטניה לגבש הצעת החלטה חדשה שתוגש למועצת הביטחון, ולפיה לא תהיה הכרזת מלחמה מפורשת נגד עירק . עם זאת דיפלומטים בריטיים אמרו כי בכל מקרה ידרשו המדינות להשתמש בכוח נגד עירק. לפי שעה האמריקאים לא הודיעו מתי יגישו את הצעת ההחלטה החדשה שלהם למועצת הביטחון.

אתמול הבהיר שר החוץ האמריקני קולין פאואל כי ארצו תעניק פסק זמן נוסף לצוותי הפיקוח כדי לפעול בעירק .

בישיבת הממשלה אמר שר הביטחון שאול מופז כי למרות הגשתו של דוח פקחי האום ולמרות הקרע המדיני בתוך נאט"ו, בפרט בין ארה"ב לבין צרפת וגרמניה, האמריקנים נחושים במשימתם וממשיכים בבניית הכוח שלהם במפרץ הפרסי.

להערכתו, המערכה תפרוץ בסוף פברואר או בתחילת מארס.

שר הביטחון מסר כי פקחי האו"ם הגיעו למסקנה חד משמעית כי הטיל העירקי "אל צמוד 2" מגיע לטווח של 180 ק"מ מעל למה שמותר לעירק להחזיק.

עוד מסר שר הביטחון כי ישראל ממשיכה את היערכותה כמתוכנן, תוך כדי קיום הערכת מצב מתמדת, ותוך כדי קידום מוכנותה לאפשרות של מתקפה אמריקנית בעירק. הוא הדגיש כי כל הצעדים שפורסמו בתקשורת על אודות המוכנות בעורף ובאוויר וכן בצה"ל, הם חלק מסרגל המוכנות פרי תכנון והערכת מצב. לדבריו, מערכת הביטחון ערוכה היטב לקדם אפשרות של פגיעה בישראל על ידי מטוס עוין, ולשם כך העלה חיל האוויר את כוננותו.

מופז אמר כי ההמלצה לאוכלוסייה היא לפעול על פי הנחיות פיקוד העורף, כפי שפורטו בחוברת שהופצה בכל בית אב בישראל. "אנו מעריכים שהמערכה האמריקנית בעירק תהיה אינטנסיבית, מסיבית וקצרה, בסדר גודל של שבועות אחדים, ובמהלכה יצליחו האמריקנים לנטרל בתוך זמן קצר יחסית את היכולות העירקיות המאיימות על ישראל".
