

"המסביר הלאומי" אלוף עמוס גלעד מעריך כי גם לאחר פרסום דו"ח פקחי האו"ם במועצת הבטחון ושורת ההפגנות ההמוניות ברחבי העולם נגד מלחמה בעירק, ארה"ב תתקוף כנראה בסוף חודש זה או בתחילת חודש מרס.

בתידרוך לכתבים מדיניים שהתקיים היום בלשכת ראש הממשלה בירושלים הוסיף האלוף גלעד, כי קיימת סכנה לישראל, אך היא פחותה משמעותית מבתקופת מלחמת המפרץ. סדאם חוסין, אותו כינה גלעד "מפלצת מוחלשת" מסוגל אמנם לשגר לעבר ישראל טילים בודדים, אך בניגוד לשנות ה-90, יש היום מערך התרעה והגנה אמריקני וישראלי מצוין שיקשה על שיגורם וגם העורף בישראל מוכן טוב הרבה יותר מבעבר. "אין מקום לפאניקה או לפינוי אוכלוסיה", הדגיש גלעד.

לדעת גלעד סדאם חוסיין היה ונשאר מנהיג מסוכן שמנסה בכל דרך להשיג נשק בלתי קונבנציונלי וכן נשק גרעיני כדי לנטרל את יתרונה של מדינת ישראל באזור. לדעתו, סדאם חוסין אמנם מסוכן, אך מעולם הוא לא היה כה חלש כפי שהוא היום ולכך כמה סיבות: הראשונה - הוא נחל מפלות במלחמות קודמות שיזם ואינו מעריך נכון את עוצמת הכוח האמריקני שנצברת בימים אלה נגדו. השניה -מאחר והוא תקף או תיכנן לתקוף כל מדינה שכנה, אין לו תמיכה אמיתית בעולם הערבי. השלישית- סדאם חוסין גרם לפירוק עירק לשלושה חלקים סונים, שיעים וכורדים ורק מעטים יחסית מהסונים נאמנים לו. והאחרונה- הצבא הסדיר סובל מבעיות מורל קשות.

אף על פי כן, ההערכה בישראל שסדאם חוסין שומר על יכולת טילית וביולוגית מסויימת, אם כי סביר שאין לו נשק גרעיני.

לנוכח יכולת זו החליטה ארה"ב להשתלט מיד בתחילת המתקפה על מערב עירק, כדי למנוע שיגור טילים לעבר ישראל. התאום הצבאי בין שתי המדינות מצוין ויעיל מאי פעם. בנוסף נפרסו מערכות הגנה אוויריות אמריקניות וישראליות שימנעו פגיעת טילים או מטוסים בודדים שיצליחו למרות הכל להמריא לכיוון אזורנו.

הבעיה שעדיין נותרה היא פיגועים ומגה-פיגועים בארץ ובחו"ל שיתרחשו לקראת המיתקפה או במהלכה. ההוכחה לכך היא היקף ההתרעות חסר התקדים לפיגועים הקיים היום.

האלוף גלעד, שעוקב כקצין מודיעין אחרי סדאם חוסין כבר 20 שנה, אמר, כי נפילת משטרו וסילוקו יהיו בבחינת "נס לישראל" שיוכלו בהמשך להביא לסילוקו של ערפאת ויתכן גם לחידוש אפשרי של המו"מ בין ישראל לבין מי שיירש את ערפאת. "יש חשיבות אסטרטגית שסדאם ייעלם", אמר המסביר הלאומי.

עוד הוסיף, כי אחרי המלחמה תנסה ארה"ב לכונן בעירק משטר יציב שלא יאיים על המזה"ת. במקביל תפעל ארה"ב לשיקומה הכלכלי של עירק.
