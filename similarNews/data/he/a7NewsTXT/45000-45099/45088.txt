

בימים הקרובים תדון ועדה מיוחדת של צה"ל באפשרות להענקת צל"ש הרמטכ"ל לאל"מ אילן רמון ז"ל, שנספה בהתרסקות המעבורת "קולומביה" לפני כשבועיים וחצי.

בצמרת הצבא הוחלט להמליץ על הענקת הצל"ש כדי להביע הוקרה לפועלו, למרות שרמון לא נהרג במהלך שירותו הצבאי. צל"ש הרמטכ"ל הוא הצל"ש הגבוה ביותר שמוענק בצה"ל.

לאחר אסון המעבורת הועלתה הצעה להעלות את רמון לדרגת תת אלוף, אולם ועדה שדנה בנושא דחתה זאת, בטענה שלא נהוג להעלות בדרגה קצינים בכירים לאחר מותם. בצה"ל נמתחה ביקורת על ההחלטה, ובכירים בחיל האוויר אמרו כי הרמטכ"ל היה צריך "להפעיל שיקול דעת" ולשנות את החלטת הוועדה.

אתמול תמו ימי השבעה על רמון. אשתו, ארבעת ילדיו, בני המשפחה ועשרות חברים קרובים הגיעו אתמול לבית העלמין בנהלל והתייחדו עם זכרו. קברו של רמון הפך השבוע למוקד עליה לרגל למאות ישראלים שהגיעו למקום.
