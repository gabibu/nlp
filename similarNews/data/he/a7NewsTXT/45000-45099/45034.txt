

במהלך טיול בעין גדי נהרג אתמול זאב חזני בן ה-17 כשהחליק ונפל לתהום בעומק שלושים וחמישה מטרים. אנשי יחידת החילוץ "מגילות" הגיעו למקום בעקבות קריאה טלפונית של חברו, יעקב אליצור. המחלצים נעזרו במסוק של חיל האוויר ששלשל חבל לנקודת הנפילה. אחד המחלצים ירד אליו, שם גילה את חזני כשהוא במצב אנוש. חזני הועבר לבית החולים 'הדסה עי כרם' אולם שם נפטר מפצעיו.

במשך כל שעות החילוץ לא היה באפשרותו של יעקב, חברו של זאב לעזוב את הנקודה בה עמד. בשעת ערב עלה בידי כוח ההצלה להגיע אליו בגלישה ולחלצו.

יעקב סיפר כי יצא עם זאב לטיול על פי מפות שהיו בידיהם, אולם הסימון שעל פיו ניווטו הסתיים בהגיעם לנקודה ממנה ניסו לחזור. בנקודה מסוימת, על סף התהום, החליק זאב ז"ל וכל ניסיונותיו להיאחז בסלעים לא צלחו והסלעים בהם אחז השתחררו מקיר הצוק.

זאב חזני ז"ל שנהרג אתמול הוא בנו של יהודה חזני, ממנהיגי גוש אמונים שנהרג גם הוא כשנפל מצוק במדבר יהודה לפני קצת למעלה מעשר שנים.
