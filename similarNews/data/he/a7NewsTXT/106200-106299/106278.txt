

תחרות יזמות סטודנטיאלית לכתיבת התוכנית העסקית הטובה ביותר, הושקה בשבוע שעבר בטכניון.

ירון ברק, סטודנט לרפואה ומיוזמי התחרות, אומר כי מקור הרעיון בארה"ב, שם נהוגות תחרויות כאלה באוניברסיטאות מובילות כמו MIT, ברקלי והרווארד.

"על פי נתונים המצויים בידי פורום טקיה, שהוקם לפני שלוש שנים במטרה לקרב בין ציבור הסטודנטים לתארים גבוהים בטכניון לבין קהיליית העסקים והון סיכון בישראל, חברות שזכו בתחרויות אלה מוערכות כיום בשווי של 10.5 מיליארד דולר, ותרמו רבות לכלכלת ארה"ב.

ההרצאה המרכזית בטקס הפתיחה ניתנה על ידי היזם הישראלי יוסי ורדי. כן נשאו דברים המשנה לנשיא הטכניון למחקר, פרופסור משה איזנברג, ראש המרכז ליזמות בטכניון, פרופסור עוזי דה-האן, מייסד ונשיאה לשעבר של אלרון, עוזיה גליל ויו"ר מייסד ושותף קרן הון סיכון ג'מני, ד"ר אד מלבסקי.

שלושה פרסים כספיים יוענקו לתוכניות הזוכות. התוכנית הטובה ביותר תזכה ב-50,000 ש"ח, לזוכה במקום השני יוענקו 30,000 ש"ח ובמקום השלישי - 20,000 ש"ח. פורום טקיה גייס את כספי הפרסים מחברות שונות מתחום ההיי טק בישראל, קרנות הון סיכון, משרדי פטנטים וחממות טכנולוגיות.
"מעבר לסכומים הכספיים שיוענקו לזוכים ירכשו כלל המשתתפים בתחרות ניסיון רב ויזכו לחשיפה יוצאת מן הכלל למשקיעים פוטנציאליים מכול הסוגים הנותנים את חסותם לאירוע", אמר יקי דוניץ מייסד ומנכ"ל A-I מחקר ופיתוח וחבר בהנהלת פורום טקיה.

לתחרות יתקבלו תקצירים של תוכניות עסקיות, כאשר עשר התוכניות שיזכו לעלות לשלב הגמר יתבקשו לכתוב תוכנית עסקית מלאה. בשלב הזה יזכו הקבוצות למנטור - ליווי מקצועי של דמות בכירה מעולם ההיי טק והתעשייה.

בתמונה למעלה: מפגש יזמים בטכניון: יוסי ורדי (משמאל), ממציא הסגווי דין קיימן (במרכז) ופרופסור משה איזנברג (מימין). צילום: דוברות הטכניון.
(ש)

