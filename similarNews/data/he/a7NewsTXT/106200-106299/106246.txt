

נציגת משרד החינוך והספורט בדיוני ההיערכות לאישור הספורט המוטורי, עו"ד רינת שפרן, אמרה כי על פי סיכום עם משרד התחבורה, יוכנס לחוק תיקון לפיו גם בעלי רכב פרטי יוכלו להשתתף בתחרויות עממיות לחובבים.

בדיון שנערך בוועדת הכלכלה, בנושא חוק הספורט המוטורי (אישור לקריאה שנייה ושלישית), אמר יו"ר הוועדה חבר הכנסת אמנון כהן, כי בענף זה, אין סיבה שלא נהייה ככל העמים ונותיר את הסדרת התחרויות להתאחדות, בכפוף לתקנות בינלאומיות.

לדברי חבר הכנסת כהן, מאחר וכבר קיימת הצעת חוק ממשלתית, המורה על הקמת רשות להסדרת הענף, יש לצמצם את התערבותה בנושאים מקצועיים ולחסוך בירוקרטיה והוצאה כספית מהמתחרים, שממילא יאלצו לעמוד גם בדרישות ההתאחדויות הבינלאומיות. כהן הוסיף, כי הספורט המוטורי עשוי להיות ענף כלכלי ותיירותי מכניס ויש לאשר את הצעת החוק בהקדם ולאפשר לחובבי המירוצים, הן המקצועיים והן החובבים, לעשות זאת במסגרת מורשה.

נציגת משרד החינוך והספורט, עו"ד רינת שפרן, אמרה כי על פי סיכום עם משרד התחבורה, יוכנס תיקון לפיו גם בעלי רכב פרטי יוכלו להשתתף בתחרויות עממיות לחובבים.

נציג משרד האוצר, יונתן רגב, אמר כי המשרד מתנגד להקמת רשות להסדרת הספורט המוטורי, שתאוייש בעובדי מדינה וכי יש להסתפק בהתאחדות. רגב הוסיף כי לדעת האוצר, אם כבר מוקמת רשות, היא צריכה להיות כפופה למשרד התחבורה ולא למשרד החינוך, כדי למנוע סרבול וכפל תפקידים. לעומתו הבהירה עורכת הדין שרית זוכוביצקי, מהלשכה המשפטית במשרד התחבורה שהנושא הוכפף למשרד החינוך והספורט, מאחר ודיני התעבורה אינם חלים בתחרויות ספורט.

דני לוי, יו"ר ועד נהגי המרוצים, אמר כי אין צורך בחוק מאחר וניתן להסתמך על תקנות בינלאומיות. לדבריו כיום יש בישראל כאלף נהגי מרוצים שמחכים שנים רבות להסדרת התחרויות. לוי טוען כי הספורט המוטורי הוא מענפי הספורט הפופולריים ביותר בעולם ויש לו פוטנציאל גדול בישראל.

חבר הכנסת אליעזר (צ'יטה) כהן מהאיחוד הלאומי, אמר כי בשילוב ההיי טק והטכנולוגייה המתקדמת במדינת ישראל, צפוי הספורט המוטורי לשבור שיאים ולהגיע להישגים בינלאומיים.
(ש)
