

כתב וצילם: קובי פינקלר

"אינו דומה טעם דג העולה מימי טבריה לטעם דג העולה מימה של עכו" אמרו חז"ל וכדי לבדוק מה חדש בממלכה הקסומה הזו של עכו, הצפנו ועלינו לאחת משבעים וארבע ערים ברחבי תבל שנבחרו על ידי "אונסקו" כמפעלי תיירות ראויים לציון. בקיץ 1267 מגיע לעכו הרמב"ן, ראש הקהילה היהודית בברצלונה, והוא בדרכו לירושלים. את תפילות ראש השנה באותה השנה בחר הרמב"ן לקיים בעכו. ידע רבי משה בן נחמן את הסיבה כנראה.

סיור מחודש בעכו מגלה עולמות חדשים וצפונות נסתרות. הרבה מילים כבר נאמרו על עכו אך ככל שעובר הזמן נדמה כי מדובר במעיין אטרקציות שרק הולך ומתגבר. סיור ברחובות העיר העתיקה , במנהרת הטמפלרים, בחדר הגרדום, באולמות האבירים ובחאן המשוחזר להפליא מכיל בחובו סיפורי גבורה (בין חדרי בית הכלא האימתניים) ארכיטקטורה קסומה מעל ומתחת לפני האדמה, (בחאן אל עומדאן) סמטאות שמובילות אותנו למקומות רחוקים, נופים טבעיים, ים כחול, מטעמים אוטנטיים והרבה רוחב לב יהודי.

בתקופת דוד ושלמה מוזכרת עכו כחלק ממלכת ישראל, ומאז היא שוב ושוב מחליפה ידיים: עכו נכבשת על ידי אלכסנדר הגדול, הרומאים מעניקים לה מעמד של עיר איטלקית (עד הים נמל הדייגים מכונה כיכר ונציה), המוסלמים כובשים אותה ל-500 שנה, הצלבנים מותירים בה את רישומם למשך 200 שנה, התורכים מבצרים את חומותיה והבריטים משתמשים במבניה כדי לכלוא בו ויהודים ולהוציאם להורג. אלף שנים של מסע במנהרת הזמן, כל פינה קסומה מקודמתה.

בחמאם התורכי, מאתריה היפים והמרתקים מתעוררת עכו לחיים באמצעות מחזה דמיוני,המבוסס על שושלת בלנים החושף את סיפורה של העיר בתקופת התורכים. מבעד לעיני הבלנים מקבלת ההיסטוריה ממד עסיסי במיוחד. סיפור מופלא המגיע לשיאו בחדר האחרון עם הבלן חאג' באשיר - הבלן האחרון השוזר את סיפור החמאם בתולדות עכו ובחיי החברה הפעילים שהיו בה. ומעל הכל המסלול היהודי בו פתחנו את הסיור. שילוט מסודר מוביל את המסייר ברחובותיה של העיר ל-28 אתרים יהודיים, ברחבי העיר. ועל כך בסיור נפרד.
החמאםלחץ כאן להגדלה  
