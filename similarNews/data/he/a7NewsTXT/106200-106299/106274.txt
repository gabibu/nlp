

תרומת הענק בסך מאתיים מיליוני דולרים לאוניברסיטת בן גוריון לא תשמש לבניה או לצריכה שוטפת, אלא תופקד בקרן שפירותיה יושקעו בפעילות מחקרית ומדעית מגוונת לטובת המחקר בישראל, כך אומר נשיא האוניברסיטה.

(בתמונה: נשיא אוניברסיטת בן גוריון, פרופ' אבישי ברוורמן ובני משפחת מרקוס, על רקע השלט החדש הנושא את שמם בכניסה לקמפוס. צילום: דוברות האוניברסיטה)

"אני נרגש מעומק הלב. מה שהשגתם כאן קרוב לנס, שהפך למציאות. הפכתם מדבר לסיפור הצלחה מדעי". כך אמר אתמול (שני) ד"ר הווארד מרקוס, בטקס מיוחד שקיימה אוניברסיטת בן-גוריון לקריאת קריית האוניברסיטה על שם משפחת מרקוס. משפחת מרקוס מארה"ב תרמה באחרונה לאוניברסיטה את אחת התרומות הגדולות ביותר שניתנו אי פעם למוסד להשכלה גבוהה במדינת ישראל.

גובה התרומה המדוברת עומד על מאתיים מיליון דולרים.

כתבנו בדרום משה פריאל מדווח כי הטקס התקיים במעמד התורמים- לוטי וד"ר הווארד מרקוס, בתם אלן ונכדתם, ג'ניפר.

"אוניברסיטת בן-גוריון מודה ומוקירה את בני משפחת מרקוס על תרומתם הנדיבה, שהיא בעלת חשיבות גבוהה לעתידה ושגשוגה של האוניברסיטה והנגב", אמר נשיא האוניברסיטה, פרופ' אבישי ברוורמן.לדבריו, התרומה לא תשמש לבניה או לצריכה שוטפת, אלא תופקד בקרן שפירותיה יושקעו בפעילות מחקרית ומדעית מגוונת לטובת המחקר בישראל. "המתנה הזאת תבטיח את עתיד האוניברסיטה", אמר.

דובר האוניברסיטה מספר שדוקטור הווארד מרקוס ורעייתו לוטי, ילידי גרמניה, הינם תורמים נדיבים, המסייעים מזה שנים לארגונים יהודיים ולא יהודיים רבים. בשנים האחרונות תורמים בני הזוג מרקוס לפעילות מחקרית באוניברסיטת בן-גוריון ובמיוחד למכון צוקרברג לחקר המים בקמפוס שדה בוקר.
(ש)
