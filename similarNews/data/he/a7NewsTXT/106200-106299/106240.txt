

בתום בדיקה של המחלקה לזיהוי פלילי של ספר שהגיע לידי משפחת באומל שקובעת כי אותו החזיק זכריה בשבי, אומר יונה, האב, "יש לנו אות חיים מזכריה".

יונה, אביו של זכריה באומל, אחד משלושת נעדרי קרב סולטן יעקוב מספר בדיווח ב'מעריב' אודות קודים שלדבריו השאיר בנו בין דפי הספר.

הספר הועבר משליח שביקר בסוריה והעביר אותו לידיו של רופא אמריקאי בשם דוקטור בטיוארט דיטשק, המקורב לממשל בארצות הברית. הרופא הגיע לסוריה לפני כחצי שנה. עיון בין דפי הספר העלה כי נכתבו בו אותיות המהוות יחד ראשי תיבות שהיו ידועים אך ורק לזכריה עצמו ולהוריו.

מדובר בראשי תיבות של שם המשפחה הקודם של אימו מרים - טורצקי. M.T.U.C. . "היתה לנו בדיחה בבית, שכאשר כותבים את ראשי התיבות של אשתי, משמעותן באנגלית היא ראש ריק", אומר יונה באומל. "זה היה דבר סודי אצלנו בבית. כאשר ראיתי את סימון המילים הללו בספר, הבנתי שרק זכריה הוא שסימן אותן".

לבד מראשי התיבות נמצאו מודגשים בין דפי הספר המשפטים הבאים: : "ילד נטוש"; "הצילו עזרו לי"; "יש לי תקווה"; "מונה תקווה" ו"לא יכול לשנות את העבר".

כאמור, הספר הועבר לבדיקה במחלקה לזיהוי פלילי במשטרת ישראל. וכעת נמסר המידע לפרסום. נזכיר כי במשך כל השנים טען יונה באומל בתוקף כי יש בידיו הוכחות לכך שבנו עודנו בחיים, כעת, לדבריו, הוא יכול להציג אתצ ההוכחה. "זה מרעיש מבחינתי", הוא אומר, "אין לי ספק שזה אות חיים מבני. יש לי ממצאים נוספים המוכיחים שבני בחיים וכלוא בסוריה".

עוד מספר באומל כי בשיחות עם גורמים אמריקנים שונים שאינו מפרט את זהותם נרמז לו שבנו בחיים.
(ש)
