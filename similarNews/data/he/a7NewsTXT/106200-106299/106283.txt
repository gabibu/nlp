

שיטה זעיר-פולשנית חדשה לאבחון גידולים סרטניים בחלל הריאות ההיקפי, המהווים 70% מכלל סוגי סרטן הריאות, פותחה והוכנסה לאחרונה לשימוש במכון הריאות של המרכז הרפואי ת"א.


הנווט הברונכוסקופי (The Guided Bronchoscopy), הינה טכנולוגיה לווינית מתקדמת, המבוססת על צילום CT סטנדרטי, ברונכוסקופ (מכשיר סיבי-אופטי) אשר בקצהו חיישן אלקטרו-מגנטי, תוכנת מחשב מתוחכמת ומצלמה אנדוסקופית, המאפשרים לרופא/ה המטפל/ת להגיע לכל נקודה בחלל הריאות בדיוק מירבי.

במרכז הרפואי מציינים כי סרטן הריאות הינו הסרטן הראשון בשכיחותו בעולם המערבי ובמקום שלישי בשכיחות בארץ. הגידול יכול להתפתח בחלל הריאות המרכזי ובחלל הריאות ההיקפי. בשני העשורים האחרונים חלה מגמת שינוי בשכיחות המיקום של הגידול הסרטני בריאה. בעוד שבעבר יותר מ 50% מכלל הגידולים הסרטניים התיישבו באזורים המרכזיים של הריאות, כיום כ-70% מכלל הגידולים הסרטניים ממוקמים בחלל הריאות ההיקפי. אחד ההסברים למגמה זו, הנו שימוש הולך ועולה של סיגריות עם פילטר בקרב אוכלוסיית המעשנים, אשר נוטים לפצות על רמות הניקוטין הנמוכות בסיגריות מסוג זה ע"י שאיפה עמוקה יותר ותכופה יותר, המובילה לחשיפה יתר של החלל הריאות ההיקפי לקרצינוגנים (carcinogens), הנמצאים בעשן הסיגריות.

"מכאן הצורך והחשיבות הרבה לבצע אבחנה מדויקת של המצאות גידולים בחלל ההיקפי של הריאה, דבר שעד כה לא ניתן היה לבצעו בברונכוסקופיה סטנדרטית. בניגוד לברונכוסקופ הסטנדרטי, לנווט הברונכוסקופי יכולת אבחון טובה ומדויקת של חלל הריאות ההיקפי היות והוא מאפשר להגיע לכל יעד באזורים הפריפריאלים של הריאות שבעבר, לא ניתן היה להגיע אליו ולספק תוצאות אמינות", אומרים במרכז הרפואי.

דוקטור יהודה שוורץ, סגן מנהל מכון הריאות מציין כי "השיטה החדשה הינה פריצת דרך משמעותית בתחום אבחון מחלות הריאה, אשר קפא על שמריו זה שנים. הנווט הבונכוסקופי לא רק משפר את יכולת ההגעה שלנו לכל יעד בחלל הריאות אלא גם פותח בפנינו יכולת אבחון מדויק ומהימן של אזור הגידול ומאפשר כך לבצע טיפולים תארפואטים, דוגמת: הזלפת חומר כימותרפיה או רדיואקטיבי ישירות לאזור הגידול, ללא צורך בהליך כירורגי. זאת ועוד, השיטה החדשה מותאמת לתשתית הקיימת, קרי: הברונכוסקופ הסטנדרטי ומשדרגת אותו באופן מהותי."

מכשיר הנווט הברונכוסקופי אושר,לאחרונה, לשימוש ע"י ה- FDA האמריקאי וה- CE האירופאי.
עד כה טופלו בשיטה זו 240 מקרים ברחבי העולם וכ- 30 מקרים במכון הריאות של המרכז הרפואי ת"א.
(ש)
