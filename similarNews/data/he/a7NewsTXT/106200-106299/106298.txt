

בני דתות אחרות שולחים בן משפחה לעבור הליך גיור ולאחר מכן מנצלים את חוק השבות ומבלי להביע כל קשר לעם היהודי ודתו עולים לישראל. כל זאת כדי לצאת את ארצות מוצאם. פורז מציע לאשר אף את העלאת ניני יהודים.

ח"כ הרב אברהם רביץ הניח היום על שולחן הכנסת הצעת חוק פרטית שנועדה לתקן את חוק השבות.

לדברי רביץ ישנו סעיף בחוק השבות המנוצל לרעה ע"י רבים שאין עניינם להצטרף בדרך כל שהיא אל העם היהודי וגם אינם מזדהים כשייכים לעם היהודי, אלא כל עניינם לצאת את ארץ מוצאם ולזכות בהטבות המיועדות ליהודים הבאים ארצה. בשל המציאות החוקתית בישראל, לא ניתן לאמת במקרים רבים את שייכותם אל קרוב המשפחה שבגינו הם מבקשים להיכלל בחוק השבות, אומר רביץ.

חבר הכנסת רביץ אומר שלפי המצב החוקי כיום מתאפשר לבני משפחה של מי שהתגייר, אף אם הם עצמם לא התגיירו ומעונינים להמשיך להיות בני דת אחרת, לעלות ארצה במסגרת חוק השבות. לשם כך, ישנם כאלו השולחים בן משפחה אחד לעבור הליך גיור ועל ידי כך מעבירים את כל המשפחה הגדולה ארצה על פי חוק השבות, על אף שאינם מתכוונים כלל להיות יהודים. החוק כיום אף מאפשר לנכד שאינו יהודי לעלות ארצה אף עם סבו היהודי כלל לא מימש את זכותו לעלות ארצה.

"אין ספק שחוק השבות מטרתו הבסיסית לאפשר לכל יהודי באשר הוא את הזכות לעלות ארצה, אך אין מטרתו לאפשר ניצול של מדינת ישראל ומשאביה הדלים לכל דורש, ובתיקון חוק השבות יבוא על פתרונו בעיות רבות שנפרצו עקב ניסוח החוק כיום", אומר רביץ ומוסיף ש"המצב החוקתי היום רעוע, וההצעה של ח"כ פורז, כפי שהעלה אתמול, שמבקשת לאפשר אף לנינים להכלל בחוק השבות מוכיחה את הצורך הדחוף בתיקון חוק זה".
(ש)
