

מפגינים חסמו את נתיבי איילון במהלך הפגנה נגד הנסיגה. המשטרה עצרה 18 מפגינים שישבו על הכביש. חברי כנסת מהשמאל קוראים למצות את כל חומרת הדין עם 'הפורעים' ולנקוט 'יד קשה' נגד המתנחלים 'החוליגנים'.

(צילום: קובי סלע - INNTV)

כמאה מפגינים חסמו את נתיבי איילון תוך שהם מבעירים צמיגים, בהפגנה נגד הנסיגה. על הכביש נוצרו פקקים. המשטרה פיזרה את ההפגנה לאחר כחצי שעה.

18 מפגינים שישבו על הכביש לצד הצמיגים נעצרו, הובאו הבוקר לבית המשפט השלום בתל אביב כשבכוונת המשטרה להגיש נגדם כתב אישום בהליך מהיר.

במשטרה אומרים כי הם מעריכים שזו לא תהיה ההפגנה האחרונה שבה ייחסמו צירי תנועה בתל אביב עד להתנתקות. משטרת התנועה הארצית הודיעה כי היא רואה "בחומרה רבה מאוד את חסימת אחד הצירים המרכזיים במדינה. העבירות תועדו, והמשטרה מתכוונת לעשות בכך שימוש כראיות בבית המשפט. כל ניסיון של חסימת צירים מרכזיים והפרת הסדר הציבורי ייתקל בתגובה נחושה ובחומרה רבה".

מועצת יש"ע פרסמה אמש כי אינה עומדת מאחורי ההפגנה אך "ברור כי מעשים מסוג זה הם תוצאה של המשך ההתעלמות של ראש הממשלה מהקריאה לחזור להכרעת העם".

בתגובה להפגנה קרא ח"כ רן כהן "למצות את כל חומרת הדין עם 'הפורעים'. לא מדובר במפגינים תמימים אלה בגיס חמישי שממיט חורבן על שלטון החוק". ח"כ איתן כבל יו"ר סיעת העבודה אמר כי על היועץ המשפטי לממשלה לנקוט 'יד קשה' נגד המתנחלים. "אין מדובר במחאה אלא בחוליגניות לשמה", טען.

יוסי ביילין יו"ר תנועת יחד אמר כי "הרוב השפוי לא ייכנע להתפרעויות המתנחלים. האנשים שהרסו את חיינו במשך 38 שנים מבקשים לפגוע בנו במישרין כאשר עומדים לפנות, אבל הרוב השפוי לא ייכנע ויפנה את ההתנחלויות ויחזיר את החיים בישראל לנורמליות".



























