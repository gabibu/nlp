

בעוד כשבועיים יוצג דו"ח המאחזים של מועצת יש"ע. מדובר בדו"ח שיוכיח חוקיות המאחזים ובו יובא גם פרוטוקול שבו אומר ח"כ דאז, וראש הממשלה היום, שרון, כי "המאחזים הוקמו באישור הממשלה שלנו".

בעוד כשבועיים יוצג דו"ח מועצת יש"ע על המאחזים. עו"ד דודו רותם היועץ המשפטי של מועצת יש"ע אומר בראיון לערוץ 7 כי החלטתה של הממשלה למנות ועדה כדי לעיין בדו"ח ששון היא החלטה חכמה שכן מדובר בדו"ח ארוך ומפורט.

אני משוכנע שחברי הממשלה לא הספיקו לקרוא אותו אלא רק את תמציתו, ולכן אינם יכולים לקבל החלטות מבלי ללמוד את הדו"ח ולהבין אותו. ששון עצמה אומרת כי לא דיברה עם כולם ולא בדקה את הדברים עם כולם, וברור שיש עוד מסמכים שלא היו בפניה, לרבות הצהרות של רה"מ ושל שרים אחרים. ישנם מסמכים שיש להראותם לממשלה.

בדו"ח של מועצת יש"ע שיוגש בעוד כשבועיים, אומר עו"ד רותם, יוכח כי דו"ח ששון אינו נכון ואינו מדוייק. יתירה מכך הוא מוסיף, ששון חרגה מסמכויותיה והרחיבה במקום שהיה צריך להצטמצם. "היא לא התבקשה לתת חוות דעת על כלל החקיקה ביו"ש לא ביקשו ממנה חוות דעת לגבי כלל קרקעות המדינה ביו"ש. ביקשו ממנה חוות דעת מצומצת לגבי מה שנקרא מאחזים לא מורשים. כל הפרשנות שלה לגבי החלטות ממשלה וישובים שהוקמו וגם לגבי חקיקה ספציפית, אינה נכונה".

רותם מוסיף כי הכוונה להראות שמרבית המאחזים הוקמו עפ"י החלטות ממשלה כדין, וכי מדובר בדו"ח משפטי שיפרוש את הרקע ויציג את העובדות שקדמו להקמת מאחזים. בין היתר יוצג פרוטוקול דיון בכנסת בהצעת אי אמון שהגיש הליכוד נגד ממשלת ברק, שבו השר שרון אז ראש האופוזיציה, אומר שהמאחזים הוקמו ב"אישור הממשלה שלנו".

"אי אפשר להתעלם מדברי ח"כ מכובד דאז, והיום ראש ממשלה, שאמר מעל דוכן הכנסת כי "הממשלה שלנו אישרה", אומר רותם.

רותם מתייחס לטענותיה של ששון כי המאחזים מצויים על קרקע של פלשתינים ואומר כי הדבר אינו נכון.

בדו"ח הוא מוסיף, תהיה התייחסות גם לבניה הבלתי חוקית בנגב ובגליל משום ש"אם מדברים על שלטון החוק אז שלטון החוק הוא לגבי כולם".
"אנחנו טוענים שאצלנו אין בכלל בניה בלתי חוקית אבל אליבא דשיטתה של ששון שהבניה שלנו בלתי חוקית, אז אנחנו נראה שבמדינת ישראל לעומת יו"ש, יש יותר", מדגיש רותם. (ר)
