

מבנק ישראל נמסר, כי ישראל התקבלה פורמלית כמשקיפה לקבוצות העבודה בנושא סטטיסטיקה פיננסית של אירגון המדינות המפותחות (OECD).


בבנק ישראל מבהירים שקבוצת העבודה בנושא סטטיסטיקה פיננסית עוסקת בפתיחותם ושכלולם של השווקים הפיננסיים, היא מנתחת את ההתפתחויות ארוכות הטווח בשווקים אלו ומספקת המלצות למדינות בנושא מדיניות ורגולציה במישור הלאומי והבינלאומי. כמו כן, היא קובעת את הסטנדרטים לדיווח בתחומי פעילותה השונים. תחומי הפעילות העיקריים של קבוצה זו כוללים: משקיעים מוסדיים, פעילות הסקטור הפיננסי, המאזן הפיננסי, מאזן התשלומים, השקעות ישירות, מימון חיצוני, שערי ריבית, מחירי מניות ושערי חליפין.

עוד נמסר כי מאז 2003 מקיימת קבוצת העבודה בנושא סטטיסטיקה פיננסית את ישיבותיה במשותף עם קבוצת המומחים לחשבונאות לאומית. בדיוני קבוצת עבודה זו ישתתפו מעתה מומחים מבנק ישראל ומהלמ"ס. להשתתפות זו, תרומה רבה בקביעת הסטנדרטים הבינלאומיים וביישום סטנדרטים אלה במשק הישראלי.
(ש)
