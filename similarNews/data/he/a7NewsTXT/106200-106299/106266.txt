

אבו מאזן הודיע כי עם מסירת האחריות הבטחונית על יריחו לידי אנשיו ישוחרר אחמד סעדאת, המחבל שפיקד על רצח השר זאבי הי"ד. פלמח זאבי, בראיון לעוזי ברוך בערוץ 7 מעריך שיו"ר הרש"פ בוחן את התגובה הישראלית.

באשר לשאר המואשמים באחריות לביצוע רצח השר זאבי הודיע אבו מאזן כי הם אמנם יישארו בכילאם שבעיר אולם תינתן להם חסינות וערבות על חייהם. את דבריו אומר אבו מאזן זמן קצר לאחר תום פגישת נציגו נאסר יוסף עם שר הבטחון שאול מופז, ובו נדונו פרטי מסירת יריחו ביממה הקרובה לידי הרש"פ.

נזכיר כי יוסף ומופז סיכמו כי שבוע לאחר מסירת יריחו תימסר טול כארם ולאחריה ידונו הצדדים במסירת קלקיליה.

בראיון ליומן הצהריים של ערוץ 7 מתייחס פלמח זאבי, בנו של השר שנרצח רחבעם זאבי, להחלטה זו של יו"ר הרש"פ אבו מאזן לשיחרור המחבל שהורה על ביצוע רצח אביו.

"אין לאבו מאזן לא את הסמכות ולא את היכולת כי הוא כבול להסכמים עם האמריקאים והאירופים ואלה אינם מאפשרים לו לעשות כן. אם כך הוא מראה לנו את התייחסותו לביצוע הסכמים, הוא מלמד אותנו עם מי יש לנו עסק", אומר זאבי.

באשר להתנהלותה של הממשלה מול אמירותיו אלו של אבו מאזן, אומר פלמח כי "אני יודע שראש הממשלה נחוש מאוד שלא לאפשר את השחרור הזה. אני יודע את זה גם מראש הממשלה וגם מראש השב"כ. לפחות בעניין הזה ישנה עיקביות ישראלית".

להערכתו מדובר בברווז עיתונאי שנועד רק כדי לבחון את התגובה הישראלית. "זה לא יתפוס. יש גם באי השפיות שלנו קווים אדומים שישראל לא תחצה. ראש הממשלה עקבי בנושא הזה. הוא מסייע בידינו גם בעניין ההנצחה של רחבעם, וגם בעניין העמידה על ההסכמים שלא לשחרר את הרוצחים".

באשר לאופן החזקתם של המחבלים קובע זאבי כי הם מוחזקים על ידי אנשי ביטחון אמריקאיים ובריטיים, וכל השמועות שהם מתהלכים חופשיים אינן נכונות.

פלמח זאבי התייחס גם להתנגדותם של חברי כנסת מהשמאל לחוק ההנצחה לאביו שעבר אתמול בוועדת החינוך של הכנסת. "זו צביעות של אנשים שמשוכנעים שיש להם מנדט על המצפון. הם מדברים נגד טרנספר בימים שבהם עושים טרנספר לאחינו... ליהודים".

השר מופז אמר כי במידה ואכן ייעשה שחרור שכזה על ידי יו"ר הרש"פ מדינת ישראל תשים את ידיה על הרוצחים מהר יותר מכפי שיוכלו לשער.


כתבנו בכנסת אריאל כהנא ליקט מספר תגובות ראשונות של חברי כנסת על הודעת אבו מאזן:

יו"ר ועדת החוץ והביטחון של הכנסת חבר הכנסת יובל שטייניץ מגנה את דברי אבו מאזן ואומר: "בסה"כ עברו 3 שנים מאז הפשע הנורא, השחרור פוגע ביכולת להרתיע את הטרור לשנים קדימה. אבו מאזן מוכיח שהוא אינו שונה מערפאת של השנים הראשונות".

ח"כ אורי אריאל, חבר וועדת החוץ והבטחון של הכנסת, אומר בתגובה להודעת אבו מאזן כי "לאחר שאבו מאזן קיבל אישור מישראל שעיסוק בטרור זה לא דבר נורא, בהסכמת ישראל לשחרר מחבלים כמחווה, הוא מבקש עכשיו להעניק פרס לרוצחי זאבי. אין אומה בעולם שתסכים לשחרור רוצחי מנהיגיה. ממשלת ישראל ייבת להבהיר בכל תוקף שהיא מתנגדת לשחרור הרוצחים."

יו"ר האיחוד הלאומי , ח"כ בני אלון, אומר "את הקזינו של וויסגלס שרון פותח מחדש ביריחו כי את ההתחייבויות למרטין שלאף צריך לקיים. את אחמד סעדת ורוצחי גנדי שרון משחרר כי את ההתחייבויות לעם ישראל לא צריך לקיים".


ח"כ שאול יהלום מהמפד"ל קורא לשר הביטחון לעצור לאלתר את העברת השליטה ביריחו לרשות הפלשתינית. "על שר הביטחון לדאוג שרוצחי זאבי ישארו בכלא לעולמי עד".

ח"כ אריה אלדד אומר כי "אחרי שבגדנו בצה"ל והפקרנו את הסייענים מי מתפלא שרה"מ ישראל לא עומד בשבועתו לא להניח לרוצחי גנדי".

בדברים חריפים יוצא נגד הממשלה גם יו"ר סיעת המפד"ל, ח"כ זבולון אורלב, שאמר כי אבו מאזן חצה קו אדום ופגע אנושות במוסר, ולמעשה מאפשר לרקוד על דמו של גנדי. ח"כ אורלב תובע מהממשלה לעצור לאלתר את כל תהליך המחוות לרבות העברת הערים הפלש' לאחריות בטחונית פלשתינית. אם הממשלה תתעלם מכך, היא הופכת להיות שותפתו של אבו מאזן לשחרור רוצחי גנדי, אמר ח"כ אורלב.

חבר הכנסת צבי הנדל קובע כי "ממשלת ישראל הגיעה לשפל חדש ומטורף. שרון ממשיך ללא מעצורים במכירת חיסול כללית "אני מציע לו להפסיק לאיים וללכת לבחירות, כדי שהעם ישלח אותו הביתה".

תגובה נוספת משגר חוג הפרופסורים לחוסן מדיני וכלכלי, ובה הוא מקשר בין הצהרתו של אבו מאזן לאירוע נוסף האמור להתרחש היום, חנוכת מוזיאון יד ושם החדש:
בטקס חנוכת מוזיאון "יד ושם" עתיד ראש הממשלה לשאת סיסמאות על כך שלמדנו את זכר השואה ולעולם נזכור ולא נשכח. אבל, במעשיו מראה שרון כי הוא שוכח ואינו לומד. בתמורה על הסגרת יריחו לידי רשות הטרור הפלשתינאית מגיב מכחיש השואה אבו-מאזן בשחרור רוצחי השר זאבי. כאשר ישראל של שרון שוקלת לשחרר מחבלים רוצחים אין פלא שגם המחבלים משחררים את אחיהם, דברי חוג הפרופסורים.
(ש)
