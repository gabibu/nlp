

הפגנת חירום התקיימה אתמול בערב מול נמל הפוספטים באילת. הארגונים הירוקים בעיר קראו למשרד לאיכות הסביבה לסרב לבקשת רשות הנמלים והרכבות לדחות בשנה את מועד התקנת מטען חכם במתקן הפוספטים, שימנע הרחפת פוספטים לים בזמן טעינה.

כתבת עתי"ם רונית ארקוסין מוסרת כי בהפגנה השתתפו כ-30 מתושבי אילת בהם ילדים. המפגינים עמדו על הכביש הראשי, כביש 90, ונשאו שלטים ססגוניים.

יצויין, כי ההפגנה נערכה דווקא ביום בו ביקר מנכ"ל המשרד לאיכות הסביבה יצחק גורן באילת, במסגרת חגיגות יום אילת שהוקדשו לאיכות הסביבה. המפגינים דרשו ממנכ"ל משרד לאיכות הסביבה, שלא להיכנע לרשות הנמלים והרכבות להארכת זמן נוספת ולהפעיל מיידית את צו הסגירה לנמל הפוספטים.

לפני כשש שנים הוציא המשרד לאיכות הסביבה צו אישי נגד רמי בלס, מנהל נמל אילת, המחייב אותו לפעול למניעת זיהומים שגורמים הטענות פוספטים ואשלג בנמל אילת.

במסגרת הצו שניתן, התחייבה רשות הנמלים והרכבות לתקן מספר ליקויים ועד לסוף שנת 2000 ביצעה הרשות תיקונים ושיפורים בהשקעה של 14 מיליון שקלים.

לדברי מהנדס נמל אילת, גדעון גולדבר, הדבר היחידי אותו ניתן לעשות הוא התקנת מטען חכם, שימנע הרחפת הפוספטים בזמן טעינה. מדובר בטכנולוגיה מתקדמת ועלותו של המטען מוערכת בשני מיליון שקלים. ההתקנה מתעכבת ותתבצע בסוף שנת 2001 או תחילת שנת 2002. במקיבל מנוקה השטח באופן תדיר.
