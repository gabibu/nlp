

נמסר כי בממשלה החדשה תהיה לימור לבנת השרה לבטחון פנים. עם זאת אמרה לבנת כי עדיין אינה בטוחה בכך. מאיר שטרית יהיה שר החינוך ודני נווה יהיה שר ללא תיק.

הבוקר נודע כי ש"ס דורשת משרון תיק נוסף, חמישי במספר, ועוד ח"כ שלא ימונה לשר אך יהיו בידיו כמה סמכויות. בעקבות הדרישות החדשות האלה אמר שרון כי הוא רוצה את ש"ס כשותפה בממשלתו - אך לא בכל מחיר.

ישראל בעלייה הודיעה היום, בעקבות פגישתה הלא מוצלחת עם הליכוד אתמול בערב, כי היא כנראה כבר לא תצטרף לממשלה שמרכיב שרון, אך תתמוך בה מבחוץ. ההחלטה הזו באה בעקבות הודעתו של שרון שתיק הפנים יהיה בידי ש"ס ולא בידיהם.

המפד"ל נפגשה אף היא עם צוות המו"מ של הליכוד אתמול בערב, והביעה לפניו את דרישתה לקבל עוד תיק בממשלה. צוות המו"מ של הליכוד הודיע כי לעת עתה הם לא נענים לבקשה.
