

המפד"ל הודיעה כי בשלב זה אין היא מתכוונת להיכנס לממשלה. המפלגה אמנם הסכימה לוותר על שני תיקים בממשלה, אך לא הייתה מוכנה להתפשר בנושא סמכויות של סגן השר מטעמה במשרד הדתות. המפד"ל גם תובעת שמנכ"ל המשרד יהיה איש המפלגה. הרב דרוקמן הביע אתמול התנגדות לכניסת המפד"ל לממשלה בתנאים המוצעים לה. הוא אמר כי אהוד ברק הציע בשעתו למפד"ל יותר ממה שמציע לה עכשיו אריאל שרון.

באשר למשא-ומתן הקואליציוני בין הליכוד לסיעת "האיחוד הלאומי": בצאתו מפגישה עם שרון אמר ח"כ רחבעם זאבי כי דרש ממנו תיקונים בקווי היסוד. זאבי דרש כי ייקבע במפורש שלא יהיו כל ויתורים ברמת הגולן, בהתנחלויות ובבקעת הירדן. כמו כן ביקש זאבי משרון לספח לתיק התיירות המיועד לו אחריות גם על הגנים הלאומיים ועל שמורות הטבע, על רשות העתיקות ועל "הסיירת הירוקה".

דוד לוי הודיע כי לפי שעה לא יצטרף לממשלה. הוא ציין כי השיחה בינו לבין שרון התנהלה ברוח טובה, אך הוסיף כי אין לו עניין להיות שר בלי תיק, ו"סתם לחמם את הכסא", כדבריו.

לעומת זאת בין הליכוד לש"ס נחתם ביום ראשון בערב הסכם קואליציוני, ובו הוסכם שש"ס תקבל את תיקי הפנים, הבריאות, הדתות, העבודה והרווחה, האחריות על נושא ירושלים, וכן את התפקידים של סגן ראש הממשלה, סגן שר החינוך ועוד שני סגני שרים.

עורך הדין סיני גלבוע, איש ש"ס, אמר ביומן ערוץ 7 שהושגה הסכמה על נושאים עקרוניים כמו שבת, חוק טל ועוד נושאים חברתיים. נושא הבחירה הישירה הושאר פתוח, ולאחר הקמת הממשלה ידונו בו. כדי להסדיר את תחנות הרדיו של ש"ס, סוכם, לדברי סיני, שתקום מועצת רשות, במסגרת משרד הדתות, והיא תהיה אחראית על שידורי הדת.

סיני הוסיף שאחרי הפיגוע גברה ההכרה בקרב המפלגות השונות שיש לסיים את המשא ומתן במהירות כדי להקים ממשלה.

סיעת "העבודה" בכנסת בחרה אחר הצהריים ברוב גדול את אופיר פינס לתפקיד יושב ראש ועדת החוקה של הכנסת. פינס יכהן בתפקיד זה כחמישה עשר חודשים, ואז יחליף אותו הרב בני אלון מ"האיחוד הלאומי".

מחר צפוי אריאל שרון להציג את ממשלתו החדשה בפני הכנסת.
