

בשיחה עם יומן ערוץ 7, הביע ד"ר אבינועם שקולניק, המנהל הרפואי של בית החולים "לניאדו" בנתניה, את הפתעתו באשר לתגובת הפצועים בפיגוע. לדבריו הגיעו לבית החולים 59 פצועים, ומתוכם נותרו שבעה בלבד. לדברי שקולניק, המאפיין המיוחד של הפצועים מפיגוע זה הוא רמת החרדה הגבוהה אצלם. "גם אלה ששחררנו והלכו, לא הלכו ברצון. בעבר, אנשים שיכלו להשתחרר עוד באותו היום שמחו למהר ולצאת מבית החולים, והפעם הם ביקשו להישאר יום נוסף. כאילו שהם מרגישים שבבית החולים הם נמצאים במקום מוגן יותר. זו תופעה מפתיעה", אמר. "הדבר מעיד כנראה על כך", משער הד"ר שקולניק, "שאנשים מרגישים חוסר ביטחון בעירם". שקולניק הוסיף שכיום יש מודעות גבוהה לאפשרות שאנשים ייפגעו פגיעה נפשית עקב פיגוע, והפעם, התופעה הייתה ניכרת ביותר.

