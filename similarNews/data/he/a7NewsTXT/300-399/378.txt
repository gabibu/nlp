

שופטי בג"צ אהרון ברק, יצחק זמיר ושלמה לוין דנו הבוקר בעתירות של התנועה לאיכות השלטון וחברי הכנסת יוסי שריד ואופיר פינס נגד החוק המכונה "חוק דרעי".

השופטים לא נענו לבקשת העותרים, להוציא צו ביניים שיעצור את שיחרור האסירים שריצו מחצית מתקופת מעצרם, אבל השופטים קראו לוועדות השחרורים של שב"ס להרהר שנית ולשקול שוב, אם להמשיך בהליך, משום שלדעתם הוא בעייתי, שכן אין תקנות ואין אמות מידה כמתחייב בחוק.

בעוד כשבועיים יתקיים דיון נוסף, ואז יתבקש שירות בתי הסוהר לנמק, כיצד הוא ממשיך בשחרור האסירים בלי קריטריונים ברורים.

חברי הכנסת יוסי שריד ואופיר פינס אמרו בתום הדיון, כי הם מרוצים מהחלטת השופטים, אף שבקשתם לא נענתה. פינס אמר, כי הוא תולה את יהבו בהצעת החוק הממשלתית, המכונה "חוק עוקף חוק דרעי" ואם זו תעבור, אזי כל הדיון בבג"צ מיותר.

עו"ד אליעד שרגא מהתנועה לאיכות השלטון, אמר בתום הדיון, כי החלטת השופטים היא כרטיס צהוב לשירות בתי הסוהר ומאותת להם כי יש להפסיק את שחרור האסירים.

השופטים הסכימו בדיון לצרף שני אסירים כמשיבים בעתירות, ומייצג אותם עו"ד יורם שפטל. האסירים מתנגדים לביטול החוק. כתב עתי"ם מוסיף, כי משיב נוסף, שהצטרף לעתירה הוא ח"כ יולי אדלשטיין הטוען כי בטעות שמו נספר במניין התומכים בחוק על פי החלטת יו"ר הכנסת אברהם בורג, ועל סמך קולו של אדלשטיין, החוק עבר בקריאה שלישית. (עתי"ם)
