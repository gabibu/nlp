

כעס במפד"ל על הליכוד לאחר שנודע כי צוות המו"מ של הליכוד הבטיח את תיק הבינוי והשיכון, שהיה מיועד למפד"ל, לישראל בעלייה.

לשכת המפד"ל התכנסה היום בכנסת, ולאחר דיון סוער החליטה להמליץ למרכז המפלגה לא להיכנס לממשלה, אלא רק לתמוך בה מבחוץ.

יו"ר סיעת המפד"ל ח"כ שאול יהלום הביע זעם על המהלכים של שרון: "המפד"ל לא נכנסת לממשלה משום שהליכוד לא נתן לה את המעמד הראוי כמובילה בציונות הדתית".

ח"כ יהלום פירט כי לא רק שהליכוד לא נתן למפד"ל סמכויות במשרד הדתות ובמשרד החינוך, כעת נלקח מהם גם תיק הבינוי והשיכון.

לשכת המפד"ל המליצה למרכז המפד"ל לבחון מחדש את הצטרפות המפד"ל לממשלה על יסוד הנתונים שיהיו בעת כינוס המרכז. מרכז המפד"ל צפוי להתכנס ביום ג' (מחר) ובמפד"ל מקווים שעד אז תשתנה התמונה הפוליטית לטובתם.
