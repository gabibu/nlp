

בצה"ל רואים לאחרונה יותר ויותר חומר הקשור לתנועת הפתח', ובו מדובר על חזרה לאסטרטגית "השלבים", קרי - כינון מדינה פלשתינית מהים עד הירדן במקום מדינת ישראל, כך אמר ביום שני קצין בכיר בצה"ל.

הקצין הבכיר הודה שצה"ל לא הצליח בחמשת חודשי הלחימה בשטחים לעצור את זרם הברחת אמצעי הלחימה ממצרים לעזה - דרך הים או באמצעות מנהרות תת-קרקעיות. מגמה זו מאפשרת לפלשתינים להכניס למעגל הלחימה נשק ותחמושת בכמויות גדולות, חומרי חבלה וררנ"טים. הפלשתינים מסוגלים על כן מאז תחילת האירועים להניח מיטעני חבלה רבי עוצמה ומתוחכמים נגד כוחות צה"ל בעזה. מאז תחילת האירועים ועד היום מדובר בכ-130 מטעני חבלה כאלה.

בינתיים ממשיכים ארגוני הטרור האחרים בהכנות לפיגועים בישראל ונגד ישראלים. במסגרת זו דיבר הקצין הבכיר על המשך התיאום בין הפתח לבין החמאס והג'יהאד האיסלמי, במישורים השונים.

הפעילות של גורמים ברשות הפלשתינית נגד ישראל ואי הפעילות נגד ארגוני האיסלם הקיצוני משרתת את "הרעיון האסטרטגי" של ערפאת, של מדינה פלשתינית בגבולות 67' שבירתה ירושלים, הכרה בינלאומי בזכות השיבה ופגיעה בדימוי העוצמה של ישראל, כפי שלדעת הפלשתינים הצליח החיזבאללה לעשות בלבנון.

למרות כל ההתפתחויות האלה, צה"ל פועל להתמיד בדו-שיח רציף בין קצינים בכירים בצה"ל לבין קצינים פלשתיניים, על מנת להשאיר פתח לשיתוף פעולה בטחוני, שימנע נתק מוחלט בין הצדדים, אמר הקצין הבכיר.

הקצין הבכיר הדגיש, כי על צה"ל לנהל את העימות מול הפלשתינים בעזה תוך מתן מירב הבטחון לתושבי הרצועה, פגיעה בארגוני הטרור, שמירת מצרים וירדן מחוץ למעגל הטרור ושמירה הדוקה על כל הנכסים הטריטוריאליים של ישראל ברצועת עזה. לדעת הגורם, אסור לוותר על שטחים ברצועה ולפנות התנחלויות, דבר שיכול לדרדר את המצב הבטחוני ולהוכיח כי ישראל נסוגה תחת לחץ.
