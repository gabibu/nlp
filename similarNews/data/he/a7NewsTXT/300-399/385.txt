

עשרות נשים מבית אל ומהיישובים טלמון ודולב הפגינו היום בקצוות של כביש ולרשטיין בחבל בנימין בדרישה לפתוח אותו לתנועת יהודים. הנשים מבית אל הפגינו מול תחנת הדלק של בית אל, בקצה המזרחי של הכביש, ומתיישבות מטלמון ודולב התמקמו בקצה המערבי, בצומת טלמון. הכביש משמש כעורק תנועה מרכזי להגיע ממערב בנימין לאזור השפלה ולהגיע מגוש טלמונים לירושלים וליישובים סמוכים.

כביש ולרשטיין סגור מזה 5 חודשים ומאלץ את ילדי דולב וטלמון לנסוע במשך שעה וחצי מידי בוקר, כדי להגיע לבית הספר האזורי בבית אל, במקום 20 דקות. אחת המפגינות, הלן בורר, הסבירה את המניעים לפעילות הנשים היום: "סגירת כביש ולרשטיין גורמת סבל רב לתושבים, מפרידה בין משפחות ביישובים סמוכים ומקשה מאוד על אנשים שצריכים להגיע למקום העבודה שלהם מידי יום". לדברי המפגינות, הן ימשיכו בפעילותן עד אשר ייפתח הכביש.


