

היועץ המשפטי לממשלה אלייקים רובינשטיין העביר לאחרונה חוות דעת תקדימית המצמצמת בכמחצית את מספר הזכאים לעלות לישראל מכוח חוק השבית, על כך נמסר היום ביומן הבוקר של גלי צה"ל.

רובינשטין קבע, כי קרובי משפחה של אדם שהתגייר לא יהיו זכאים לעלות לישראל אלא אם כן יתגיירו בעצמם (או אם נולדו לאחר שהאדם התגייר).

ההחלטה בסוגייה, שזכתה לשם הגר הגורר, התקבלה לאחר למעלה משנה של דיונים, ולאחר שבשנים האחרונות אלפי אנשים שאינם יהודים הגיעו לישראל יחד עם קרובי משפחתם שהתגיירו.

הרצל גדז', ראש מנהל האוכלוסין במשרד הפנים, אמר בגלי צה"ל, כי מדובר ב"מהפכה חסרת תקדים ולפחות חמישים אחוז מזכאי חוק השבות לא יהיו זכאים לעלות לישראל בעקבות חוות הדעת התקדימית".

גדז' גם צפה בעקבות כך צמצום בעשרות אחוזים בכמות העלייה לארץ בשנים הקרובות.

המדיניות החדשה תיושם בקרוב במשרד הפנים אך לא תחול עדיין על שמונה עשר אלף בני האדם שממתינים במחנות מעבר באתיופיה לעלות לארץ.
