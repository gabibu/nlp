

כתבנו אריאל כהנא מביא פרטים מהחלטת השופט על זיכוים של אנשי "כך": בקבלו את גירסתם של נועם פדרמן איתמר בן גביר ובני גובשטיין איכזב השופט נועם סולברג את הפרקליטות ואת אחמד טיבי. גרסתם של הנאשמים קיבלה יתר תוקף מקלטת וידאו המתעדת את האירוע, ועל פיה, בין השאר, קבע השופט כי אחמד טיבי לא דיבר אמת.

האירוע היה לפני כשנתיים, במהלך משפטו של אחמד טיבי, שהואשם בתקיפת שוטרי משמר הגבול ובהעלבתם. אל הדיון הגיעו גם שלושת חברי תנועת כך לשעבר. אחמד טיבי הגיע מלווה בשלושה גברתנים, ששמרו עליו. בכתב האישום טען עו"ד עדי מאיר, שייצג את המדינה, שהשלושה התגרו באחמד טיבי, ומנעו את יציאתו מהאולם. עם זאת לפי התיעוד בקלטת בן גביר וגובשטיין לא היו כלל באולם, ואחמד טיבי כינס באותה שעה מסיבת עיתונאים, וכלל לא התעתד לצאת אז מהאולם. לעומת זאת דווקא הבריונים של טיבי הם שתקפו את פדרמן. טעויות אלו בציון העובדות, כפי שהוא מופיע בכתב האישום, נחשפו על ידי השופט, והוא פסק לזכות את הנאשמים.

בתגובה אמר פדרמן שטעויות אלו אינן מקריות: לדבריו "הפרקליטות היא 'שפוטה' של השמאל".
