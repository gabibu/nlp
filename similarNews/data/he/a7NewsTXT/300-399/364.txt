

הד"ר אריה יצחקי, היסטוריון צבאי ואסטרטג, תושב כפר ים שבחבל עזה, מעריך כי ישראל עומדת בפני עימות צבאי כולל, ואומר כי כל הסימנים מעידים על כך שהעימות קרוב מאד: בטווח זמן של חודש או חודשיים מעכשיו.

בשיחה עם ערוץ 7 אמר יצחקי כי מזה שנתיים הוא מתריע , וחוזר ומתריע, בפני כל פורום אפשרי, על כך שבאביב 2001 תפרוץ מלחמה, וזאת בניגוד להערכות של אמ"ן. בעימות, לפי הערכתו, עתידים להשתתף כוחות פלשתיניים, החיזבאללה, סוריה, מצרים ועירק.

יצחקי אמר את הדברים בקשר לידיעות שפורסמו באחרונה על גיוס אנשי מילואים במצרים. "הידיעות האלה מגוחכות. הצבא המצרי איננו זקוק לגייס מילואים, משום שהוא בנוי על כוחות סדירים ועל כוחות מצבא הקבע, וזה מכבר הוא נערך לעימות עם ישראל. הוא הקים עוצבות חדשות, התאמן, וקלט אמצעי לחימה אמריקניים חדישים ביותר. ביכולתו לצלוח את תעלת סואץ בתוך שעות אחדות בלבד, ולחדור לשטחי סיני בכוחות גדולים, של 5-6 אוגדות. פניה של מצרים למלחמה, ואת הדבר הזה ניסו להעלים מהציבור בישראל במשך זמן רב".

יצחקי מציין כי את הנתונים האלה כבר הציג פעמים אחדות בפני הכתבים הצבאיים של "ידיעות אחרונות" ושל "מעריב", אך, לדבריו, "הם סירבו לפרסמם, כנראה משום שבצה"ל אמרו להם כי המידע איננו אמין. לשמחתי, האלוף עמוס מלכה, ראש אמ"ן, החל בחודשים האחרונים לאמץ את ההערכות שלי. עכשיו אני שומע מפיו את כל מה שאמרתי בשנתיים האחרונות. זה סימן טוב: משהו בחשיבה המאובנת מתחיל להתרכך ולהפשיר".

הערכותיו האסטרטגיות של הד"ר יצחקי חמורות הרבה יותר מאלה המדווחות בתקשורת. לדוגמה באשר לעירק: "אני חולק על ההערכות המרגיעות של קהילת המודיעין שלנו בתחום הנשק הלא קונבנציונלי שבידי עירק. רק השבוע שמענו כי המודיעין הגרמני מעריך שעירק תגיע לייצור פצצה גרעינית בתוך 3 שנים. בישראל מסכימים להערכה זו. לעומת זאת על פי מידע מהימן שיש בידי, יש לעירק פצצה גרעינית פעילה כבר מחודש אוקטובר 2000, וכנראה שהיא מתקדמת לקראת ייצור פצצה שנייה". לדעת יצחקי, הדבר מסביר את גבהות רוחו של סדאם חוסיין מאז חודש אוקטובר. "הוא העביר גייסות שריון לגבול הירדני והסורי, והחל לאיים גם על האמריקנים".

באשר לאירן: "יש אצלנו 'מדיניות של בת יענה', ולפיה, ראשית כל אירן איננה אויב שלנו, ולכן די לנו בכך ש'לא נרגיז אותה', ושנית, ממילא יהיה לה נשק גרעיני רק בשנת 2005. צר לי לומר, כי כל הסימנים מראים שלאירן יהיה נשק כזה עוד השנה", מזהיר יצחקי.

ואשר למתרחש ביש"ע, אומר יצחקי כי עד כה, במשך חמישה חודשים מכנים את המצב ענ"א, "עימות נמוך עצימות". "צה"ל פועל במגננה מוחלטת. הגיע הזמן לעשות מהפך אסטרטגי ולעבור למתקפה".
