

היומון "אל שארק אל אוסט, היוצא לאור בלונדון, דיווח היום כי נשיא סוריה בשאר אל אסד דחה הצעה ישראלית לחידוש השיחות בין שתי המדינות.

על פי דיווחי היומון, ראש הממשלה המיועד אריאל שרון, מעוניין לפתוח בשיחות חשאיות עם סוריה. עוד נאמר כי הצעת שרון הועברה לנשיא בשאר אל אסד על ידי שליח האיחוד האירופי למזרח התיכון, מיגל מורטינוס, שהגיע לביקר בדמשק בשבת.

בכיר סורי אמר לכתב היומון כי "הדרישות הסוריות ידועות". הוא הוסיף כי סוריה מוכנה לשוב לשולחן המשא-ומתן, לדיונים "ברוח שטחים תמורת שלום, ורק לאחר שישראל תיישם את כל החלטות מועצת הביטחון של האו"ם".

המקור הסורי הוסיף ואמר כי הנשיא אסד "לא יתיר לשרון לתמרן במשא ומתן שלו בין מדינות ערב".

מורטינוס צוטט ביום ראשון כמי שאמר לכתבים, לאחר פגישתו עם שר החוץ הסורי פארוק א-שרע, כי הביא עימו "מסר שלרצון טוב משרון לאסד".
