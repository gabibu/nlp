

המשטרה החלה הבוקר בהערכות נרחבת של כוחותיה, נוכח החשש מפיגועים נוספים בישראל. כתב עתי"ם מוסר, כי צה"ל מתגבר את המשטרה במאות חיילים.

עוד הוחלט לתגבר באופן ניכר את איזור קו התפר שאורכו כ-320 ק"מ.

כתב עתי"ם מוסר, כי במבואות הערים הוגברו המחסומים ונבדקים כלי רכב רבים.

מהמשטרה נמסר כי החל מהבוקר תתחיל המשטרה בהארכת שעות פעילות השוטרים בשטח מעבר למקובל. הופסקו הכשרות וקורסים של חלק מהשוטרים והם הועברו לאלתר לעבודת ביטחון שוטף ויתגברו את הפעילות בשטח.

כתבת עתי"ם בירושלים מציינת, כי בהוראת המפכ"ל רנ"צ שלמה אהרונישקי, תפקח המשטרה על אירועי חג הפורים וציין, כי האזרחים צריכים להמשיך בשיגרת חייהם ביחד עם הערכות מתוגברת של המשטרה. אהרונישקי קרא לציבור לגלות עירנות החשובה מאוד לעבודת המשטרה וקרא לגלות איפוק, למרות האירועים הקשים.

במסגרת הפעילות האינטנסיבית החדשה תפסה אתמול המשטרה מאות פלשתינים השוהים באופן בלתי חוקי בישראל.
