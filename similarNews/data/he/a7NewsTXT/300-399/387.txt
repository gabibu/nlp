

נציבות המים תמליץ לממשלה החדשה לאסור השקיית מדשאות וגינות במגזר הציבורי והפרטי בשלוש השנים הקרובות. זאת נוכח הבצורת הקשה הפוקדת את ישראל כבר שלוש שנים. כמו כן, מציעים בנציבות המים לשקול את הורדת הקו האדום התחתון בכנרת ב-30 סנטימטרים ואת מפלס המים באקוויפר ההר ב-20 סנטימטרים נוספים, ולבצע שאיבת-יתר של 150 מיליון מטר קוב מים מידי שנה באקוויפר החוף. התוכנית גובשה עקב נתונים שנאספו בנציבות המים, לפיהם במשק המים בארץ נוצר מחסור של 390 מיליון מטר-קוב של מים, כתוצאה ממיעוט המשקעים שירדו עד כה בחורף. עיקר הבעיה מצוי באגן ההיקוות של הכנרת.

יצוין, כי למרות הבצורת הקשה והמשבר העמוק הפוקד את משק המים, ישראל מחויבת, על פי הסכם שנחתם ע"י ממשלת רבין, להעביר לירדן 80 מיליון מטר קוב מים מידי שנה.
