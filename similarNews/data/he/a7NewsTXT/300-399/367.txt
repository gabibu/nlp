

משרד הבריאות פרסם רשימה של חומרים העלולים לגרום סרטן, וכן רשימת מקצועות, כמו נגרות, סנדלרות, ספרות וצבעות, שהעוסקים בהם באים במגע עם החומרים המסוכנים, ועקב כך הם עלולים ללקות במחלה.

הד"ר עלמה אבני, ראש השירות לבריאות במשרד הבריאות, אמרה בשיחה עם ערוץ 7 כי אין ברשימות האלה מידע חדש. "הרשימות מתבססות על נתונים בינלאומיים מטעם ארגון הבריאות העולמי, המתפרסמים מזה שנים".

החומרים המסוכנים נחלקים לשלושה סוגים: חומרים המסרטנים בני אדם, חומרים שהם רק חשודים כמסרטנים בני אדם, וחומרים המסרטנים חיות בלבד.

מדובר בחומרים המשמשים בתעשייה ובחקלאות. "המטרה היא להוציא משימוש את החומרים הידועים בבירור כמסרטנים בני אדם", אומרת אבני. עם זאת, לא תמיד הדבר אפשרי, משום שישנם חומרים שאין להם תחליף בתחום המקצועי שבהם הם משמשים. "מכיוון שכך, אין ברירה אלא להשתמש בהם, עד שיימצא להם תחליף מתאים, וכל זאת בתוך אזהרה כי בעת השימוש בהם יש לנקוט אמצעי זהירות. לדוגמה, לעבוד בכפפות ובמסכה. הד"ר אבני מדגישה כי חשוב שאנשי מקצוע העוסקים בחומרים האלה אכן ינקטו את אמצעי הזהירות הנדרשים, וכן שיעקבו אחר עדכונים בתחום השייך לעניין זה.
