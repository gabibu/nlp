

סיעת ישראל אחת בחרה היום בח"כ אופיר פינס ליו"ר ועדת חוקה של הכנסת. פינס התמודד בבחירות חשאיות מול ח"כ יעל דיין וזכה ב-21 קולות לעומת 4 שקיבלה ח"כ יעל דיין.

לפי ההסכם הקואליציוני עם הליכוד, אמורה ראשות ועדת החוקה להיות ברוטציה עם הליכוד, אולם הליכוד ויתר על זכותו לטובת ח"כ בני אלון מהאיחוד הלאומי-ישראל ביתנו.

בישיבת סיעת ישראל אחת הביעו כמה מן המשתתפים התנגדות לכך, שראשות ועדת החוקה תופקד בידי האיחוד הלאומי. השר חיים רמון אף הציע, אם הליכוד לא יסכים למנות נציג מטעמו, אזי ישראל אחת צריכה לשקול לא להעביר את הוועדה ברוטציה לידי האיחוד הלאומי בבוא העת.

יצוין כי לפני הבחירות נתן רה"מ הנבחר אריאל שרון התחייבות בכתב שבה הבטיח להפקיד את ראשות ועדת החוקה בידי ח"כ בני אלון מהאיחוד הלאומי-ישראל ביתנו. לאחר מכן הסכים הליכוד לרוטציה עם סיעת העבודה.
