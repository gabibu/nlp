

היום התקיימה האזכרה השנתית לזכר רב אלוף במילואים רפאל איתן (רפול) בבית העלמין בתל-עדשים, המושב בו נולד. הנאספים ציינו שנה למותו בטביעה בנמל היובל באשדוד. בתמונה: רפול ז"ל בנמל אשדוד בו מצא את מותו

היום התקיימה האזכרה השנתית לזכר רב אלוף במילואים רפאל איתן (רפול) בבית העלמין בתל-עדשים, המושב בו נולד. הנאספים ציינו שנה למותו בטביעה בנמל היובל באשדוד.

רא"ל במיל. רפאל איתן ז"ל נולד ב-1929 במושב תל עדשים שבעמק יזרעאל. הקריירה הצבאית של איתן החלה בגיל 16, עת הצטרף לשורות הפלמ"ח (פלוגות המחץ) של ארגון ההגנה. במלחמת יום העצמאות לחם בגדוד הרביעי של חטיבת "הראל", גדוד "הפורצים". ערב פסח, נשלחה פלוגתו לכבוש את שכונת קטמון בירושלים. מתוך 120 הלוחמים שיצאו לקרב, רק בודדים חזרו. רפאל איתן היה ביניהם.

ב-1949 הסיר רא"ל איתן את מדיו, אך חזר כחמש שנים מאוחר יותר לשירות מילואים בחטיבת הצנחנים, כמפקד פלוגה. בפעולת כונטילה זכה בעיטור העוז, העיטור השני בחשיבותו בצה"ל, לאחר שהסתער על יעד מבוצר. בתקופת פעולות התגמול החליט רפאל איתן סופית להישאר בצבא הקבע.

במבצע "קדש" צנח בראש גדוד הצנחנים שעליו פיקד במתלה שבעומק סיני. מבצע זה ידוע בתור הצניחה המבצעית הראשונה והיחידה בתולדות צה"ל. בשנת 1961 התמנה לראש ענף מבצעים במטכ"ל, וסיים את המחזור הראשון של המכללה לביטחון לאומי. ב- 1964 התמנה למפקד חטיבת הצנחנים.

החטיבה ביצעה את מרבית פעולות התגמול שקדמו למלחמת ששת הימים. איתן פיקד על החטיבה בקרבות פתחת רפיח, הגיע עד איזור רומני ונפצע קשה בראשו. ב-1973, עם פרוץ מלחמה יום הכיפורים, מונה למפקד אוגדה שנטלה חלק מרכזי בבלימת המתקפה הסורית ובקרבות ההבקעה במובלעת הסורית. בסיום המלחמה הועלה רפאל איתן לדרגת אלוף, ומונה מאוחר יותר לתפקיד אלוף פיקוד הצפון (כיום מפקד פיקוד הצפון). בתפקידו זה תרם איתן רבות לשיקום צה"ל ולהחזרת האמון בו.

ב- 16 באפריל 1978, לאחר תקופה קצרה כראש אג"ם (מבצע "ליטני"), התמנה רפול לרמטכ"ל. בשנות כהונתו קלט צה"ל ציוד לחימה רב ומגוון, התכונן לקראת מלחמה אפשרית ופיקד ביוני 1981 על הפצצת הכור העיראקי.

כרמטכ"ל הוביל את צה"ל במלחמתו במחבלים ובסורים בלבנון במלחמת שלום הגליל. עם הישגיו המלחמה נמנים הרחקת המחבלים מגבולה הצפוני של ישראל, פגיעה צבאית ומדינית קשה בארגוני המחבלים ופריצת דרך מדינית עם לבנון שביטויה העיקרי היה הסכם מדיני-ביטחוני בין שתי המדינות, שנחתם ב- 17 במאי 1984. עם שחרורו מהצבא ב- 19 באפריל 1983, פנה לפעילות פוליטית ונבחר כחבר כנסת.

רב-אלוף רפאל איתן ז"ל נהרג בחודש נובמבר 2004 כשגל פגע ברכבו שעמד על המזח של נמל היובל באשדוד, שאת בנייתו ניהל איתן. כתוצאה מפגיעת הגל עף איתן למים וטבע למוות.
