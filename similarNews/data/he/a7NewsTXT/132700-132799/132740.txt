

פקחי רשות הטבע והגנים הלאומיים הותקפו הלילה סמוך ליישוב בית ג'אן, לאחר שביקשו להפסיק כריתת עצים לא חוקית בשמורת הר מירון. אחד הפקחים אושפז בבית החולים "רבקה זיו" בצפת.



כתבנו קובי פינקלר מוסר שברשות הטבע והגנים העריכו כי הפקחים נקלעו למארב, לאחר שרדפו אחרי כורתי העצים. ניידת משטרה מכרמיאל שהגיעה למקום נרגמה באבנים. נגרם נזק למכונית אך לא היו נפגעים.

בתקופה האחרונה החלה תופעה חדשה של כריתת מאות עצים לצרכי הסקה על ידי כנופיות מאורגנות המגיעות ליערות במשאיות, עליהן מעמיסים את העצים הכרותים. הסיבה לכריתת העצים היא התייקרות הסולר.

כריתת העצים מסוגים שונים מתבצעת מידי יום במיוחד בשמורת מירון שבגליל וביערות רכס הכרמל שליד חיפה, בין העצים שנכרתים נמצאים עצי אקליפטוס ועצי אלון.

בעקבות כן, החל מבצע רחב היקף כדי לתפוס את הכורתים הלא חוקיים. במבצע הופעלו מסוקים ומזל"טים ביום ובלילה והוגבר מערך הפקחים שיסיירו 24 שעות ביממה כדי לתפוס את הכורתים.

בעקבות גל כריתת העצים העמותה לאיכות הסביבה וחיים בנהריה פתחה במסע פרסומי להגנת העצים. סיסמת מסע הפרסום היא "שמור על העץ, עצור כריתה והשחתה".
