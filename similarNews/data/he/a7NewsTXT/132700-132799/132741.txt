

במהלך סוף השבוע החולף הצליחו כוחות הביטחון לסכל שישה ניסיונות שונים מצד ארגוני הטרור לפגוע בתושבי מדינת ישראל. מאז יום שישי נרשמה עליה נכרת בפעילות החבלנית.


פעילות ארגוני הטרור מתעצמת. מנתוני מערכת הביטחון כפי שנמסרו לכתבנו קובי פינקלר מתברר כי בידי מערכת הביטחון כ -60 התרעות לפיגועים. במהלך סוף השבוע החולף הצליחו כוחות הביטחון לסכל שישה ניסיונות שונים מצד ארגוני הטרור לפגוע בתושבי מדינת ישראל. מאז יום שישי נרשמה עליה נכרת בפעילות החבלנית.

ביום שישי בשעות הבוקר סוכל ניסיון העברת אמצעי לחימה, כאשר מבידוק שנערך על גופו של נער פלסטיני כבן 15 בנקודת הביקורת חווארה, דרומית לשכם, נמצאו 2 מטענים מיועדים להשלכה אשר כללו חומר נפץ, חומרי רסס ופתיל הדלקה. בחקירתו הראשונית אמר הנער כי היה בכוונתו להעביר את המטענים לצידה השני של נקודת הביקורת.

מספר שעות לאחר מכן סוכל ניסיון נוסף של הברחת אמצעי לחימה באותו המעבר, כאשר פלסטיני בן 19 הגיע לנקודה, ובבדיקה של חייל יחידת המעברים של המשטרה הצבאית נמצאה על גופו של הפלסטיני סכין גדולה באורך 15 ס"מ.
באותו יום בשעות הצהריים סוכל ניסיון דקירת חייל צה"ל בציר המתפללים סמוך לישוב היהודי בחברון, כאשר נערה פלסטינית בת 17 הגיעה לציר המתפללים, בין העיר חברון לישוב קריית ארבע, וניסתה לדקור חייל צה"ל, הנמצא במקום במטרה לאבטח את המתפללים העוברים בו בערב שבת. לאחר שהפלסטינית שלפה מהמעיל שלבשה סכין קפיצית, התקרבה לחייל וניסתה לדקור אותו, הדף החייל את הנערה, כיוון לעברה את נשקו והשתלט עליה.

אתמול בבוקר סיכלו שוטרי משמר הגבול במעבר התפר רחל, דרומית לירושלים, ניסיון פיגוע בירושלים. השוטרים זיהו פלסטיני חשוד ומבדיקה שערכו בכליו גילו שני מטענים המיועדים לפיצוץ ואקדח פלסטיק. חבלנים שהוזעקו למקום נטרלו את המטענים.

במהלך עבודות הנדסיות שנערכו ביום ו', חשפו כוחות צה"ל מנהרת חדירה שנחפרה בסמוך למכשול הביטחוני הנבנה באזור גדר המערכת בצפון רצועת עזה. מנהרת החדירה אשר עומקה הינו מספר מטרים ואורכה מוערך בעשרות מטרים נבנתה בחסותה של מזבלה בגובה מספר מטרים. מדובר במנהרה הראשונה שנחשפה מאז יציאת כוחות צה"ל מרצועת עזה.

במהלך הלילה סיכלו כוחות צה"ל ניסיון הברחת אמצעי לחימה דרך הים, ממצרים לכיוון רצועת עזה. כוח של חיל הים במקום זיהה שני פלסטינים אשר עשו דרכם בשחייה ממצרים לכיוון רצועת עזה, כשהם נושאים חבילות בלתי מזוהות, שנחשדו כמכילות אמצעי לחימה.

תוך כדי ניסיונות הכוחות לעצור את שני הפלסטינים, נפתחה לעבר הכוחות אש מכיוון חוף רצועת עזה. הכוחות פתחו באש, ופגעו בשני הפלסטינים, אחד מהם נהרג והשני ככל הנראה נפגע. הציוד אותו ניסו השניים להבריח, אשר נחשד כאמצעי לחימה, טבע. כוחות חיל הים השיבו באש לעבר מקורות הירי מהחוף בעודם עוזבים את המקום.
