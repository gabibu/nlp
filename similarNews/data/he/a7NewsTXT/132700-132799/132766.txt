

פרוייקט ההיי טק של אינטל בתיכון אוולינה בירושלים מתקיים בחסות ח"כ גילה פינקלשטיין, חברת הועדה לקידום מעמד האישה וועדת החינוך של הכנסת.

פרויקט ההיי טק של אינטל בתיכון אוולינה בירושלים, נחנך בשבוע שעבר בטקס שהתקיים באינטל ירושלים.

בטקס השתתפו נציגי הנהלת אינטל ירושלים, מנהל נציגי הנהלת תיכון אוולינה והתלמידות המשתתפות בפרויקט. לאחר הטקס נערך סיור באינטל שלאחריו התקיים פאנל של התלמידות ונשים בתפקידים בכירים באינטל.

מטרת הפאנל, כמטרת הפרויקט כולו, לחשוף את התלמידות לעולם ההיי טק ולהראות שנשים מקומם בהיי טק. מטרת העל של הפרויקט היא לעודד את התלמידות לבחור במגמות מדעיות בכדי שבעתיד יעסקו בתחום.

הפרויקט אשר החל כיוזמה בין מנהל תיכון אוולינה לבין הנהלת אינטל ירושלים זוכה לחסות ח"כ גילה פינקלשטיין מהמפד"ל, חברת הועדה לקידום מעמד האישה וחברת ועדת החינוך של הכנסת.

במהלך הפרויקט נחשפות התלמידות למגוון המקצועות הרב הקיימים בתחום ההיי טק בצורה חווייתית תוך שילוב סדנאות, הרצאות, סיורים ומפגשים עם דמויות נשיות בכירות מתחום ההיי טק.

דניאל זכריה, מנהל תיכון אוולינה דה רוטשילד: "הרמב"ם אמר שחכמה הולכת ביחד עם טוב לב. אדם חכם באמת הוא גם טוב לב ובאינטל ניתן לראות את שני הדברים יחד. באינטל קיימת חוכמה והיא מובילה בתחומה וכן קיים הרצון המתמיד להעניק לאחרים, כך שההישגים הגדולים של אינטל נובעים גם מהנתינה הרבה לקהילה. אני רוצה להודות לאינטל על ההירתמות למשימה החשובה של הכוונת בנות, אשר בדרך כלל לא זוכות בעולם הדתי לחשיפה לתחום זה , לכיוון לימודי המדעים ופתיחת הדלת לדור העתיד לעולם ההיי טק".
