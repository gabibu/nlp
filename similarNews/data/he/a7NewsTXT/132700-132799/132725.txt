

ועדת השרים לענייני חקיקה תדון היום בהצעת החוק להסדרת פעילותן של אנטנות סלולריות. החוק מחייב את החברות הסלולריות ליידע את התושבים על הכוונה להקים אנטנה ביישובם, ומאפשר להם להתנגד להקמה.

ועדת השרים לענייני חקיקה תדון היום בהצעת החוק להסדרת פעילותן של אנטנות סלולריות. החוק מחייב את החברות הסלולריות ליידע את התושבים על הכוונה להקים אנטנה ביישובם, ומאפשר להם להתנגד להקמה.

עוד נקבע בהצעת החוק, שבעלי דירות שערך דירותיהן יירד בגלל מיקום אנטנה סלולארית, יהיו זכאים לפיצויים. לא יהיה אפשר להציב אנטנה סלולרית בקרבת בתי חולים, בתי ספר ומוסדות קשישים.

מקדמי החוק, השלטון המקומי, חוששים כי לחץ חברות הסלולר יגרום לוועדת השרים למשוך את החוק או להכניס בו שינויים שייעקרו את תוכנו. משיכת החוק או דחייתו יביא לדיון בו עד לאחר הבחירות וכינונה של ממשלה חדשה, המשמעות - עיכוב של חצי שנה לפחות. מנגד, פורום החברות הסלולריות, מבקש להרוויח זמן עד להכרעה בסוגיה שעלולה לעלות להן מאות מיליונים.

בשבוע שעבר אישרה ועדת הכלכלה והפנים של הכנסת לקריאה שנייה ושלישית את הצעת החוק, וכעת ההכרעה ניצבת לפתחם של חברי ועדת השרים לענייני חקיקה המונה את סגן ראש הממשלה, השר אהוד אולמרט, השרה ציפי לבני, השר מאיר שטרית והשר אברהם הירשזון, כולם ממפלגת קדימה החדשה.

כיום מוצבות כ-6,000 אנטנות בישראל, וכמה אלפי אנטנות נוספות עתידות להיפרס בשנים הקרובות, כחלק מפריסת רשתות הסלולר המתקדמות.
