

בג"ץ דן הבוקר בעתירת השמאל נגד הסיכול הממוקד. המדינה טוענת כי העתירה לא רלוונטית כיון שעזה אינה שטח 'כבוש' והמחבלים אינם 'אזרחים מוגנים'.

בבג"ץ החל הבוקר דיון בעתירת גורמי השמאל הקיצוני נגד חיסולי מחבלים, ב'סיכול ממוקד', ברצועת עזה. המדינה טוענת בעתירה כי 'פג תוקפה' שכן עזה חדלה מהיות שטח 'כבוש'.

העתירה הוגשה בשנת 02' על ידי ארגון השמאל 'הועד נגד עינויים' אך הוקפאה לאור הצהרת שרון בפסגת שארם א-שייח כי ישראל חדלה מפעילות צבאית ברצועת עזה. כתבתנו רותי אברהם מוסרת כי חזרתה של ישראל בימים האחרונים לחיסוליהם של מחבלים, הובילה ל'הפשרת' העתירה.

המדינה טוענת בתשובה כי אין בסיס לעתירה לאחר הנסיגה מרצועת עזה כיוון שתושבי רצועת עזה אינם נהנים יותר מההגנה תחת 'כיבוש'. עתה מדובר לטענת המדינה במאבק מזויין נגד מדינת ישראל ובמשפט הבינלאומי נקבע כי הסיכול הממוקד נגד טרוריסטים הוא אחד האמצעים הלגיטימיים. יתירה מכך, טוענת המדינה, מאחר שרצועת עזה אינה תחת 'כיבוש' ישראלי אלא 'שטח זר' מחוץ לגבולות המדינה, הנושא אינו שפיט בבית המשפט הישראלי.

המדינה מוסיפה בתשובתה כי הסיכול הממוקד אינו אמצעי ישראלי בלעדי אלא ננקט על ידי מדינות אחרות כאמצעי נגד הטרור. דוגמא לכך הוא הסיכול הממוקד שביצעה ארה"ב ב 3 בדצמבר. "ביום 3 בדצמבר, ערב הגשת תגובה זו, פורסם ברבים כי ארה"ב שוב עשתה שימוש באמצעי של סיכול ממוקד כדי להרוג את קצין המבצעים הבכיר של אל-קעידה, אבו חמזה רבייע, אשר נפגע מטיל ששוגר ממל"ט אמריקני".
