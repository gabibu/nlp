

ח"כ לשעבר ישראל אייכלר, גינה את דברי מופז בעניין ה"פייגלינים" בליכוד. "אין לנו ענין פוליטי עם פייגלין ולא עם שר הבטחון שאול מופז ומפלגת קדימה. אך יש בדברי מופז נימה שבצרפת היתה נשמעת כאנטישמית".

שר הביטחון, שאול מופז, עוזב את מפלגת הליכוד וחובר למפלגתו של ראש הממשלה, מפלגת קדימה.

שר הביטחון שאול מופז אמר במסיבת עיתונאים כי הוא החליט לעבור למפלגת קדימה. לדבריו "האירועים בשבועות האלה הביאו אותי למסקנה שתנועת הליכוד כפי שהיא היום הולכת ומתרחקת ממני ועברה לימין קיצוני"

"הגעתי למסקנה שניתן להשפיע אך ורק באמצעות מפלגת 'קדימה'". לדבריו, השילוב בינו לבין שרון הוא השילוב הנכון עבור מדינת ישראל.

בתשובה לשאלת העיתואים אמר שר הביטחון, שאול מופז, כי הוא סיכם עם ראש הממשלה, אריאל שרון, כי לאחר הבחירות הוא ימשיך לכהן כשר הביטחון בממשלתו.

בעקבות הודעת לשכת ראש הממשלה כי שר הביטחון שאול מופז חובר למפלגתו של ראש הממשלה אומר שר החוץ ואחד המועמדים האחרים לראשות הליכוד כי ככל הנראה קרה הדבר בשל ירידת מופז בסקרים.

ח"כ יובל שטייניץ (ליכוד) אמר בתגובה להצטרפות מופז לקדימה, כי ראש הממשלה, אריאל שרון, שבר את כל כללי המשחק והנורמות הראויות. "זה מזכיר במקצת את פוטין ברוסיה ואת פרון בארגנטינה. גם אם הפשיזם נוטה לכיוון השמאל, יש כאן ניחוח של איש חזק שמשתלט, מפחיד ומאיים." הוא אמר את הדברים בראיון לרשת ב'.

לנוכח המתקפה המשולבת בסוף השבוע על מועמדותו של משה פייגלין לראשת הליכוד, קורא פייגלין לכל המתמודדים האחרים לתפקיד לחדול ממתקפות אישיות המזיקות לליכוד ולקיים עימות טלוויזיוני בין כל המועמדים על ההבדלים הרעיוניים שביניהם.

"הגיע הזמן שהמתמודדים יחדלו מעלבונות אישיים ויתחילו לדבר באופן ענייני", אמר פייגלין.

ח"כ זהבה גלאון אומרת בתגובה כי "קדימה הופכת יותר ויותר להיות מחנה פליטים ללוזרים מכל המפלגות, לאחר שהם מבינים שלא יוכלו להיבחר במפלגתם".

ח"כ דני יתום אמר בתגובה כי "שאול מופז מכר את האידיאולוגיה שלו בעבור כיסא מפוקפק בקדימה". והוסיף כי "התנהגותו של שר הביטחון מביישת ומגלה את פרצופו האמיתי של מי שטען להיות כל העת אידיאולוגי, במיוחד לאחר התקפתו הפרועה על ראש הממשלה בשבוע האחרון", אמר יתום.

יו"ר הכנסת, ראובן ריבלין אמר בתגובה כי "יש צער על הליכוד ועל אותם אלה שראו בליכוד איזשהו כלי קידום, אבל הליכוד הוא דרך, אמונה ומסירות למדינה". והוסיף כי "מי שרואה במסגרת את ביתו הוא זה שצריך להיות בה. שאול מופז פשוט בא מהצבא וקיבלנו אותו בזרועות פתוחות". הוא אמר את הדברים בגלי צה"ל.

ח"כ רן כהן ממרצ-יחד מסר בתגובה כי "הליכוד היה מקלט לאופורטוניסטים שחיפשו שלטון ושררה, ועתה כל האופורטוניסטים נעים עם הרוח לכיוונו של שרון". והוסיף כי "הליכוד נותר גל חרבות של קיצונים ומתלהמים".

ח"כ איוב קרא מהליכוד אומר בתגובה כי "מופז ממשיך להיכשל ברגעי המבחן ונוטש את חבריו לתנועת הליכוד, כמו שהפקיר את חייליו בקבר יוסף". והוסיף כי "כעת המסיכה הוסרה מעל פני מופז, הוא התגלה כעוד פוליטיקאי קטן שדואג לטובתו האישית על פני הליכוד. אולם הציבור לא טיפש, והליכוד ימשיך להתחזק".

יו"ר חזית יהודית לאומית, ברוך מרזל, בתגובה על פרישת מופז לקדימה: "שרון מרכז סביבו את פח האשפה הגדול ביותר בפוליטיקה הישראלית. כל מי שמחפש ג'וב, כיסא ואין לו דרך מוזמן להצטרף לקדימה, עדיפות לבעלי עבר פלילי".

יו"ר ש"ס, ח"כ אלי ישי, אומר כי מי שנשאר מהליכוד יוכלו להצטרף לצוות התוכנית "פספוסים", מפלגה שהחלה כהבטחה סיימה כמתיחה וכפספוס פוליטי. "מה שנותר הוא שהמתמודדים האחרים ינטשו גם הם ויעברו לשרון ואז הליכוד ישנה את שמו ל"אחורה" ראשי מפלגת הפארסה עושים פניית פרסה לעבר עתיד וירטואלי". אמר ישי והוסיף כי "היום ברור לכל ליכודניק כי ליכודניק אמיתי מצביע ש"ס".

דובר גוש קטיף לשעבר, ערן שטרנברג, אומר היום בתגובה למעבר שר הביטחון, שאול מופז, למפלגת קדימה כי "מופז מייצג בהתנהלותו שיא חדש של ציניות וצביעות המעוררות גועל נפש".

לדברי שטרנברג, "התנהלות זו של מופז חושפת את קצה הקרחון מאופי התהליכים שהובילו לחורבן ולגירוש".

ח"כ אפי איתם מן האיחוד הלאומי אומר כי שאול מופז אשר שימש כדחליל של שר ביטחון בערוגתו של שרון כשעמד בראשות הליכוד והפציע לרגע כדמות הטוענת להנהגה בזכות עצמה חוזר שוב לתפקידו כדחליל פוליטי, הפעם בערוגת קדימה כשאין מאחוריו לא גייסות, לא עקרונות ולא ערכים. זאת בתגובה למעבר מופז מן הליכוד למפלגת קדימה.

ח"כ אברהם פורז אמר בתגובה לפרישת שאול מופז מן הליכוד וחבירתו למפלגת קדימה כי "מסכנה מדינת ישראל שראש ממשלתה מוכן להפקיר את ביטחונה בידי אדם נלעג וחסר חוט שדרה כמו שאול מופז".

יו"ר המרכז להסברה יהודית, ח"כ לשעבר ישראל אייכלר, גינה את דברי שר הבטחון שאול מופז בעניין ה"פייגלינים" בליכוד. "אין לנו ענין פוליטי עם פייגלין ולא עם שר הבטחון שאול מופז ומפלגת קדימה. אך יש בדברי מופז נימה שבצרפת היתה נשמעת כאנטישמית. לכן אסור לעבור עליה לסדר היום. מה שחמור הוא, היחס השונה של מופז בין התנגדותו לקיצוניות של נתניהו ועוזי לנדאו, וקביעת הלכת "להבדיל" בינם לבין "הפייגלינים". יש כאן נסיון לשלול את זכותם של ה'זרים' כחברים שוי זכויות בליכוד, על רקע דתי", אמר הרב ישראל אייכלר "כל הבדל בין עוזי לנדאו למשה פייגלין הוא הכיפה שעל ראשו של פייגלין".

יו"ר המרכז להסברה קרא לשר הבטחון ולדוברים אחרים להפסיק את מסע הדה-לגיטימציה של אנשים דתיים להביע דעתם ולהתארגן בכל מפלגה שיבחרו. הוא הדגיש שאיננו מסכים עם דעותיהם של לנדאו ופייגלין גם יחד. גם הליכוד לא מעניין אותנו, בדיוק כמו "קדימה". אבל אסור להשלים עם הסגנון שבו השיח הציבורי יכלול נימות אפליה על רקע דתי. לא ייתכן מצב בו יש אזרחים בעלי זכויות מפלגתיות שוות ויש "זרים" חובשי כיפות שאין להם זכות הבעה וזכות הצבעה וזכות התארגנות וזכות התפקדות למפלגות אזרחיות ואין להם זכות לבחור ולהיבחר." אמר הרב ישראל אייכלר.
