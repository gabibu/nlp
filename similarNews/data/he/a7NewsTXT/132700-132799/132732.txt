

רוסיה יכולה להוות בשנים הקרובות "ביצת הזהב" של היצוא. כך מסר שרגא ברוש, נשיא התאחדות התעשיינים ויו"ר לשכת התיאום של הארגונים הכלכליים ממוסקבה.

רוסיה יכולה להוות בשנים הקרובות "ביצת הזהב" של היצוא. כך מסר שרגא ברוש, נשיא התאחדות התעשיינים ויו"ר לשכת התיאום של הארגונים הכלכליים ממוסקבה. זאת לאחר שנפגש בסוף השבוע עם עמיתו הרוסי יבגני פרימקוב - יו"ר לשכת המסחר והתעשייה של הפדרציה הרוסית, אשר כיהן בעבר כראש ממשלה ושר החוץ של רוסיה.

ברוש מעריך, כי ב-5 השנים הקרובות יוכפל היקף הסחר בין ישראל לרוסיה ויגיע לכ-1.1 מיליארד דולרים בשנת 2010, זאת לעומת 550 מליוני דולרים כיום.

ע"פ השיחות שקיים ברוש מתחייבים הצדדים לפעול להחלפת אינפורמציה, פרסום הזדמנויות עסקיות הדדיות. שני האירגונים מתחייבים לקיים מערכת עדכונים על מצב המשק בישראל וברוסיה, לפעול ליצירת תנאים למיזמים משותפים, לסייע לאנשי עסקים משתי המדינות למצוא שותפים.

כן מתחייבים שני האירגונים לארגן משלחות עסקיות בישראל וברוסיה, לקיים סיקרי שוק ולארגן סימפוזיונים משותפים.

ברוש ציין, כי בתקופה הקרובה ייחתם הסכם מסגרת רשמי בין שני הארגונים לשת"פ כלכלי.

ברוש הודיע לפרימקוב, כי לשכת התיאום של האירגונים הכלכליים בישראל תומכת בבקשתה של רוסיה שזו האחרונה תתקבל כחברה בארגון הסחר העולמי (W.T.O ), זאת בתנאי שהמשק הרוסי יהפוך לפתוח יותר ושקוף יותר ושהכלכלה הרוסית תאמץ כללי משחק של כלכלת שוק.

ברוש מציין, כי הפוטנציאל הקיים ליצוא הישראלי לרוסיה הוא בעיקר בתחום הטלקומוניקציה וטכנולוגית המידע, ציוד ושירותים לתעשיית האגרו - טכנולוגיה, כימיקלים עיבוד מזון, אבטחה וביטחון, פרוייקטים בתחומי הנדסה לחברות אנרגיה, בנייה ומתכות.

ברוש קורא לסקטור העסקי בישראל להמשיך ולראות ברוסיה כמדינת יעד חשובה, שפעילות בה תתרום להגדלת היצוא.

רוסיה משמשת כיום כספקית הנפט העיקרית של ישראל ולכן ישנה חשיבות אסטרטגית להידוק הקשר עימה.

הערכה היא כי היצוא (ללא יהלומים) של ישראל לרוסיה יגדל השנה בכ-24% לעומת 2004 ויסתכם בכ-380 מיליוני דולרים.

בעשרת החודשים הראשונים של השנה גדל היצוא (ללא יהלומים) של ישראל לרוסיה בכ-31% לעומת התקופה המקבילה אשתקד והסתכם ב-322 מליון דולר. במקביל, חלה עלייה של כ-12% בתקופה הנסקרת ביבוא מרוסיה לישראל שהסתכם ב-214 מיליוני דולרים.

ברוש גילה, כי בשנה האחרונה החלו לפעול במוסקבה 97 חברות ישראליות חדשות. כיום פועלות ברוסיה כ-800 חברות ישראליות - מהווה גידול של כ-14% לעומת שנת 2003.

יצויין, כי איגוד לשכות המסחר והתעשייה של רוסיה מאגד כ-20 אלף חברות והינו בעל 156 משרדים איזוריים . האיגוד הינו בעלים של 450 חברות ואליו קשורים מעל 100 ארגוני יזמים ברוסיה.
התאחדות התעשיינים והיזמים הרוסית כוללת 328 אלף חברים מתחומי התעשייה, הפיננסים המחקר והיעוץ.
