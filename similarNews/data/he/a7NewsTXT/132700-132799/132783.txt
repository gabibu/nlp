

אדם נהרג בתחנת הרכבת 'ההגנה' בתל אביב לאחר שמעד ביציאתו מן הרכבת ונפל בין הרכבת לרציף ונדרס על ידי הרכבת. המשטרה מבקשת מעדי ראייה לפנות אליה על מנת למסור פרטים על התאונה המזעזעת.

היום בצהרים, סמוך לשעה 14:10, החלה רכבת נוסעים שהגיעה מחיפה לכיוון נתב"ג לצאת מתחנת 'ההגנה' בתל אביב. אדם שהיה על הרכבת ניסה לרדת ממנה אך מעד לאחר שככל הנראה נתפסה רגלו בדלת והוא נפל בין הרכבת לרציף.

סדרן שהבחין במתרחש לחץ מיד על כפתור מצוקה והרכבת עצרה. צוות מד"א שהגיע למקום התאונה קבע את מותו של האיש שמעד. יש לציין כי מדובר ברכבות מהדור הישן בהן הדלתות נפתחות ידנית.

משטרת תל אביב מבקשת מעדי ראייה לתאונה המחרידה לפנות למוקד 100 או לאת"ן ת"א 036801502.


