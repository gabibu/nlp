

האצבע המאשימה מופנית כלפי צה"ל: למגורשים רבים עדיין אין פתרון ועל צה"ל התביעה המוסרית: לשקמם. קטיף.נט: חברת חשמל חייבה חקלאי גם לאחר זמן הגירוש.

היום (א) בשעה 16:30 תתקיים הפגנה מול הקרייה בתל אביב ומול פיקוד דרום בבאר שבע, תחת הכותרת "תביעה מוסרית: צה"ל גירש - צה"ל ישקם".

המארגנים אומרים כי בשבועות האחרונים התנהלו הפגנות מול בית ראש הממשלה ובמקומות נוספים בירושלים על המחדלים בטיפול בעקורים, אך כנראה דבר לא עזר.

לכן, שמו להם למטרה חברי תנועת "קוממיות" החדשה "לזעוק את זעקתם" של המגורשים לאור החרפה שבמצבם. תנועת "קוממיות" הוקמה לאחרונה בראשותם של הרבנים זלמן מלמד, דוד חי הכהן, אבי סמוטריץ, דב ליאור ואליקים לבנון. התנועה מתמקדת במטרות חינוכיות והתיישבותיות וזו ההפגנה הראשונה שלהם למען העקורים. הם קוראים לצה"ל לקחת "אחריות מוסרית ולשקם את העקורים", כפי שהם ידעו לגרש.

אתר קטיף.נט ממשיך לדווח על הבעיות השונות של התושבים שנוצרו עקב גירושם מבתיהם. בשבוע שעבר דיווחו על בעיות עם הדואר שאינו מגיע, גם ארבעה חודשים אחר הגירוש מכיוון שאין הם יודעים את הכתובות החדשות.

לפי הדיווח, חקלאי מגני טל קיבל לידיו חשבון חשמל ובו צויין כי בתאריך 31.08.05 התקיימה קריאה של מונה החשמל בחממה שלו ובתאריך 08.09.05 הזדרזו אנשי חברת החשמל ועשו קריאה נוספת. בתאריך 07.10.05 "התעצלו" אנשי חברת החשמל ולא קפצו לגוש קטיף כדי לקרוא את מוני החשמל והחליטו לחייבו ב-1344 קוט"ש.

חקלאים מגוש קטיף ומנויים נוספים שלא ביטלו את הוראות הקבע שלהם לחברת החשמל, חייבים לבדוק בבנקים האם חשבונות אלו וכדומיהם שולמו לחברת החשמל למרות שתושבי גוש קטיף גורשו מביתם ב -15.08.05.

"מקרה זה ואחרים מוסיפים להרגשה כי כל הגרוש וכל ההתנהגות של הגופים אל המגורשים היא התנהגות ללא שום איכפתיות וללא כל התחשבות עם כאבם הגדול של המגורשים. 'הגרשתם וגם רוששתם' שואלים חקלאים שראו את החשבון ולא ידעו האם לבכות או לצחוק", נכתב בקטיף.נט.
