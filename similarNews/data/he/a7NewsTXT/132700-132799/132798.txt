

פעילים במחנה הלאומי יוצאים לקמפיין נגד ערוץ 2 העומד לדבריהם "בראש החץ השמאלני" לקראת הבחירות.

לכתבתנו רותי אברהם נמסר כי כוונת הפעילים לחשוף את חוסר האובייקטיביות של הערוץ ואת אופן פעילותו כדי למוסס את השפעתו. המטרה "להכות את ערוץ 2 בכיסו הפרסומי" ולהבהיר לאנשי התקשורת כי יש מחיר להתייצבותם לעזרת השמאל. ראוי לדבריהם לשים לב לאוסף הכתבות היזום בחדשות ערוץ 2 בלילות האחרונים, שנועדו ליצור דמורליזציה בקרב אנשי הליכוד שנותרו אחרי עזיבת שרון. "הם נותנים עדיפות בראיונות לאנשי שרון מוסווים שנותרו בתנועה המשדרים מסרים המשרתים את אנשי שרון. כך למשל הראו בערוץ 2 את סניף חצור והציגו אותו כסניף 'במשבר', כאשר היוזמה לכתבה יצאה מאיש של שרון פעיל מקומי הנחשב עדיין לחבר בכיר בסניף", אומר אחד מאנשי הקבוצה.

המאמץ יופנה תחילה לקמפיין נגד ערוץ 2 כדי להרתיע חברות ענק המפרסמות בערוץ ומממנות אותו מלהשקיע בפרסום בו. התארגנות מעין זו מאמינים אנשי הקבוצה תשכנע את ערוץ 2 שהמחוייבות האידיאולוגית האישית לשמאל של אנשי הערוץ ואולי גם של חלק מבעלי החברות   אינה משתלמת כלכלית. דוגמא לכך שואבים חברי הקבוצה מהתארגנות הציבור החרדי נגד פרסומי חוצות בלתי צנועים תוך הטלת חרם כלכלי על החברות המפרסמות. אחד מחברי הקבוצה אומר כי עד היום הקבוצה המזוהה עם חסידות גור נגד 'פרסומי השחץ' שפעלה לחרם כלכלי נגד המפרסמים מהווה "סדין אדום" עבור המפרסמים בעיקר מאחר שהמאבק הסתיים בנצחון על המפרסמים ואותן פרסומות בלתי צנועות פסקו באזורים החרדיים.

איש פרסום דתי המעורב במהלך מסביר כי ערוץ 2משקיע הרבה משאבים בפרסום עצמי לשכנע את הציבור שהערוץ
הוא 'הבית של כולנו' והוא מהווה הבית התרבותי של משפחות ישראל. מאחורי הסיסמא החביבה עומד לדבריו נימוק ציני: ככל שיהיו יותר צופים והם יישאבו אל שעות צפיה גדולות כן ניתן לגייס יותר מפרסמים ולהעביר לערוץ 2 כספי פרסומות מכלי פרסום אחרים וכך להשתלט על רוב תקציבי שוק הפרסום בישראל. "אם נכה אותם בכיסם מה מאד 'הם יתיישרו'. ינצח מי שיהיה יותר קשוח מאורגן והחלטי".

לכתבתנו נמסר כי בכוונת אנשי הקבוצה ליצור בשלב ראשון 'זעם ציבורי' נגד ראשי ערוץ 2 שלא נקטו צעד כלשהו נגד אמנון אברמוביץ שקרא לאנשי התקשורת להתייחס לשרון כאל "אתרוג" לפני סוכות ולא לפגוע בו לפני ההתנתקות. "לעומת הצעדים שננקטו נגדו בערוץ 1 על דברים פחות חמורים בעבר, עד להפסקת עבודתו שם, לא נעשה שום צעד נגדו על ידי מחלקת החדשות והעומד בראשה -שלום קיטל, עתונאי וותיק המכיר היטב את כללי האתיקה בעולם העתונות", אומר אחד מחברי הקבוצה.

עוד יציינו את המעבר "החלק מדי" של שלי יחימוביץ לעבודה מתוך שורות ערוץ 2 בלא שום הודעת גינוי להליך הלא תקין שקדם לעזיבתה. בין התופעות הראויות לדעתם לגינוי היא הראיון 'האוהד' עם עמיר פרץ בתכנית החדשות " מסיבת עיתונאים" בלא לציין את 'הגילוי הנאות' כי באותה שעה מתנהל בינה לבינו מו"מ על הצטרפותה למפלגתו. עד היום, קובעים אנשי הקבוצה, ערוץ 2 לא התנצל לפני צופיו על ניצול בימתו על ידי יחימוביץ לעשיית תעמולה לראש המפלגה שלה, נהפוך הוא אצל חלק מראשי ערוץ 2 נשמעו תגובות פירגון למהלך שלה, אם כי הופיעו בעילום שם.

פרסום ראשון במסגרת הקמפיין הוא הוצאת סטיקר ומודעת רחוב המבוססות על סיסמת הערוץ השני "2 זה תמיד ביחד" (שלי יחימוביץ-העבודה + אמנון אברמוביץ-שומר האתרוג = ערוץ 2   זה תמיד ביחד).

בשלב הבא יפתח אתר אינטרנט ובו יובאו "תיקוני החדשות", לחדשות ערוץ 2 ויוקמו דוכני החתמה נגד הערוץ שיפיצו חומרי הדרכה" איך להתמודד עם שטיפת המוח של ערוץ 2", כלשונם. אנשי הקבוצה אומרים שבשלב שני "יטפלו" בעתוני הצהריים ואחר בערוץ 1 ו10.
