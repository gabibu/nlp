

תוכנית האב לפיתוח נמלי הים המסחריים של ישראל יצאה היום לדרך במפגש שקיימו חברת נמלי ישראל וחברת הייעוץ הבינלאומית לתכנון נמלים האסקונינג מהולנד. בתמונה: צוות חברת האסקונינג עם מנכ"ל נמלי ישראל.


תוכנית האב לפיתוח נמלי הים המסחריים של ישראל יצאה היום לדרך במפגש שקיימו חברת נמלי ישראל וחברת הייעוץ הבינלאומית לתכנון נמלים האסקונינג מהולנד, שנבחרה להכין את תוכנית אב לפיתוח הנמלים לטווח של 50 השנים הבאות. במפגש השתתפו צוותי התכנון והפיתוח של חברת נמלי ישראל, נציגי משרדי האוצר , התחבורה, רשות הספנות והנמלים ונציגי חברות הנמל. במהלך המפגש הוצגה שיטת העבודה ומכלול הנושאים שיבחנו במהלך הכנת התכנית, תהליך שיארך כחצי שנה.

מנכ"ל חברת נמלי ישראל, עמוס רון, אמר כי בשונה מהתהליכים בעבר בהם נועד קצב הפיתוח להדביק את צרכי המשק, השאיפה שלנו כיום היא לגבש תוכנית פיתוח בראייה ארוכת טווח ולבנותה כך שתהפוך את הנמלים לענף שיוביל את מגמות הצמיחה במשק, תוך העמקת התחרות ושילוב גורמים פרטיים בהפעלת נמלים. "זאת, תוך השתלבות בתהליכים המואצים בתחום הסחר הימי הבינלאומי ובכל הקשור לפיתוח הספנות והנמלים בעולם" הוסיף רון.

מנהל הפרויקט מטעם חברת האסקונינג, אריק סמית, מסר כי החברה מקווה לתרום לחזון ארוך הטווח של נמלי ישראל והפרויקט הוא הזדמנות חשובה ומאתגרת להביא מניסיונה בתחום משמעותי זה. " אנו רואים את תהליך פיתוח הנמלים כרכיב משמעותי בתהליך השלום באזור , ואנו מקווים שתוצרי עבודתנו, המשלבת ראייה גלובלית, יסייעו ביצירת התשתית הדרושה, שתאפשר את מימוש הפוטנציאל הגלום בכלכלת ישראל".

תוכנית האב הקיימת לפיתוח הנמלים, הוכנה על ידי רשות הנמלים לפני עשור, ואושרה ע"י הממשלה ב- 1995 , וממנה נגזרו תוכניות הפיתוח של נמלי חיפה ואשדוד- שלב א' של פרויקטי היובל והכרמל . מחברת נמלי ישראל נמסר כי בהכנת תוכנית האב החדשה יבחנו היבטים שונים בכלל זה - חלופות פיתוח שונות, התמחות נמלים ומסופים , בחינת סביבת הנמל ושילובו במרקם האורבני ועם מערכי תחבורה אזוריים (בחיפה - שדה התעופה ומנהרות הכרמל) , פיתוח טכנולוגי, פיתוח שטחי עורף ומרכזים לוגיסטיים פנים-ארציים , היבטי איכות סביבה ובטיחות ועוד. בנוסף תגדיר תכנית האב את הצרכים הלאומיים בכל הקשור לשמירת עתודות שטחי יבשה וים לפעילות נמלית.
