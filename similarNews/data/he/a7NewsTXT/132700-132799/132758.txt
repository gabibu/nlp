

פרוייקט ראשון מסוגו בבי"ח בילינסון פסל ייחודי של מגדל מים המשלב בין אמנות סביבתית למיצג לקהל המאושפזים. עלות הפרוייקט הנאמדת בכ- 150 אלף דולר הינה פרי תרומת משפחת טופור.


בבית החולים בילינסון נחנכה יצירה ייחודית מסוגה של מגדל מים שתוכננה ועוצבה כמחווה אישית לבית החולים ע"י הפסל הישראלי הנודע דני קרוון. הפרוייקט הינו פרי תרומת הזוג חוה ושמעון טופור, ידידים ותיקים ופעילים של עמותת הידידים בישראל ובארה"ב.

מדובר במגדל מים עתיק שנותר שריד מתחילת המאה עשרים, מבנהו הייחודי הינו עדות לראשית ההתיישבות, ההגנה והביטחון בישוב העברי במאה הקודמת. מתוך מגמה לשמר מגדל זה וכחלק מהמגמה הכללית בביה"ח בה מאמצים את הגישה הטיפולית החדשה בעולם- אמנות כאמצעי לזירוז תהליך הריפוי, הוחלט לעצב את המגדל כפסל סביבתי ייחודי.

המגדל מתנשא לגובה של 26 מטר, קוטרו 5 מטר בבסיסו ו- 7 מטר בחלקו העליון. קיבולת של 250 מטר-קוב מים. המגדל אינו בשימוש מאמצע שנות ה- 70.

דני קרוון חתן פרס ישראל לשנת 1977 הנמנה בין גדולי וחשובי האמנים בארץ שקד על עבודת העיצוב כשנתיים. קרוון: "החלטתי לצבוע את מגדל המים בלבן, כיוון שיש בצבע זה חגיגיות, טוהר והוא מחזיר אור. כל זאת מעניק למגדל נוכחות נעימה המשתלבת היטב בין בנייני האשפוז ומתחם פארק הפסלים. במגדל משולבים שלושה כדורים צבעוניים (כחול,אדום וירוק) שבעבר היוו מדד למפלס המים. החלטתי לשמרם כאשר תנועתם הקינטית מוסיפה עניין למגדל".

"אלמנט עיצובי נוסף הוא יצירת 2 במות במגדל עצמו, אחת מתחת לשנייה כקוטר המגדל. הבמות מרוצפות ברצפת מראה לשם יצירת אפקט אינסופי- מעין חיבור בין מעמקי האדמה- המים לבין השמיים. מול המגדל הקמנו אמפיתאטרון אינטימי המיועד למאושפזים ולמבקרים לבוא וליהנות מהתבוננות ביצירה.מטרת הבמות היא לאפשר הופעות למאושפזים ובאופן זה לשלב בפסל אפקטיים חזותיים. כך נוצרת אטרקציה המאפשרת מעורבות כל חושיו של הצופה". אמר קרוון.

עוד נשתלו סביב המגדל והאמפי עצי תפוז מזן ולנסיה, במטרה ליצור הקשר בין התפוזים שצורתם ככדור, לכדורים במגדל המים. עונות השנה ישנו בכל תקופה את מראה המתחם; בעת פריחת עצי התפוז יתקבל מראה אחד ובעת מתן הפירות יתקבל מראה שונה.

בני הזוג חוה ושמעון טופור מהרצליה, ידידים ותיקים של בית החולים. שמעון טופור הינו איש עסקים ונדל"ן, בין מקימי עמותת ידידי ביה"ח בארה"ב וחוה פועלת רבות במסגרת ועדות האירועים בישראל וארה"ב לפיתוח בית החולים. תרומה זו משקפת את אהבתם לאמנות ולנופי א"י והינה לזכרם של הוריו של שמעון טופור.

הפסל הסביבתי של מגדל המים הינו חלק מחגיגת האמנות בבית החולים, בו מוצבים למעלה מ- 150 פסלים במחלקות האשפוז, בחדרי ההמתנה, במסדרונות ובמדשאות. בין היצירות השונות ניתן למצוא גם יוצרים אמנים ישראלים בעלי שם עולמי כמו למשל: יגאל תומרקין, מנשה קדישמן, יעקב אגם, בוקי שוורץ עופרה צ'ימבליסטה, דודו גרשטיין.

באופן זה מצטרף בית החולים לשורת מרכזים רפואיים מובילים בעולם המיישמים את הגישה של שימוש באמנות ויצירת אוירה הרמונית ופסטורלית כגורם מזרז לריפוי החולים. מקורה של תפיסה זו הינה פרי עבודות מחקר שהצביעו על שיפור משמעותי בתהליך ריפוי החולה, גישתו האופטימית למרות האשפוז, ירידה בצריכת משככי הכאבים ובמספר ימי האשפוז.

המבקרים והחולים יצויידו במפת התמצאות מפורטת שתאפשר להם להתרשם ממגוון היצירות באופן עצמאי.

