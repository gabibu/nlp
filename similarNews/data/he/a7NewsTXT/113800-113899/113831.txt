

"נחשף שוב השקר בתוכנית שרון. מבחינתו הבריחה מעזה היא רק המנה הראשונה", כך אומרים במועצת יש"ע בתגובה לדבריו של וייסגלס.

בתגובה לדברי יועצו של ראש הממשלה, דב ויסגלס, על כוונת הממשלה לפנות מאחזים לאחר ביצוע ההתנתקות אומרים גורמים במועצת יש"ע כי "דבריו של ויסגלס חושפים שוב את השקר שבתוכנית שרון. גם ראש הממשלה וגם הפלשתינים רואים בבריחה מעזה רק מנה ראשונה לפתיחת התיאבון. המשך המגמה יהיה עקירת כל ההתיישבות ביש"ע וחלוקת ירושלים במכירת חיסול. עקירת יישוב יהודי אחד במדינת ישראל יתחיל מפולת שתצא משליטה ועלולה לקבור את כולנו".

וייסגלס, אמר היום בכנס בנושא בטחון שהתקיים באוניברסיטת תל אביב, כי בתקופה כזאת, כאשר מוטל עומס כבד על הצבא, המשטרה וכוחות הביטחון לקראת ההתנתקות, זה בלתי אפשרי לפרק מאחזים. הוא הבהיר כי הממשלה התחייבה בפני הממשל האמריקני להוריד את המאחזים. "זאת התחייבות שאנחנו עומדים מאחוריה. בין הרצוי והמצוי יש גם מגבלה - כמה טראומות ממשלה אחת, צבא אחד, משטרה אחת, יכולים ליטול על עצמם בעת ובעונה אחת".
