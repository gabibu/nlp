

שר האוצר, בנימין נתניהו, אמר היום במהלך ביקור שערך בבקעת הירדן כי "בקעת הירדן תישאר בשלטון ישראל לעולמי עד". ראש מועצת בקעת הירדן: אנחנו רוצים מעשים ולא דיבורים.

"בקעת הירדן חיונית לישראל, היא חומת המגן המזרחית של המדינה", אמר נתניהו והוסיף כי "בכל הסדר מדיני וגם ללא הסדר כזה, בקעת הירדן תישאר בשלטון ישראל לעולמי עד. לא נחזור לקוי 67, מכיוון שהיו אלה קווים של אי הגנה".

ראש מועצת בקעת הירדן, דובי טל, אמר לכתבנו עוזי ברוך כי נתניהו הבטיח שבתוך מספר שבועות הוא יעלה מספר הצעות ודרכים לאישור הקבינט שיביאו תועלת רבה לפיתוח בקעת הירדן, "אנחנו לא צריכים דיבורים אלא מעשים וכמו שנראה עכשיו משרדי הממשלה לא סופרים אותנו והגיע הזמן לשינוי", אמר טל.

"ככל שהעניין תלוי בי אתן את מירב העזרה לפיתוח בקעת הירדן", הבטיח נתניהו.

כאמור, כל בקשה לפיתוח בקעת הירדן מצריך אישור של הקבינט בגלל ההשלכות הפוליטיות.

טל הביע אמון ותקווה כי אכן נתניהו יעמוד לימין הבקעה אבל "רק המעשים ישפטו", מדגיש טל.

נתניהו נשאל האם פיתוח הבקעה לא יעורר את העולם נגד ישראל והשיב "אנחנו לא צריכים לחשוש מי 'מה יגידו בעולם' אנחנו חייבים לעשות את מה שטוב לנו, למדינת ישראל, וכמו גוש עציון ומקומת אחרים בקעת הירדן היא חשובה למדינת ישראל וברגע שאנו תוחמים את הרשות הפלסטינית אין ספק שבקעת הירדן היא חומת המגן המזרחית שלנו".
