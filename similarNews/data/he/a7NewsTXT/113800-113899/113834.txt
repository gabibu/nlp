

עיתון "בקהילה" חושף: אברך ניסה לשדל את חברו שייאות להצטרף לשורות השב"כ. "אזרים לך מדי חודש שלושת אלפים דולר, ואתה תביא לי בתמורה, תמלילי שיחות של מתנחלים ואנשים המזוהים עם הימין הקיצוני", הבטיח.

לידי מערכת "בקהילה" הגיעו קלטות שבהן נשמע אברך חרדי מבני-ברק העובד בחודשים האחרונים בשירות השב"כ שמנסה לגייס בחורים נוספים.

באחת הקלטות נשמע אברך חרדי המנסה לשדל את חברו שייאות להצטרף לשורות השב"כ. לפי הדיווח של הכתב מנחם גרין, זה מתחיל בשיחת טלפון די משעממת שסופה מסגיר את תחילתה. "דרך אגב, בא לך לעשות כסף?", שואל 'הסוכן'. לאחר דין ודברים קצר הוא מציע לו: "אזרים לך מידי חודש שלושת אלפים דולר, ואתה תביא לי בתמורה, תמלילי שיחות של מתנחלים ואנשים המזוהים עם הימין הקיצוני. נצייד אותך במכשירי הקלטה מיוחדים, ואתה מסודר. התקציב שלך יגדל ככל שהחומר שתביא יהיה מוצק יותר".

האיש שכח כנראה שגם הוא יכול להיות מוקלט. מן ההקלטות עולה שהרצון לגיוס אנשים מתוך המגזר החרדי גבר בעת האחרונה.

כך נשמע הסוכן החרדי בקלטת: "אחרי הכישלון הטוטלי של השב"כ, כאשר מעצרם של אנשי הימין שנאשמו, כביכול, בכוונתם לירות טיל לאו על הר-הבית, התברר כעורבא פרח - הבינו בשב"כ כי יש צורך לגייס סוכנים שיכולים לגלות כישרון, להבדיל בניואנסים. בשב"כ רוצים היום כאלה שנולדו בתוך המגזר החרדי. רק אנשים כאלו יוכלו לשפוט אם יש כוונה של ממש בתכניות הנרקמות בקרב קיצוני הימין".

השיטה, מסתבר, פשוטה למדי. עוקבים אחרי חרדים המוגדרים כבעלי דעות ימניות, אשר מרבים להסתובב בין אנשי הימין הקיצוני, או בין בעלי תשובה במגזרים מסוימים, ומגייסים אותם לשירות השב"כ.

אחד מאלו ששודלו בידי הסוכן, תושב אחת ההתנחלויות, סיפר ל'בקהילה': "הסוכן ידע היטב, כתוצאה מהיכרות אישית רבת שנים, כי דעותי די ימניות, בכפוף לדעת תורה כמובן. בכל זאת, הוא הציע לי לעבוד עבור השב"כ. אחרי הרבה מאוד שיחות שניהלנו, ואחרי שהבעתי כביכול את הסכמתי לעבוד תחתיו, פניתי אליו כאחד שמנסה לשתף אותו בלבטיי: 'תגיד, לא קשה לך להסגיר יהודים לידי השב"כ?'. הוא ענה לי: 'אני מוכן לספר לך, כי אני סומך עליך. קודם כל, אני לא ממש מעביר לשב"כ את מה שהוא רוצה, אלא אני משמש כסוכן כפול. שנית (וכאן בעצם סתר את עצמו) הכסף. אני מקבל שם בחודשים האחרונים סכומי עתק. סכומים כפולים ויותר ממה שהצעתי לך".

מבירור שערך 'בקהילה' עולה כי הסוכן החרדי מתגורר בבני ברק, חובש מגבעת חסידית ומופיע בלבוש חסידי אותנטי. בתקופת הבחירות הוציא לאור מקומון באחת הערים בדרום הארץ בשירותיו של אחד המועמדים לראשות העיר והובילו לניצחון. העיתון המשיך להופיע גם לאחר הבחירות ובחודשים האחרונים חדלה הופעתו, ככל הנראה לנוכח עיסוקו החדש. במקביל, הזרים הסוכן כספים רבים לארגוני ימין קיצוניים ודאג להתפרסם כבעל דעות ימניות קיצוניות. ל'בקהילה' נודע כי בחתונתו של הסוכן נראה, בין היתר, ברוך מרזל פעיל הימין מחברון. הפרטים המלאים של הפרשה ותוכן הקלטות נחשפים כאמור בעיתון בקהילה.
