

כינוס הועידה הארצית העשירית של "מפלגת הבעת הערבית הסוציאליסטית", אשר יערך ב-9   6 ביוני 2005, מעורר בסוריה תקוות לרפורמות פנימיות. כך מדווח מכון ממר"י, המכון לחקר תקשורת המזרח התיכון.


הועידה תתקיים בצל התגברות הלחצים מבית ומחוץ על המשטר הסורי. התחזיות כי יתרחש בועידה שינוי מהותי החלו להתגבש לאור הלחצים על המשטר ובעקבות נאומו של נשיא סוריה, בשאר אל-אסד, בפני הפרלמנט ב-5 במרץ 05, בו הביע תקווה כי הועידה תהיה "קפיצה גדולה ביותר" בתולדות סוריה, ואמר כי המצב הפנימי עומד בראש סדר העדיפויות שלו. לפי הדיווח, הועידה צפוייה להמליץ בין הייתר לפרסם חוק מפלגות שיעודד הקמת מפלגות חדשות בתנאי שאינן על בסיס אתני או דתי.

כמו כן, צפוי כי הועידה תמליץ על פרסום חוק חדש לבחירות חופשיות למועצות המקומיות. על פי ההערכות, הועידה תבחן מחדש את מצב החירום שהוכרז בסוריה בשנות השישים ותגביל את השימוש בחוקי החירום למצבים הפוגעים בביטחון הלאומי. הועידה תמליץ להעניק אזרחות לכמאה אלף כורדים ותבחן מחדש את חוק 49 משנת 1980 הגוזר עונש מוות על המשתייכים לתנועת "האחים המוסלמים".

במישור הכלכלי צפוי כי הועידה תאמץ את עיקרון כלכלת השוק באופן רשמי וזאת תוך ויתור על עיקרון הסוציאליזם שהוא אחד משלושת העקרונות של מפלגת הבעת': אחדות, חירות, סוציאליזם. יחד עם זאת הועידה תקפיד שלא להשתמש במושגים 'כלכלה חופשית' ו'הפרטה' ולא תשמיט את המילה 'סוציאליזם' משמה.

מכון ממר"י מוסיף ומביא באתרו סקירת הלכי הרוח בסוריה לקראת כינוס הועידה על בסיס מאמרים מתוך העיתונות הסורית והלבנונית.
