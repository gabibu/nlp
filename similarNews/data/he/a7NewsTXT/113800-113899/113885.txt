

הבוקר מתפרסם במוסף הכלכלי של השבועון "מקור ראשון" תחקיר מיוחד שערך אריאל רוזנברג, החושף כי גברים החייבים בתשלום דמי מזונות יכולים להתחמק מחובם כמעט ללא הפרעה - עובדה העולה למדינה מיליארדי שקלים.

על פי הנתונים העדכניים ביותר, חייבי מזונות חבים לקופת המדינה סכום עתק של כ-2.5 מיליארד שקל עבור דמי מזונות ששולמו מתקציב המדינה באמצעות הביטוח הלאומי. הסכום הזה תופח ביותר מרבע מיליארד שקל מדי שנה. חוב המזונות הכולל המצוי בהוצאה לפועל עומד על 19 מיליארד .

התחקיר של רוזנברג מעלה מס' עובדות:

1. הביטוח הלאומי מצליח לגבות מאבות החייבים בתשלום מזונות רק כ-37% מחובם. כך לדוגמה בשנת 2002 שילם הביטוח הלאומי מזונות בסכום כולל של 509 מיליון שקל וגבה רק 187 מיליון שקל. ב-2003 שילם הביטוח הלאומי 446 מיליון וגבה 173 מיליון שקל. בשנת 2004 - לאחר קיצוץ עמוק בקיצבאות - שילם הביטוח הלאומי יותר מ-410 מיליון שקל וגבה רק 152 מיליון שקל (כ-37%).

2. רבות מהנשים מסורבות המזונות מקבלות מהביטוח הלאומי רק חלק מסכום המזונות המקורי, שביהמ"ש קבע כדרוש לכלכלת המשפחה. בנוסף, הסכומים המוקצים לנשים אלה ע"י הביטוח הלאומי קוצצו בשנתיים האחרונות בכ-30%.

3. תשלומי הביטוח הלאומי מיועדים רק לנשים בעלות הכנסה חודשית נמוכה יחסית. אישה, שהכנסותיה עוברות את רף ההכנסה המקסימלי (5,012 שקל לאישה עם שני ילדים ו-2,337 שקל לאישה בלי ילדים), אינה זכאית לדמי מזונות מהביטוח לאומי.

4. שני שליש מהחייבים לא משלמים כלל את חוב המזונות שלהם. רק 10% מהחייבים משלמים באופן סדיר.

5. כיום קיימים במוסד לביטוח לאומי כ-43,000 תיקי מזונות פעילים. ביותר מחצי מהתיקים בשנת 2004 קיבלו נשים את דמי המזונות מהביטוח הלאומי. צמצום הקיצבאות בשנת 2003 ותיקונים שהעלו את סף ההכנסה המקנה זכאות לקבלת דמי המזונות מהביטוח הלאומי, הביאו לירידה של כ-5% במספר הנשים שקיבלו תקבולים ב-2004, לאחר ירידה של כ-8% בשנה שלפניה.

6. מנתוני הביטוח הלאומי עולה כי תשלום דמי המזונות הממוצע לאישה בשנת 2004 עמד על 1,332 שקל לחודש. 72% מהנשים היו גרושות, כ-24% חיו בנפרד מבני זוגן, למרות שעדיין היו נשואות לו, וכ-4% היו ידועות בציבור.

