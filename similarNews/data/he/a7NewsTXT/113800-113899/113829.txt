

נעצרו חמישה מחבלים בכפר אידנא בחשד שתיכננו לירות רקטת אר-פי-גי לעבר מחסום ליד אידנא ולחטוף משם חיילים. החמישה תיכננו לבצע גם פיגוע תופת בתחומי ישראל.

כוחות צה"ל עצרו במהלך הלילה באידנא, מערבית לחברון, 5 מבוקשים מארגון הטרור "גיהאד האיסלאמי". חברי החולייה תיכננו לחטוף חיילים באזור מחסום תרקומיא. בנוסף, תכננו חברי החולייה לבצע ירי אר.פי.ג'י לעבר מחסום צה"ל.

החמישה חשודים גם בתכנון ביצוע פיגוע תופת בתחומי ישראל. הם נעצרו על-ידי כוח צנחנים והועברו לחקירת כוחות הביטחון. אמש נעצרו גם שני מחבלים שעסקו בהברחת אמצעי לחימה. השניים נעצרו בכפר אל-סוואר, דרומית לחברון.

בבית עומר, צפונית לחברון, נעצר עימאד אבו-מריה, מחבל מה"ג'יהאד איסלאמי" הקשור לרשת שתכננה את הפיגוע הכפול בירושלים. הפיגוע אמור היה להתרחש בשכונת רמות בירושלים באוטובוס, בבית קפה או בבית כנסת. כוחות הביטחון הצליחו לאתר שני תיקי הנפץ שאמורים היו לשמש לפיגוע.
