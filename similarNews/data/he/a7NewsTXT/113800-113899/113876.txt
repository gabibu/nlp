

ידיעות אחרונות טוען כי אלוף פיקוד המרכז יאיר נווה סירב אתמול לחתום על הצווים בטענה שאינו "חותמת גומי", ודרש להימנע משחרור מחבלים מארגון 'החזית העממית'. גורם בכיר: האלוף חתם רק לאחר איום בהדחה

אלוף פיקוד המרכז, האלוף יאיר נווה, סירב אתמול לחתום על שחרור המחבלים, ועשה זאת רק לאחר שיחה קשה עם הרמטכ"ל היוצא, משה יעלון, אשר לפי מקורות בכירים במערכת הביטחון אף איים עליו בהדחה. כך טוען הבוקר העיתון 'ידיעות אחרונות'.

דווח, כי אישור האלוף לשחרור האסירים נדרש כהליך פורמאלי בלבד, כתוצאה מהעובדה שהם נשפטו כולם בבתי משפט צבאיים. ואולם האלוף נווה סירב אתמול לחתום על הצו בטענה "שאינו חותמת גומי". הוא דרש להימנע משחרור מחבלים מארגון 'החזית העממית'. יצויין כי בין המשוחררים, רבים שלא ריצו אפילו שני שליש מעונשם. זוהי הקלה בקריטריונים של הממשלה, שבעבר הציבה תנאי של לפחות שני שליש לפני שחרור. אחד המחבלים ששוחרר הוא האני מחמד גאמה מסילוואד, שהורשע בחטיפה, כליאה, ירי לעבר ישראלים ולעבר עמדות צה"ל. כמו-כן, מבדיקה שנערכה לפני מספר חודשים התברר כי אחוז גבוה מאד מהמחבלים המשתחררים שבים אל הטרור. אחד מאותם 500 ששוחררו לפני מספר חודשים, נלכד לאחרונה בג'נין כשהוא מנסה לייצר רקטות קסאם.


סירוב האלוף נווה לחתום על הצו הביא לדאגה רבה במשרד המשפטים, משום שעל פי הוראת בג"ץ על המדינה לפרסם את הרשימה באתר האינטרנט של השב"ס 48 שעות בטרם שחרורם. לפיכך העמיד נווה את השחרור בסימן שאלה. החלטת האלוף הדהימה את לשכת שרון, וביקורת קשה על האלוף נשמעה מצד מזכירו הצבאי של ראש הממשלה, האלוף יואב גלנט. הביקורת הביאה להתערבותו של הרמטכ"ל היוצא, משה יעלון ביומו האחרון בתפקיד, אשר שיכנע את נווה לחתום על מכתבי השחרור.

נווה סירב להתייחס לדברים ומסר רק כי הוא אינו מוכן "להתייחס לדברים שעולים בשיחות מקצועיות ומבצעיות". דובר צה"ל הכחיש את הידיעה מכל וכל וטען כי יעלון כלל לא נפגש עם האלוף נווה.
