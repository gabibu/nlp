

הנדבנית, לילי ספרא תקבל תואר דוקטור לשם כבוד בעצרת חגיגית שתתקיים במסגרת המושב ה-68 של חבר הנאמנים של האוניברסיטה העברית.

העצרת תתקיים ביום ראשון הקרוב בשעה 17:30 באמפיתיאטרון האוניברסיטה בקמפוס הר הצופים.

לדברי נשיא האוניברסיטה העברית פרופ' מנחם מגידור, "התואר ניתן ללילי ספרא בהוקרה על נדיבותה היוצאת מן הכלל ומתוך הכרת תודה על מאמציה הבלתי נלאים למען האוניברסיטה העברית ולמען מדינת ישראל כולה".

לילי ספרא חשה מחויבות עמוקה למדינת ישראל ולקידומה באמצעות ההשכלה הגבוהה ותמיכתה הנדיבה באוניברסיטה העברית היא ביטוי מוחשי לכך. לאחר מותו הטראגי של בעלה בשנת 1999, מילאה לילי ספרא את רצונו ותרמה לקמפוס המדע של האוניברסיטה העברית בגבעת רם. לאות תודה הקדישה האוניברסיטה את קמפוס גבעת רם לזכרו וקראה לו קמפוס אדמונד י' ספרא. לילי ספרא נחלצה לעזרת האוניברסיטה העברית גם לאחר פיגוע הטרור בקמפוס הר הצופים בשנת 2002.

לילי ספרא, אלמנת הבנקאי והנדיב אדמונד י' ספרא, עושה מאמצים מתמשכים לשיפור איכות חייו של הזולת. היא משמשת יושבת הראש של קרן הצדקה ע"ש אדמונד י' ספרא, קרן התומכת בתכניות רבות בתחומי חינוך, מדע, רפואה, דת, תרבות וסיוע הומניטרי. ספרא מעורבת אישית בתמיכה במחקר הרפואי הנעשה בתחום מחלת הסרטן, איידס, טרשת נפוצה, אלצהיימר ופרקינסון.
