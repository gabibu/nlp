

חוקר צעיר באוניברסיטה העברית פיתח שיטה לשליטה בפעילותם של חיידקים בלא אנטיביוטיקה. על מחקרו יקבל עאדל ג'בור פרס קיי לפיתוחים חדשניים בטקס שיתקיים ביום שחרור ירושלים

רוב המחלות הזיהומיות נגרמות בשל הצטברות רובד של חיידקים. החיידקים נוטים להתקבץ בקהילות המכונות "ביופילם" ולהיצמד לרקמות חיות, לשתלים או לשיניים וכן למשטחים מלאכותיים דוגמת צנרת או מערכות מיזוג. באחרונה גילו כי בתוך הביופילם מתקיימת רשת תקשורת בעזרתה מתקשרים החיידקים על פי עיקרון של רגישות סף. התקשורת הבין-חיידקית מתווכת בידי מולקולות המכילות את היסוד בורון.

ג'בור, דוקטורנט בבית הספר לרוקחות ובבית הספר לרפואת שיניים באוניברסיטה העברית, הצליח לייצר תרכובות כימיות הדומות למולקולות התקשורת הטבעיות. כך ניתן לשבש את התקשורת בין החיידקים, למנוע את פעילותם או אפילו להגביר אותה בעת הצורך.

לבקרה על תקשורת חיידקים יכולה להיות השפעה על המלחמה במחלות זיהומיות, מבלי להיזקק לאנטיביוטיקה על תופעות הלוואי שלה. בדרך ייחודית זו אפשר להשפיע על הפיזיולוגיה של החיידקים על האלימות שלהם ועל חיותם. לחלופין, גם אפשר להשתמש בחומרים אלו כדי לעודד את המשך התפתחותם על מצע הביופילם, מה שיכול להועיל, למשל, בענף הביוטכנולוגיה, בחקלאות ובתעשיית המזון כאשר נדרשים חיידקים לביצוע התהליך או המוצר.

המחקר בוצע בהנחייתם של פרופ' מוריס סרבניק מבית הספר לרוקחות באוניברסיטה העברית ושל פרופ' דורון שטיינברג מבית הספר לרפואת שיניים באוניברסיטה העברית. עוד השתתף במחקר תלמיד המחקר משה ברונשטיין.

חברת יישום למו"פ של האוניברסיטה העברית רשמה פטנט בין-לאומי על הפיתוח ומנהלת עתה מגעים עם חברות מסחריות ליישום פרויקט זה.

עאדל ג'בור (32) מתגורר בנצרת עילית עם רעייתו בנאן, מתמחה ברפואת ילדים בבית החולים הדסה עין-כרם בירושלים. ג'בור סיים את לימודיו בתיכון סנט ג'וזף בנצרת ומחזיק בתואר ראשון בכימיה ובתואר שני בהצטיינות במדעי הרוקחות של האוניברסיטה העברית. כיום הוא בשלבי סיום של לימודיו לתואר דוקטור בבית הספר לרוקחות ובבית הספר לרפואת שיניים באוניברסיטה העברית.

הטקס השנתי השנים-עשר להענקת פרסים לפיתוחים חדשניים יתקיים ביום שחרור ירושלים, ביום שני הקרוב. הטקס מתקיים במסגרת המושב ה-68 של חבר הנאמנים של האוניברסיטה העברית בירושלים.

טקס הענקת פרסים לפיתוחים חדשניים ע"ש קיי מתקיים באוניברסיטה העברית מזה 11שנה. יצחק קיי מאנגליה, תעשיין בולט בתעשיית התרופות, ייסד את הנוהג לחלוקת פרסים לעידוד אנשי סגל וסטודנטים באוניברסיטה לפתח שיטות חדשניות בעלות פוטנציאל מסחרי שייטיבו עם האוניברסיטה ועם החברה.

