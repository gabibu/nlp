

ח"כ גילה פינקלשטיין מן המפד"ל התייחסה להחלטת היועץ המשפטי לממשלה לאסור על עצורי ההתנתקות להיבחן בבחינת הבגרות במתמטיקה, ואמרה כי מדובר ברדיפה פוליטית של היועץ מזוז.

"אם אינו דואג לשיוויון זכויות לכל האסירים הוא לא ראוי לתפקיד ממלכתי", אמרה.

"מחבלי החמאס הכלואים יכולים להיבחן בבחינות הבגרות ולהשיג תארים אקדמאיים בעודם בכלא ואילו חניכי בני עקיבא ועזרא לא יכולים להיבחן בבחינות הבגרות בשל רדיפה פוליטית של היועץ המשפטי לממשלה", כך הגיבה היום ח"כ גילה פינקלשטיין להחלטת היועץ המשפטי לממשלה, מני מזוז, שלא לאפשר לעצורי ההתנתקות להיבחן בתוככי הכלא.

ח"כ פינקלשטיין אומרת כי בשבוע שעבר הצליחה לסייע לכך שתשעה נערים העצורים בשל מחאתם נבחנו בבחינת הבגרות באנגלית לא לפני מאבק גדול בנושא כשהעובדה שהנערים היו מעוניינים לעשות את בחינות הבגרות תרמה לשיחרורם. "הנערים היו למחרת הבגרות בדיון אצל השופט טירקל שאמר: "עשיתם בתוך הכלא בחינת בגרות באנגלית? מגיע לכם להיות מחוץ לכלא, אתם נערים מאוד רציניים, ושיחרר אותם", אמרה פינקלשטיין.

"עד השעה 12:00 עוד ניסיתי לעזור להם לעשות את הבגרות במתמטיקה ולא הצלחתי בגלל תגובתו של היועץ המשפטי לממשלה שגם העביר ביקורת בכנס עורכי הדין על כך שהשתדלתי והצלחתי לדאוג לבחינות הבגרות באנגלית והעביר מסר למשרד החינוך שלא ישלחו בשום אופן את הבחינות לבית הכלא", סיפרה והוסיפה, "אני חושבת שהיועץ המשפטי הוא כלי שרת בידי השמאל, לא מאפשר לתלמידים שלנו לעשות את הבחינה בעוד שאנחנו יודעים שלמחבלים שרצחו את ההורים שלנו, את החברים שלנו ואת המשפחות שלנו הוא מאפשר לסיים עבודת דוקטורט בעודם בכלא. זו אפליה בוטה ופסולה שנובעת מהשקפות פוליטיות והוא כיועץ משפטי חייב לדאוג לשיוויון זכויות מלא לכל האסירים ואם הוא לא דואג לזה, הוא לא ראוי למלא תפקיד ממלכתי במדינת ישראל".

לדברי פינקלשטיין, הסכים שירות בתי הסוהר לעריכת בחינות הבגרות אבל הם קיבלו הוראה ממזוז שלא לאפשר זאת. "בפעם שעברה, בבחינת הבגרות באנגלית, הם אמרו לי שיש מכתב ממזוז. ביקשתי לראות את המכתב ואמרו לי שהאחראית למכתבים נמצאת בתור לרופא וכשהיא תגיע היא תראה לי את המכתב ממזוז. עד היום היא לא חזרה מהרופא", אמרה פינקלשטיין בציניות.

"אני כבר מתכוננת לבחינות הבגרות הבאות, שהתקלה הזאת לא תחזור ושגם התלמידים היהודים שנמצאים בכלא, לא רק הפלסטינאים, יוכלו לגשת לבחינות הבגרות", הצהירה פינקלשטיין והוסיפה כי יו"ר הכנסת, ראובן ריבלין, נעתר לבקשתה ויאפשר לה להגיש ביום שני הקרוב שאילתא בעל פה בנושא בחינות הבגרות לעצורי ההתנתקות.
