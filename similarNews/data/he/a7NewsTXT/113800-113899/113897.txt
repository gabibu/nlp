

היום מציין קיבוץ קלי"ה את שנת השלושים לקיבוץ ולהתיישבות החלוצית בצפון ים המלח.

בעיתון "הקיבוץ" מדווח כי באירוע שיחתום את החגיגות יקימו החברים, על טפם, עץ ענק עשוי מברזל, רשת, בד וגבס - שצמרתו באדמה ושורשיו כלפי מעלה. על פסל העץ ידביקו המשפחות אבני מוזאיקה צבעונית. העץ יהיה נטוע בתוך גן שייקרא "גן העץ ההפוך" ויכלול גם מים ועיצוב סביבתי. לפרויקט הפיסולי, אותו הגו וליוו אנשי עמותת "מיטב", קדמו סדנאות משותפות לחברים, לתושבים, לילדים ולנוער. בסדנאות דובר על חזון קלי"ה לעתיד ועל הקיבוץ בעבר. באירוע שיסכם את שנת השלושים אמור לברך השר שמעון פרס את החברים מעל גבי מסך גדול, וגם מזכיר התנועה הקיבוצית, זאב (ולוולה) שור, וראש המועצה האזורית מגילות, מוצי דהמן, הוזמנו להעניק ברכה.

אתי פלקסר, מזכירת הקיבוץ אומרת כי "את כל השנה הקדשנו למסע אל העבר: קלי"ה במנהרת הזמן. נסענו בטרקטורים ועגלות לקלי"ה הישנה (מרחק שני קילומטרים) ושמענו סיפורי ותיקים. לאחר מכן יצאנו כולנו לשפת הכינרת, וחגגנו בגדול".

קיבוץ קלי"ה עומד לפני שינוי מבני, ומצבו הכלכלי נחשב טוב מאוד הודות לענפי חקלאות מצליחים (גידולי שדה, אבטיחים, רפת חלב, מטע תמרים מהגדולים בארץ) וענף תיירות וחדרי אירוח. אוכלוסיית קלי"ה מונה 300 חברים, תושבים וילדים ובימים אלו פותח הקיבוץ בהליך קליטה מאסיבי של בנים חוזרים ותושבים בשכונת הרחבה מתוכננת.

"הדבר היחיד שמדאיג לא מעט את החברים", אומרת פלקסר, "קשור באי-הוודאות לגבי האזור הגיאוגרפי בו אנו חיים. אזור צפון ים המלח לא נכלל בשטח ישראל במפת 'קמפ דיויד', והאינתיפאדה פגעה בנו לא מעט. היה לנו חזון להקים כאן מכללה ישראלית-פלשתינית-ירדנית בה ילמדו תיירות ואקולוגיה. במשך שנתיים המקום פעל, ואז פרצה האינתיפאדה וטרפה את כל הקלפים. כמי שניהלה את המכללה, עצוב היה לי לראות את החזון הזה קורס".

בקיבוץ אומרים כי שלושים שנה של אחיזה באזור צפון ים המלח מעידים כי שמו של הקיבוץ, שנגזר מראשי התיבות: "קם לתחייה ים המלח", הגשים את עצמו - בהצלחה גדולה.



