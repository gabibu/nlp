

בעיר הבירה לה-פאז ובאל-אלטו ישנן התנגשויות אלימות בין המפגינים למשטרה; הנגישות למעברי הגבול ולשדה התעופה בעייתית; משרד החוץ ממליץ להתרחק מהתקהלויות ולא לנסות לעבור את מחסומי הדרכים

משרד החוץ פרסם אתמול המלצה למטיילים בדרום אמריקה, שלא לבקר בבוליביה, ובייחוד בעיר הבירה לה-פאז.

"על-פי דיווחים שהתקבלו בימים האחרונים, בעיר הבירה לה-פאז ובאל-אלטו ישנן התנגשויות אלימות בין המפגינים למשטרה. בתי העסק סגורים ואין תחבורה בכבישים. הנגישות למעברי הגבול ולשדה התעופה בעייתית בשל חסימות כבישים. לאור חוסר היציבות הפוליטית, ותוך חשש שמצב רגיש זה יחמיר, ממליץ משרד החוץ לישראלים להימנע מהגעה לבוליביה בכלל ולעיר הבירה לה-פאז בפרט", נאמר בהודעה.

משרד החוץ ממליץ למטיילים להיות קשובים לאמצעי התקשורת, לנהוג במשנה זהירות, להתרחק מהתקהלויות, להתעדכן ולהירשם במעוד מועד שבגרירות ישראל בלימה, פרו. כמו כן, מומלץ מאוד שלא לנסות ולעבור את מחסומי הדרכים בכדי להימנע מעימות מיותר עם המקומיים.

נשיא בוליביה, קרלוס מסה, בניסיון להרגיע את המחאות האלימות שהתפרצו בארצו אמר כי יקיים בעוד חמישה חודשים בחירות למועצה שתנסח מחדש את חוקת המדינה.

באותו היום ישתתפו הבוליביאנים גם במשאל עם בסוגיית הענקת אוטונומיה נרחבת יותר למחוזות במדינה.

לפני שלושה חודשים טען נשיא בוליביה, קרלוס מסה כי יתפטר על רקע הפגנות נגד ממשלתו ברחבי המדינה, אך בסופו של דבר לא עשה כן.

להפגנות התייחס מסה כשאמר כי הן עלולות להוות איום מהותי על האומה, וכי "בתוך כמה שעות כל המדינה תהיה חסומה... בתוך... ימים הערים העיקריות, בעיקר לא-פאז, יוותרו ללא מזון ואספקת דלק". עם זאת אמר, כי אינו מתכוון לשלוח חיילים או שוטרים כדי לפנות את הדרכים והזהיר, כי ההפגנות עלולות לעלות בחיי אדם.

את ההפגנות ארגנו קבוצות אשר תומכות בדרישה להכניס תיקון לחוקה, במטרה להביא להקמת בתי ספר באזורים הכפריים.

מסה מכהן כנשיא מאוקטובר 2003. הוא החליף את גונסלו סנצ'ז דה-לוזאדה אשר התפטר גם הוא בעקבות מהומות אלימות והפגנות נגד שלטונו.




