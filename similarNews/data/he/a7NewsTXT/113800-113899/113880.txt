

עמותת 'נגישות ישראל', הפועלת לשיפור נגישותם של נכים, קשישים ומוגבלים לאתרים ומקומות ציבוריים בארץ, יוצאת נגד כוונת שר התחבורה מאיר שיטרית, לקבוע תקנות נגד נסיעה בקלנועיות על הכבישים.

השר שיטרית עומד לחתום על תקנה שתאסור על תנועת קלנועיות בכבישים (כולל בתוך העיר). לדברי העמותה, אם התקנה תיחתם ותיאכף, קשישים ונכים רבים (כ- 10,000 לפי הערכת משרד התחבורה) ייהפכו לדבריה, "לאסירי-בית או עבריינים או תלויים עוד יותר בחסדי אחרים".

העמותה אומרת כי לא ברור אם ה"צוות המקצועי הבין-משרדי" שהקים שיטרית, דיבר עם ארגוני נכים או עם נציבות שירות המדינה, אך התוצאה, היא לדבריהם, בלתי סבירה. העמותה אומרת כי כיוון שלא הורידו מהכביש כלי-רכב אחרים שנעים ללא צורך ברישיון (למשל אופניים), לא ברור מדוע הקלנועית היא ה"קורבן" היחיד בניסיון לסלק מהכביש כלים שמפריעים למכוניות.

'נגישות ישראל' מדגישה כי היא איננה מתנגדת להסדרת נושא הקלנועיות, כולל חיוב התקנת אמצעי בטיחות, התאמה לתקנים והדרכה. העמותה גם אומרת כי אם ישופרו המדרכות, פחות כסאות גלגלים וקלנועיות ינועו בכבישים.
