

המשנה לרה"מ, השר שמעון פרס, נועד היום בלשכתו שבתל אביב עם עוזר שרת החוץ האמריקאית, דיוויד וולש, ועדכן אותו לגבי פגישותיו עם בכירים פלסטינים בראשות אבו עלא ומצב שיחות התאום של ההינתקות.

פרס אמר לוולש כי לדעתו פירוק החמאס מנשקו הוא תנאי הכרחי להצלחת ממשל אבו מאזן. "אנו לא נוכל להשלים עם המצאות ארגון טרוריסטי מזוין שיפר כל איזון אצל הפלסטינים", אמר השר פרס.

במהלך הפגישה עדכן פרס את וולש גם לגבי מגעיו עם מדינות אירופה לגבי סיוע לפלסטינים לשיקום כלכלתם והשניים דנו בסוגיית הקצב האיטי בו מתממשות ההתחייבויות הכספיות לרש"פ. בנושא זה הועלה בשיחת השניים גם נושא בחוסר ההיענות של העולם הערבי לפלסטינים.

פגישתו זו של פרס מהווה הכנה מבחינתו לפגישתו הצפויה עם המתאם הכלכלי של הקוורטט, ג'יימס וולפנזון, במוצ"ש. פרס ציין בדבריו כי דמוקרטיה כלכלית חשובה לא פחות מדמוקרטיה פוליטית וקרא להגדלת השקעות המגזר הפרטי האמריקאי בשטחי הרש"פ.

מלשכתו של פרס נמסר כי המשנה לראש הממשלה הציג לוולש את הבעיות הכלכליות והבטחוניות סביב הקמת נמל תעופה לפלסטינים וההכרח לשמור על מעטפת המכס בין ישראל לרש"פ. כמו כן נמסר כי נושא נוסף שהועלה בשיחתם היה נושא החממות. פרס ציין בפני בן שיחו כי נעשה מאמץ לגייס את הולנד לסייע ביצירת שת"פ בין ישראל כמשווקת פרחים והפלסטינים כמגדלים.
(ש)

