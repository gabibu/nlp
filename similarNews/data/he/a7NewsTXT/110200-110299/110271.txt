

שר הבטחון מופז מאבד אמון ביכולתה של הרש"פ להתמודד עם הטרור. בעצרת חיל התותחנים אמר מופז כי הרש"פ אינה פועלת ו"אולי גם אינה מסוגלת לפעול" נגד תשתיות הטרור. חיילי מחסום מנעו פיגוע של מחבלים בני 13.

מופז אמר במהלך עצרת של חיל התותחנים שנערכה אתמול (ד') בקיסריה כי "אם הרש"פ תוסיף לגלות חולשה מול ארגוני הטרור היא תעמיד בספק בעינינו את יכולתה להוות שותף אמין לתהליך מדיני". הוא הוסיף כי הרש"פ אינה פועלת "ואולי גם אינה מסוגלת לפעול לפירוק תשתיות הטרור".

גורם בטחוני בכיר אמר אתמול בבוקר כי "העליה הקיצונית במספר אירועי הירי ברצועה ובהתרעות לפיגועים מוכיחה שהרמטכ"ל משה יעלון צדק". הוא הוסיף כי ככל שמתקרבים ליישום ההתנתקות עולה רמת הטרור וכי יש בשטח ניצנים של היערכות המחבלים לקראת פתיחת מתקפה נוספת.

אתמול גם סוכל פיגוע במחסום כששני מחבלים בני 13 נלכדו על ידי חיילי המחסום. השניים הגיעו למחסום ג'למה צפונית לג'נין ועוררו את חשדם של החיילים. סגן מפקד הגדוד, רס"ן יריב, שלכד את המחבלים, אמר לגלי צה"ל כי השניים עמדו לבצע פיגוע במחסום: "זוהו שני ילדים שהתנהגו בצורה חשודה. הם זוהו על ידי אחד המפקדים בשטח. הוא ביקש מהם לרוקן את תוכן התיקים שהם נשאו. מתוכם נשפכו סך הכל 10 מטענים. אנחנו מבינים שהכוונה הייתה להתפוצץ על אחד החיילים במחסום עצמו".
