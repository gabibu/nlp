

יעקב קדמי, ראש לשכת הקשר 'נתיב' במשרד ראש הממשלה, שוחח ביומן הצהריים של ערוץ 7 אודות חשיבות ביקורו של נשיא רוסיה ולדימיר פוטין בישראל. לדבריו, עיסקת הטילים עם סוריה לא תסכן את ישראל.

קדמי רואה חשיבות בעצם קיומו של ביקור ראשון של נשיא רוסי בישראל. ביקור דומה תוכנן כבר בתקופת ילצ'ין, אך בעקבות עיכובים דיפלומטיים נדחה ביקור זה מספר פעמים עד שבוטל, סיפר קדמי.

באשר לסוגיית הטילים לסורים מעריך קדמי כי מכירתם לסורים אינו משנה את מאזן הכוחות בין ישראל לסוריה אולם המעמד, כהגדרתו, מחייב מחאה ישראלית למכירה שכזו, אולם כאמור, אין בכך סיכון לישראל, לדבריו.

קדמי קובע כי רוסיה ממשיכה בסירובה למכור נשק אחר אותו מבקשת סוריה לרכוש, זאת בשל החשש מפגיעה בבטחונה של ישראל או בפעילות חיל האוויר הישראלי בשמי סוריה. לעומת זאת משהועלתה העיסקה הנוכחית למכירת טילי הכתף טענו הרוסים כי מכיוון שכל שאר הגורמים מוכרים ציוד לחימה אין כל מניעה שדווקא הם יימנעו מלמכור נשק שממילא אינו מסכן את ישראל.

לדברי קדמי הטענה שקיים חשש שיגיעו הטילים לידי החיזבאללה היא תואנה שהומצאה על ידי מומחים שלא מצאו עילה אחרת כדי לבטל את העיסקה. "יש טילים רבים שיכולים היו להגיע לידי החיזבאללה, ואף אחד לא טוען את זה. יש גם 400 טילים שנעלמו מצבא ארצות הברית, ואף אחד לא טוען שבוש מסייע לארגוני הטרור".

בהתייחסו לאיום האיראני אומר קדמי שמזה עשר שנים מעלה ישראל את הטענות נגד הקשר הרוסי-איראני, והתשובה המתקבלת היא אותה תשובה. "כדאי לציין שלמרות כל הטענות שהועלו ע"י ישראל מי שמפסייע לאיראן לפתח גרעין זה פקיסטאן ולאו דווקא רוסיה".

"רוסיה הרבה יותר זהירה משאר מדינות העולם", מדגיש ומסכם קדמי את היחס הרוסי לאיומי הבטחון על ישראל.

קדמי אומר שביקורו של הנשיא הרוסי חשוב מאוד להמשך קיומם של היחסים החמים בין הממשל הרוסי לישראל, "יחסו לישראל וליהודים תמיד היה חם. מדובר במנהיג שאינו מוכן לספוג ולסבול אנטישמיות".
(ש)
