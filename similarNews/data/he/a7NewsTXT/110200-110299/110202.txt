

כתב וצילם: קובי פינקלר

חמישים שנה מלאו בימים אלו לאיחודה של יחידת הצנחנים המיתולוגית "101"

עם גדוד הצנחנים 890. בחודש אוגוסט שנת 1953 הוקמה יחידה 101, כעבור 5 חודשים לאחר מכן בתחילת שנת 1954 פורקה היחידה והיא התאחדה עם גדוד צנחנים פעיל . לסיפור הזה ולתיאור הזה יש עכשיו גם ביטוי בשטח. אתר מורשת הקרב של הצנחנים בתקופת פעולות התגמול בואכה הנגב אל מול עזה הוא בהחלט מקום ששווה לבקר בו, לקרוא את סיפורם של פעולות התגמול וללמוד ולו מעט על אותה תקופה באמצעות מסלול סיור יפה על רקע אדמות הנגב הצפוני.

תקופת מתקפת הטרור שבה אנו מצויים לא פסחה גם על שנותיה הראשונות של המדינה. מיום תום מלחמת העצמאות ועד למלחמת סיני נהרגו יותר מחמש מאות מתושבי מדינת ישראל בפעולות טרור פדאיני. עוד למעלה מאלף נפצעו.

יחידות החבלה והמודיעין הפלסטינאיות "הפדיון", זרעו מוות, הרס, פחד ודמורליזציה בקרב האוכלוסייה בישראל ובמיוחד בקרב יישובי הספר של העולים החדשים.

פעולות התגמול היו פעולות יזומות שביצע צה"ל כנגד צבאות מדינות ערב בתגובה למעשה הסתננות, גניבה, ורצח שבוצעו על ידי הפדאיון מעבר לגבול.

לוחמי יחידה 101 אשר הוקמה בחודש אוגוסט 1953 כיחידת פשיטה מיוחדת סללו את הדרך לפעולות נועזות כנגד בסיסי היציאה של המרצחים.

לאחר כ-5 חודשים התאחדו היחידות והם ביצעו את מרבית פעולות התגמול.

על אחת מפעולות אלו כתב המשורר חיים גורי את המילים " רכבי האש שותקים בטרם אור יהל בטרם אות יתן".

היתה זו פעולת התגמול בניצנה. קו הגבול באזור ניצנה היה פרוץ למעשה.. המצרים עקרו את סימני הגבול וחדירה לשטח ישראל היתה עניין שבשיגרה. המצרים אף בנו מוצב גדודי מאוייש על ידי כח סדיר תוך סירוב לדרישת האו"ם לפנותו.

גדוד 890 בסיוע כוחות נח"ל וגולני כבשו את המוצב בשלהי שנת 1955 בסיוע ארטילרי. בטרם עלה השחר תוך כדי קרב עם טנקים וקרב פנים את פנים נכבש המוצב והאזור חזר לריבונות ישראל. 3 הרוגים ושלושים וחמישה פצועים היו לכוחות צה"ל.

באתר החדש שהוקם, בואכה הנגב סיפורם של כל פעולות התגמול, תוך כדי תצפית על כל רצועת עזה. רק כשעומדים על הגבעה הנישאת הזו מבינים את מושג יישובי הספר של מדינת ישראל.


איך מגיעים?

נוסעים בכביש 4 עד יד מרדכי. שם פונים שמאלה לכיוון שדרות( כביש 34). בצומת גבים פונים לכיוון יישובי גוש קטיף לכביש 232. כעבור 4 ק"מ מבחינים בשלט מצד ימין לאתר ההנצחה.


