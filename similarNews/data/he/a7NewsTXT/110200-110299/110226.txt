

ניסוי שביצעו סטודנטים במסצ'וסטס הוכיח את רמת הבדיקה והרצינות הנמוכה בה מתייחסת האקדמיה שם לעבודות אקדמיות. גיבוב שטויות שהוגש כעבודה אקדמית זומן להצגה בוועידה מכובדת.

שלושת הסטודנטים, הלומדים במכון הטכנולוגי של המדינה יצרו מאמרים בהם הוחלפו מילים מרכזיות על ידי תוכנת מחשב, וכך נוצרו מאמרים "אקדמאיים" חסרי פשר הנשמעים כגיבוב הבלים. כמו כן הלביש המחשב למאמר ה"מדעי" גרפים וטבלאות עמוסי פרטים ובלתי ברורים בעליל.

את מאמרי הגיבוב שבישל המחשב הגישו לוועידה אקדמית בפלורידה. אחד מהם נדחה על ידי חברי הוועידה, אולם מאמר אחר התקבל לוועידה העולמית ה-9 למערכתיות, קיברנטיות ואינפורמטיקה.

על פי דיווח של סוכנות הידיעות איי.פי. המאמר שהתקבל נקרא "שותל: המתודולוגיה לאיחוד אופייני של נקודות גישה ועודף", שם אקדמי לכל הדעות של מאמר שנפתח במילים העמוקות הבאות: "חוקרים לא יביעו כל ספק בכך שללא רשתות פעילות לא הייתה מתבצעת לעולם הדמיית שעוני לאמפרט..."

על מנת להמתיק את גלולת הבושה פרסמה הוועידה הבהרה מיד עם היוודע דבר הניסוי שביצעו בהם עצמם הסטודנטים. בהבהרה קבעה הוועדה כי המאמר אושר על תקן הקיים לאישור מאמר שלא נבדק. יצויין כי הזמנת המאמר ומחבריו להציגו בוועידה ה-9 למערכתיות, קיברנטיות ואינפורמטיקה בוטלה.
(ש)
