


בחצר ביתם של משפחת דאנקומב שבעיירה קטנה באוסטרליה התנמוסס עד לפני ימים אחדים דגל נאצי ענק. העירייה סירבה להורות להורידו כיוון ש"לא מדובר בעבירה על החוק".

בני משפחת דאנקומב קיבלו מספר רב של פניות מארגונים יהודיים ואף מארגון ותיקי צבא אוסטרליה להוריד את הדגל, אך סירבו. הורי המשפחה טענו כי רכשו את הדגל הענק כי צבעיו יפים בעיניהם והם מניפים אותו כי לתינוקת שלהם נעים להסתכל בגווניו המתנופפים ברוח.

הורי של התינוקת המתענגת על צבעי הדגל הנאצי, סיפרו שהוא נרכש בעשרה דולרים ללא כל כוונה של הזדהות עם מסרים נאציים או אנטישמיים, אלא אך ורק בשל יופיו.

משנואשו מלשכנע את בני המשפחה להסיר את הדגל, פנו הארגונים לעיריית מנינג פארק, שם נתלה הדגל, בבקשה שישגרו למקום פקחים ואלה יורו לבני המשפחה להתחשב ברגשות היהודיים והאחרים הנפגעים. העירייה סירבה לעשות כן כיוון שלטענתה מדובר במעשה שאינו מנוגד לחוק, ולכן גם אם תרצה העירייה להסיר את הדגל לא תוכל לעשות כן.

עובדה אחרת שדווקא כן הטרידה את פקחי העירייה הייתה שמוט הדגל, עליו התנוסס הדגל הנאצי היה גבוה מהמותר בחוק העירוני.

אולי בשל החריגה מהגובה המותר, אולי בעקבות הפניות הרבות, אולי כי נמאס לתינוקת מצבעי הדגל ואולי מסיבה אחרת הוסר בימים האחרונים דגל הענק.
(ש)
