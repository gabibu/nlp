

תחנת משטרת נתיבות החלה בחקירת חשד שנוכל מניו זילנד הפיל בפח חוואים ישראליים מדרום הארץ, תוך שימוש בפוליטיקאי דרומי.

על פי החשד פגש האיש בעלי חוות בדרום הארץ והציע למכור להם בקר מחוותיו הענקיות שבניו זילנד ובערב הסעודית. האיש הציע הצעות כספיות זולות במיוחד כשהוא מקפיד להופיע בפגישותיו עם החוואים הישראליים בלוויית פוליטיקאי מקומי מכובד מהדרום.

החוואים הישראליים מדווחים כי למרות חששם לשים את כספם על קרן הצבי, נוכחותו של הפוליטיקאי וידענותו המופלגת של החוואי הניוזילנדי בתחום הבקר, תוך הצגת תמונות שיכנעו אותם לחתום על עיסקאות עימו.

החקלאים מדווחים כי על מנת להבטיח את קיומן של העיסקאות המפתות שעיקרן רכישת מאתיים אלף כבשים מחוותו של האיש שילמו מיקדמה של עשרים אלף דולר כל אחד.

ימים אחדים לאחר העברת התשלום נעלם החוואי האלמוני ועימו הכסף. כאמור, תחנת משטרת נתיבות החלה בחקירת הפרשה.

יצויין כי החקלאים דיווחו שהחוואי הנוכל הבטיח לפוליטיקאי הדרומי משכורת של עד חמישה עשר אלף שקלים במידה ואכן תבוצע עיסקת הענק. כעת עומדת בפני חוקרי המשטרה השאלה אם מדובר בתיאום בין הפוליטיקאי לחוואי או שמא גם הוא נפל בפח.
(ש)
