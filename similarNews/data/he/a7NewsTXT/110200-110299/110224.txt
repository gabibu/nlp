

כשהוא משאיר מאחור את משקעי העבר ואת היריבות האישית קורא חבר הכנסת דוד לוי לשר האוצר בנימין נתניהו לשוב ולהנהיג את הליכוד.

"עמוד איתן", קרא חבר הכנסת דוד לוי לשר האוצר בנימין נתניהו "נעמוד מאחוריך. אם לא תתייצב כעת עלול להיות מאוחר מדי".

את הדברים אמר לוי לנתניהו ימים אחדים לפני חג הפסח באירוע שקיים השר נתניהו לכבוד החג. בעצם נוכחותו של לוי באירוע של נתניהו קיים מפנה משמעותי ביחס בין השניים, והקריאה הפומבית לנתניהו לשוב ולהנהיג את הליכוד מהווה הבעת אמון ומחילה על משקעי העבר השוררים בין השניים.

חבר הכנסת לוי הגיע לאירוע יחד עם בנו, ראש עיריית בית שאן, ג'קי לוי. השניים ציינו באוזני נתניהו כי הגיעו למקום תוך שהם מבטלים הגעה לאירוע משפחתי אחר, עובדה המחזקת את משמעותו של הביקור בעיניהם "הויתור שלי על האירוע האחר מעיד כמה האירוע כאן חשוב לי", אמר לוי לנתניהו.

בשיחה עם כתבנו שמעון כהן מבהיר בנו של חבר הכנסת לוי, ראש עיריית בית שאן ג'קי לוי את הדרישה מנתניהו. "אנחנו מאמינים שבכוחו של נתניהו לחולל מהפך. הוא צריך לחזק את הצד השפוי והנאמן לעקרונות הליכוד. אנחנו קוראים לו ולשאר שרי הממשלה, חברי הליכוד שלא להיסחף אחרי שרון. שרון מאבד את הליכוד ומתוך כך גם את השלטון. הוא הרי מבצע תחיית המתים למפלגת העבודה המתחזקת תוך כדי ישיבה בממשלה. השרם חייבים להיות ערים למתרחש. נתניהו צריך לגלות מנהיגות ולהבין שיש כוח גדול בליכוד שמתנגד להתנתקות, והוא יכול כעת לקצור את הפירות הפוליטיים של ההתנגדות הזו. אסור לו לשבת בצד בימים הללו. אם יציב נתניהו חזית רצינית שתוכיח התנגדות פנימית בליכוד למהלכי שרון, יש סיכוי ששרון יוותר על התכנית שלו. שרון הרי מעוניין להיבחר בתוך הליכוד ובתוך הימין ואם תהיה ברורה לו ההתנגדות כשבראשה יעמוד נתניהו הוא ישנה את דרכו".

לוי מדגיש כי האיום הפוליטי בעקבות התנתקות מונח על ראשם של כל שרי הממשלה. "כל שר שנמצא היום מסביב לשרון ייפגע אם תבוצע ההתנתקות. גם הם הרי מתכוונים להיבחר בליכוד, כך שאם הם רוצים להיות שרים לחצי שנה שיבוסם להם, אבל אם הם רוצים כהונה ארוכת טווח ועתיד פוליטי איתן בליכוד הם צריכים להתנגד לתכנית ולהציב חזית אחידה נגד המהלך. אי אפשר לפגוע בבוחרים שלנו", אומר לוי.

באשר לאפשרות הפעולה הפוליטית המשותפת בעתיד בין שר האוצר נתניהו לבין מי שנחשב בעבר ליריבו המר חבר הכנסת דוד לוי, אומר ג'קי לוי "אנחנו לא מסתכלים יותר על העבר, חשובה לנו ארץ ישראל. אבי ייצא מיד עם תום החג לפעילות רצינית במלוא הכוח לבטל את התכנית".
(ש)
