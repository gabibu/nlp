

ארה"ב מתכננת למכור לישראל פצצות חודרות בונקרים, מהסוג שייועד לפגוע במתקני הפיקוד העירקי ששכנו בבונקרים. הפצצות מותאמות לנשיאת מטוסי F15 שברשות חיל האויר הישראלי.

שווי העיסקה המדוברת כ-30 מיליון דולר. דיווחו של הפנטגון לקונגרס הוא במסגרת חיוב הממשל האמריקני לדווח על כל עיסקת נשק בינלאומית.

מדובר בכ-100 פצצות מדגם GBU-28s מתוצרת לוקהיד-מרטין, המיועדות לשימוש במטוסי אף-15 A ארוכי טווח הנמצאים בשימוש חיל האויר הישראלי. הכוונת הפצצות היא באמצעות לייזר. הפצצות מסוגלות לחדור לבטון בעובי 6 מטרים ומסוגלת להגיע לעומק של 30 מטרים בעובי האדמה.
יצויין כי ההודעה על המכירה נמסרה בשעה שהרמטכ"ל רב אלוף משה יעלון עורך ביקור פרידה בוושינגטון.

למרות הכחשות ראש הממשלה שרון כי ישראל מתכננת לתקוף את מתקני הגרעין של אירן, יש הקושרים מכירת פצצות אלו לישראל, בהתקדמות בתכנית החימוש הגרעינית האירנית.

תא"ל במיל' אהרון לברן אמר לפני כשבועיים בראיון לערוץ 7 כי ישראל יכולה לפגוע באופן משמעותי בתכנית הגרעין האיראנית באמצעות מתקפה צבאית. לברן, בעבר בכיר באמ"ן וכיום עוסק במחקרים אסטרטגיים, אמר כי בניגוד להערכות האמריקניות לפיהן איראן מצוייה במרחק של כמה שנים מנקודת ה"אל-חזור" במירוץ החימוש הגרעיני, ישראל סבורה כי מדובר בחודשים.

הוא הוסיף כי להערכתו האמריקנים לא ימהרו לתקוף את אירן וגם לא ימהרו להביא את הסוגיה בפני מועצת הבטחון משום שהדבר עלול לחייב בהמשך פעילות צבאית "אחרי אפגניסטן ועירק איני רואה את בוש 'מטפל' במדינה נוספת". עם זאת, לדעתו, ישראל יכולה לפגוע אנושות בתכנית האירנית לחימוש גרעיני, אם תפגע רק בשניים שלושה אתרים.
