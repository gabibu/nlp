

חברת 'ישראייר' דורשת לאפשר גם לה לעטר את זנבות מטוסיה בדגל ישראל, כשם שמותר לחברת 'אל על'. מרגע שהופרטה, הפכה 'אל על' לחברה פרטית לכל דבר וזכויותיה שוות לאלה שלנו, אומרים ב'ישראייר'.

חברת 'ישראייר' העבירה את בקשתה לשר הפנים אופיר פינס ובה דרשה לאפשר לה לעטר את מטוסיה בדגל ישראל, או לחילופין לאסור על 'אל על' לעשות כן. אנשי 'ישראייר' טוענים בפני השר כי כל עוד הייתה 'אל על' החברה הלאומית ונוהלה על ידי הממשלה ראוי היה לאפשר לה באופן בלעדי שימוש בסמל המדינה, אולם כעת, משהופרטה החברה ונמכרה ראוי להשוות את מעמד שתי החברות המתחרות.

ב'ישראייר' טוענים עוד כי המשך השימוש בסמל המדינה מטעה את לקוחות 'אל על' ואלה עלולים להאמין ש'אל על' עודנה החברה הלאומית של ישראל. כמו כן נטען כי בעצם השימוש בדגל הלאום יש הפרה של חוק הדגל.

ב'אל על' מגיבים ואומרים כי הטענות האמורות הינן פגיעה בסמל לאומי חשוב כ'אל על'. זאת כיוון שההסטוריה של אל על ושל מדינת ישראל כרוכות זו בזו. מדובר בקיעקוע גאוותו של עם ישראל על ידי חברת ישראייר, אומרים ב'אל על'.
(ש)
