

אלפי כורדים-עיראקים נמלטים מבתיהם, שבמובלעת הכורדית שבצפון עיראק, אל הגבעות וכתוצאה מכך הפכה בירת המובלעת אירביל לעיר רפאים.

הכורדים, שלהם, כזכור, ניסיון מר עם ההתקפות הכימיות שביצע נגדם סדאם חוסיין, אינם מוכנים להסתכן והם נמלטים מחשש שיותקפו פעם נוספת.

הדרכים המובילות מאירביל צפונה, הרחק מקו החזית עם כוחות סדאם חוסיין, היו מלאות משאיות שבהן ישבו משפחות שלמות על כל מיטלטליהן. הנסיעה לעיר סאלח א-דין, שנמשכת בדרך כלל חצי שעה, ארכה אתמול קרוב לשעתיים.

"אולי לסדאם אין את היכולת לתקוף אותנו, אך האנשים המתגוררים כאן כבר ראו את זה", אמר אחד הנמלטים. "אם מדינה גדולה וחזקה כמו אמריקה אומרת שיש לו נשק, למה יאמינו אנשים פשוטים כמוני לסדאם כשהוא אומר שאין לו?".

השוק המרכזי של אירביל היה נטוש כמעט לחלוטין אתמול בבוקר. יותר ממחצית החנויות היו סגורות ושקט שרר במקום.

אך למרות כל הקשיים והפחדים תמכו רבים מהתושבים בהחלטתו של בוש לתקוף את סדאם חוסיין ואמרו כי "זוהי החלטה טובה מאד".
