

דריכות בקרב כוחות צה"ל בגבול לבנון בגזרת הר דב, לקראת תום האולטימאטום שהציבו האמריקנים בפני עיראק.

אמש, קרוב לחצות, ירה חיזבאללה פגזי נ.מ. בגזרה המערבית של גבול לבנון. הירי כוון לעבר מטוסי חיל האוויר, שטסו באותה עת באזור. רסיסי הפגזים נפלו סמוך לישובים בשטח ישראל, אולם לא היו נפגעים ולא נגרם כל נזק.

גורם בכיר בפיקוד צפון טוען, כי ירי נ.מ. בשעות הלילה מורה על עצבנות השוררת בקרב לוחמי החיזבאללה, לגבי האפשרות שצה"ל ינצל את המלחמה בעיראק, כדי לתקוף את כוחותיו המוצבים בגבול עם ישראל.

בגזרת הר דב בגבול לבנון נכרת דריכות רבה בקרב כוחות צה"ל לקראת תום האולטימאטום שהציבה ארה"ב לעיראק. החיילים קיבלו הוראה להגביר את הערנות והמוכנות לאפשרות שהחיזבאללה ירה טילים ומרגמות לעבר מוצבי צה"ל, בעיקר באזור הר דב, שהיווה גם בעבר מוקד תקיפה של החיזבאללה.

