

עובדים זרים מבקשים: "תגרשו אותנו" - נחכרו מטוסים להטסתם.

עלייה מוגברת בבקשות של עובדים זרים הפונים למשטרת ההגירה בבקשה לגרש אותם מישראל, לפני פרוץ המלחמה. נחכרו מטוסים כדי להטיס עובדים זרים לארצות מוצאם.

במשטרת ההגירה מאשרים שלאחרונה פנו אליהם עובדים זרים רבים שביקשו לעזוב את ישראל מחשש פן ייקלעו אל המלחמה שתפרוץ בימים הקרובים.

החל מיום ג' פתח מפקד משטרת ההגירה, ניצב יעקב גנות, בסדרה של הערכות מצב. גם ביום ד' קוימה הערכת מצב כדי לחשוב על זירוז הליכים בנוגע לעובדים זרים הנמצאים בישראל והמבקשים לעזוב את גבולותיה.

משטרת ההגירה מנהלת מו"מ עם חברות תעופה כדי לחכור מטוסים בהם יוטסו עובדים זרים חזרה לארצותיהם. כבר ביום ד' הוחכר מטוס שיטיס כ-200 עובדים זרים חזרה לרומניה. יש כוונה לחכור מטוסים נוספים ליעדים קרובים כדוגמת בולגריה, טורקיה ועוד.

במשטרת ההגירה ציינו את שיתוף הפעולה עם השגרירויות הזרות העושות כמיטב יכולתם כדי לסייע למשטרת ההגירה באיסוף העובדים הזרים והוצאתם מישראל. כמו כן במשטרת ההגירה לוחצים על מעסיקים שיספקו מסיכות לעובדים הזרים העובדים אצלם.

בימי המלחמה יכולים העובדים הזרים לנשום לרווחה. השוטרים והבלשים יגוייסו למאמץ המלחמתי ויקחו פסק זמן מרדיפה אחר העובדים הזרים הבלתי חוקיים הנמצאים בישראל.
