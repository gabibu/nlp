

נשיא ארה"ב ג'ורג' בוש החליט לענות לבקשת ישראל ולהעניק לה ערבויות בסך 8 מיליארד דולר לצורך גיוס הלוואות בארה"ב. אולם ע"פ ההערכות, ישראל לא תקבל את מלוא הסכום שביקשה כסיוע הצבאי חרום.

ישראל אמורה לקבל 8 מיליארד דולר בערבויות להלוואות במסגרת דרישת תקציב המלחמה של נשיא ארה"ב ג'ורג' בוש, שתוגש לקונגרס מיד לאחר תחילת הפעולה הצבאית נגד עיראק, מסרו מקורות אמריקניים וישראליים.

אולם, למרות השדולה הישראלית הנמרצת, נראה כי ישראל תזכה רק במיליארד או 2 מיליארד דולר כסיוע צבאי, קיצוץ חד מ-4 מיליארד הדולרים שביקשה כסיוע חירום, אמרו המקורות.

הסיוע יהווה חלק מתקציב החירום למלחמה, שלדעת בכירים אמריקנים יעמוד על סכום של פחות מ-75 מיליארד דולר, בהם 62.5 מיליארד דולר לצורכי הגנה ולמימון תשלומים מנהליים במסגרת המלחמה נגד עיראק. הקצאת הסכום תועמד לאישור הקונגרס.

על פי הערכות מוקדמות בפנטגון, נאמדת עלות המלחמה ב-95 מיליארד דולר.

החבילה החרום, שבוש מתכוון להגיש, תכלול ככל הנראה גם בקשת סיוע בסך מיליארד דולר לירדן,
סכום שטרם נקבע לטורקיה, וסכום נוסף לקידום הפעולות נגד הטרור בניו יורק.

ישראל נחשבת למובילה בין המדינות הנהנות מן הסיוע האמריקני, ומקבלת כ-3 מיליארד דולר כל שנה כסיוע צבאי.

באחרונה ביקשה ממשלת ישראל תוספת של 4 מיליארד דולר בסיוע צבאי לצורך המלחמה בטרור והגנה נגד טילים, וכן 8 מיליארד דולר כערבויות להלוואות. "הרעיונות שלנו הוצגו לפני שבועות אחדים, ואנו מבינים כי כיום שוקלים אותם בחיוב", אמר מקור ישראלי.

מקורות אמריקנים אמרו כי הסיוע הצבאי והכלכלי לישראל יהיה קשור לשיתוף הפעולה שלה במסגרת המלחמה בעיראק. ארה"ב מעוניינת שישראל תישאר מחוץ לתמונה ולמערכה, כפי שהיה במלחמת המפרץ ב-1991", אמר המקור האמריקני.

על פי הצעת הסיוע האמריקנית, תפחית ארה"ב מערך הסכום שיוענק כערבויות להלוואות, את כל ההוצאות הישראליות על היישובים ביש"ע.
