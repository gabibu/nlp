

צ'כיה החליטה לגרש משטחה ארבעה דיפלומטים עיראקיים, כך הודיע ביום ד' בערב שר החוץ של הרפובליקה הצ'כית, סריל סבובודה, בראיון לבי.בי.סי.

לדבריו, הדיפלומטים העיראקים קיבלו הוראה לצאת את שטחה של צ'כיה עד יום שישי.

"צ'כיה קיבלה החלטה זו בעקבות מידע שהתקבל בשירותי הביון הצ'כיים", אמר שר החוץ סבובודה, בלא שפרט.

יצויין כי בימים האחרונים החליטו מספר מדינות לגרש משטחן דיפלומטים עיראקיים ובהן אוסטרליה וגרמניה. גרמניה נימקה את החלטתה בכך שהדיפלומטים העיראקים "עסקו בפעילות שאינה עולה בקנה אחד עם מעמדם הדיפלומטי", ורמזו כי הדיפלומטים עסקו בפעילויות ריגול ומעקב אחר מתנגדי משטר עיראקים.

יוזכר עוד כי ארה"ב ביקשה באחרונה מיותר מ-60 מדינות לגרש משטחן "סוכני ביון עיראקיים, הפועלים במסווה של דיפלומטים, והמהווים איום על עובדי מימשל אמריקניים הפרוסים במדינות זרות".
