

בן לקורבנות שואה תובע את חברת הרכבות הצרפתית על חלקה בהובלת יהודים למחנות.

קורט שכטר בן ה-82 תובע את חברת הרכבות הצרפתית SNCF על חלקה בהובלת עשרות אלפי יהודים, ביניהם הוריו, למחנות הריכוז הנאצים בין השנים 1942 ל-1944. שכטר תובע מהחברה פיצויים בסך אירו אחד בגין פשעים נגד האנושות.

הוריו של שכטר, אמיל ומרגרט, נשלחו ב-1943 ו-1944 למחנות סוביבור ואושוויץ והוצאו שם להורג.

"אנו רוצים שיכירו בכך שה-SNCF סייעה ביודעין להשמדה הזאת", אמר עורך דינו של שכטר, ז'וזף רובאש.

חברת הרכבות טוענת, כי מילאה פקודות תחת הכיבוש הנאצי. "אנו לא רואים את עצמנו כאחראים", אמר יו"ר החברה לואי גאלואה לעיתונאים. "ה-SNCF פעלה בהתאם לפקודות הרשויות הצרפתיות ושלטונות הכיבוש, במצב בו יכולתה לניהול עצמאי הייתה כמעט בלתי-קיימת", הוסיף.

שכטר מאשים את החברה בכך שהחליטה, במטרה לשמור על מידה מזערית של אוטונומיה, לוותר "בעניין משני בעיניה, וסיפקה קורבנות אדם למעשי הברבריות הנאציים".

התביעה של שכטר, המסתמכת על אלפי מסמכי ארכיון, מוגשת שמונה שנים לאחר שנשיא צרפת ז'אק שיראק הודה בפומבי כי משטר וישי סייע לנאצים לגרש יהודים, לאחר שנים של שתיקה.

מסמכים שהוברחו מגנזך המדינה מוכיחים שחברת הרכבות חייבה את שלטונות צרפת בעלויות גירוש היהודים גם ב-1944, כאשר השחרור כבר נראה באופק.

זו הפעם הראשונה בה הגיעה למשפט תביעה בנושא השואה נגד ה-SNCF, הטוענת כי התביעה אינה תקפה משום שהאירועים התרחשו לפני זמן רב. בית המשפט יפסוק בנושא תקפות התביעה ב-14 במאי.
