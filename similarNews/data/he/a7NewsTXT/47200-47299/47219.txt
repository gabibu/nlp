

"מאות עובדים זרים מועסקים במלונות ים המלח, שוהים בישראל בניגוד לחוק ועובדים בתנאי עושק". נתונים אלו נאספו השבוע, ביום שני ושלישי, בפשיטה של משטרת ההגירה על משרד של חברת כוח אדם המספקת עובדים למלונות באזור.

עד כה עוכבו לחקירה ארבעה ממנהלי החברה ונעצרו 27 עובדים זרים.

מידע מודיעיני הוביל את משטרת ההגירה למשרדי חברת כוח האדם. צוות חוקרים בא ביום שני בצהריים למקום ומצא עשרות עובדים שקיבלו באותה שעה משכורות. ברגע שהבחינו בשוטרים ניסו אחדים מהעובדים להימלט, אך הם נתפסו, ובסופו של דבר נעצרו 16 גברים ו- 11 נשים. מרביתם נכנסו לישראל באשרות תייר וללא היתר לעבוד, ואצל חלק גדול מהם פג תוקף האשרה. הם הגיעו מארצות שונות כגון צ'כיה, סלובקיה, רוסיה, מולדביה ותאילנד.

חקירה במקום העלתה שהעובדים הזרים הועסקו בשכר נמוך משכר המינימום, ולכן החליטה המשטרה להגיש נגד מנהלי החברה גם כתבי אישום בשל עבירות עושק. במשרדי החברה נתגלו רשימות של מאות עובדים זרים המועסקים במלונות של חוף ים המלח.

צוותים של משטרת ההגירה יצאו לבתי המלון לבצע ביקורות ולעצור עובדים לא חוקיים.

ארבעה ממנהלי החברה עוכבו לחקירה. נמסר כי ייפתחו נגדם תיקים מינהליים ובהמשך יוטלו עליהם קנסות. הם יחויבו לשלם את מלוא יתרות חובותיהם לעובדים ולרכוש עבורם כרטיסי טיסה לקראת גירוש הזרים מהארץ. בתוך כך זומנו לחקירה במשטרת ההגירה מנהלי בתי המלון בים המלח ומנהלי כוח האדם של בתי המלון.
