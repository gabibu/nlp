

ממשל בוש הודיע ביום רביעי לאמריקנים להתכונן למלחמה (בעיראק) "שתעלה בחיי אדם ותימשך פרק זמן בלתי-ידוע". בקונגרס נאמר, כי החלופות לשימוש בכוח נכשלו.

"על סף המלחמה עם עיראק, על האמריקנים להיות מוכנים למה שאנו מקווים תהיה מלחמה מדויקת וקצרה ככל האפשר, אולם יש הרבה נעלמים במשוואה. ייתכן שמשך המלחמה יהיה ארוך מהמצופה, איננו יודעים זאת", אמר דובר הבית הלבן ארי פליישר לכתבים.

"על האמריקנים להיות מוכנים לאובדן חיים", הטעים הדובר.

דברי פליישר הוגדרו כישירים ביותר שפורסמו מטעם הבית הלבן בדבר העלות האפשרית של המלחמה בעיראק, הראשונה בין המלחמות במסגרת אסטרטגיית הביטחון הלאומי שהתקבלה בשנה שעברה, ואשר קובעת כי לארה"ב יש "זכות לפתוח במתקפות מנע על מדינות המהוות איום".

הדמוקרטים וגורמים נוספים בארה"ב מתחו ביקורת על ממשל בוש, על שלא דן עד כה בעלות המלחמה, בחיי אדם או בכספים.

הממשל יבקש ככל הנראה מהקונגרס סכום שינוע בין 70 ל-90 מיליארד דולר בימים שלאחר תחילת המלחמה.

בסיכום דבריו אמר פליישר, כי לבית הלבן אין תוכנית להזכיר בהודעה מיוחדת את פקיעת האולטימטום שניתן לסדאם חוסיין. הוא אמר כי הנשיא בוש יישא נאום לאומה מהבית הלבן במקרה שתפרוץ מלחמה, אולם סירב לומר אם האירוע יהיה לפני או לאחר תחילת הפעולות הצבאיות.
