

משטרת ישראל עלתה לכוננות שיא.

משטרת ישראל הכריזה ביום ד' בשעה 17:00 על כוננות שיא (פע"מ ד') לקראת המתקפה האמריקנית בעיראק.

במסגרת זו עובו כל מרכזי השליטה המחוזיים, נפתח מרכז דיווח ושליטה במטה הארצי בו יישב גם מפכ"ל המשטרה, תוגברו מוקדי 100, בוצע איוש של קציני קישור בגופים השונים ונקבע כי כל הכוחות המבצעיים יהיו בכוננות הפעלה מיידיים.

מפכ"ל המשטרה רב ניצב שלמה אהרונישקי אמר כי מדובר בשלושה מרכזים עיקריים. האחד איוש כל התצפיות, איוש כל יחידות השטח, איוש כל התפקידים הנדרשים וחלוקת עבודה של 24 שעות כשכל הכוחות בשטח צוידו באמצעים מתאימים. המרכז השני של הפיקוד והשליטה במטה הארצי ובמחוזות. המרכז השלישי מתמקד במוכנות לתרחישי טרור בנוסף לשירות השוטף אותו תמשיך המשטרה להעניק לציבור.

מפכ"ל המשטרה ציין, כי המשטרה נערכת למיגוון רחב של תרחישים כשהתרחיש המאיים ביותר הוא של אירוע לא קונבנציונלי. המשטרה גם, לדבריו, נערכת לאפשרות של התגברות הטרור.

מקורות במשטרה העריכו שעם תחילת המתקפה האמריקנית בעיראק תהיה מוטיבציה גדולה להגברת הפיגועים בתחום הקו הירוק ובשטחים. לכן הוחלט לעבות את מרחב התפר ומקומות הומי קהל.

בידי מערכת הביטחון כ-50 התרעות על כוונת ארגוני מחבלים לבצע פיגועים. מדובר בהתרעות כלליות ולא ממוקדות.

ראש אגף המבצעים של המשטרה ניצב דודי כהן אמר כי כל הכוחות המבצעיים פרוסים בשטח וזאת בשיתוף פעולה עם פיקוד העורף, מד"א וגופים נוספים.

לדבריו, ב-6 החודשים האחרונים בוצעו הכנות כדי להגיע למוכנות מערכתית מלאה בעת מלחמה. ניצב כהן הדגיש, כי מדובר בסיכוי נמוך לפגיעה בישראל למרות זאת המוכנות גבוהה. כהן אף קרא לציבור להמשיך בשיגרת היום הרגילה
