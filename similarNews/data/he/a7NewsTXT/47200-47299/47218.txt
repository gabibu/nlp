

שבע משפחות עירקיות הגישו אתמול תביעה בבית משפט בלגי נגד נשיא ארה"ב לשעבר ג'ורג' בוש (האב) על כך שהפר את החוק ההומניטרי במלחמת המפרץ ב- 1991, כך דיווחה סוכנות הידיעות "בלגה".

התביעה הוגשה בהתאם לחוק הבלגי, המרשה לבתי המשפט של המדינה לשפוט אנשים על ביצוע פשעים נגד האנושות, ללא התחשבות בתקופה שבוצעו בה פשעים אלה או בלאומיותם של הנתבעים.
סוכנות "בלגה" מסרה כי האיגוד של הקרבנות העירקים האשים את הנשיא האמריקני לשעבר בהפרת החוק ההומניטרי הבינלאומי ב-12-13 בפברואר 1991, כשמטוסים אמריקניים הפציצו מקלט אזרחי בבגדד וגרמו למותם של 403 נשים וילדים.

נוסף לנשיא האמריקני בוש הנתבעים בתביעה הם סגן נשיא ארה"ב דיק צ'ייני, שכיהן באותה תקופה כשר ההגנה, שר החוץ קולין פאוול, שהיה באותה עת ראש המטות המשולבים של הצבא האמריקני, ומפקד הכוחות האמריקניים במלחמת המפרץ גנרל נורמן שווארצקופף.

חבר הפרלמנט הבלגי פטריק מוריו אמר כי שתיים משבע המשפחות התובעות מתגוררות כיום בבלגיה.
גורמים מדיניים בירושלים אמרו בתגובה כי תביעה זו מחזקת את טענת ישראל באשר לבעייתיות ולחוסר ההיגיון של החוק האוניברסלי הבלגי.
