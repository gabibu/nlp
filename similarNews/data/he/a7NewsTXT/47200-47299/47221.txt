

לפני כשבועיים הודיעה חברת שטראוס כי היא מורידה מהמדפים את "קרם דה לה קרם", שהיא מייבאת. אתמול הודיעה החברה כי היא מחזירה את המוצר עם הכשר בד"ץ לונדון בלבד.

על פי אתר החדשות nfc החברה החליטה כי המוצר יוחזר לשוק עד לחג הפסח, לפני החג הוא יורד מהמדפים ולאחר החג הוא יוחזר.

כזכור, לפני כשבועיים התעוררה קושייה ברבנות הראשית לישראל באשר להכשר שניתן למוצר "קרם דה לה קרם". על פי הפרסומים ההכשר שנתנה הרבנות ניתן על מוצר המיוצר מאבקת חלב נכרי, אולם בדיעבד נתגלה כי הדנונה אינה מיוצרת מאבקה אלא מחלב טרי. בעקבות כך החליטה החברה כי בכדי למנוע ספק קל שבקלים וכדי למנוע אפשרות כלשהי של פגיעה ברגשות הציבור, היא תוריד את המוצר מהמדפים.

חברת שטראוס הדגישה כי ההחלטה להוציא את המוצר מהשוק אינה נובעת מתוך בקשה של הרבנות אלא מתוך התחשבות של החברה בציבור.

אתמול הודיעה החברה כי למרות שהבירור שנעשה עם הרבנות הראשית עדיין לא הסתיים, שטראוס לא תמתין למתן ההכשר והיא תחזיר את "קרם דה לה קרם" למדפים, והמוצר יהיה מצויד בהכשר בד"ץ לונדון בלבד.
