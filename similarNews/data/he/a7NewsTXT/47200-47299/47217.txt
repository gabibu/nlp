

חברת "אופיר-טורס" בשיתוף עם קבוצת האבטחה מוקד אמון הכריזו על הקמת מוקד ביטחון ותמיכה בחירום למטיילים ישראלים השוהים בחו"ל. הנוסעים באופיר טורס יצוידו במספר הטלפון של המוקד.

במקרה של מצב חירום או של מצוקה ביטחונית יוכלו הישראלים השוהים בחו"ל לקבל מענה מיידי על איומים, על התרעות, על בעיות, על מצוקות ועל כל הנדרש ממוקד אבטחה ממוחשב שתאייש קבוצת האבטחה "מוקד אמון".

רפי סוויד, מנכ"ל קבוצת האבטחה "מוקד אמון", אמר כי חברתו תעמיד לרשות אופיר טורס את הקשר שלה עם קב"טים בשגרירויות ועם נציגויות מחו"ל יחד עם מערך המוקד והניסיון המקצועי המצטבר בתחום.

לדבריו, השירות יאפשר לתיירים הישראלים תחושת ביטחון רבה יותר ואפשרות להגיב טוב יותר במצבי חירום. כדוגמא הביא סוויד מצב שבו מתלבטת קבוצה ישראלית מה לעשות כי למלון שבו הם מתאכסנים הגיעה משלחת מלוב. הוא הסביר כי במקרה כזה מוקד האבטחה יצור קשר עם קב"ט המלון ויבדוק מה קורה, האם אפשר להעבירם למלון אחר וכיוצא בזה.

מטרת המוקד היא לתת מענה למצוקות של נוסעים ישראלים שמרגישים שעוקבים אחריהם, שחוששים מגורמים עוינים, שלא יודעים אם להשאיר דרכון וכתובת מלון לחברת רכב שהמנהל שלה הוא ערבי, שלא יודעים אם לפתוח חבילה שהייתה מונחת בחדר המלון, או שלא יודעים מה לעשות כאשר המזוודה שהושארה בשמירת חפצים נפתחה וכדומה.

בשלב זה, עד לרגיעה בחזית עם עירק, תיתן חברת אופיר טורס את השירות הזה בחינם. בנוסף מסרו אנשי האבטחה טיפים למטיילים בחו"ל. לדבריהם, בעקבות האירועים האחרונים ברחבי העולם על המטיילים הישראלים להיות חשדניים יותר, אך מכיוון ש"לא כל העולם נגדנו", כדבריהם, חשוב לעצור ולהבחין בין מצב חירום אמיתי ובין חרדה.

אחת מהעצות שנתנו אנשי הביטחון היא כי חשוב שיהיה לכל נוסע מספר טלפון זמין של מישהו הנמצא באותה הארץ שיענה בעברית בעת מצוקה.

כמו כן הם נתנו עצה כי תייר ישראלי אשר שואלים אותו מהיכן הוא (סוחרים בשווקים, אורחים במלון ואחרים) לא כדאי שיסגיר שהוא ישראלי או יהודי. הוא יוכל לומר למשל שהוא מאיטליה, מדרום צרפת או מספרד.

אנשי הביטחון גם המליצו שלא להסתובב עם כל הכסף בכיס. כמו כן מומלץ להשאיר את הדרכון בכספת המלון או בנציגויות ולהסתובב אך ורק עם צילום הדרכון.

בנוסף הם חזרו על העצות הרגילות ובהן לא לצעוק בעברית, לא ללכת עם בגדים שעליהם סמלים בעברית ולא להשאיר חפצים במקום ציבורי.
