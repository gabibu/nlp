

הסתדרות המורים תובעת מהאוצר לנהל עימה מו"מ בטרם ייקבעו גזירות קשות.

בפגישה שהתקיימה היום, יום רביעי, 19.3.2003 בין מזכ"ל הסתדרות המורים, יוסי וסרמן לבין השר מאיר שיטרית ממשרד האוצר, תבע וסרמן לנהל משא ומתן מיידי בטרם ייקבעו גזירות קשות שישפיעו על עובדי ההוראה, בלא הסכמה של הסתדרות המורים.

יוסי וסרמן: "לא יתכן כי מקבלי ההחלטות בישראל יאמצו את הדרך הקלה בקיצוץ שעות לימוד ובפיטורי מורים, אשר יהווה הרס מוחלט על מערכת החינוך. הגיע הזמן שממשלת ישראל תדע שההשלכות המיידיות של גזירות אלה יהוו קו אדום אשר לא נשלים עימו".

המורים יאבקו על זכותם לקצץ בבירוקרטיה שעלותה מגיעה ל-1.75 מיליארד ש"ח לשנה, שהם 7% מתקציב החינוך. במקום לפטר מורים צעירים ואיכותיים, צריכה הממשלה לאפשר פרישה מכובדת ואנושית של אותם מורים שחוקים במערכת.

בתום הישיבה סוכם כי בשבוע הקרוב יכונסו כל הגורמים הרלוונטים כדי למצוא את הדרכים האלטרנטיביות לקיצוץ ולפיטורי המורים.
