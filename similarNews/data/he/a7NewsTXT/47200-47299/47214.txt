

שר התחבורה אביגדור ליברמן הודיע אתמול כי יתנגד נחרצות לתכנית משרד האוצר להעלות את תעריפי הנסיעה בתחבורה הציבורית במסגרת התכנית הכלכלית החדשה.

ליברמן ציין כי העלאת תעריפי הנסיעה בתחבורה הציבורית סותרת כל היגיון כלכלי וכן סותרת את מדיניותה של הממשלה לעודד את הנסיעה בתחבורה הציבורית.

שר התחבורה הוסיף כי העלאת תעריפים בימים אלה תפגע בשכבות החלשות, שהן הציבור העיקרי של המשתמשים בתחבורה הציבורית.

שר האוצר בנימין נתניהו הציג השבוע ביום שני את התכנית הכלכלית החדשה, תכנית הכוללת בין השאר העלאה של 5% בתעריפי הנסיעה בתחבורה הציבורית, זאת מעבר להתייקרויות העונתיות, החלות פעמיים בשנה, ב-1 בינואר וב-1 ביולי, בהתאם לעליית המדד.

שר התחבורה ציין כי העלות הגבוהה של הנסיעה בתחבורה הציבורית גרמה לירידה מתמשכת במספר הנוסעים בתחבורה הציבורית בשנים האחרונות, ולעלייה במספר הנוסעים בכלי הרכב הפרטיים.

אתמול נודע גם כי שר התחבורה אביגדור ליברמן נפגש השבוע עם ראשי חברת אל על, ודן עמם בהליכים לקראת הפרטת אל על.

בישיבה הורה השר ליברמן להגיע להסכמה מהירה בכל הנוגע לחילוקי הדעות בין חברת אל על ובין רשות שדות התעופה, בהם נושא הסכמי ההתקשרות ביניהם לאחר ההפרטה.

שר התחבורה ביקש מראשי אל על להגיע לפתרון מהיר בנושאים שעיכבו עד כה את הליך ההפרטה ובהם נושא קרנות הפנסיה וזכויותיהם של העובדים בחברה ולאפשר פרישה מרצון לעובדים שיבקשו זאת.

הישיבה התקיימה בלשכת שר התחבורה בירושלים, והשתתפו בה בין השאר יו"ר מועצת המנהלים של אל על מיכאל לוי, מנכ"ל אל על עמוס שפירא ומזכיר החברה איתמר ברטוב.

יש לציין כי ועדת השרים לענייני הפרטה, בראשות ראש הממשלה אריאל שרון, החליטה עוד ביולי 2002להפריט בשלבים את כל אחזקות המדינה בחברת אל על.

הוועדה החיטה כי בשלב הראשון יופרטו 49% מהון המדינה באל על בדרך של מכירת מניות פרטיות בארץ או בחו"ל.

ועוד בנושא התעופה. חברת אל על מסרה אתמול כי היא תגברה את מוקד ההזמנות שלה עבור נוסעיה וכי היא התכוננה לכמה תרחישים אפשריים על מנת להעניק לנוסעים שירות ברמה הגבוהה ביותר.
מהנהלת החברה נמסר כי כפי שהתחייבה החברה הלאומית לנוסעיה היא לא תגבה דמי שינוי וביטול ממחזיקי כרטיסי "אל על" אשר עקב המצב יחליטו לדחות את יציאתם מישראל, וכן היא תאפשר לנוסעיה להקדים את שובם לישראל ללא תוספת תשלום, זאת על בסיס זמינות המושבים.
בשלב זה נמסר מהנהלת אל על כי לא חל כל שינוי בלוח הזמנים הקבוע של החברה. עוד היא מסרה כי אם יחול שינוי בלוח הזמנים הקבוע החברה תדאג לפרסם את השינויים בהקדם האפשרי.
יש לציין כי החברה הבהירה שהיא תדאג לשמור על לוח הזמנים הקיים, תוך מענה מקסימלי לדרישת הנוסעים ובכפוף להוראות גורמי הביטחון.

עוד נמסר כי חברת אל על תיתן עדיפות למחזיקי כרטיסי טיסה של חברת אל על ולמחזיקי כרטיסים שמצוינת בהם טיסת אל על (קוד שייר או טיסות המשך). נוסעים המחזיקים כרטיסי טיסה שאינם של חברת אל על מתבקשים לפנות לחברת התעופה אשר הנפיקה את הכרטיס כדי לקבל הנחיות וכדי להתאים את הכרטיס.

גם חברת "בריטיש איירווייס" מתכוננת למלחמה. אתמול הודיעה החברה כי היא מבטלת את טיסותיה אל ישראל וממנה החל מהיום בלילה ועד להודעה חדשה. החלטה זו התקבלה בעקבות הודעת משרד החוץ הבריטי לאזרחיו בעניין נסיעות לישראל עקב המצב הביטחוני באזורנו.

לדברי ספנסר הנלון, המנהל המסחרי של "בריטיש איירווייס" ישראל, "ההחלטה הזו נתקבלה בעקבות האזהרה שהזהיר משרד החוץ הבריטי את אזרחיו. בטיחותם וביטחונם של נוסעיה ושל עובדי החברה עומדים בראש סדר העדיפות שלה, ולכן היא תפעיל את טיסותיה רק כאשר יהיה בטוח לעשות כך."
הנלון הוסיף כי כל נוסע המחזיק בכרטיס של "בריטיש איירווייס" עם הזמנה לטיסה במועד מאוחר יותר יוכל להקדים את מועד צאתו ולצאת את הארץ בטיסות שהחברה תפעיל עד היום בערב או לחילופין, הוא יועבר לטיסות של חברות אחרות".

עוד הוסיפה חברת "בריטיש איירווייס" כי היא תמשיך לבחון מקרוב את ההתפתחויות באזור וכי היא מקווה שבקרוב תשוב להפעיל את טיסותיה בקו לתל אביב, כסדרן.
