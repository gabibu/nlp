

ראש הממשלה אריאל שרון אמר היום בפתח ישיבת הממשלה כי לעומת אחוז אחד של סיכוי לתקיפה עיראקית את ישראל, הרי שישראל נערכה במאה אחוזי היערכות.

את הדברים אמר ראש הממשלה, כאמור בפתח ישיבת הממשלה שכונסה לדיון בהיערכות הישראלית, הן מבחינה צבאית והן מבחינת העורף הישראלי לקראת מתקפה אמריקאית.

בדבריו הוסיף שרון ואמר כי ישראל נערכת גם להתמודדות עם כוונתם של ארגוני הטרור לנצל את שעותיה הראשונות של המלחמה לצורך ביצוע פעולות טרור. עם זאת הדגיש רה"מ את הצורך להמשיך בשגרת יומם של האזרחים ולהפנים את התחושה כי אין לישראל יד ורגל במתקפה הצפויה.

על פי הערכות צפויה המלחמה להיפתח במהלך הלילה הקרוב, זאת בשל הסבירות שעם תום מועד האולטימאטום האמריקאי כלפי סאדם חוסיין, הלילה ב-3:00 (שעון ישראל), לא תיוותר לצבא ארה"ב כל סיבה לעכב את המתקפה.

בתום דבריו בפני הכתבים איחל שרון הצלחה לצבא האמריקאי ותקווה למעבר שקט של הציבור הישראלי את התקופה הקרובה.
