

מגן דוד אדום נערך בכוננות שיא ובהיקף שהארגון לא עמד בו בעבר.

באזורי האיום יתוגברו בצוותים, באמבולנסים ובחובשים אנשי מילואים.

מד"א ופלוגות הרפואה בפיקוד העורף קיימו באחרונה שורה של תרגילים משותפים.

הכוננות תעלה במדרגים בהתאם להנחיות הרשות העליונה לאשפוז שבמשרד הבריאות ועל פי הערכות מצב שוטפות עם פיקוד העורף עד לרמה ד' שמשמעותה: "כוננות למלחמה" והכוחות המבצעיים והמוקדים האזוריים יהיו בכוננות להפעלה מיידית. בוטלו הקורסים והחופשות במד"א ואנשי השטח והמטה שובצו למשימות מבצעיות וייעודיות.

ממד"א נמסר כי הושלם המעבר ממצב שיגרה למצב חירום - המוקדים שבשגרה עברו למוקדים החלופיים המצוידים במערכות סינון ומיגון נגד נשק בלתי קונבנציונלי ומאוישים במוקדנים, על מנת לתת מענה לאזרחים הפונים לעזרה בשגרה ובמלחמה. הציוד הרפואי והמשקי הושלם באזורים למלאים הנדרשים בחרום.

האמבולנסים והנט"נים צוידו היטב, ברמת זמינות מיידי של אנשי הצוות, בכל אמצעי המיגון והתרופות לטיפול בפצועים מכל האיומים האפשריים: קונבנציונליים, כימיים וביולוגיים.

שירותי הדם של מד"א נערכו להגדלת עודות הדם ותוגברו הצוותים לאיסוף מנות דם ובעובדי מעבדות.
