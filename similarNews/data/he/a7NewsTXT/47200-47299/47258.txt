

תושב מבוא דותן, ציון בושריאן, כבן 50, נרצח היום אחר הצהריים (יום ד') מירי שבוצע על ידי מחבלים סמוך לכפר נבלאת ליד מבוא דותן בצפון השומרון.

האיש נסע ברכבו בכביש שבין הישובים שקד ומבוא דותן בדרכו לחזור הביתה כאשר נפתחה לעברו אש מן המארב. ממד"א נמסר כי צוות של אמבולנס ממוגן הגיע למקום והגיש סיוע רפואי לבושריאן, שהיה פצוע אנושות ומחוסר הכרה. מאמצי ההחיאה כשלו, והצוות הרפואי נאלץ לקבוע את מותו של האיש.

גדודי חללי אל אקצא קיבלו אחריות על הפיגוע.

ברכב נמצאו יותר מ-10 פגיעות של קליעים. חוקרי משטרת שומרון וכוחות צה"ל אספו ממצאים מהזירה.

מקורות בצה"ל מסרו כי נמצאו בשטח שממנו בוצע המארב תרמילים של רובה מסוג קלצ'ניקוב. עוד הוסיפו הגורמים כי ככל הנראה בושריאן הצליח להשיב אש מנשקו לעבר המחבלים למרות שהופתע מן המארב.
