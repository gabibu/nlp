

שר העבודה והרווחה זבולון אורלב הורה אתמול למנכ"ל הביטוח הלאומי פרופ' יוחנן שטסמן למנוע תשלום פיצויים מהביטוח הלאומי לאשת מחבל החמאס עאלי עאלן שחוסל אתמול על-ידי צה"ל.

לשר העבודה והרווחה הסתבר שהאישה נושאת תעודת זהות ישראלית, כיוון שכך היא זכאית לכאורה לקבל פיצויים מהביטוח הלאומי. השר אורלב אמר כי צריך למנוע את התשלום גם אם הדבר יהיה כרוך בשינוי החוק. "זה יהיה טמטום מוחלט שהמדינה תשלם פיצויים למשפחות מחבלים", אמר.

יצוין כי ראשית פרסום פרשת התשלומים לשארי מחבלים החל בחשיפתו של כתב ערוץ 7 עוזי ברוך, לאחר הפיגוע בקריה בתל אביב שבוצע כזכור על ידי המחבל אבו ג'ולאני מקלנדיה שליד ירושלים. נזכיר עוד כי בפרשת המחבל מהקריה התברר לברוך כי האיש נשוי למספר נשים שקיבלו כל אחת ואחת מהן קצבת שארים חודשית מכספי המדינה.
