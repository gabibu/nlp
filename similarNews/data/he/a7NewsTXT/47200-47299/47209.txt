

יו"ר חוג הפרופסורים רון בריימן, שואל האם בקיומן של הוראות מחמירות לפתיחה באש כלפי מחבלים המבקשים לפגע בבוני גדר ההפרדה, יש בניית מושג חדש "קרבנות הגדר" כהמשך ל"קורבנות השלום".

בעקבות אירועי הירי לעבר פועלים בבניית גדר ההפרדה אמר סגן הרמטכ"ל האלוף גבי אשכנזי בסיור שקיימו ראש הממשלה והשרים, כי מי שיתקרב לפועלים הבונים אותה יירה מיד. ראש הממשלה שרון היסה את האלוף אשכנזי ואמר כי אין מדובר בהנחיה גורפת אלא יש צורך לקבוע הוראות פתיחה באש מיוחדות.

יו"ר חוג הפרופסורים לחוסן מדיני וכלכלי ד"ר רון בריימן אמר לכתבינו כי הוא רואה באמירה זו של ראש הממשלה המשך ישיר למונח 'קורבנות השלום'.

אדריכלי אוסלו המציאו בעבר את הביטוי הנורא "קורבנות השלום", בטענה שגם אם נופלים חללים תוך כדי יישום "תהליך השלום", קורבנם הוא למען מטרה מבורכת. "היום, כאשר ממשלת "ימין" מקימה גדר פוליטית   הגדר הנבנית כמעט חופפת ל"קו הירוק"   וכאשר מסתמן שגם לאורך הגדר תהיינה הוראות מחמירות לגבי פתיחה באש, הגדר "הביטחונית" עלולה להביא להעלאת שיעור הקורבנות, גם בקרב חיילי צה"ל שיפטרלו לאורך הגדר כשידיהם כבולות בהוראות מחמירות וגם בקרב היהודים ביש"ע, שאליהם יפנו המחבלים את מאמציהם, במטרה לגרשם".

את דבריו חתם בריימן בשאלה "אנשי "מחנה הגדר", יורשיהם של אנשי "מחנה השלום", מעונינים במטרה זו. האם גם ממשלת שרון מעונינת בכך?!"
