

עצרת לציון שישים שנה להשמדת יהדות יוון בשואה תתקיים מחר, יום חמישי, בשעה 17:00, בשלוחת יד ושם בגבעתיים ("היכל יהדות ווהלין", רח' כורזין 10).

העצרת תתקיים במעמד הנשיא החמישי של מדינת ישראל יצחק נבון, מנכ"ל יד ושם ישי עמרמי, שגריר יוון בישראל מר Panayotis Zografos, נציג מרכז הארגונים של ניצולי השואה בישראל זאב פקטור ויו"ר ארגון ניצולי מחנות ההשמדה יוצאי יוון בישראל משה העליון.

החודש, לפני 60 שנה, החלו הקרונות גדושי היהודים מסאלוניקי ומשאר קהילות יוון לנסוע בדרכם אל המקום שממנו חזרו מעטים בלבד. היהודים הוסעו אל מקום שלא היה מוכר להם עד אז, שאחר כך התברר כי הוא אושוויץ-בירקנאו, בפולין, מחנה המוות שבו נרצחו שישים ושבעה אלף יהודים במשך חודשים אחדים. קהילות עתיקות יומין, עתירות עושר רוחני, תורני וחברתי ובעלות מסורת מופלאה של חיים יהודיים תוססים, רבגוניים ויצירתיים אבדו וכלו מן העולם.

יהודים יוונים נבחרו לפלוגות העבודה הקשות ביותר, ומאות מהם אולצו להיות פועלים בבתי-החרושת למוות בתוך אתרי ההשמדה, בתאי הגז ובמשרפות. במו ידיהם אולצו היהודים לסחוב את גופות יקיריהם שנחנקו למוות ולזרות את אפרם בנהר הסמוך.

בעצרת שתתקיים ביום חמישי יוקרנו קטעים מעדויות של ניצולים המספרים על המשלוח הראשון, על השהייה ועל השחרור מאושוויץ, וישולבו קטעי אמנות בנגינה, בשירה ובריקוד, המבטאים את הווי קהילות יוון.

את העצרת מקיים יד ושם בשיתוף ארגון ניצולי מחנות ההשמדה יוצאי יוון בישראל.
