

וושינגטון חוששת מלוחמת גרילה עירונית בבגדאד ובבצרה.

בעת שנותרה פחות מיממה עד לפקיעת האולטימטום שהציב הנשיא בוש, אחת מהדאגות העיקריות בפנטגון היא האפשרות של לוחמת גרילה עירונית עקובה מדם בעיראק, בעיקר בשתי הערים הראשיות במדינה בגדאד ובצרה.

נוכח האפשרות של עימותים קשים וקטלנים, נראה כי הפנטגון נוטה לתת עדיפות להתקפה נגד בצרה, זאת משום שהם סבורים שעיר הנמל, הממוקמת כ-55 ק"מ מהגבול עם כוויית, תיפול מהר יותר בידי הכוחות האמריקנים והבריטים.

לעומתה, יהיה קשה יותר להיכנס לבגדאד, משום שהיא משמשת בסיס למשמר הרפובליקני וליתר כוחות הביטחון במדינה.

על כן, נראה שההתקפה הראשונה תהיה על בצרה, שהיא מרכז תעשיית הנפט של המדינה.

על פי הפנטגון, סדאם חוסיין אינו מתכוון לנקוט צעדים מיוחדים כדי להגן על העיר, שרוב תושביה שיעים, ושמרדה במשטרו לאחר מלחמת המפרץ.

עם זאת, אנשי הפנטגון מוסיפים לקחת בחשבון את האפשרות של שימוש בנשק כימי. ככל הנראה, סדאם חוסיין אישר למפקדיו להשתמש בנשק כימי על פי יוזמתם. מפקד אזור בצרה הוא בן דודו של סדאם, עלי חסן אל-מג'יד, שפיקד על המבצע ב-1998 נגד המורדים הכורדים ושרצח אלפי אזרחים.

על מנת למנוע התקפה בנשק כימי או קונבנציונלי, אפשר שהכוחות האמריקנים והבריטים המוצבים בכוויית יחצו את הגבול זמן קצר לאחר תחילת המלחמה כדי להשתלט על בצרה, לשלוט באזור ולמנוע מהצבא העיראקי לתקוף את הכוחות בדרכם לבגדאד.
