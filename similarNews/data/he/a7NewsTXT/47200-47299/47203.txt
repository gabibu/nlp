

הצבא האמריקני החל "מפציץ" יחידות צבא עיראקיות בדרום עיראק בעלונים, שידורים ואימיילים הקוראים להם להיכנע ולא להתנגד לכוחות הפלישה, כך מסרו בכירים אמריקנים שציינו כי נראים סימנים "פזורים" להצלחת היוזמה, אך סירבו למסור פרטים נוספים.

הפיקוד האמריקני בקטאר הודיע, כי כמעט מיליון וחצי עלונים פוזרו ביום שני בדרום עיראק. מטרת יוזמה זו היא לשכנע כוחות עיראקים בדרום לא לפעול כשכוחות הקואליציה יפלשו מכוויית אל שדות הנפט באזור בצרה בדרכם לבגדד.

בכירים במשרד ההגנה האמריקאי אמרו, כי ההנחיות שניתנו לחיילים העיראקים היו ברורות מאד. בין השאר, נאמר להם לצאת מהטנקים שלהם כשהצריחים מופנים לאחור, לנטוש את מכוניותיהם באזור פתוח ולשוב למחנות.

הבכירים סירוב לפרט אם הייתה היענות מהצד העיראקי וכיצד התבטאה, אך ציינו בזהירות כי יחידות המשמר הרפובליקני של סדאם חוסיין הוצבו צפונה יותר, סמוך לבגדד.

מקורות בפיקוד האמריקני בקטאר מסרו כי בנוסף לכך, מטוסי סי-130 שידרו לעיראק מסרים ברורים. לדבריהם, בשידורים הושמעה מוסיקה כדי להסב את תשומת לב המאזינים העיראקים, ולאחר מכן שודר מידע המגנה את סדאם חוסיין ומשבח את אצילות המטרות של המערב. כל אלה נעשו במטרה לשכנע את העיראקים לא להילחם בפולשים, נאמר בהודעה.

איתות באשר להצלחת היוזמה האמריקאי ניתן אולי לקבל מדבריו של בכיר אמריקני שאמר אתמול כי סוכנויות הביון של ארה"ב קלטו תשדורות רדיו רבות של צבא עיראק, המוכיחות כי חיילים עיראקים רבים אינם ששים להגן על המשטר השולט בארצם.

מהתשדורות עולה כי קיימים חששות רבים בקרב אחדות מהיחידות, כולל יחידות מהמשמר הרפובליקני, אמר הבכיר שביקש להישאר בשלב זה בעילום שם. יצוין, כי יחידות אלה נחשבות ליחידות המאומנות ביותר, המצוידות ביותר והנאמנות ביותר לסדאם חוסיין.

עם זאת הזהיר הבכיר, כי אין זה אומר שהחיילים העיראקים לא ילחמו למען הבירה בגדד. "אינני רוצה שזה ישמע כאילו זה יהיה קל", הוסיף.

הבכיר ציין כי קהיליית המודיעין סבורה שאולטימאטום 48 השעות, שנתן הנשיא האמריקאי בוש לסדאם חוסיין, גרם ללחצים רבים והעלה את רמת החרדה בקרב החיילים העיראקים.

הוא גם אישר כי לפחות באר נפט עיראקית אחת, בשדה נפט מערבית לבצרה, חובלה ונפט זורם ממנה על הקרקע. לדבריו, נראה כי החיילים העיראקים "מתכוננים בהחלט לחבל בבארות נוספות" באותו אזור. תכונה זאת באה לידי ביטוי בסילוק שסתומי הביטחון, המשמשים לסגירה אוטומטית של הבארות במקרה של תאונות.
