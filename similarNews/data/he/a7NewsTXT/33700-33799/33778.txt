

"הממשלה פועלת בכמה מישורים כדי לאפשר ליהודים לעלות להר הבית" - כך אמרה עורכת הדין אוסנת מנדל, ראש מחלקת בג"צים בפרקליטות המדינה, במהלך דיון בבג"צ בעתירתו של ח"כ מיכאל קליינר, יו"ר חרות, התובע לעלות להר מחר.

כתב עתי"ם מוסר, שהשופט יעקב טירקל שאל את עו"ד מנדל, אם לא ניתן יהיה לאפשר לחבר הכנסת קליינר לעלות להר כדרישתו, אולם בשעה או ביום אותם תקבע המשטרה. מנדל השיבה, שהחומר המצוי, מצביע על כך, שאין אפשרות להיעתר לבקשתו של קליינר.

את עתירתו לבג"צ הגיש ח"כ קליינר לקראת מלאת שנתיים לעלייתו של ראש הממשלה אריאל שרו להר הבית בהיותו יו"ר האופוזיציה. לדבריו של קליינר, שרון, הוא היהודי האחרון שעלה להר הבית, ואף על פי כן הוא אוסר על יהודים לעלות להר. כמו כן טען קליינר כי מעמדו כחבר כנסת מקנה לו חופש תנועה ברחבי האדץ ואין באפשרתה של המשטרה למנוע ממנו את העלייה להר הבית. בדיון היום הציגה המשטרה לשופטים, בדלתיים סגורות, חומר חסוי. החלטה בעניין תינתן במהלך היממה הקרובה.


