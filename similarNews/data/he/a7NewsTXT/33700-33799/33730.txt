

הלשכה המרכזית לסטטיסטיקה פרסמה את השנתון הסטטיסטי לשנת תשס"ב. לפי הנתונים ירד שיעורם של היהודים מכלל אזרחי ישראל בשש עשיריות האחוז והגיע ל 77.2%. לעומת זאת משקלה של האוכלוסייה הערבית מסך כל אזרחי המדינה היה בסוף השנה האזרחית כשיעורם באוכלוסייה בתקופה שלאחר קום המדינה: 19%.

כ 12% מהאוכלוסייה היהודית בישראל הם בני 65 ויותר. אצל הערבים המוסלמים רק 3% הם בני 65 ויותר.

גם ההשוואה בין יהודים וערבים בשיעור הפריון מעורר דאגה. אישה ערבייה עתידה ללדת במשך חייה 4.33 ילדים לעומת 2.89 ילדים שתלד אישה יהודייה. בעניין זה יוצאות מן הכלל תושבות יש"ע, אשר שיעור הילודה שלהם עומד על 4.6 ילדים לאישה.

בתוך כך כינס אתמול שר העבודה והרווחה שלמה בניזרי את המועצה הציבורית לדמוגרפיה, גוף שהוקם לפני כשלושים וחמש שנה במטרה להבטיח את שמירת צביונה של מדינת ישראל כמדינה יהודית.

לפני חמש שנים הפסיקה המועצה את פעילותה, ואתמול היא שבה והתכנסה, ומשימתה העיקרית הוגדרה כ"גיבוש קווים למדיניות דמוגרפית, שתבטיח את שמירת צביונה של מדינת ישראל כמדינת העם היהודי, תוך הימנעות מאפליה של מגזרים אחרים".

המועצה אורגנה מחדש, וחברים בה בהתנדבות כ 40 אנשי ציבור ובעלי מקצוע מתחומי החברה, המשפט, הכלכלה, החינוך והאקדמיה. פעילות המועצה תיעשה באמצעות ועדות משנה שיגבשו המלצות, ואלו יועברו למשרדי הממשלה באמצעות השר בניזרי.

בין הנושאים שהועלו בישיבת הפתיחה היו עידוד הילודה, וכן סוגיית העובדים הזרים בישראל והיבטיה הדמוגרפיים.

יו"ר סיעת חד"ש ח"כ מוחמד ברכה מתנגד בחריפות לכינוס המועצה וקורא ליועץ המשפטי לממשלה ולראש הממשלה להתערב כדי לבטל את פעילותה. ברכה חושש, כנראה, שפעילות המועצה יכולה לחולל שינוי דמוגרפי שאינו רצוי לו ולחבריו.
