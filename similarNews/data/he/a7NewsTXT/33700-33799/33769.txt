

בבית משפט השלום בעכו הוגש היום כתב אישום נגד ארבעה מבני משפחת בכרי. בני המשפחה מואשמים כזכור בשיתוף פעולה בהכנתו ציודו והסעתו של המחבל שהתאבד באוטובוס בצומת מירון.

בפיגוע במירון נרצחו תשעה ונפצעו למעלה מחמישים אחרים.

החשודים נעצרו בעקבות חקירה מאומצת ומשולבת של שירות הביטחון הכללי נעצרו במהלך השבועות האחרונים תשעה מבני משפחת בכרי תושבי הכפר בעינא שבגליל.

שניים מהחשודים נשלחו אמש למעצר בית עד להמשך המהלכים המשפטיים נגדם. נגד שני החשודים העיקריים מקרב בני משפחת בכרי יוגש כתב אישום בנפרד לבית המשפט המחוזי בחיפה, ביום שישי.

בשיחה עם עיתונאים אמר מפקד מרחב גליל במשטרה תנ"צ יהודה סלומון כי בני המשפחה החשודים הם רוצחים אכזריים שנסעו כדי לוודא את הצלחת הפיגוע ולראות את קורבנות הפיגוע. סלומון הגדיר את הקשר בין המחבל המתאבד לבני משפחת בכרי כפצצה ומתג ההפעלה שלה, תפקיד שהם היו אלה שלקחו על עצמם.

מכתב האישום שהוגש היום עולה כי בני המשפחה מואשמים גם בשיבוש הליכי משפט.
