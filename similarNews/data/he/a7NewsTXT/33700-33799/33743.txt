

בפעולת הטעיה הועברו בני משפחות המחבלים המגורשים לעזה.

לאחר שפרסמה הנהגת הרש"פ כי אין בכוונתם לאפשר את העברת המגורשים לתחומי רצועת עזה, הודיע צה"ל כי אין בכוונת כוחות הביטחון להגביל את הסיקור התקשורתי של פעולת הגירוש.

בעקבות קביעה זו ארבו עשרות עיתונאים לשיירת הרכבים בהם אמורים היו המגורשים להיות. צה"ל הכריז על המקום שטח צבאי סגור, מה שגרר התעניינות תקשורתית מוגברת.

בעוד העיתונאים ואנשי הרשות מקדמים את פני השיירה במחסום ארז ומתכוננים לסערה תקשורתית סביב פעולת הגירוש פרס צה"ל בדים בנקודת המעבר בכדי להראות כמי שאינו מעוניין בסיקור התקשורתי, פעולה זו משכה את תשומת ליבם של העיתונאים שעטו על נקודת המעבר. גם חיילי המחסום עצמם הוכנו לקבלת המגורשים.

ואולם בעוד תשומת הלב מופנית לנקודה זו הועברו שני המגורשים ברכב אחר ובמעבר אחר, ככל הנראה באזור נצרים לרצועת עזה.

גירושם של השניים בוצע לאחר פרק זמן של עשרים ורבע שעות שיועדו להתארגנות שניתנו לשניים

בהחלטת הבג"צ בהרכב מיוחד של תשעה שופטים, שניתנה אתמול בוטלה עתירתם של שלושת מועמדי הגירוש לפיה ניסו לטעון עורכי דינם כי אין לגרש את מי שאין כתב אישום ממשי נגדו אלא רק מטעמי הרתעה. החלטתו זו של בג"צ התקבלה פה אחד.

בהחלטת השופטים צוין כי אמנם קיימת לכל אדם זכות יסוד לשמירת מקום מגוריו, אך לעיתים ישנם מקרים בהם קיימים אינטרסים אחרים חשובים יותר כגון סכנה ממשית לביטחון הציבור ובעקבותיהם מותר לשקול העברת מגורים כאמצעי הרתעה.

בפרקליטות המדינה נשקלת אפשרות להעמיד לדין את עבד עסידה, הערבי השלישי שלגביו החליט בג"צ כי אין אפשרות לגרשו לעזה. עד להחלטה בעניין זה נתון עסידה במעצר.

הגדרת מעשה הגירוש על פי נוסח הבג"צ היא "תיחום מקום מגוריהם" של בני המשפחה ולא גירושם. "אין לראות בנסיבות המקרה משום גירוש, או העברה בכפייה, אלא כתיחום מקום מגורים" לשון החלטת שופטי בג"צ.

שר הביטחון בנימין בן אליעזר הביע סיפוק מהחלטת בג"צ ואמר כי החלטה זו תפתח פתח לענישת בני משפחות מחבלים רבים אחרים. על פי ההערכות נתונים כיום עשרות בני משפחה כאלה במעצר, ובקרוב תובא אפשרות גירושם לדיון משפטי.
