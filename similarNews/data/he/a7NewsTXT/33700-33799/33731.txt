

100 משפחות מונה היישוב ברכה, הסמוך לשכם. רוב הגברים בו הם בוגרי ישיבת ההסדר הר ברכה שביישוב, וחלקם אף לומדים במכללת יהודה ושומרון באריאל. מזה זמן מתכננים התושבים להקים שכונה חדשה, שתרחיב את היישוב. מדובר בעשרים וחמישה בתים, שייבנו בצפון מזרח היישוב. לאחר פיגוע החדירה שהיה במקום במוצאי שבת החליטו תושבי היישוב לערוך את טקס הנחת אבן הפינה לשכונה החדשה דווקא השבוע, וזאת כתגובה על האירוע הבטחוני.

בטקס נכחו עשרות אנשים, וביניהם סגן השר לביטחון הפנים גדעון עזרא, שאמר לכתבנו אריאל כהנא כי אם התשובות שלנו לפיגועי טרור תהיינה תמיד הקמת שכונות חדשות "זו תהיה הרתעה נוספת להרתעה הקיימת. אני מתפעל מכל מי שהשתתף בסיכול הפיגוע ואני מאחל לכל היישובים שיידעו להגיב כמו שהגיבו בברכה".

בסיומו של הטקס העניקו אנשי המקום ציונים לשבח לארבעת החיילים שזיהו את המחבל שחדר ליישוב והרגוהו.

יעקב רנד, שהוא ורעייתו דלית נפצעו במוצאי שבת, התראיין אתמול ביומן הצהריים של ערוץ 7 ותיאר את האירועים:

"הלכנו בשביל מחדר האוכל לפנימיות של הישיבה, ולפתע הגיח לעברנו אדם שהיה לבוש במדי צה"ל. הוא צעק לעברנו: 'עצור והזדהה'. היה לו נשק והוא התחיל לירות עלינו ממרחק של כחמישה מטרים. זה נס מן השמיים שרק נפצענו, ושלא קרה יותר מזה". לאחר הירי רצו בני הזוג לעבר הפנימיות של הישיבה: "ירדתי במדרגות, ושמתי לב שדלית נפלה, אז הסתובבתי והורדתי אותה במדרגות, שם תפסנו מחסה, ואז ראינו שיושב במרפסת אדם שהבחין בנעשה, והוא צעק לעברנו שהוא מתחיל לירות, ואז נוכל לרוץ לעבר הפנימייה. החייל הזה, אבי עופר, הציל את החיים שלנו".

בתוך כך סוכל אתמול נסיון חדירה נוסף ליישוב. שני מחבלים הגיעו מהכפר בורין חמושים בנשק והתקרבו לעבר ברכה. טנק של צה"ל זיהה את השניים מבעוד מועד, והם נורו ונהרגו.
