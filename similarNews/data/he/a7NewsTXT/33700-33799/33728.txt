

ראש הממשלה אריאל שרון נעתר לבקשתו של שר החוץ שמעון פרס לאפשר את קיומו של כינוס המועצה המחוקקת של הרש"פ ברמאללה. שרון קיבל את ההחלטה אף על פי שהוא בעצמו התבטא בעבר נגד הכינוס.

שרים בימין מתחו ביקורת חריפה על החלטתו של שרון. השר הרב יצחק לוי אמר: "ראש הממשלה מזגזג בעמדותיו. רק לפני יומיים הבטיח בישיבת הממשלה שהדבר יובא לידי דיון בישיבת הממשלה, והדבר לא קרה". לדברי לוי, האישור לכינוס המועצה הוא בגדר "אספקת בלון חמצן לערפאת".

גם השר דני נווה הגיב על ההחלטה ואמר: " עם פנייתו של ערפאת לדרך הטרור והרצח חלפה המועצה המחוקקת מן העולם ". גם הוא הזכיר את הבטחתו של שרון להביא את הדברים לדיון בישיבת הממשלה - התחייבות שלא מומשה.

יו"ר סיעת "ישראל ביתנו" חבר הכנסת אביגדור ליברמן אמר: " פעם נוספת מפגינים ממשלה זו והיושב בראשה חולשה מול הטרור הערבי. כך מעודדת הממשלה את הגורמים הקיצוניים הפועלים נגד מדינת ישראל ומחזקת אותם".

אנשי מועצת הרש"פ עצמם חוששים להגיע לישיבת המועצה. ד"ר זיאד אבו עמרו, החבר בה, אמר בראיון לאתר ynet כי לפני שתחליט אם חבריה יגיעו לכינוס המיוחד בשבוע הבא ברמאללה תדרוש המועצה ערבויות בינלאומיות. "לא ניתן שחלק מחברי המועצה יהיו נתונים לרחמי כוחות הביטחון הישראלים, שעלולים לעצור אותם. כל חברי המועצה ירגישו מאוימים ולא ברור במצב כזה מי יגיע, כי ישראל היא שתחליט מי מעורב באיזו פעילות, היא שתעצור והיא שתשפוט. לא ניתן שחברי המועצה יהיו נתונים לחסדיה של ישראל ושל כוחות הביטחון הישראליים".

בתוך כך הודיע היום הממונה על ההסברה ברש"פ יאסר עבד רבו כי הרשות מפסיקה את כל המגעים הבטחוניים והמדיניים עם ישראל.
