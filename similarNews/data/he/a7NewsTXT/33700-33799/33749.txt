

משטרת אילת עצרה הבוקר עשרות חשודים בחשד כי היו מעורבים בהלבנת הון בהיקף של יותר מ-100 מיליון שקלים, כספי הימורים.

המבצע הוא פרי עבודה של 8 חודשים, בהם פעל צוות חקירה מיוחד של היחידה המרכזית מחוז דרום באיסוף ראיות בתחום ההימורים בשטח ישראל בכפוף לחוק איסור הלבנת הון. מאז שעות הבוקר, התפרסו 250 שוטרים ממשטרת אילת ויחידות נוספות, בנמל אילת ופשטו על ספינות הקאזינו. נעצרו עשרות חשודים בתחום ההימורים הבלתי חוקיים. על פי החשד הגורמים שניהלו את ההימורים הלא-חוקיים בנמל אילת הרוויחו במהלך השנתיים האחרונות כ-100 מיליון שקלים, שעל פי החשד הולבנו.

במבצע השתתפו גורמים משפטיים ,גורמי מודיעין וחוקרי מס הכנסה. המבצע מנוהל על ידי ניצב משנה בני שגיב, מפקד היחידה המרכזית של מחוז דרום.

