

חברות הכבלים והלוויין משדרות בכל ימות השנה פרט ליום אחד, והוא יום הכיפורים. החובה להשבית את השידורים ביום זה כתובה ברשיונן של החברות, ומחייבת אותן.

אתמול פנה חבר הכנסת יוסף פריצקי מעל בימת הכסת לחברות המשדרות וביקש מהן שלא להשבית את שידוריהן במהלך היום הקדוש: "הפסקת השידורים בכל יום כיפור היא כפייה דתית פשוטו כמשמעו. הרי אין איש מחייב את זולתו לפתוח את מקלט הטלוויזיה ביום הכיפורים", מסביר פריצקי. "עם כל הכבוד, אין זה מתפקידן של חברות הכבלים והלוויין לכפות על הציבור מנהגים דתיים".

חברי הכנסת הדתיים לא ידעו אם מדובר בפרובוקציה או שיש מאחורי ההצעה כוונה רצינית ורצון לשינוי הסטטוס קוו.

ח"כ זבולון אורלב אמר כי מדובר בהכרזת מלחמה על הדת היהודית ועל יום הכיפורים: "פנייה זו מבטאת טירוף דעת מוחלט, באשר היא מוכנה להקריב את היום הקדוש ביותר לעם היהודי על מזבח האלילות האנטי דתית של מפלגת שינוי".

תנועת ש"ס כינתה את הדרישה לשדר כרגיל ביום כיפור "דרישה אומללה ופרובוקטיבית של מי ששנאתו למסורת ישראל שיבשה עליו כליל את שיקול הדעת. פריצקי וחבריו מבקשים לקעקע את קדושתו של היום הקדוש ביותר בשנה, הנמצא במרכז ההסכמה הלאומית היהודית. יום הכיפורים הוא יום קדוש של חשבון נפש בעבור כולם, קל וחומר בעבור פריצקי וחבריו, שצריכים לבחון את דרכם הציבורית ואת איבתם הפתולוגית לכל קודשי ישראל", דברי תנועת ש"ס.

