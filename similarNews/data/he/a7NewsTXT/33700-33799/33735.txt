

אידה נודל, יוסף מנדלביץ', ועורכת הדין ניצנה דרשן לייטנר ייפגשו היום עם שגריר הוותיקן בירושלים פטרו סמבי בבית השגרירות שבהר הזיתים. השלושה ימסרו לסמבי פנייה בכתב לאפיפיור, ובה בקשה להתערב להצלת חייו של סייען ערבי בן 22 בשם מוחמד אל- זטמה, אשר נעצר בידי כוחות הביטחון של הרש"פ בעזה, ושהוצאתו להורג כמעט ודאית.

במכתב מתבקש האפיפיור להתקשר אישית לראש המנגנון המסכל הפלשתיני בעזה, האחראי על מעצרו של אל- זטמה, ולדרוש כי הוא לא יוצא להורג.

מוחמד אל זטמה חשוד כי סייע לישראל בחיסולם של שני מחבלים בכירים מעזה, ג'יהאד אל- אומריאן, מארגון הפאתח', וסלאח שחאדה מן החמאס.

לפני כשלושה שבועות עצרו אנשי המנגנון המסכל בעזה את אל- זטמה והאשימו אותו בהנחיית כוחות חיל האוויר הישראלי לשתי המטרות. במסיבת עיתונאים במפקדתו בעזה, שהתקיימה ב 22 באוגוסט, טען מפקד המנגנון שאל- זטמה, סטודנט מרפיח, גויס בידי השב"כ לפני שנתיים ומסר מידע למודיעין הישראלי במשך כל התקופה. הוא טען שעל הסטודנט הוטלה המשימה לגור בעזה ולדווח על פעילויותיהם של בכירים ומנהיגי טרור פלשתינים, ואל זטמה הוא שטלפן לשב"כ לאשר כי שחאדה אכן שוהה בדירה בעזה זמן קצר לפני שחיל האוויר הישראלי הפציץ אותה. כמו כן הואשם אל זטמה באחריות לפיצוץ מכוניתו של אל אומריאן בחודש יולי.

עו"ד ניצנה דרשן לייטנר פנתה למחזיק תיק המשפטים הפלשתיני בבקשה להופיע בבית המשפט הצבאי בעזה כדי לייצג את אל זטמה במשפט שייערך לו. במכתבה טענה דרשן לייטנר כי רמת העברות שבהן מואשם אל זטמה היא כשל עברות שעונשן הוא מוות, וכי עורכי דין ערבים יראים מאוד מקיצונים איסלמיים מכדי לטעון לזכותו של אל זטמה בבית המשפט. משום כך יש חובה במתן ייצוג הולם לנאשם, ייצוג שייעשה בידי עורך דין שאינו ערבי המתגורר בשטחי הרש"פ.

בחודש דצמבר 2000 פנתה דרשן לייטנר פנייה דומה לאנשי הרש"פ בשם אדם שהיה חשוד בשיתוף פעולה אחר, אלאן באני עודה. עורכת הדין ביקשה לייצג את עודה, אשר הואשם בסיוע לשב"כ לחסל בשכם מרכיב מטענים מהחמאס. הפנייה נדחתה, וזמן קצר לאחר מכן שפט אותו בית המשפט הצבאי הפלשתיני למוות במשפט שארך עשר דקות, ובאולם בית המשפט שוטטו הלוך ושוב רעולי פנים חמושים מהחמאס. עודה נלקח לכיכר המרכזית בשכם והוצא להורג בידי כיתת יורים פלשתינית לעיניהם של תושבי העיר.
