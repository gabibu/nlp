

לאחר שמונה עשרה שנים בהן התגוררו תושבי השכונה היהודית בתל רומיידה בקראוונים החלה בניית הקבע בשכונה.

בשנת תשמ"ד, לפני כשמונה עשרה שנה, החליט פרופ' יובל נאמן, מי שהיה אז יו"ר ועדת השרים לענייני התיישבות, להעלות קרוואנים אחדים לשכונת תל רומיידה, הנקראת גם "אדמות ישי". הקרוואנים הועלו למקום אך בשל הרוטציה בממשלה, והעובדה שיצחק רבין התחיל לכהן כשר הביטחון, התהליך הופסק.

בשכונה מתגוררות שבע משפחות, ובמקום מתנהל גם כולל "אור שלמה", על שם הרב שלמה רענן הי"ד, שהתגורר במקום ונרצח לפני ארבע שנים בביתו.

נועם ארנון, דובר היישוב היהודי בחברון, הסביר לכתבתנו כיצד, בתום שמונה עשרה שנות מאבק, נתקבלה ההחלטה לאשר את בניית הקבע: "כמו כל דבר בחברון הדברים מגיעים רק בעקבות אירועים שתבעו קורבנות. בעקבות רציחתו של הרב רענן הי"ד אישר ראש הממשלה דאז, בנימין נתניהו, לבנות מבני קבע. לאחר מכן, בזמן ממשלת ברק, לא נתקבלו האישורים המתאימים, ורק עכשיו, בתום שנתיים שבהן יורים הערבים קליעים המחוררים את הקרוואנים, נתן שר הביטחון בנימין בן אליעזר את האישור הסופי לבנייה".

ארנון מסביר כי השכונה נמצאת על ראש גבעה, ושיש בה יתרון טופוגרפי מן המעלה הראשונה. כאשר צה"ל לא היה בגבעות מסביב שימשה השכונה מבצר לכל היישוב. "יתר על כן", מסביר ארנון: "'אדמות ישי' מחברת אותנו לאתרים חשובים כגון בית העלמין העתיק, שהוא מיוחד במינו מבחינת היסטורית, ומבחינת הקדושה האופפת אותו, וגם לתל העתיק של חברון, שבו נעשו לאחרונה עבודות ארכיאולוגיות שחשפו ממצאים מפתיעים מתקופות קדומות כגון תקופת הבית הראשון, תקופת המשנה, תקופת התלמוד ועוד".

ארנון מצפה שכשהתל הארכיאולוגי ייפתח למבקרים, בעוד כשנה וחצי, יגיעו אליו מבקרים רבים, והוא אומר כי רק בחודש אלול העומד להסתיים בימים אלה ביקרו במערת המכפלה עשרים אלף מבקרים, וכי התפוסה לחגים במדרשת חברון מלאה.
