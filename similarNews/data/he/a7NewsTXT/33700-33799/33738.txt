

שני חוקרים אוסטרלים הודיעו כי גילו זן חדש של ינשופים באחד מאיי ואלאצ'י שבאינדונזיה, והביאו בכך קץ לאגדות מסתוריות שהעסיקו את קהיליית הצפרים מזה שנים רבות.

צפרים דנו בשנים האחרונות בדבר קיומם של זנים בלתי מוכרים של ינשופים באי סומבה. אחדים שיערו כי מדובר בינשוף בלתי מוכר שנראה באי, ואחרים ניסו לשייך את הינשוף לזנים המוכרים.

בשנת 2001 סיירו ג'רי אולסן מאוניברסיטת קנברה, וסוזן טרוסט, שותפתו למחקר, בשרשרת האיים בניסיון לגלות את הינשופים, ואמרו כי "בהתייחסות לכל המידע המדעי שהצטבר בשנים האחרונות בדבר זהות הציפור הקטנה הזאת, ובהתחשב בסכנות הכרוכות בניהול מסע לסומבה, היינו מאושרים ונרגשים להיות מי שהביאו בסופו של דבר לקץ המסתורין".

שורשיהן של הסכנות שעליהן דיבר אולסן היו נעוצים בעיקר ביחסם של התושבים המקומיים אל החוקרים. עקב נסיונם המר של התושבים במפגש עם מבקרים לבנים הם התייחסו באי אמון כלפיהם. הכוונה לביקוריהם התכופים של סוחרי העבדים ההולנדים באיים. כמו כן בגלל אמונתם כי רוח האבות מתגלגלת בינשופים לא ראו התושבים המקומיים בעין טובה את ההתעסקות עם הינשופים האלה.
אולסן וטרוסט אמרו כי הזן שהתגלה עלול להיות בסכנת הכחדה, אולם לדבריהם יש צורך במחקרים נוספים כדי לקבוע מהי מידת הסכנה שבפניה עומדים הינשופים.

"מדובר באזור מבודד ביותר בעולם, וסביר להניח שאם יגיעו למקום חוקרים נוספים הם ימצאו בו זנים נוספים של ציפורים", אמר אולסן.
