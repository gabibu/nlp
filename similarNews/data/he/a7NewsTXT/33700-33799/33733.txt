

למעלה מ-אלף איש השתתפו בעצרת "לחזור אל ההר - לחזור אל הלב". ההפגנה התקיימה במצפה הר הצופים, מקום בו אפשר להשקיף אל מקום המקדש.

בהודעת המארגנים נמסר כי מטרת ההפגנה "לזכור את המקום הנתון בידי האוייב הערבי המחלל את ההר". משתתפי העצרת דרשו לפתוח את הר הבית בפני יהודים ולמנוע לאלתר את חילול המקום הקדוש. גופים אחדים ארגנו את ההפגנה.

בעצרת נאמו בין היתר, הרב יצחק לוי (מפד"ל), הרב דב ליאור, הרב שמואל אליהו, ח"כ אורי אריאל והרב זלמן מלמד. הרב שמואל אליהו אמר כי היה שווה לנסוע 200 ק"מ מצפת, כדי לראות את הנוער והציבור הגדול שחושב על הר הבית. הרב אליהו זלמן מלמד, ראש וועד רבני יש"ע קרא לממשלת ישראל לסגור את הר הבית ולמנוע עליית ערבים למקום הקדוש.

חבר הכנסת אורי אריאל, מיוזמי העצרת, הסביר לכתבתנו כי הוחלט לערוך את הכינוס דווקא בימים אלו מכיוון שלאחרונה יוצאת התנועה האסלמית בהכרזות שגם הכותל שייך למוסלמים ולא רק הר הבית, וכי ליהודים אין בכלל דריסת רגל במקום. נוסף על כך, אומר אריאל, הבנו שהצהרותיו של ראש הממשלה אריאל שרון כי יתיר את העלייה להר אינן רציניות, אף על פי שהוא הבטיח לקדם את הנושא.

אריאל מקווה שלעצרת יגיעו אלפים ומסביר שמדובר בהתחלה של דרך ציבורית שתכליתה, קודם כל, ליידע את העם באשר למה שמתרחש בהר הבית. לדבריו, לאחר שהעם יידע מה מתחולל במתחם ההר הוא יהיה מוכן לפעול בעניין.

הרב יוסי פלאי, הנמנה גם הוא עם יוזמי העצרת, הסביר לכתבתנו כי הוא רואה בעצרת לא התחלה של פעילות ציבורית אלא שיאה של פעילות שנערכה סביב ההר בשנה האחרונה בתהלוכות של "סיבוב השערים", תהלוכות שנערכו מידי חודש לזכר בית המקדש. "אנו רוצים לעבור לרמה אחרת של פעילות ציבורית, ולכן לעצרת הזאת יהיה אופי קצת יותר הפגנתי- מחאתי".

לשאלת כתבתנו האם נראה לרב כי הפעילות תצליח לסחוף אחריה את האנשים ענה הרב שכל העם יודע מה הוא בית המקדש :"לו ערכתי סקר דעת קהל הייתי מגלה שרוב הציבור רואה במילים "שייבנה בית המקדש במהרה בימינו" תפילה ותקווה לעתיד טוב יותר. הפעילות שלנו צריכה לקשור את הדברים אל המציאות". הרב פלאי הוסיף ואמר כי ישנם אנשים רבים שכבר היום מחוברים לעניין, וכי הוא מקווה לראותם בעצרת הערב.

בתוך כך עתרה אתמול תנועת "נאמני הר הבית" לבג"ץ בדרישה לאפשר לחבריה להתפלל על הר הבית. העתירה הוגשה באמצעות עורך-הדין נפתלי ורצברגר, הטוען כי המשטרה נוקטת מדיניות של גזענות. הנה לפני יותר משבוע היא אפשרה לתנועה האסלמית לערוך עצרת גדולה על ההר, ואילו על נאמני הר הבית היא אוסרת לעלות להר מזה שנתיים. הבוקר יתקיים דיון בבג"ץ בעתירתו של ח"כ מיכאל קליינר, התובע גם הוא להתיר לו לעלות להר הבית.
