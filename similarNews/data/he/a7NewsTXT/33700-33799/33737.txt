

בימים האחרונים התבטא הנשיא האמריקני ג'ורג' בוש נגד עירק, והשתמש בדימויים חריפים כדי לתאר את מנהיגיה. נדמה כי עירק וארצות הברית, כל אחת בנפרד, מנסות לקדם את האינטרסים שלהן בסכסוך, וישראל, הנמצאת בתווך, נערכת אף היא.

אתמול נפגש ראש ממשלת עירק טארק עזיז עם מזכ"ל האו"ם קופי ענאן כדי לדון באפשרות של החזרת פקחי האו"ם לעירק. לאחר הפגישה אמר עזיז כי ארצו עשויה לשקול לאפשר לפקחי האו"ם לחזור לשטחה כדי להמשיך בחיפושים אחר נשק להשמדה המונית. לדבריו, שיבת הפקחים תיעשה "כחלק מהסדר כולל".

הוא טען כי "אין כל משבר בין עירק לאו"ם. הבעיה היא עם האמריקאים". בהתבטאויות אלה של עזיז הוא מנסה למנוע את המלחמה הקרבה ובאה עם ארצות הברית, אשר האינטרס שלה הוא הפוך. האחרונה נאבקת בימים אלה על דעת הקהל האמריקנית והעולמית כדי לזכות בתמיכתן ביציאה למערכה. אתמול דיווחה רשת ה C.N.N. כי מומחה אמריקני טוען שבידיה של עירק מצויים כמה טונות של נשק כימי "שביכולתו להרוג מאות אלפי אנשים".

על פי אומדן של מומחים אחרים כמות הנשק מסתכמת בכ 600 טונות של חומרי לחימה כימיים, כ 25 אלף טילים וכ 15 אלף פגזי ארטילריה הנושאים ראשי נפץ כימיים ושאינם מצויים ברשימות המוכרות לאו"ם. על פי הדיווח, בוושינגטון חוששים שעירק תעביר את הנשק הזה לידיהן של קבוצות טרור. "אם נמתין שהסכנה תהפוך לברורה יותר זה יהיה מאוחר מדי", אומרים בקונגרס ומקווים שהמספרים המדווחים בכלי התקשרות ישכנעו את הצופה האמריקני .

גם ישראל אינה יושבת בחיבוק ידיים. אתמול כינס ראש הממשלה אריאל שרון דיון מיוחד, ואליו הוזמנו כל ראשי מערכת הביטחון והמערכות האזרחיות, כדי להעלות את כל הנושאים הקשורים במערכה עתידית עם עירק, מערכה שבה עלולים העירקים לירות טילים לעבר ישראל.

בהקשר זה התבטא שר הביטחון בנימין בן אליעזר ואמר כי אם תותקף ישראל היא לא תבליג, וכי אכן בשבועות האחרונים השלים חיל האוויר הישראלי את האימונים לקראת תרחישים השונים העלולים להיווצר במקרה של ירי טילים על ישראל.

באחרונה התקיימו גם מפגשים ישראלים אמריקניים במטרה לתאם עמדות לקראת המערכה, ובישראל מעריכים כי האמריקנים יודיעו לישראל שעות אחדות עד יממה לפני שיתחילו לתקוף את עירק.
