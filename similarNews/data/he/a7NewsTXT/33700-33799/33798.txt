

350 אלף שקלים יועברו ל-30 יתומים, שאיבדו את שני הוריהם בפיגועי טרור. כל ילד יקבל כ-11,500 שקלים. כתב עתי"ם מוסר, כי לאפוטרופוס הכללי במשרד המשפטים, עוה"ד שלמה שחר, הועברו לאחרונה תרומות מתורמים מצרפת. 60 אלף שקל תרמה א. אוטו, שביקשה להעביר את הסכום לסיוע למשפחת שבו מאיתמר, שאיבדה בפיגוע את אם המשפחה, שלושה מילדיה ואת כל רכושה.

על פי הצעת האפוטרופוס הכללי, שאושרה ע"י מנהל העזבון, הסכום יחולק בין 30 יתומי הטרור, אשר איבדו בפיגועים האחרונים את שני הוריהם: ששת ילדי משפחת גביש מאלון מורה, חמשת ילדי משפחת סחיווסחורדר מירושלים, ששת ילדי משפחת כהנא מתפוח, תשעת ילדי משפחת דיקשטיין, שתי בנותיהם של משפחת בן שלום מעופרים ושני בני משפחת וולנסקי מעלי.
