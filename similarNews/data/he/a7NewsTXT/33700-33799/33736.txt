

הפתעה בלתי נעימה חיכתה לעשרות אלפי גמלאים החיים מקצבת הזקנה של הביטוח הלאומי: קצבתם החודשית, שלה ציפו לקראת החג, קוצצה בעשרות שקלים.

בימים האחרונים התקבלו בהסתדרות מאות פניות של גמלאים אשר לא הבינו את פשר ההורדה בקצבה החודשית. מבדיקה שערכה ההסתדרות עולה כי מדובר בקיצוץ של 4% שאישרה הממשלה לפני כחצי שנה, ואשר הוחלט ליישם אותו דווקא החודש, הזמן המאופיין יותר מכל מועד אחר בקניות רבות, שהרי מדובר בתקופה של הכנות לקראת החגים.

בישיבת הנהגת ההסתדרות החדשה, שהתקיימה אתמול, אמר יו"ר הסתדרות הגמלאים גדעון בן ישראל: "קשישים רבים, אשר תרמו את מיטב שנותיהם למען המדינה ולא דאגו לעצמם להסדר פנסיה נאלצים להכריע היום אם לקנות תרופה או ארוחה. ההורדה בקצבאות לפני החג היא מעשה אכזרי המעיד על קשיות לבה של ממשלת ישראל, ואשר יעביר קשישים רבים אל מתחת לקו העוני".

בישיבה הוחלט כי הגמלאים יצטרפו למאבק שמתכננת ההסתדרות בעקבות המשבר החברתי.
מן ההסתדרות נמסר כי הקיצוץ עומד על 4% מהקצבה, שהם כ 80  לגמלאי יחיד וכ 150  למשפחה.
