

משרד החינוך יעלה ממחר את נושא השבויים והנעדרים לדיון בכל מסגרות החינוך. הפעילויות יתבססו על מערך הפעלה שהפיץ אגף מינהל חברה ונוער במשרד החינוך. המערך כולל הצעות להפעלה בבתי הספר, במסגרת שעות חברה ומחנך, במוסדות החינוך הבלתי פורמליים ובתנועות הנוער, ומופץ תחת הכותרת "אמא מחכה בבית". המערך כולל מידע אודות השבויים והנעדרים, אודות נסיבות היעדרם ואודות אמנת ז'נבה, בה מחוייבים לנהוג שוביהם.

פעולות ההזדהות של מערכת החינוך אשר ייפתחו מחר יכללו עצרות נוער ופעילויות במסגרות השונות. בתאריך 24 בספטמבר, יום חטיפתם של שלושת חיילינו בלבנון, תיערך עצרת מרכזית באתר ההנצחה בלטרון, בהשתתפות 5,000 בני נוער מרחבי הארץ

הפעילות המרכזית הנוספת, שתחל מחר, תהיה כתיבת מכתבים לשבויים, שייכתבו על ידי תלמידי כיתות א' עד ח' ומכתבי מחאה לארגון האו"ם על אופן טיפולו בפרשת החטופים, שייכתבו ע,י תלמידי כיתות ט' עד י"ב. המכתבים ייאספו מבתי הספר ומהמחוזות של משרד החינוך ויועברו באופן מרוכז לאו"ם בתאריך 25 באוקטובר.

בנוסף למידע כולל מערך ההפעלה של מינהל חברה ונוער גם תפילה לשלום השבוים והנעדרים שבה מופיעים שמותיהם של רון ארד, זכריה באומל, יהודה כץ, צבי פלדמן, עומר סועאד, עדי אביטן, בני אברהם, אלחנן טננבאום וגיא חבר.

המורים והמדריכים מונחים לשוחח עם התלמידים אודותיהם, על סוגיות הקשורות באמנת ז'נבה, על היבטים המוסרים של היחס לשבויי מלחמה ועל תחושות התלמידים בנושא.
