

מטען חבלה נתגלה אתמול בצהריים באזור כביש המנהרות מדרום לירושלים, והתפוצץ במהלך טיפולו של חבלן משטרתי. לא היו נפגעים. המטען נתגלה בתוך צמיג רכב סמוך לטרמפיאדה בכביש המנהרות, שמוליך אל גוש עציון. מחקירה ראשונית של המשטרה עולה, שמדובר בשני מטעני צינור בגודל בינוני, שהונחו כמה עשרות מטרים מכביש המנהרות, בתוך מטע זיתים.

בכביש עוקף קלקיליה נתגלה אתמול לפני הצהריים מטען צינור. הוא פורק בעוד מועד בידי חבלנים.
בכפר עראבה שליד ג'נין פגעו כוחותינו בשנים מראשי הג'יהאד האיסלמי, שלהם מיוחסים פיגועים רבים. אחד מהם חשוד בשיגור החוליה שרצחה שלשום שני שוטרי מג"ב ליד קיבוץ בחן.

שלושת מחבלי הג'יהאד האיסלאמי שנהרגו הם ואאל מוטלק מוחמד עסאף, מהכפר עראבה, ואסעד עבד אלרחמן אסעד דקה, מהכפר עטיל. כן חוסל סופיאן עארדה מכפר עראבה, מחבל ג'יהאד שסייע לשניים.

לפי דיווחי הפלשתינים, בקרב שהיה בין כוח קומנדו של צה"ל לבין מחבלים פלשתינים בכפר טאמון נהרגו שלושה מחבלים, וביניהם ראש חוליות הטרור באזור טאמון אבו שראר. הפלשתינים דיווחו, כי בעקבות חילופי האש, הצליח כוח הקומנדו להיכנס לתוך הכפר, שם הרס את ביתו של המחבל מוחמד בשראת, שחוסל ע"י כוחות הביטחון הישראלים לפני חודשים אחדים. כמו כן נהרס בטילים ביתו של פוואז סאלח באני עודה, שבנו היה מבוקש ע"י כוחות הביטחון הישראליים, וחוסל בידיהם, לדברי הערבים.


