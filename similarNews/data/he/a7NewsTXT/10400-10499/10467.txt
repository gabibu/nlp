

בכפר סבא תובא היום למנוחות תושבת אלפי מנשה, רותי שועאי, שנרצחה אמש בידי מחבלים. הלווייתה תצא מבית הוריה בשכונת קפלן לבית העלמין בעיר.

בעקבות הרצח סערו אמש הרוחות באלפי מנשה, וקצינים של צה"ל באו ליישוב כדי לשוחח עם התושבים.

ראש מועצת אלפי מנשה, חסדאי אליעזר, אמר הבוקר שהדרך היחידה לצמצם את גל הפיגועים הרצחני היא להשתלט מחדש על ערי יש"ע. לדבריו, בסופו של דבר זה מה שיקרה, והשאלה היא רק כמה דם יישפך עד אז.

בתגובה לרצח של רותי שועאי צה"ל תקף והשמיד הבוקר עמדה פלשתינית במרחב העיר קלקיליה, ותקף עמדה נוספת במרחב העיירה סלפית הסמוכה לאריאל.
