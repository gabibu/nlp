

ברית נאט"ו החליטה ביום רביעי להפעיל, לראשונה בתולדותיה, את סעיף ההגנה ההדדית ובכך הכשירה את הקרקע לתגובה צבאית משותפת לגל בפיגועים שפגע בארה"ב ביום שלישי.

"מועצת נאט"ו הסכימה, כי אם ייקבע שהתקפה זו תוכננה בחו"ל נגד ארה"ב, היא תיראה כפעולה הנוגעת לסעיף 5 באמנת וושינגטון, הקובעת כי התקפה נגד אחת מבעלות הברית היא התקפה נגד כולן", אמר מזכ"ל נאט"ו ג'ורג' רוברטסון במסיבת עיתונאים.

בהתאם לסעיף, מחוייבת כל אחת מ-19 החברות בברית "לנקוט כל פעולה הנראת כנחוצה, כולל שימוש בכוח, כדי להשיב את הבטחון לאזור הצפון-אטלנטי ולשמור עליו".

בתשובה לשאלה אם משמעות ההודעה היא שנאט"ו תנקוט פעולה משותפת, ענה רוברטסון: "המדינה המותקפת צריכה לקבל את ההחלטות. היא צריכה להיות זו שתבקש עזרה. ארה"ב עדיין בודקת את הראיות, והיא זו שתצטרך לשפוט".

שר החוץ האמריקני קולין פאוול אמר בוושינגטון, כי הודעה זו תחזק פעולה מאוחדת אפשרית, לאחר שארה"ב תזהה את מבצעי הפיגועים ומפעיליהם.
