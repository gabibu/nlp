

עיתונות המזרח התיכון הדגישה ביום רביעי כי ארה"ב איבדה לפתע את סמל עוצמתה, לאחר ההריסה, בהתרסקות שני "מטוסי התאבדות" של מגדלי התאומים בניו-יורק.

מספר ערוצי תקשורת ערביים האשימו את ישראל ב"עשיית רווחים" מהטרגדיה.

עיתוני ירדן הפגינו אחדות דעים בהערכה כי ישראל ניצלה את הפיגועים ביום שלישי כדי להטביע על הערבים והמוסלמים את "תווית" הטרוריסטים.

"מיד לאחר הפיגועים, מנהיגי ישראל והשדולה הציונית בארה"ב, פירסמו הצהרות שיצרו במערב את הרושם לפיו הערבים והמוסלמים אחראים למעשי הטרור", נאמר במאמר המערכת של היומון "אל ערב אל יום".

היומון "אל דוסטור" מזהיר מפני ניסיונותיו של ראש הממשלה אריאל שרון "לנצל את הארוע כדי לכסות על תוקפנותו הברברית נגד הפלשתינים".

בטאון ממשלת מצרים "אל אכבאר" היה אף ישיר יותר והטיל אתהאחריות לפיגועים ישירות על ישראל ועל מדיניות ההתיישבות שלה, הזוכה לתמיכת וושינגטון.

היומון "אל חיאת" היוצא לאור בלונדון מדגיש את העובדה כי "המלחמה הגיעה ללב ארה"ב והותירה אחריה הרוגים ופצועים".

היומון "א-נאהאר" היוצא לאור בביירות, מציין כי "האמריקנים התעוררו לפרל הארבור החדשה והבינו כי סמל עוצמתם הכלכלית, מרכז הסחר העולמי במנהאטן, נמחק מעל פני האדמה על ידי שני מטוסי מתאבדים".

היומון "אל בעת'" הסורי מדגיש את העובדה כי "המפגעים בחרו כמטרות מרכזים חיוניים בארה"ב, וגרמו בכך לאבידות עצומות בחיי אדם ולנזקים כבדים."

עיתונות המפרץ גינתה פה אחד את הפיגועים וקראה לקהילה הבינלאומית לפעול במשותף ולתאם מאמצים במאבק נגד הטרור. חלק מהעיתונים הזכיר את שגיאות המדיניות האמריקנית במזרח התיכון, וקרא לוושינגטון שלא לקבוע מהר מדי מי האשמים.

היומון "אל וותאן" מקטאר קורא לשלטונות ארה"ב "לא לקבוע מוקדם כל כך כי הפיגועים נעשו על ידי ערבים, או על ידי גופים ערבים או איסלמים, כיוון שהדבר עלול ליצור תחושות שליליות, נגד ארה"ב".

העיתונות הרשמית בעיראק היא היחידה באיזור המביעה שמחה גלויה על הפיגועים. היומון "אל-עיראק" סבור כי הפיגועים מהווים "שיעור לכל הרודנים, המדכאים והפושעים".

"על מנהיגי ארה"ב היה להמתין לשיעור כזה, כיוון שהם מפגינים אכזריות בלתי נסבלת כלפי עמים שונים, וברור היה שהדבר יתפוצץ בפניהם יום אחד, יהרוס את סמליהם, ויגרום לבכי תמרורים", נאמר.

כותב המאמר ב"אל עיראק" סבור כי, "היוקרה, הגאווה והמוסדות האמריקנים הם הבוערים כעת". לדעתו, ארה"ב "קוצרת עתה את פירות מדיניותה המתנשאת והמטופשת". (עתי"ם-איי.אף.פי.)

שגריר ארצות הברית דן קרצר כינס לפני שעה קלה מסיבת עיתונאים ובה הודה בהתרגשות למדינת ישראל ולאזרחיה על גילויי ההזדהות עם העם האמריקני בשעתו קשה. קרצר דיבר בעברית.


