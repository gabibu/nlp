

שרת החינוך לימור לבנת, נציב שירות המדינה שמואל הולנדר, ומנכ"לית המשרד רונית תירוש קיימו אתמול דיון בנושא הצעדים המשמעתיים שיש לנקוט נגד מורים אשר נחשדים בהסתה. הדיון המשותף התקיים בעקבות כמה אירועים שאירעו לאחרונה במגזר הערבי, שהבולט בהם היה פתיחת שנת הלימודים באום אל פחם. באירועים אלה קראו גננות ומורים לתלמידיהם לפגוע במדינת ישראל, ובתושביה היהודים. בעקבות זאת פנתה השרה לבנת לנציב הולנדר, והשניים החליטו לקיים דיון כדי לברר מהם הכלים העומדים לרשות משרד החינוך לטיפול במקרים כאלה.

בדיון השתתפו בכירים ממשרד החינוך, וכן עופר רייכמן, האחראי על החקירות בנציבות שירות המדינה, ויגאל חיות, הממונה על התביעה ועל המשמעת בנציבות שירות המדינה. במהלך הדיון אמר הנציב הולנדר כי לפי חוק שירות המדינה אפשר להעמיד לדין עובד הוראה החשוד כי הסית לפגיעה במדינה ובאזרחית או התנהג באופן שאינו הולם. הולנדר אמר כי לחקירת מקרים מעין אלה תינתן עדיפות עליונה באגף החקירות של הנציבות, וכי תגובש מדיניות מתואמת עם משרד החינוך כיצד לנהוג.


