

בהפציע השחר בניו יורק נחשפו המראות הקשים מדרום מנהטן: גלי חורבות, עשן ואבק. בלילה נראו דרך ההריסות והקירות הפעורים לשונות אש בוערות. מעין מראה סוריאליסטי הנראה כלקוח מתוך דמיונו הפרוע של במאי הוליוודי, שמטרתו לגרום לצופה בסרט חוויה אימתנית שלא תישכח. בנאומו לאומה אתמול אחה"צ אמר נשיא ארה"ב ג'ורג' בוש: "ארה"ב במצב מלחמה. היא זקוקה לכל המשאבים והאמצעים להילחם במי שהכריז עליה מלחמה. לא ייחסכו מאמצים, והממשל ישתמש גם בסיוע החירום, כדי לחלץ קורבנות, לעזור לתושבי הערים ניו יורק וושינגטון די.סי. ולהגן על בטחון מדינתנו. נעשה כל זאת תוך כדי נקיטת אמצעי זהירות והגברת מודעות כדי לאתר את האויב המסתתר, ולהילחם בו". עוד אמר הנשיא: "לא נבדיל בין מי שנוקטים את פעולות הטרור בעצמם לבין מי שנותנים להם חסות".

בניו-יורק עבדו צוותי ההצלה במשך שעות הלילה, וחיפשו אחר מספר לא ידוע של קורבנות לכודים בין הריסות מגדלי התאומים, שהצטמקו לקברים בגובה של שבע קומות. 266 בני אדם נהרגו בארבעת המטוסים, למעלה מ-200 עובדי הפנטגון הוכרזו נעדרים, וקיים חשש לחייהם, יחד עם יותר מ-300 אנשי יחידת כיבוי האש של ניו-יורק, 78 אנשי משטרה, וכ-1,200 מעובדי חברת ביטוח שפעלה במרכז הסחר העולמי. חברת הברוקרים "מורגן סטנלי", שחכרה כ-50 מ-110 הקומות שבמגדלי התאומים , מסרה כי יש לה מידע מועט בלבד על גורלם של עובדיה. החברה ציינה כי בבניין הענק פעלו כ-3,500 מעובדיה. בחוזר פנימי שהופץ בקרב עובדי "מורגן סטנלי" בערים אחרות נאמר כי בעת הפיגועים היו במטה החברה במנהטן מנהלים בכירים.

שני אנשי משטרת הנמלים נמצאו חיים מתחת להריסות בשעות הלילה.

בבתי חולים בניו-יורק מאושפזים כעשרים אזרחים ישראלים שנפצעו בפיגועים בבניין התאומים. מספר ההרוגים והנעדרים הישראלים בפיגועים הללו אינו ידוע, ואין גם הערכות באשר למספר היהודים האמריקנים שמצאו את מותם באסון. אומדן הנפגעים הכללי בפיגועים בבנייני התאומים הוא כרגע כ 15.000.

בניו יורק החלו בהקמת בתי קברות מאולתרים, וזאת כדי להתמודד עם מספר ההרוגים העצום.


