

יורם אטינגר, פרשן לנושא ארה"ב, אמר אתמול ביומן ערוץ 7 כי יש להפיק לקחים ממה שקרה בארה"ב, ואחד הראשונים בהם הוא מה עונשה של "טקטיקת האיפוק", כלשונו. לדבריו, מאז שהקו האמריקאי בשנת 91 עבר למדיניות של איפוק, תוך שאיפה לניהול משא ומתן, החלה הידרדרות.

לדבריו, ארה"ב לא הגיבה לאירועים רבים, למשל: לרצח 17 מלחים בעדן באוקטובר 00' , לרצח אמריקאים בבסיס צבאי בדהרן ביוני 96', וגם בשנת 93' לא הייתה תגובה על הניסיון לפוצץ את מגדלי התאומים בידי מוסלמים. בשנת 91, אמר אטינגר, נעצרה המלחמה נגד סאדאם בלא כל הכרעה או ניצחון, ומאז מנהלת אמריקה מדיניות של איפוק, אך עתה הוא צופה כי תחול התפכחות כמו שהייתה בשנות השמונים בזמנו של הנשיא רייגן .

אטינגר הוסיף כי הוא מקווה שפיגועי הטרור בארה"ב יהוו נורת אזהרה בעבור ישראל כי מה שקרה שם יכול להתבצע גם פה. אם נתמיד בתגובות האיפוק, אמר אטינגר, ולא נגיב בחומרה, נקבל גם אצלנו את "מגדלי התאומים".

