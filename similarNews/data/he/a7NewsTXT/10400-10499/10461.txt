

ארי שנברון, ברוקר ניו יורקי, שעבד במגדל מס' 1, שהותקף הראשון, מתאר מה עבר עליו כשהיה בבניין ביום שלישי: "הלכתי בלובי בקומה ה 78 של בניין התאומים הראשון. בקומה זו מחליפים מעליות כדי להגיע למשרד הממוקם בקומה המאה ואחת. פסעתי בלובי, וכשהייתי כשני מטרים מהמעליות השניות פתאום נשמע קול נפץ אדיר, ומיד חשך הכל סביבי. הלובי התמלא בעשן, ואני מצאתי את עצמי על הרצפה. הכל היה חשוך, ואפוף עשן, ולכן התחלתי לזחול לכיוון הפרוזדור. בקצה הפרוזדור ראיתי אור. האור בקע מאחד המשרדים, וכשנכנסתי לשם מישהו צעק לעברי: 'מה קרה'? אני ידעתי שהייתה פצצה. זה היה משרד של סוכנות ביטוח, והייתה בו אישה שהחלה לצעוק. במשרד פעלו טלפונים אך איש לא ענה. באותו הזמן הבנתי שאני בסדר, והתחלתי לעזור לפצועים. במשרד היה האחראי על כיבוי אש באותה קומה, וכעבור דקות אחדות יצאה מהמעלית מישהי שעבדה איתי. ידיה היו שרופות, והיא סבלה מהלם. חששנו שהמעליות בוערות, והחלטנו להתחיל לרדת במדרגות החירום. בתוך החושך והעשן היה קשה למצוא את יציאת החירום, אך בסוף ראיתי אותה בסוף הלובי. התחלנו לרדת במדרגות החירום, ואתנו קבוצה של כ 15 אנשים.

זמן מה לפני כן ניסיתי להתקשר באמצעות המכשיר הסלולרי כדי להודיע למישהו אי שם על מה שמתרחש, אך המכשיר לא פעל. לאחר שירדנו כשלוש קומות נשמע פתאום צלצול מהמכשיר שלי, וכשעניתי שמעתי את אשתי בוכה. אמרתי לה שאני בסדר ויורד במדרגות הבניין. שיחה זו הייתה פשוט נס, כי לאחר מכן דמם המכשיר שוב. המשכנו לרדת, ובמהלך הירידה המזכירה שהייתה עמי החלה להישבר, וסירבה להמשיך. היה לה קשה כי היא הייתה פצועה, אבל עודדתי אותה, והמשכנו לרדת. כשהגענו לקומה התחתונה הכל היה מלא מים, ובלובי הבניין היו כוחות משטרה וכיבוי אש, וכדי לטפל במזכירתי וירג'יניה הם הפנו אותי למקום שבו המתינו אמבולנסים. רק באותו רגע, כשהבטתי כלפי מעלה הבנתי מה קרה, וראיתי שגם הבניין השני מבנייני התאומים נפגע. אבל, מציין שונברון, מה שהציל אותי ממוות בטוח היה קיום ההבטחה לוירג'יניה. לכל אורך הדרך מהמשרדים למטה היא התחננה בפניי שלא אעזוב אותה, ואני אכן הבטחתי לה שאשאר לצידה. גם כשכבר נכנסה לאמבולנס כדי להתפנות לבית החולים היא התחננה שלא אעזוב אותה, ולכן הצטרפתי אליה לנסיעה לבית החולים. כך, באמבולנס הראשון שיצא נסענו וירג'יניה ואני. כשהגענו לבית החולים שמעתי שהבניין השני קרס, ולאחריו הראשון. לו לא נסעתי עם וירג'יניה הייתי נשאר שם, משוטט, ונהרג מקריסת הבניין. זהו נס אחר נס שאני חי אתמול, אמר.

שונברון ציין שלצערו החברה שבה עבד הייתה בקומות העליונות ו"מי שהיה במשרד שלנו אבוד. איש לא יצא משם. זה בלתי אפשרי", אמר. לדבריו היו במשרדים עובדים רבים. שנברון ציין כי כשירד במדרגות הוא לא שיער כלל שהוא מציל את חייו, או שהבניין עומד להתמוטט. יתרה מזאת: הוא ציין שכשיצא מבית החולים מישהו אמר לו שאחד הבניינים קרס, והוא פשוט לא האמין לו, עד שיצא מבית החולים, ואז, כלשונו: "ראיתי שמבין שני הבניינים רק אחד עדיין עומד, ואחר כך ראיתי שגם הוא נפל".
שנברון סיפר בהתרגשות כי הסיבה לכך שהוא לא הגיע למשרדו בזמן וכך נתקע בלובי וניצל הייתה עיכוב. לדבריו, בבוקר הוא יצא כשתיקו בידו מדלת הבית בדרכו לעבודה, בהיותו כבר בחוץ ביקשה ממנו אשתו לסייע לבנו בהכנת דבר מה לבית הספר. "הורדתי את התיק, חזרתי וסייעתי לו כעשר דקות, וכך ניצלו חיי", אמר שונברון. "אני מודה לקב"ה שאני בחיים", סיכם שונברון.


