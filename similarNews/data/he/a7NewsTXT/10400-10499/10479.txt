

כ- 1,000 חיילים בודדים, בוגרי תוכניות של הסוכנות היהודית לקליטת צעירים, יקבלו מהסוכנות לקראת ראש השנה, חבילת שי מהודרת הכוללת תיק גב לטיולים וצידנית.

השי יוענק לכל חייל במרכז הקליטה שבו נקלט עם הגיעו לישראל. חיילים שלא יוכלו להגיע למרכזי הקליטה, יקבלו את השי בדואר. מרכזי הקליטה של הסוכנות גם יפתחו את דלתותיהם לעולים הבודדים לקראת החג.

תוכניות סל"ה (סטודנטים לפני הורים) של הסוכנות היהודית מאפשרות לעולים צעירים מחבר המדינות להיקלט בארץ במסלול לימודים אקדמי. בחמש השנים האחרונות הגיעו לישראל במסגרת סל"ה יותר מ- 5,000 עולים צעירים. 860 עולים צעירים נוספים מחבר המדינות הגיעו בימים אלה לישראל.

בוגרי תוכניות הצעירים של הסוכנות היהודית משתלבים בהצלחה במסלולי שירות שונים בצה"ל, בהם יחידות קרביות ויחידות מובחרות. כ- 23% מבין משתתפי התוכניות בוחרים להתגייס לצה"ל עוד לפני הלימודים באוניברסיטות.



