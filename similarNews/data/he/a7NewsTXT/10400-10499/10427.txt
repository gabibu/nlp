

בחדשות ערוץ 7 דווח כי האפ.בי.איי סבור כי לפחות חמישה מהטרוריסטים שבצעו את הפיגוע בארה"ב הם ממוצא ערבי. במכונית שכורה בה נסעו מקנדה שנמצאה בשדה התעופה בבוסטון התגלה חומר בשפה הערבית כולל ספרי הדרכה להטסת המטוסים שנחטפו.

בדרום פלורידה מחפשים כעת אחר חשודים נוספים. כמו כן פוענחו מספר תשדורות שקודם לכן לא פוענחו. כל הממצאים הללו מוליכים, כך סבורים החוקרים אל עוסאמה בין לאדן.

עוד התגלה כי הסכינים באמצעותם חטפו הטרוריסטים את המטוסים הם בעלי להב אותו מותר על פי החוק האמריקני להכניס אל שדה התעופה.

עיתון "בוסטון הרלד": הטרוריסטים באחד משני המטוסים שנחטפו מבוסטון רצחו את הדיילות כדי שהטייס ייצא מתאו ויוכלו לתפוס את השליטה על המטוס.

עוד כתב העיתון, כי החוטפים לא נשאו נשק חם, אך הסתירו בתיקי היד נשק דמוי סכינים עם ידיות מפלסטיק.

סמוך לשעה שמונה בערב פשטו חוקרי האפ.בי.אי על מלון בלב בוסטון ועצרו חשוד במעורבות בפיגוע אתמול.

מקור בטחוני בכיר אמר לעיתון "וושינגטון פוסט" כי "הסבירות שבן לאדן עומד מאחורי ההתקפות הקטלניות הינה יותר מ-90 אחוז" וגורם אמריקני בכיר נוסף אמר כי החוקרים אספו ראיות "המרמזות באופן ברור על כך שאירגונו של בן לאדן 'אל קאעידה' מעורב בהתקפות הטרור".

נשיא ארה"ב ג'ורג' וו. בוש אמר בצהריים כי פיגועי הטרור של אתמול, שבהם נספו אלפי אנשים, היו "פעולת מלחמה" נגד ארה"ב והבטיח לרדוף אחר המבצעים.

"ההתקפות המכוונות והרצחניות, שבוצעו אתמול נגד ארצנו, היו יותר מפיגועי טרור. הן היו פעולות מלחמה", אמר בוש בהודעה לאומה ששודרה מהבית הלבן.

"החרות והדמוקרטיה הותקפו", הוסיף בוש ואמר כי "האויב מנסה להסתתר, אך לא יצליח להימלט לנצח".

"זה יהיה קרב אדיר של הטוב נגד הרע, אך הטוב ינצח", המשיך הנשיא האמריקני שציין כי "ארה"ב תשתמש בכל המשאבים שלה כדי לנצח את האויב הזה".

בוש אמר גם כי ביקש מהקונגרס כספי חירום, "כדי שנוכל להיות מוכנים להוציא את כל הכספים הנחוצים, כדי להציל את הקורבנות, ולסייע לתושבי ניו יורק ו-וושינגטון להתמודד בטרגדיה הזו".
