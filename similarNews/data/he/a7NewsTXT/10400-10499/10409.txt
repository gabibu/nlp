

ראש עיריית תל אביב יפו רון חולדאי שלח הבוקר מברקי תמיכה והזדהות לראש עיריית ניו יורק, רודולף ג'וליאני ולשגריר ארה"ב בישראל דניאל קרצר.

במברקו הביע חולדאי נכונות לסייע לאזרחי ארה"ב באופן מיידי ולהעמיד לרשותם את המערכת הטיפולית לשעת חירום של העיריה וכן צוות רפואי המנוסה בפעולות הצלה. עוד מסר חולדאי, כי "תושבי תל אביב יפו משתתפים בצערו העמוק ובכעסו של העם האמריקני נוכח מעשי הטרור המתועבים והבלתי אנושיים שארעו אתמול".

בנוסף לכך יתקיים היום ומחר מבצע התרמת דם למען נפגעי התקפת הטרור בארה"ב, ביוזמת עיריית תל אביב יפו ומגן דוד אדום. איסוף התרומות יחל היום בבניין עיריית תל אביב יפו מהשעה 17.00 ועד חצות וימשך מחר יום ה' מהשעה 10.00 ועד חצות. עיריית תל אביב יפו קוראת לתושבי העיר לתרום דם מכל הסוגים, בעדיפות לבעלי סוג דם O.
