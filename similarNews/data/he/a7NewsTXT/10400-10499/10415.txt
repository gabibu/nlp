

עובדי מד"א יקבלו סך של 9.5 מיליון שקל השנה ובשנה הקרובה כפיצוי על הכוננויות המתמשכות הנדרשות מהם בשל האירועים הביטחוניים. בעקבות הודעה על כך הודיעו עובדי מד"א כי הם מפסיקים את העיצומים שבהם החלו בתחילת השבוע.

כתבת עתי"ם מציינת כי עובדי מד"א הכריזו על סכסוך עבודה לאחר שלא נענתה דרישתם לתוספת תשלום בשל המאמץ המיוחד הנדרש מהם בשנה האחרונה. העובדים תבעו תשלום של שעת עבודה לכל משמרת כתוספת כוננות וטענו, כי בכל מערכת הבריאות נהוג לשלם תוספת כוננות.

האוצר התנגד לדרישה והציע לשלם תוספת של חצי שעת עבודה עבור כל משמרת. לאחר שמספר נסיונות למשא ומתן בין הצדדים לא עלו יפה, החזירו העובדים מכשירי זימונית, החנו אמבולנסים בחצר משרד האוצר בירושלים ואף הקימו אוהל מחאה והכריזו על שביתת רעב.

ביום ג' בלילה הסתיים סכסוך העבודה. העובדים הכריזו ביום ד' בבוקר על הפסקת העיצומים לאחר שהושגה פשרה בין הצדדים על פיה יקבלו עובדי מד"א תוספת כוללת.

