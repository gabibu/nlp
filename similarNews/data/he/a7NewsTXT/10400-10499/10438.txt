

מחבלים פתחו באש לעבר הרכב שבה נסעה האישה ליד צומת חבאלה באזור אלפי מנשה בשומרון. בעלה שנסע עימה ברכב נפצע באורח קל ופונה לקבלת טיפול רפואי בבית החולים "מאיר" בכפר-סבא.

אמבולנס של מד"א פינה את האישה שנפגעה מקליעים רבים בחזה ובראשה לביה"ח מאיר בכפר סבא. צוות האמבולנס ניסה לבצע בה החייאה אך היא מתה מפצעיה בדרך.

כוחות הביטחון עורכים מצוד אחר המחבלים שנמלטו מהמקום לשטחי הרש"פ. במשטרה מעריכים כי המחבלים ביצעו את פיגוע הירי מרכב חולף.

כחצי שעה לאחר מכן, פתחו מחבלים באש לעבר רכב ישראלי בין טלמון לדולב בצומת הפרסה. בפיגוע זה נפצע אדם אחד ברגלו. נמסר כי מצבו קל. כוחות הביטחון עורכים סריקות במקום.

סמוך לשעה 11 בלילה, פתחו מחבלים באש לעבר כוח צה"ל דרומית לג'נין. הכוח השיב באש ובשני פגזי טנק לעבר מקורות הירי.

מוקדם יותר, ירו ערבים לעבר רכב ישראלי סמוך לכפר הערבי סינג'יל צפונית לרמאללה. נזק נגרם לרכב. כן נורתה אש לעבר רכב צבאי בצומת צופים מזרחית לקלקיליה ולעבר רכב צבאי אחר סמוך למיפקדת חטיבת שומרון. כן נפתחה אש לעבר מחסום צה"ל, מערבית לקלקיליה.

בשעות הצהריים, פתחו המחבלים באש על כוח צה"ל שסייר באיזור הכפר ברוקין, דרומית-מערבית לג'נין. מיכלית מים שנסעה עם כוח צה"ל באיזור נפגעה קלות. בשעות הצהריים נפתחה אש על כוח צה"ל סמוך לכפר הערבי עוצרין, מזרחית לתפוח.

זמן קצר לפני-כן התגלו שני מטעני חבלה במנהרה הצפונית של כביש המנהרות, דרומית לשכונת גילה. שני המטענים פוצצו על-ידי חבלנים. לפני-כן התפוצץ מטען חבלה סמוך לכפר א-דיק, דרומית מערבית לסלפית.

גם גבול ישראל-מצרים בדרום רצועת עזה היה מוקד לפעילות חבלנית רבה. סמוך לשעה 10 בלילה זרקו מחבלים שישה רימונים לעבר מוצב צה"ל בגבול ישראל-מצרים סמוך לרפיח. בשעות הערב הושלכו עוד כמה רימונים ובוצע ירי לעבר מוצב צה"ל סמוך ליישוב נווה דקלים. עוד מספר רימונים ואירועי ירי היו לעבר המוצב בשעות אחר-הצהריים. כן נורתה אש לעבר מוצב צה"ל סמוך ליישוב גדיד בגוש קטיף.

כאמור, באירועים אלו לא היו נפגעים. חיילי צה"ל השיבו אש רק כאשר זיהו את מקור הירי.
