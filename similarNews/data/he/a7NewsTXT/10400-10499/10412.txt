

"מהלב הישראלי ללב האמריקני" אמר היום נשיא המדינה משה קצב בעת שתרם דם לטובת נפגעי הטרור האמריקנים.

נשיא המדינה תרם כחצי ליטר דם מסוג A, כשמפקח על הנעשה ה ד"ר יצחק ליפשיץ רופא ובנוכחות שר הבריאות נסים דהן.

לדברי שר הבריאות דהן, נתרמו עד כה בכל רחבי הארץ כ-1,200 מנות דם, שחלקן הועברו כבר ביום ד' בשעות הצהריים עם מטוס תובלה של פיקוד העורף, שנשא עימו שני רופאים מומחים לטראומה, קבוצה של פרמדיקים וקבוצה של אנשי זק"א (זיהוי קורבנות אסון), שתכין את הקרקע לכ-150 אנשי זק"א נוספים, שיוטסו לארה"ב בימים הקרובים.

לדברי השר דהן, הוא שוחח ביום ג' בשעות הלילה עם שר הבריאות האמריקני טומפסון ושאל כיצד תוכל ישראל לסייע לעם האמריקני. בשיחה סוכם, כי בשלב זה יישלחו מנות דם. אם ארה"ב תצטרך סיוע נוסף, תעמוד בקשר עם ישראל.

נשיא המדינה משה קצב אמר : "ליבנו עם העם האמריקני". הוא הוסיף, כי תרומת הדם היא צעד סימלי, שבא להביע את ההזדהות עם הסבל והיסורים שפקדו את העם האמריקני.

הנשיא קצב הביע תקוותו, כי העולם יתלכד כדי לעבור תופעות קשות כאלה ויתמודד איתן היטב.
