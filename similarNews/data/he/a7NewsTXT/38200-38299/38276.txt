

כ-3,000 איש השתתפו היום אחר הצהריים בהלווייתם של רויטל אוחיון בת 34, שני ילדיה מתן בן 5 ונועם בן ה-4, שנרצחו שלשום בלילה בידי מחבל בדירתם בקיבוץ מצר. האם נטמנה ליד שני ילדיה בבית העלמין בצור שלום.

האב השכול,אבי,בן 34, שיחזר בקול שבור חוויות שהיו לו עם שני ילדיו וסיפר על רצונו של מתן
הבכור לקיים פיקניק משותף לו ולאחיו הצעיר. "הוא רצה לעשות איתי פיקניק. ואמרתי
לו, לא, נלך לגן ושלושתנו נעשה חופש ונעשה חיים. אבל הוא אמר לי, אבא נחכה שירד גשם שנעשה פיקניק בגשם. יש לכם ילד בן 5 שהוא רומנטיקן שהוא רוצה פיקניק בגשם? גם לא עכשיו, אין", אמר.

יוסי קיסוס אחיה של רויטל, התקשה גם הוא לומר דברים לזכר אחותו ושני ילדיה. "מתן שמח ועליז ובעל לב רחב, איפה אתה עם תלתלי הזהב. ונועם שכל הזמן דאג לאמא, אתם אינכם. איך נישאר פה עכשיו ולמה?"

"טלי, את תמיד נתת את הנשמה, כל-כך מסורה וטהורה היית ועשית הכל מכל הלב ואם יכולת
לתת גם את ליבך, היית נותנת בשמחה. אם היה צריך לבקש עזרה גם בעניין מסובך, אף פעם
לא אמרת לא, כי לא ידעת להגיד לא. ולא חשבת מעולם שיש משהו מסובך וקשה. מבחינתך,
השמיים היו הגבול ושום דבר לא עצר אותך בדרכך המסורה", אמרה בת משפחה בדברי
ההספד.

דברים נוספים נשמעו גם מפי נציגת בית הספר בו לימדה רויטל בפרדס-חנה. היא סיפרה שהתלמידים היו לה לאהבה גדולה והם נהגו להתייעץ איתה ולא אחת ביקשו להישאר בחדר העריכה להשלים עריכת סרט וידאו במסגרת לימודיהם אצל רויטל, שהיתה להם להשראה גדולה.

האם רויטל נקברה לצד ילדיה, כשילד אחד מכל צד.

הארגון הבינלאומי לשמירה על זכויות האדם "אמנסטי אינטרנשיונל", פרסם הודעת גינוי ושאט נפש על "הרצח הנפשע בקיבוץ מצר"

"אין כל הצדקה לרצח אזרחים וודאי שאין הצדקה לרצח ילדים קטנים. על הקהילה הבינלאומית לשמוע את זעקת הקורבנות. הלב שותת והעיניים דומעות מכאב לנוכח גופותיהם של הנרצחים הפעוטים", נאמר בהודעת הארגון.

דובר אמנסטי הזכיר כי רק לפני מספר חודשים קבע הארגון שהתקפות המחבלים על אזרחים ישראליים הם "פשעים נגד האנושות" והם אף עונים להגדרה של "פשעי מלחמה". גדודי חללי אל אקצה של הפתח' לוקחים את האחריות לרצח בקיבוץ מצר, ודבר זה מטיל צל כבד על ערפאת, העומד גם בראש הפתח'.

אל שורת המגנים את הטבח בקיבוץ מצר מצטרף גם האיחוד האירופי. שגריר דנמרק בישראל, הנשיא התורני של האיחוד האירופי, שיגר מברק ללשכת רה"מ ובשם האיחוד האירופי גינה את הפיגוע האכזרי בקיבוץ.

השגריר קופוד-האנסן ביקש להעביר את תנחומיו לפיגוע והוסיף כי הוא יעביר את תנחומיו גם לקיבוץ ולמשפחות האבלות.

שליח האיחוד האירופי למזה"ת מיגל מוראטינוס אמר ליו"ר הכנסת ח"כ אברהם בורג במהלך פגישתם כי האיחוד האירופי מגנה את פיגועי הטרור, בין אם הם מבוצעים בתחומי יש"ע בין אם הם מבוצעים בישראל הקטנה. מוראטינוס הביע תקווה שהשיחות שמנהלים בקהיר נציגי הפתח' ונציגי החמאס יביאו להסכם הפסקת פיגועי ההתאבדות נגד ישראל בתקופת מערכת הבחירות.

יצוין כי בקשותיה החוזרות ונשנות של ישראל מהאיחוד האירופי שלא להזרים כספים לרשות משום שכספים אלו מועברים לפעילות טרור לא נענו, וב 28 באוקטובר פורסם כי האיחוד האירופי החליט להקצות סכום של 29 מיליון אירו (28.3 מיליון דולר) לרשות הפלשתינית ל"סיוע הומניטרי".
