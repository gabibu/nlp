

ערב כינוסה של ועידת הליכוד חייג הטלפון בבתיהם של מתיישבי יש"ע. על הקו נשמע שר החוץ בנימין נתניהו בהודעתו המוקלטת ובה הוא אומר כי בקרוב יתמודד מול רה"מ שרון על הנהגת הליכוד.

נתניהו בירך בהודעתו את המתיישבים על עמידתם האיתנה והבטיח כי את הטרור ניתן לנצח. לדבריו, יש לעבור כעת מהרתעה להכרעה, לסלק את ערפאת ולהודיע לעולם כי אם תוכרז מדינה פלשתינית הטומנת בחובה סכנה למדינת ישראל כולה, תספח אליה מדינת ישראל את יש"ע. בהודעתו אומר נתניהו כי כדי שיוכל לבצע את המדיניות המובטחת הוא מבקש שתינתן לו האפשרות להיבחר לראש ממשלה.

קמפיין נוסף הנפתח בימים אלה הוא הקמפיין של מפלגת "חירות" בראשותו של ח"כ מיכאל קליינר. על פי הסקרים זוכה קליינר לאהדה ציבורית אך גם לחוסר הבנה באשר לשייכותו לסיעת יחיד "חירות".

על פי סקרים אלו, חלק ניכר מהציבור הימני סבור שקליינר חבר כנסת מטעם האיחוד הלאומי או מטעם הליכוד. כדי לבדל את עצמו החליט קליינר לצאת בקמפיין עם המסר "חירות בראשות מיכאל קליינר - התשובה לטיבי ולבשארה". מסר זה יועלה על שלטי חוצות ועל אוטובוסים בכל רחבי הארץ, והוא אמור לחזק את האחיזה של קליינר בקרב מצביעים פוטנציאלים שמזהים אותו עם המאבק בחברי הכנסת הערבים ועם המאבק בבעיה הדמוגרפית של ערבים אזרחי ישראל.
