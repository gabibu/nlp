

ראש ממשלת בריטניה טוני בלייר הגביר היום בצורה חדה את החששות מאיומי טרור בבריטניה ואמר כי הוא "מופגז" כמעט מדי יום בידיעות מודיעיניות חדשות על איומים לאינטרסים הבריטיים.

בלייר, שהאיץ בבריטים לעמוד על המשמר ללא הרף, אמר גם כי ללא הסכם קבע בין ישראל לבין הפלשתינים, תהיה תמיד סיבה לארגונים כמו אל-קאעידה להצדיק את מעשי הזוועה שלהם.

בלייר הדגיש את הקשר בין הפיגועים של ה-11 בספטמבר, הפיגוע בבאלי והמצור בתיאטרון
במוסקווה ואמר כי "הטרור הנוכחי אינו יודע גבולות".

"הם מנסים ללא הרף לבצע מעשי זוועה דרמטיים והרסניים נגד אנשים הנראים להם כאוייביהם", אמר בלייר בארוחת-ערב חגיגית שערך ראש עיריית לונדון. "כמעט שלא עובר יום בלי שאקבל ידיעה מודיעינית על איום לאינטרסים הבריטיים. אחדות מידיעות אלה הן אמינות". עם זאת הטעים, כי למרות שהוא קורא לאזרחים הבריטיים לשמור על עירנות, הוא מסרב להפסיק את חיי היום יום של המדינה ובכך לתת לטרוריסטים לנצח.

לדבריו, ארה"ב ובריטניה צודקות במאבקן בטרור וכשהן דורשות את פירוק הנשק להשמדה המונית מעל עיראק, שני נושאים הכרוכים זה בזה, לדבריו. עם זאת, הוסיף, שני נושאים אלה אינם מספיקים. "האם אל-קאעידה ירכוש נשק להשמדה המונית אם יוכל לעשות זאת? ודאי. האם יש להם את המשאבים הנחוצים לכך? קרוב לוודאי. האם הם ישתמשו בהם? ללא כל ספק", הדגיש בלייר.

בלייר כבר קרא לחידוש תהליך השלום במזרח התיכון באמצעות ועידת תיווך בינלאומית עוד
לפני סוף השנה, ואחד מפקידיו הבכירים אמר, כי הוא "חסר סבלנות" מחוסר ההתקדמות
בתהליך זה, אם-כי הודה שהבחירות בישראל עלולות להוות מכשול להתקדמות בטווח הקצר.
