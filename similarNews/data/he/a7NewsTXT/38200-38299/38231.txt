

מטוס נוסעים צנח במפרץ מנילה והתבקע לשניים זמן קצר לאחר שהמריא היום מבירת הפיליפינים, ובתאונה נהרגו 18 מ-34 הנוסעים ואנשי הצוות, כך דיווחו השלטונות בפיליפינים.

צוותי ההצלה חילצו 16 בני אדם, אולם יותר משמונה שעות לאחר שהמטוס מדגם "פוקר" התרסק למים העכורים שעומקם 11 מטרים, חולצו רק 14 גופות. נראה כי הארבעה הנותרים ניספו וגופותיהם לכודות בתוך המטוס, שהתמלא מיד במים כששקע בתחתית הבוצית של המפרץ.

ארבעה מהנספים ילדים, כולל ילד בן 11 שגופתו נמצאה קשורה עדיין לכיסאו. במטוס היו 29 נוסעים ו-5 אנשי צוות.

לאאואג היא מרכז הימורים האהוד במיוחד על תיירים מסין ומהונג קונג. בעיירה אחד מבתי הקזינו הגדולים בפיליפינים, ויש לה קשר אווירי ישיר להונג קונג.

מדובר בהתרסקותו השנייה של מטוס "פוקר" תוך שבוע. ב-6 בנובמבר נהרגו 20 מבין 22 הנוסעים ואנשי הצוות בנמל התעופה הבינלאומי של לוכסמבורג, כשמטוס דו-מנועי מדגם "פוקר 50" התרסק בשדה בתנאי ערפל כבד בעת שהתכונן לנחיתה.


