

תושבי העיר מען בדרום מדינת ירדן מסרו כי אמש, יום לאחר העימותים העקובים מדם, נכנס צבא ירדן לעיר ופתח במרדף רחב היקף אחר חמישה מנהיגים איסלאמים.

אחד המקורות ציין כי כוחות הצבא נכנסו עם שחר לעיר. "הוטל עוצר והעיר שוממת, מלבד כוחות הצבא והמשטרה. קווי הטלפונים הרגילים אינם פועלים, אך הטלפונים הסלולרים שבו לפעול", הוסיף.

עוד נמסר כי החיילים נכנסו לשכונות שמסתתרים בהן חמשת המנהיגים האיסלמים המבוקשים, וכן כמה מתומכיהם.

"פעולת הצבא מתמקדת ברובע אל-אטור, שם מסתתרים חמשת המבוקשים ורבים מתומכיהם, והחיילים עושים חיפושים בית אחר בית", סיפר אחד המקורות.

החיילים מחפשים בעיקר אחר מוחמד שאלאבי, המכונה אבו סאיאף, ואחר ארבעה מעוזריו, כולם חברי "תאקפיר וואל היג'רה".

על פי החשד, המבוקשים צברו כמות גדולה של נשק, בהם מטולים ומרגמות, וכן נשק אוטומטי. השלטונות הירדניים מאשימים את הקבוצה באחריות למעשים רבים שנועדו להטיל אימה על האוכלוסייה.

"מען תהווה מסר ברור לירדן כולה. אי-אפשר להסכים לקיומה של מדינה בתוך מדינה", אמר פקיד ירדני בכיר. "הקבוצה הזו תפורק מנשקה ותושם מאחורי סורג ובריח, גם אם הדבר ייקח זמן", הזהיר.
שר ההסברה של ירדן, מוחמד אדואן, אמר כי ביום ראשון עצרה המשטרה 25 אנשים, ובהם נתינים זרים. לא נמסרו פרטים על אזרחותם.
