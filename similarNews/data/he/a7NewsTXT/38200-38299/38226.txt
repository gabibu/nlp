

דובר משרד התעשייה והמסחר מדווח כי משרד התמ"ס נועד עם נציגי אגף התקציבים באוצר במטרה לסייע לענף היהלומים ולהעביר למכון היהלומים הישראלי את מלוא ההכנסות מההיטל בסך 2 פרומיל המוטל על יבוא יהלומים מלוטשים.

המפקח על ענף היהלומים בתמ"ס, עוזי זינטל, מציין כי על פי צו הפיקוח על יהלומים גובה משרד התמ"ס היטל בסך של 2 פרומיל על יבוא יהלומים מלוטשים לישראל. ההיטל מועבר במלואו ע"י המשרד למכון היהלומים הישראלי לצורך קידום מטרות המכון. (קידום שווק יהלומים מתוצרת ישראל בחו"ל, קידום ההכשרה המקצועית בענף, פיתוח וקידום יהלומי גלם והשקעה במחקר ופיתוח בתחום תעשיית היהלומים).

יצוין כי השנה יגיעו ההכנסות מההיטל לכ-25 מיליון שקל לעומת 14 מיליון שקל בשנת 2001, הכנסות אשר מועברות במלואן למכון היהלומים הישראלי. הגידול החד בהכנסות נובע מהעלייה הגדולה בשער הדולר האמריקאי ומגידול בהיקפי הפעילות של היהלומנים עצמם בליטוש האבנים הקטנות בחו"ל, בעיקר במדינות בהן שכר העבודה נמוך משמעותית.

בעקבות כך החליט מנכ"ל התמ"ס, אמיר חייק, לפעול להורדת ההיטל על יבוא יהלומים מלוטשים כך שבתחילת שנת '03 הוא יעמוד על 1.75 פרומיל וב-'04 יעמוד על 1.5 פרומיל למשך שנתיים נוספות. סוכם כי לקראת ינואר '06 יבחן ההיטל מחדש לאור ההכנסות בפועל ולאור בחינת פעולות מכון היהלומים? כמו כן, הצליח מנכ"ל התמ"ס להסדיר את העברת כל ההכנסות מההיטל יבוא על יהלומים מלוטשים (25 מיליון ש"ח) לטובת מכון היהלומים.

מנכ"ל התמ"ס, אמיר חייק, אמר כי דווקא עכשיו, בתקופה קשה כזו לתעשיית היהלומים המתמודדת עם עלויות שיווק גבוהות עקב המצב הביטחוני ואי הגעת קניינים זרים, יש מקום להוריד עלויות שבשליטת הממשלה לטובת התעשייה.

מכון היהלומים הישראלי הינו חברה ממשלתית מעורבת באחריות משרד התמ"ס. יו"ר המכון הינו היהלומן משה שניצר במועצת המנהלים של מכון היהלומים חברים גם נציגי הבורסה הישראלית ליהלומים נציגי התאחדות תעשייני היהלומים, ההסתדרות, הבנקים הממנים את הענף והממשלה.

בהודעתו מדווח דובר משרד התעשיה והמסחר כי סך היבוא של יהלומים מלוטשים לישראל בשני החודשים הראשונים של שנת '02 הסתכם ב-1.7 מיליארד דולר לעומת 1.3 מיליארד דולר באותה תקופה אשתקד. סך כל יבוא היהלומים המלוטשים בשנת 2001 הסתכם ב-1.8 מיליארד דולר.
