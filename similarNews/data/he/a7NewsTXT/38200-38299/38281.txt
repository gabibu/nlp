

יו"ר הפרלמנט העיראקי סעדון חמאדי אמר כי החלטת האו"ם החדשה לפרוק את הנשק מעל עיראק היא "מתגרה, מוליכה שולל ויש בה משום הקדמה למלחמה".

חמאדי דיבר בפתח דיון החירום של הפרלמנט שנערך כדי לקבל החלטה כיצד להגיב להחלטת האו"ם 1441.

"החלטה זו של האו"ם מחפשת אמתלה (למלחמה) ולא לפתרון כולל. היא שואפת ליצור משברים במקום להביא לשיתוף פעולה, ומכשירה את הקרקע למעשי תוקפנות במקום לשלום", הוסיף וקבע כי "ההחלטה מפרה את החוק הבינלאומי ואת ריבונותה של מדינה זו. היא מראה בצורה בוטה את כוונותיו הרעות של הממשל האמריקני".

לקול קריאתו של סדאם חוסיין פתח הפרלמנט, ובו 250 צירים, את דיוניו אמש, כדי להחליט כיצד יגיבו על ההחלטה שהתקבלה פה-אחד במועצת הביטחון של האו"ם ביום שישי. הדיונים יימשכו גם היום.

הצבא האמריקני מסר כי מטוסי קרב שהמריאו מנושאת מטוסים "אברהם לינקולן" במפרץ תקפו מטרות בדרום עיראק. בהתקפות השתתפו מטוסי קרב המסיירים בדרום עיראק מעל האזור האסור בטיסה.

פיקוד הצבא האמריקני הודיע באתר האינטרנט שלו, כי מטוסי הקואליציה השתמשו בטילים מונחים כדי לתקוף שתי סוללות של טילי קרקע-אוויר ליד טאליל, כ-280 ק"מ דרומית-מזרחית לבגדאד, לאחר שמכ"ם התביית על המטוסים.
