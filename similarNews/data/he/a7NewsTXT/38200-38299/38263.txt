

הפרלמנט העיראקי התכנס הערב כדי לדון בהצעת מועצת הבטחון של האו"ם 1441, והביע את זעמו על נוסח ההחלטה ועל "ההתערבות הבוטה בענייניה הפנימיים של המדינה".

בפתיחת מושב החירום, שהתכנס לקריאתו של הנשיא סדאם חוסיין, מתח יו"ר הפרלמנט סעדון
חמאדי ביקורת חריפה מאוד על החלטת האו"ם אולם נמנע מלדחות אותה מפורשות.

"החלטה זו של האו"ם מחפשת אמתלא (למלחמה) ולא פתרון כולל. היא שואפת ליצור משברים
במקום שיתוף פעולה, ומכשירה את הקרקע לתוקפנות במקום לשלום. ההחלטה מפירה את החוק
הבינלאומי ואת ריבונותה של מדינה זו, היא מוכיחה בצורה בוטה את כוונותיו המרושעות
של המימשל האמריקני".

כתבת עתי"ם מוסרת כי הנואם השני, ראש הוועדה ליחסים בינלאומיים סאלים אל קובייסי,
אמר כי הוועדה שלו תמליץ לדחות את ההחלטה. "הוועדה ממליצה לדחות את החלטת מועצת הבטחון 1441 ולא לאשר אותה, בהתאם לדעתם של בני עמנו שנתנו בנו אמון כדי שנייצגם",אמר קובייסי בפרלמנט.

הוועדה גם פירסמה דו"ח, בו נאמר כי החלטה 1441 "כמו כל ההחלטות הקודמות, היא תוצאה
של לחץ המימשל המרושע (של ארה"ב) ושל המשרתת שלו, בריטניה". בדו"ח צויין גם כי
ההחלטה "מדברת מפורשות על תוכניות לפלוש לעיראק", וכי הוועדה דוחה את הטענות לפיהן
לעיראק יש נשק להשמדה המונית.

אל קובייסי המליץ גם כי הפרלמנט יעביר את ההחלטה הסופית למועצת פיקוד המהפכה, שהיא
למעשה הקבינט, בראשותו של הנשיא סדאם חוסיין, כדי שהמועצה "תקבל את ההחלטה המתאימה
להגנה על העם העיראקי, חירותו וכבודו".

לפרלמנט העיראקי יש רק סמכויות מוגבלות, וכי בסוגיה זו הוא יכול רק להמליץ על דרך
פעולה למועצת פיקוד המהפכה.

ביקורת חריפה מאוד נמתחת בפרלמנט העיראקי על החלטת האו"ם. אחד הצירים אמר, כי ההחלטה "מפירה את החוק הבינלאומי ודורשת דרישות בלתי סבירות" מעיראק והדגיש, כי בעוד שעיראק צייתה לכל החלטות האו"ם הקודמות, ארה"ב מפירה אותן שוב ושוב בטיסות מטוסיה באיזור איסור הטיסה.
