

מבוי סתום נוצר בשביתה הכללית של עובדי הרשויות המקומיות שהתחדשה בתחילת השבוע מאחר וטרם נמצאו מקורות מימון לתוספות השכר עליהם הסכימו.

בפגישה אתמול בין נציגי השובתים לבין שר האוצר סילבן שלום ויו"ר המרכז לשלטון מקומי עדי אלדר, הושגה הסכמה, אולם לא נמצא הגורם שיממן את תוספות השכר לעובדי הרשויות.

שר האוצר סילבן שלום הציע כי את תוספת השכר יממנו בעליית ארנונה, אולם במרכז לשלטון
מקומי דוחים זאת.

"אי אפשר לקשור בשום אופן בין הארנונה לבין תוספות השכר של העובדים", אמר חיליק גולדשטיין דובר המרכז לשלטון מקומי והוסיף "אם הממשלה לא תממן את תוספת השכר אז לא יהיה הסכם. ואם יהיה עידכון של הארנונה נממן באמצעותו חינוך,רווחה, סיוע לעניים שאין להם מאיפה למצוא כסף לאכול ארוחת צהרים ולא לעובדים שמעונינים לאכול ארוחת צהרים נוספת ביום".

בינתיים נערם הזבל במרכזי הערים ובשווקים, עובדי הפיקוח ההנדסי, שרותי הרווחה, הסייעות לגננות, עובדי המשק והמינהל בבתי הספר, אינם עובדים וכן לא מחולקים דו"חות חנייה לרכבים.

בית הדין לעבודה הוציא היום צו זמני לעובדי התברואה בירושלים והורה להם לפנות את האשפה מן השווקים, בתי החולים ומקומות הומי אדם מחשש לפיגועים.

באשר לעובדי המדינה,מוסיף כתב עיתים,כי בצהרים נפגשו נציגי השובתים ויובל
רכלבסקי הממונה על השכר באוצר וחלה פריצת דרך במו"מ, ויתכן כי עוד הלילה
ייחתם הסכם שיביא להפסקת השביתה, שנמשכת כבר למעלה מחודש ימים.
