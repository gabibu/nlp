

לאחר דיונים בטחוניים שערכו כל היום רה"מ שרון ושר הביטחון, הגיעו השניים לקיבוץ מצר לביקור, שכלל גם ביקור בביתה של רויטל אוחיון שנרצחה יחד עם בניה מתן ונועם. לביקור נלוו מנכ"ל משרד הבטחון עמוס ירון ומפכ"ל המשטרה שלמה אהרונישקי.

בתשובה לשאלות כתבים אמר שרון: "מה שראינו כאן היום זה דוגמא נוספת מול מי אנו עומדים. אני בטוח שנתגבר גם על זה ונגיע, כפי שאנו רוצים, גם לבטחון וגם לשלום".

"אין תחרות מי יביא שלום מהר יותר. כולנו רוצים שלום. הטרור אינו מבחין בין ילדים, נשים, גברים, מתנחלים או חיילים", אמר שרון והוסיף בפנותו לחברי הקיבוץ: "אני רוצה להודות לכם, שאתם עומדים פה במשך השנים הקשות. ההתיישבות הגנה תמיד על גבולות המדינה ונשאה בנטל הבטחון שנים רבות".
