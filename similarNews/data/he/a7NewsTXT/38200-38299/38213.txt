

בריטניה וצרפת קראו לאזרחיהן לשמור על ערנות מפני התקפות טרור אפשריות, ולנקוט אמצעי זהירות מיוחדים במקומות ציבור כנמלי תעופה.

בראיון לרשת הטלוויזיה בי. בי. סי. אמר שר הפנים הבריטי דייויד בלנקט "איננו יכולים להבטיח שנוכל להגן על כולם כל הזמן".

דברים אלו קיבלו דגש מיוחד לקראת חגי הנוצרים המתקרבים.

בלנקט ציין כי בריטניה "נמצאת בקו הראשון" של הטרור. זאת בעקבות תמיכתה האיתנה של בריטניה בפעולה האמריקנית נגד ארגון אל קעידה.

השר הבריטי לא מסר את הסיבה להגברת הערנות דווקא בשבועות הקרובים ואולם הזהיר במפורש מסכנה הקיימת בנמלי התעופה ובמקומות בהם מתאספים אנשים רבים. "נעשה ככל שביכולתנו כדי להגן על בריטניה. אנו זקוקים לערנותו של כל אחד מאיתנו, בעיקר בנמלי תעופה גדולים ובמקומות מסוימים בהם נאספים אנשים כי ידוע שמקומות אלה עלולים להימצא בסכנה" דברי השר.

שר הפנים הצרפתי אמר מצידו, כי מדיווחי מודיעין עולה שצרפת הינה מטרה מועדפת לארגונים אסלאמיים קיצוניים המוסיפים גם כעת להיות פעילים באירופה.

בנאום אותו נשא לרגל הקמת כוח הביטחון המיוחד, שמטרת הקמתו היא להגן על בניינים חשובים בפאריס, קרא השר הצרפתי ניקולא סרקוזי כי "כל אחד חייב התגייס ולשמור על ערנות, כי צרפת אמנם אינה מטרה מועדפת יותר מאחרות, אך גם לא פחות מאחרות".

"צרפת נמצאת במחנה הדמוקרטיות, והדמוקרטיות הן המטרה של הטרוריסטים", הוסיף.

ראש ממשלת צרפת ז'אן-מארי ראפארן אמר בשבת, כי צרפת פועלת נגד איומי טרור, לאחר שהתקבלו אזהרות מאינטרפול על האפשרות שיתבצעו התקפות במספר מדינות בעת ובעונה אחת.
