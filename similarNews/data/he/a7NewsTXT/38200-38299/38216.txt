

למרות השערות רבות שהועלו בסביבתו הקרובה החליט חבר הכנסת חיים רמון לדחות את פרסום החלטתו אם יעדיף להמשיך בהתמודדות על הנהגת מפלגת העבודה, או לפרוש ממנה.

חבר הכנסת איתן כבל, מראשי מחנהו של רמון אמר אמש כי להערכתו עד לשעות הבוקר יודיע רמון על החלטתו אם להישאר במרוץ מול ראש עיריית חיפה עמרם מצנע ויו"ר העבודה הנוכחי ח"כ בנימין בן אליעזר. על אף הערכתו זו של כבל דוחה רמון את החלטתו.

התלבטותו של רמון גברה לאחר פרסום סקרי דעת הקהל בעיתוני סוף השבוע שעבר, בהם המשיכה מגמת ההתדרדרות בכוחו של רמון בקרב חברי המפלגה.

אמש קיים רמון ישיבה בה נכחו ראשי מחנהו ותומכיו ופרסו בפניו את הערכותיהם והמלצותיהם. בסופה הודיע רמון כי לעת עתה המרוץ להנהגת מפלגת העבודה נמשך.

עם זאת גוברות הערכות פרשנים וגורמים במערכת הפוליטית כי בקרוב מאוד יודיע חבר הכנסת רמון על פרישתו מהמרוץ לראשות המפלגה וחבירתו למחנה מצנע שיתמודד בשבוע הבא נגד יו"ר המפלגה בן אליעזר.
