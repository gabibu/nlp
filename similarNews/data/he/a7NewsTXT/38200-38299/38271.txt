

כוחות גדולים של משטרה ושוטרי משמר הגבול פתחו בסיורים, סריקות והקימו מחסומים לאורך קו התפר, בכניסות לערים ובצירים הראשיים, מחשש לחדירת מחבלים, מאוחר יותר ירדה רמת הכוננות.

ראש אמ"ן, האלוף אהרון זאבי פרקש אמר היום בישיבת ועדת החוץ והבטחון של הכנסת, כי ערפאת ממשיך לבלום ולטרפד כל שינוי חיובי שאותו מנסים לבצע ברשות. כך לדוגמה, הוא הוריד את דרג
המשלחת הפלשתינית שהגיעה לקהיר לשיחות עם החמאס, כאשר התברר לו שיש סיכוי שיושג הסכם הפסקת-אש. ערפאת ממשיך לממן את התנזים והפתח' ואינו סוטה ממסלול הטרור גם לאחר שהאמריקנים הניחו בפניו את מפת הדרכים שאמורה להיות בסיס להסדר מדיני" אמר זאבי

צה"ל נערך לפגיעה במחבלי "חללי אל אקצה", המטרה היא לפגוע במחבלי "חללי אל אקצה" של התנזים פתח' באזור שכם. אלו אחראים לפיגועים שונים שבוצעו בימים האחרונים וכנראה אחראים גם לשילוח המחבל המתאבד שתפסו חיילי גדוד חרוב ביום חמישי בערב, בצומת גי'ת סמוך לשכם. ההערכה היא כי גם שני המחבלים שהתפוצצו אתמול ליד קיבוץ מצר קשורים להתארגנות.

החשוד העיקרי ברצח בקיבוץ מצר הוא מחבל תנזים בן 19 מטול כרם,סירחאן סירחאן, תושב טול כרם.

בתדרוך לאתר צה"ל אומר גורם ביטחוני בכיר כי הפיגוע במצר מוכיח כי ארגון הפתח' בראשותו של ערפאת לא חדל מלדבוק בדרך המאבק המזוין ובדרך הטרור, לרבות בתוך ישראל הקטנה. לדבריו יחסה של הרשות כלפי הטרור יוצרת תחושה בקרב המחבלים כי אין מניעה להמשיך ולפגע. כדוגמא לכך הוא מציין את התבטאותו של הממונה החדש על נושא הפנים האני אל-חסן. אל-חסן הצהיר בגלוי כי אזרחים ישראלים הנמצאים בשטחי יו"ש הם "מטרה לגיטימית".

לדברי הגורם הביטחוני המודיעין הישראלי מציין כי אינו מבחין בנכונות אמיתית ברשות לבצע רפורמות שאינן בגדר "תרגיל תדמיתי" כמו "הרפורמות" שמבצע הממונה על האוצר סלאם פיאד. הגורם הבכיר הוסיף כי ערפאת ממשיך לשלוט כבעבר על כל כספי הרשות וממשיך לעשות בהם כרצונו. ערפאת גם מסרב ליישם רפורמות ביטחוניות.

ערפאת, העומד בראש ארגון הפתח', שגדודי אל אקצה משתייכים אליו, אמר בשיחה עם עיתונאים ליד לשכתו ברמאללה, כי הורה על הקמת "ועידת חקירה" לבדיקת "נסיבות" הפיגוע. "החקירה תהיה רצינית ונמרצת" הבטיח ערפאת.

אהוד יערי, הפרשן לענייני ערבים של הערוץ השני של הטלוויזיה, אמר כי אף על פי שנראה שהפתח' מעוניין להגיע להסכם עם החמאס להפסיק את הפיגועים בתוך ישראל הקטנה, לאמיתו של דבר העובדה שנשלחו אל המפגש אישים נמוכי דרג מעידה על חוסר העניין של ערפאת בהצלחת מו"מ כזה.

בכיר בגדודי אל אקצה הבטיח כי אנשיו ימשיכו בפיגועים גם אם יחליטו הפתח' והחמאס להפסיק את פגישותיהם בקהיר.
