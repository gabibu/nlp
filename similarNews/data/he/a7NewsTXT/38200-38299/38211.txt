

ראש הממשלה אריאל שרון אמר כי ישראל תזרז את עלייתם של יהודי אתיופיה ומדינות מצוקה אחרות.

"אנחנו עומדים לעשות מאמץ להחיש את העלייה מאתיופיה. קהילות במצוקה מקבלות עדיפות ראשונה. כך בארגנטינה, אורוגוואי, ברזיל, וגם בדרום אפריקה וצרפת שם יש אנטישמיות גדולה" אמר ראש הממשלה.

את דבריו אמר שרון בנאומו בפני עובדי משרד הקליטה בתיאטרון ירושלים, בטקס הענקת פרסים לעובדים מצטיינים. שרון הוסיף ואמר, כי במדינות חבר העמים יש עדיין כמיליון עולים פוטנציאליים, וחשוב לדאוג שעד שנת 2020 מחצית מהעם היהודי יחיה בישראל.

