

ריצ'ארד הולברוק, שגריר לשעבר של ארצות הברית באו"ם ואדריכל הסכם השלום בבוסניה, אמר היום כי ישראל צריכה לייחס חשיבות לאו"ם ולארגונים בינלאומיים אחרים במטרה "לנצח במאבק הצודק עד לניצחון".

לדבריו, האו"ם מעורב מאוד בנעשה במזרח התיכון, משנת 1947 ועד היום ובמקרים רבים נותרה ישראל מבודדת באו"ם, כשלצידה רק ארצות הברית. "זו אינה סיבה שלא לייחס חשיבות לפעילות של ישראל באו"ם ובארגונים בינלאומיים אחרים. מאבקים צודקים נכשלים לפעמים ובפעמים אחרות הם מצליחים, וככל שגדולים הצדק והנחישות, גדל מספר ההצלחות בזירה הבינלאומית", הוסיף.
הולברוק הרצה בטקס הענקת תארי דוקטור כבוד של אוניברסיטת בן גוריון בנגב.

כתב עתי"ם מוסר, כי יחד עם הולברוק קיבלו תארי דוקטור כבוד: פרופסור עדה יונת שהיא כלת פרס ישראל בכימיה, התעשיין אפרים אילין ומנכ"ל קרן סקט"א-רש"י אלי אלאלוף.
