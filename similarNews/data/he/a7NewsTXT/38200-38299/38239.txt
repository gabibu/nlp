

צה"ל נערך, בשעות אלה, למבצע רחב-היקף במטרה לפגוע בתשתית המחבלים, באיזור שכם וטול כרם. הערכה היא כי ממקומות אלה יצאו הפיגועים בימים האחרונים.
המבצע יימשך מס' ימים ומטרתו ללכוד את המחבלים שבצעו את הטבח בקיבוץ מצר.

כוחות הביטחון פועלים מאז הפיגוע בקיבוץ מצר, אמש, במאמץ ללכוד את המחבל שרצח חמישה ישראלים.

צה"ל נערך היום בכוננות מתוגברת בשל התרעות על כוונות של החמאס והג'יהאד לעשות פיגועים, אולם הערב רמת הכוננות ירדה. רק אתמול צמצם צה"ל, בטרם הפיגוע, את כוחותיו והסיר את העוצר מעל שכם קלקליה וג'נין.

התנזים וגדודי אל אקצה ,שלחו, כנראה גם את המחבל המתאבד שנתפס על ידי חיילי גדוד חרוב ביום חמישי בערב, בצומת גי'ת סמוך לשכם. ההערכה היא כי גם שני המחבלים שהתפוצצו אתמול ליד קיבוץ מצר קשורים להתארגנות. כאמור הכוננות נמשכת מחשש לסיונות חדירה נוספים.

הבוקר התכנסו שר הביטחון שאול מופז וראש הממשלה אריאל שרון עם צמרת המטה הכללי, להתייעצות דחופה. בפגישה אושרה תוכנית-פעולה צבאית בתגובה לפיגוע, שהתחלתה כבר נראית, הערב, בשטח.

האם גוננה על בניה ונרצחה איתם

אמש, סמוך לשעה 23:40 חדר מחבל לקיבוץ מצר ופתח במסע רצח.

המחבל ירה לעבר זוג שטייל בשבילי הקיבוץ. ביניהם תרצה דמארי בת ה-42 תושבת המושב אליכין, דמארי נפצעה פצעים אנושים ומאוחר יותר נפטרה מפצעיה. אל המקום הגיע יצחק דורי, רכז הבטחון השוטף שפטרל באזור. המחבל ירה גם לעברו והוא נהרג מקום. משם המשיך המחבל במסע הירי לעבר חדר ילדים בו ישנו במיטותיהם מתן ונועם, שני האחים בני ארבע וחמש. רויטל, אמם של השניים ניסתה לגונן עליהם מפניו אולם המחבל ירה ורצח גם אותה.

רויטל אוחיון הי"ד, שוחחה שעה קלה טרם הרצח עם גרושה, היא סיפרה לו על ירי אותו היא שומעת בסביבות הבית. הגרוש סיפר הבוקר כי השיחה נותקה בקול ירי ששמע בטלפון, הוא מיהר למקום אולם נעצר מלהיכנס למקום על ידי כוחות הביטחון שכיתרו את זירת הפיגוע.

במהלך הלילה כולו סרקו כוחות הביטחון את האזור באופן רגלי ובסיוע מסוקים ופצצות תאורה. תושבי הקיבוץ קיבלו הוראה להישאר בבתיהם. הבוקר בשעה 7:15 הותרה חזרת התושבים לשגרה.

'גדודי אל אקצה' של הפתח', ארגונו של יאסר ערפאת, הודה באשמת ביצוע הפיגוע.

הקיבוץ ממוקם כ- שבעה ק"מ מדרום מזרח לפרדס חנה. מדובר בקיבוץ של השומר הצעיר שנוסד בשנת 1953. יו"ר המועצה האזורית 'מנשה' אילן שדה, ציין הבוקר את היחס הטוב הקיים בין תושבי מצר לתושבי בקא-אל-ע'רביה שמדרום, "היחסים הם ממש של שכנים טובים ומאוד מאוד קשה שזה קרה פה", דברי ראש המועצה.

יצוין כי תושבי המקום ביקשו באחרונה משר הביטחון לשעבר בנימין בן אליעזר שתוואי גדר ההפרדה לא יחצוץ בין קיבוצם לבין הכפרים הערביים שבסביבה. כמו כן הציעו תושבים יהודיים במקום לפצות ערבים שאדמתם תופקע במתן אדמות מאדמות הקיבוץ.

רויטל אוחיון וילדיה מתן ונועם שנרצחו אמש בפיגוע במצר יובאו למנוחות מחר ב- 14:00 בבית העלמין צור שלום בקריות. היום נטמנו יצחק דורי ותרצה דמרי שנרצחו אף הם בפיגוע.
