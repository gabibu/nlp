

מינהלת מרכז ההשקעות במשרד התעשייה והמסחר אישרה היום את בקשתה של חברת אינטל להקמת מפעל חדש בקריית גת בהיקף של 4 מיליארד דולר. בעקבות החלטת המינהלה תקבל חברת אינטל כתב אישור שיקנה זכות למענקים בשיעור 12.5 אחוז מההשקעות שעד ל-3.5 מיליארד דולר. מעבר לתקרה זו לא תהיה החברה זכאית למענקים נוספים. המפעל החדש עתיד להעסיק 2,400 עובדים ועוד כ-2,000 עובדי קבלן, היקף המכירות צפוי לעמוד על 2.9 מיליארד דולר בשנה.

כתב האישור יהיה תקף לשנתיים ימים, ויוארך רק אם החברה תחל בבצוע ההשקעה בפרק זמן זה. הנהלת אינטל בארה"ב טרם החליטה אם להקים את המפעל בארץ. אי הוודאות השוררת בתעשיות עתירות הידע מעכב בשלב זה את החלטתה של אינטל.

מנהל מרכז ההשקעות בתמ"ס שמואל מרדכי אמר, כי הוא מקווה שהנפקת כתב האישור ולוח הזמנים שנקבע בו יהוו תמריץ להחלטה של אינטל להקמת המפעל בארץ.
