

מקצוע צבאי חדש נולד במלחמת אוסלו - "מתעד". בגיליון "במחנה" מ-8 בנובמבר דווח על פעילותם של המתעדים, חיילים המצטרפים אל מבצעי צה"ל כחלק מהמערך הלוחם ותפקידם לצלם ולתעד את כל מה שמתרחש.

התמונות שהם קולטים בעדשתם מסייעות לצה"ל להפריך טענות שווא של ערבים וחוסכות לישראל מיליוני שקלים עבור פיצויים. "אני רוצה להראות לעולם מה באמת קורה", אומר סמ"ר אלירן. כשחיילי יחידת התיעוד עומדים לצאת למבצע עליהם לבדוק את תקינות הפלאשים במצלמותיהם. הם לבושים באפודים מיוחדים המאפשרים להם גם לצלם וגם לאחוז בנשק. הם מצטרפים לתרגולות של הלוחמים. "התרגולת חשובה לנו. גם אנחנו רוצים להבין מה קורה ומה צריך לעשות כשאנחנו בפעילות", מסביר רכז המתעדים, סמ"ר אלירן.

היחידה הוקמה לפני כשנתיים והיא מורכבת מלוחמים יוצאי יחידות חי"ר. חיילי היחידה עברו הכשרה בת חודש של צילום ותיעוד מבצעי במצלמת וידאו-סטילס בהדרכת דובר צה"ל. חיילים אלה אמורים לצלם בזמן אמת את הפעילויות ואת המבצעים של צה"ל ברצועה. תא"ל צביקה פוגל, ראש מטה פיקוד הדרום, הסביר כי המטרה של הקמת היחידה, שנולדה בזמן מלחמת אוסלו, היא לחשוף את האמת בפני העולם ובפני אזרחי ישראל ולא להניח את השטח ל"תיעוד" הפלשתיני.

אחד מחיילי היחידה, סמל דביר, אמר כי לא כל אחד יכול להיות מתעד, ומבחינתו "תמונה אחת שווה יותר מאלף יריות".

נוסף על ערכם התקשורתי תורמים הצילומים לעניין המשפטי. סמ"ר אלירן סיפר "לפני כמה חודשים נהרס בית של שהיד. לפני שהרסו את הבית צילמנו אותו ריק. כשהפלשתינים תבעו את הצבא על זה שהרגנו אנשים שהיו בתוך הבית, התמונות עזרו להוכיח את הטענה של צה"ל".

תא"ל פוגל מסכם כי מבחינתו "מתעד צריך להיות מקצוע בצה"ל. בדיוק כמו צלף".
