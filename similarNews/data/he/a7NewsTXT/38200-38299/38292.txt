

נשיא ארה"ב ג'ורג' וו. בוש הבטיח אתמול להפעיל את "מלוא כוחו האדיר ועוצמתו של הצבא האמריקני נגד עיראק, אם יתעורר הצורך בכך", אך ציין כי לארה"ב אין כל שאיפות טריטוריאליות.

בנאום אותו נשא בבית הקברות הלאומי הצבאי בארלינגטון, לציון יום החיילים הוותיקים, אמר בוש: "הרודן העיראקי חייב להתפרק מכל נשקו, אחרת ארה"ב תעמוד בראש קואליציה שתפרק את הנשק ממנו".

בוש הוסיף כי במשך עשר שנים הצליחה עיראק להתחמק בעזרת "הונאה שיטתית", ולא נענשה על הפרות שהפרה את החלטות האו"ם. "המשחקים האלה נגמרו. סדאם חוסיין יתפרק מכל נשקו, והוא יוכיח שעשה זאת, אחרת אמריקה תעשה זאת".


