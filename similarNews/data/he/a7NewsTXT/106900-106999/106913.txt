

סיעת הליכוד הטילה משמעת סיעתית בעד התקציב ובעד משאל עם בועדת הכספים והחוקה. בסיעה התנהל דיון סוער במהלכו שאל שרון כיצד אפשר יהיה להתמודד בבחירות כשהוא תומך בהתנתקות והמורדים, כלשונו, מתנגדים לה.

סיעת הליכוד אישרה הערב ברוב של 16 חברים מול 11 את הצעתו של יו"ר הקואליציה גדעון סער להטלת משמעת סיעתית בעד התקציב ובעד משאל העם בוועדות הכספים והחוקה.

בדיון בסיעה שנסב על אופן הצבעתם של חברי ועדת הכספים מהליכוד אמר רה"מ שרון ל'נאמנים' העומדים להצביע נגד התקציב, כי הליכוד מפולג לשתי סיעות. "איך נוכל להתמודד בבחירות, כאשר אני תומך בהתנתקות ואתם מתנגדים?", שאל אותם.

ההחלטה בסיעה להטיל משמעת סיעתית בהצבעות בועדות הכספים והחוקה, הצעתו של יו"ר הקואליציה גדעון סער, התקבלה בניגוד לדעתו של שרון.

קודם לכן איים סער להתפטר מתפקידו אם הצעת הפשרה שהציע לא תתקבל. סער התנגד להדחתם של נציגי הליכוד בועדת הכספים והחלפתם באחרים שיהיו נכונים להצביע בעד התקציב.

בין המבקשים להדיח את חברי ועדת הכספים מטעם הליכוד היו השר נתניהו והשר שטרית שאמר כי "צריך להוציא את החברים. לא יעלה על הדעת שהליכוד יתאבד".

ח"כ מיכאל רצון הנמנה על חברי הכנסת נאמני ארץ ישראל אמר על הכוונה להדיח את חברי ועדת הכספי כי "אם יודחו חברי כנסת זהו חציית קו אדום, שינוי כללי המשחק ונגיב בהתאם".

ההחלטה לאפשר חופש הצבעה התקבלה בפגישה נוספת שהתקיימה בשעה 19.00 ביוזמת שרת החינוך לימור לבנת ושר התמ"ת אהוד אולמרט. (ר)
