

שר התחבורה מאיר שטרית התנתק ליום אחד מהשיגרה וביצע צניחה חופשית במנחת המטוסים בשדה תימן. אחוז התרגשות מהחוויה ענה לשאלות כתבנו משה פריאל בעיניני היום.

לא כל יום צונח שר בישראל צניחה ועוד חופשית. עשה את זה היום שר התחבורה מאיר שטרית כאורחו
של ראש מועצת עומר פיני בדש. כתבנו בדרום משה פריאל מדווח.

שטרית בן ה-56 בוגר יחידת 890 צנחנים מחזור 1968 מספר אישי 2054778 עלה היום לגובה של 4 קילומטר וצנח בפעם הראשונה צניחה חופשית.

לאחר גלגול קצר על הקרקע והערה של כתבנו "שאפילו הרוח משכה אותו ימינה" סיפר השר בהתרגשות לאנשי התקשורת "חוץ מהרוח שהכתה בחוזקה ולהבא זה יילמד אותי לסגור את הצוארון עד הסוף זה היה כייפי, פשוט נהדר וכלל לא מפחיד".

"האם הצניחה שלך היום לא היתה בעקבות צניחתו של ראש הממשלה אתמול?" שאל את השר כתבנו. בתגובה אמר שטרית כי לדעתו "שרון לא צנח אתמול הוא עשה פשרה מחוכמת חכמה ונכונה כי הוא יודע כי התקציב יעבור. עוד לא קרה בהסטוריה של המדינה שתקציב נפל וממשלה נפלה בגלל תקציב. הדבר היחידי שיכולים להשיג המורדים אם הם יתנגדו לתקציב שיגרמו לכך שהממשלה תאלץ לשלם תשלומים הרבה יותר גדולים למפלגות החרדיות".

השר גם התייחס להתנהלותה של סיעת שינוי לקראת ההצבעה ואמר "שינוי נוהגת בצורה מטופשת. הם היו יוצאים גדולים אם היו יוצאים בקריאה לציבור ומודיעים שהם תומכים ללא תנאי בתקציב, כך הם ימנעו הזרמת כספים לחרדים ויישמו את מה שהם מטיפים. אולם כנראה הם לא רואים את מה שמונח ממש לפני עיניהם."

עוד הוסיף השר בדבריו לכתבנו "אני מקווה שבעקבות ההחלטה של אתמול הליכוד יתחיל להמריא מחדש כי יש לו תמיכה רחבה בציבור ואם ההתנתקות תבוצע התמיכה תוכפל".

כתבנו מציין כי מאוחר יותר עלה השר שטרית על מטוס זעיר שאותו הטיס פיני בדש עצמו לסיבוב תצפית על מרחבי הננגב.

