

שנתיים לאחר שארגון 'יד לאחים' הביא לסגירת המוקד המיסיונרי ברחוב אסתר המלכה בעיר, חשפו פעילי האגף למאבק במיסיון מאחז של שלוחת כנסיית 'בית עמנואל' אותה מפעילים 'היהודים המשיחיים' ברחוב יהודית בעיר.

'השקט התעשייתי' ששרר בשנתיים האחרונות בעיר בני ברק בכל הקשור לפעילות מיסיונרית, הופר. לאחר שפעילי 'יד לאחים' הביאו לסגירת הסניף המיסיונרי ברחוב אסתר המלכה, עלו אנשי המעקב של האגף למאבק במיסיון על מאחז מיסיונרי חדש הפועל ברחוב יהודית.

ע"פ הפרטים שבידי אנשי ארגון 'יד לאחים' עולה כי המאחז המיסיונרי שהתנחל בלב בני ברק מופעל בידי יהודים משיחיים, כשלוחה של כנסיית 'בית עמנואל' הידועה והממוקמת ביפו. מדי שבוע מקיימים המיסיונרים אסיפה במקום לקריאת כתבים מיסיונריים.

הרב שלום דב ליפשיץ, יו"ר יד לאחים, אמר השבוע: "אנו נוקטים בכל הפעולות הלגיטימיות הנדרשות כדי להביא לסגירת המקום. אין לנו ספק שהשכנים המתגוררים בסמיכות למקום בו פועלים המיסיונרים, יקיאו מתוכם את הנגע שפשה ברחובם"

בישיבת הסיכום החודשית שנערכה באגף למאבק במיסיון נמסר מפי אנשי סניף 'יד לאחים' ברמת-גן על מרכז חדש של כת האדוונטיסטים ברח' ביאליק 32 בעיר. הכת מורכבת ממיסיונרים שמציגים עצמם כ'שומרי שבת'. מרכז פעילות ההטפה שלהם היא הגדרתם בידי עצמם כ"מקדשי היום השביעי" כביכול, ובכך מטעים את הציבור בסוברו כי מדובר ביהודים כשרים 'העובדים את ה' בדרכם'.
בישיבה סוכמו דרכי המאבק למניעת המשך פעילות הכת בעיר.

על הצלחות נוספות במאבק בכתות ובמסיון מסרו נציגי שלוחת האגף למאבק במיסיון בנתניה. לדבריהם לאחר שהביאו לסגירת מוקד המסיון במלון פאלאס בעיר, העתיקו המסיונרים הנימנים עם כת עדי ה' את פעילותם למסעדת קזנובה ברחוב אוסישקין. לאחר שאנשי יד לאחים פעלו נגדם גם באותו אתר, המוקד נסגר לצמיתות. כן נסגרו בנתניה מוקדים של היהודים המשיחיים שפעלו ברחוב רזיאל וברחוב איכילוב.
