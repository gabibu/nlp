

האגודה 'זכות הציבור לדעת' תקבל בכנס ירושלים , הכנס הלאומי - כלכלי בחסות העיתון 'בשבע', את פרס הכנס ע"י אמנון נדב המנהל לשעבר של תחנת הרדיו קול ישראל.

אגודת 'זכות הציבור לדעת' בראשות פרופסור אלי פולק זוכה בפרס כנס ירושלים על פעילותה רבת השנים בתחום ההגנה על זכויות האזרח, כך נאמר בנימוקים להענקת הפרס לאגודה.

אגודת 'לדעת' נוסדה לפני עשור. באותם ימים, לא היה פיקוח ציבורי נאות על שוק התקשורת, ולא הייתה הגנה ראויה על ציבור צרכני התקשורת והתקשורת הישראלית נהנתה מפעילות שלטונית ללא מצרים וללא איזונים.

כיום, בעקבות פעילות האגודה, ברור לכל, שביקורת תקשורת היא אבן יסוד של חברה דמוקרטית מתקדמת. ההתחשבות בציבור צרכני התקשורת אף היא השתפרה בצורה ניכרת. אגודת 'לדעת' פתחה את שעריה בפני ציבור צרכני התקשורת, וייצגה ציבור זה בנחישות בפני גופי התקשורת. היא הגנה במשך כל השנים על הממונים על קבילות הציבור ברשויות השידור השונות ואף הבטיחה בפעילותה הפרלמנטרית שסמכויות הממונים תהיינה מורחבות למדי, כדי שיוכלו לטפל בכל תלונה ראויה מטעם הצבור.

הממונים על הקבילות ברשות השידור וברשות השנייה ציינו לשבח את תרומתה הייחודית של האגודה להעלאת רמת הביקורת התקשורתית בישראל. רק בשנה החולפת הביאה פעילות האגודה למינוי ממונה קבילות לגל"צ.

פעילות האגודה מתפרסת ע"פ תחומי תקשורת רבים : חוק סיווג וסימון משדרים שהועבר בכנסת הוא יוזמה של האגודה. חבריה כיהנו במועצת הרשות השנייה, במליאת רשות השידור ואף ב'ועדת פלד', ורישומם ניכר בגופים אלה. האגודה פעלה נמרצות להבטחת מדיניות שמיים תקשורתיים פתוחים והגנה בפני בג"ץ על תחנות השידור הלא מורשות.

מארגני כנס ירושלים בחרו באמנון נדב להעניק לאגודה את פרס הכנס, לאור פעילותו הענפה בתחום התקשורת בישראל ובייחוד לאור העובדה כי מקבלי הפרס משמשים "ככלב השמירה" של החברה הישראלית מפני התקשורת הישראלית.

אמנון נדב שימש עיתונאי בתפקידים שונים יותר משלושים שנה וכמנהל קול ישראל במשך חמש עשרה שנים.

