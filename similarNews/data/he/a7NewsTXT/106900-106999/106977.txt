

בשנת 2004 חל גידול של 10% ביצוא ענף התכשיטים לעומת השנה שקדמה לה והסתכם בכ-385 מיליון דולרים. כך מסר יחיאל אסיה, מנכ"ל מכון היצוא. האיכות עולה וכך גם היצוא.

להערכת אסיה, יצוא ענף התכשיטים יגדל בשנת 2005 בכ-10% נוספים ויסתכם בכ-425 מיליוני דולרים.

אסיה ציין, כי מדובר ביצוא תכשיטי זהב ותכשיטי יהלומים, שגדל אשתקד ב-10% והסתכם ב-350 מיליוני דולרים; יצוא תכשיטי כסף, שגדל אשתקד בכ-14% והסתכם ב-11.5 מיליון דולר; וביצוא תכשיטי אופנה, שגדל אשתקד ב-10% והסתכם ב-23.1 מיליון דולר.

לדברי אסיה בשנה האחרונה חלה ירידה של כ-5% במספר החברות העוסקות בענף התכשיטים. מדובר ב-15 חברות שנסגרו בשנת 2004. כיום ישנן כ-300 חברות בענף התכשיטים. לעומת זאת, חל אשתקד גידול של כ-5% במספר יצואני התכשיטים, וכיום ישנם כ-250 יצואנים בענף. מתוכם כ-200 חברות המייצאות כל אחת מ-100 אלף דולרים ויותר לשנה. מתוכן - 50 חברות המייצאות כל אחת יותר מ-1 מליון דולר לשנה.

אסיה מציין, כי הגידול ביצוא ענף התכשיטים נובע מהעובדה שהיצרנים השכילו למצב את המוצר בהתאם לדרישות שוקי היעד הפוטנציאליים, לאפיין את קהלי המטרה ולערוך שינויים בעיצוב התכשיטים ובאיכותם. "העובדה שיצרני ענף התכשיטים השכילו לשלב יהלומים בתכשיטים, הפך את התכשיט הישראלי לבעל ערך מוסף וכדאי", אומר אסיה. כן השכילו יצואני התכשיטים לשים דגש על רמת הגימור, מתן השירות ולהתמודד בהצלחה במחיר המוצר.


מכון היצוא אף יצר קשר עם שתיים מחמש חברות ההפצה הגדולות בארה"ב, חברת בל-אורו (BELL-ORO) ו- ג'ול אמריקה, המייצגות את מרבית הרשתות הגדולות בארה"ב והקשורות עם רשתות מכירה בטלויזיה האמריקאית, האירופית והיפנית. מהלך שהיה בין אלה שסייעו להגדיל את יצוא התכשיטים לשם. קשר זה, גרם לגידול היצוא לארה"ב ולכניסתם של יצואנים חדשים למעגל הספקים לרשתות ענק אמריקאיות.

אסיה ציין, כי היקף ענף התכשיטים בארה"ב עומד על כ-400 מיליארד דולרים בשנה, כאשר יצואני התכשיטים מישראל מייצאים לשם בפחות מ-1%. לכן פוטנציאל יצוא ענף התכשיטים לארה"ב הינו בלתי מוגבל , אומר מנכ"ל מכון היצוא.

עוד נמסר כי מכון היצוא מתכנן להשתתף השנה בכ-9 תערוכות תכשיטים ברחבי העולם בארה"ב, באירופה ובאסיה ולהוציא משלחות לארה"ב ולגרמניה.
(ש)
