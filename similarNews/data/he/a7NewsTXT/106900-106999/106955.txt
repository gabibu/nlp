

"אני ממליץ לא לתכנן חתונות לחודשי הקיץ, האורחים שלכם לא יוכלו להגיע", אומר קצין בכיר לתושבי ישובים בצפון הנגב. האזור יכותר. מחסומים יוצבו גם בשדות. הכל כדי למנוע ממפגינים נגד העקירה להגיע לחבל קטיף.

צה"ל מתכוון לחסום את כל הדרכים המובילות לצפון הנגב בסביבות פסח ויום-העצמאות, כדי למנוע הגעת מתנגדי העקירה לאיזור. כך מסרו בשבוע שעבר אלוף פיקוד הדרום דן הראל ומפקדי
החטיבות ברצועה, בסדרת פגישות שקיימו עם ראשי מזכירויות וקציני הביטחון של יישובי צפון הנגב.

הפגישות היו סגורות, ונעשה מאמץ למנוע הדלפות מתוכן לכלי התקשורת. עם זאת, לכתבנו חגי הוברמן נודע שהקצינים הבכירים דיווחו, כי לקראת הנסיגה מתכוון צה"ל להציב מחסומים בכל הצמתים הראשיים המובילים לצפון הנגב, כמו צומת יד-מרדכי, שדרות, ניר-עם, נתיבות, נירים ואיזור חבל אשכול.

עוד מדווח כתבנו כי צה"ל גם יקים מחסומים בשדות, כדי למנוע ממתנגדי הנסיגה את האפשרות
לעקוף את המחסומים דרך השדות. "את המחסומים הללו לא ניתן יהיה לעבור אלא רק לתושבי האיזור שיציגו תעודות", אומרים בצה"ל.

כתבנו חגי הוברמן מציין כי דברי הקצינים הדאיגו מאד את נציגי היישובים, רובם קיבוצים ומושבים. באחד היישובים נשאל הקצין הבכיר מה יהיה עם חתונות המתוכננות לקיץ. תשובתו היתה: "אני ממליץ לא לתכנן חתונות לחודשי הקיץ, כי האורחים שלכם לא יוכלו להגיע". המתיישבים העלו שאלות רבות לגבי אורח החיים השוטף שלהם: כיצד יגיעו עובדי חוץ המתגוררים במקומות אחרים? כיצד יגיעו מורים, גננות, מטפלות וכו' שאינם תושבי היישוב למוסדות החינוך ביישובים? מה יהיה על העבודה החקלאית? איך יגיעו משאיות להוציא תוצרת חקלאית? כיצד יבוצעו האסיף והקטיף בשדות ובפרדסים? כיצד תצא סחורה ממפעלי תעשיה ביישובים השונים?

לכל השאלות הללו לא היו לקצינים תשובות ברורות. הם רק הבטיחו כי הצבא לא ישאיר את היישובים לנפשם, והם מתחייבים לתת פתרונות לכל הבעיות.


