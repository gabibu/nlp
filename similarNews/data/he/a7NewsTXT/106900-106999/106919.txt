

יו"ר האיחוד הלאומי בני אלון אומר כי היועץ המשפטי לממשלה "מהווה סכנה לדמוקרטיה". אלון מגיב על החלטת מזוז לשלוח לכלא מפגינים שיחסמו כבישים עפ"י סעיף המאפשר כליאת 'המורשעים' ל 20 שנה.

ח"כ בני אלון, יו"ר ה"איחוד הלאומי" אומר בתגובה להחלטת היועץ המשפטי לממשלה לשלוח לכלא את המפגינים שיחסמו כבישים: "במסע הפחדה והרתעה של עידוד מעצרים ללא משפט, ואיום ב-20 שנות מאסר על מפגינים לא אלימים, מנסה מר מזוז לסתום פיות".

כתבתנו רותי אברהם מוסרת כי לדברי אלון היועץ המשפטי מהווה "סכנה לדמוקרטיה".

"לא ראינו את גבורתו כשעצם עיניו כ"יס מן" ממושמע בחקירת שחיתויות האב שרון ובתפקוד עו"ד וייסגלס כמייצג הקזינו וכנושא ונותן עם הפלסטינים לפתוח את יריחו בניגוד לעמדת הצבא", אמר אלון.

דברי אלון מתייחסים להחלטה שקיבל מזוז בעקבות דיון שעסק בחסימת כבישים על ידי מתנגדי תכניתו המדינית של רה"מ. מזוז החליט להאשים את מתנגדי ההתנתקות שיחסמו כבישים ב 'סיכון חיים בנתיבי תעבורה', סעיף שעונשו מגיע עד 20 שנות מאסר.

הוא הבהיר כי הוא רואה במעשיהם של המפגינים חוסמי הכבישים 'עבירת אלימות חמורה'.

יצויין כי מעדות של מתנדב במשמר האזרחי עולה כי תסריט הבלהות של משטרת ישראל במסגרת יישום תכנית עקירת הישובים, הוא הגעתם של נהגי משאיות עם רכביהם לצמתים מרכזיים בארץ ונטישת המשאיות. בכך ייגרמו פקקי ענק במרכז הארץ.

במשטרה מעריכים כי הפגנות חסימת הכבישים יחריפו ביותר לקראת תאריך היעד ליישום העקירה.
(ר)
