

בהופעתו בפני וועדת החוץ והבטחון של הכנסת התייחס בדברים חריפים הרמטכ"ל משה יעלון לאופן פיטוריו וחשף אי התאמה בין גרסתו של מופז לזו של שרון.

הרמטכ"ל רב אלוף יעלון אמר כי בתחילה נאמר לו שההחלטה בעניינו התקבלה בשל התנגדותו לתכנית ההתנתקות, אולם מאוחר יותר אמר לו ראש הממשלה שרון, כי הוא נאלץ שלא להאריך את כהונתו רק בשל דרישתו של שר הבטחון שאול מופז.

יעלון ציטט את שרון שאמר שמופז הודיע לו שאין בינו לבין יעלון קשר ראוי המאפשר שיתוף פעולה המתחייב בעבודתם. שרון אמר ליעלון כי הוא כשלעצמו היה מעדיף להשאיר אותו בתפקידו לתקופה ארוכה יותר אך הוא נאלץ לקבל את דברי מופז ולפעול על פיהם.

יעלון אמר עוד, כי גם הטענה שניסו לשייך להחלטה להדיחו, כאילו הוא אינו יכול לבצע את השינויים המפליגים במבנה הצבא, משוללת כל בסיס. זאת כיוון שזמן קצר לפני ההודעה על הדחתו תיאם וסיכם יחד עם שר הבטחון על השינויים כולם.

יעלון תיאר את הדחתו כמסר שלילי אותו מעביר הדרג המדיני לשורות הצבא, שכן זו נעשתה ללא כל סיבה מוצדקת.

יצויין כי לקביעה הפוליטית שהוא מתנגד לתכנית ההתנתקות אין שחר והוא מעולם לא התבטא בעניין.

חבר הכנסת אורי אריאל, החבר בועדת חוץ וביטחון, אמר בעקבות דבריו החריפים של הרמטכ"ל על הדחתו כי "הדחתו של הרמטכ"ל היתה אות קלון לדמוקרטיה הישראלית שמתיימרת לייצג ממשלת ישראל. דבריו של הרמטכ"ל מוכיחים שוב כי גם אם המחיר הוא פגיעה קשה בצה"ל, כל מי שלא מיישר קו עם הדיקטטורה השלטונית - מוחלף".
(ש)
