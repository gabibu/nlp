

מבצע "ונהפוך הוא", תפילת ילדים לביטול גזירת ההתנתקות, יוצא לדרך. היום יקיימו ילדים יהודיים בכל רחבי העולם תפילות. המבצע הוא בברכת הראשון לציון הרב מרדכי אליהו.

היום (ג') יוצא לדרכו מבצע "ונהפוך הוא" לביטול גזירת ההתנתקות, הכולל תפילת ילדים מכל החוגים בעם ישראל. המבצע מכה גלים בכל רחבי הגלובוס, ומארגניו מספרים על היענות עצומה מכל החוגים בעם, ומחוגים יהודיים רבים הקיימים בחו"ל. "מה שהתחיל כיוזמה ספונטנית, ללא תקציב מיוחד ובמינימום אמצעים, הפך בשבועיים האחרונים לדבר עצום בגודלו ובלתי נתפס" סיפרה אחת ממארגנות המבצע לכתבתנו רותי אברהם. לדבריה מתקשרים אל המארגנים "יהודים נלהבים מארגנטינה, מרוסיה, ומהודו, שאהבו מאוד את הרעיון והבטיחו לעשות כל שביכולתם להביא את המודעה לעוד ועוד יהודים".

במהלך השבועיים האחרונים, מאז צאתו של "ונהפוך הוא" לאויר העולם, הוא זכה לתרגומים באנגלית, רוסית, צרפתית וספרדית. (המעוניינים לקבל תרגומים אלו, מוזמנים לשלוח בקשה במייל לכתובת bambibar@walla.com ).

המארגנים מבקשים שהציבור יתגייס להפצת המבצע כדי שלא יהיה ילד יהודי אחד שיפספס.

המבצע 'ונהפוך הוא - מפי עוללים ויונקים' זכה לברכת הראשון לציון הרב מרדכי אליהו, הרב יצחק גינזבורג, הרב אבינר הרב נתן בוקובזה ועוד רבים.

לקראת המבצע ביקשו המארגנים מ"כל אדם בוגר, שבאחריותו ילדים: גננות, הורים, מורים, סבים, סבתות, אחים, אחיות, קרובי משפחה וכו', יקבל על עצמו לומר יחד איתם בתאריך המדובר הלכות ופרקים על פי הנחיית הרבנים".

הפרקים וההלכות המדוברים הם:

1) פרקים כ', קנ' בתהילים.
2) הלכה ו' מהלכות שבת שו"ע סימן שכט: "נוכרים, שצרו על עיירות ישראל אם באו על עסקי ממון אין מחללין עליהם את השבת, ואם באו על עסקי נפשות ואפילו באו סתם ויש לחוש שמא באו על עסקי נפשות ואפילו עדיין לא באו אלא ממשמשים לבוא יוצאים עליהם בכלי זיין ומחללין עליהם את השבת. ובעיר הסמוכה לספר אפילו אינן רוצים לבוא אלא על עסקי תבן וקש, מחללין עליהם את השבת שמא ילכדו העיר, ומשם תהא הארץ נוחה ליכבש לפניהם."
3) אמירת הפסוק: "עוצו עצה ותופר דברו דבר ולא יקום כי עמנו א-ל".
4) בנוסף, יש לדאוג שכל ילד ייתן ביום זה פרוטה לצדקה.
לתפילה בצרפתית

