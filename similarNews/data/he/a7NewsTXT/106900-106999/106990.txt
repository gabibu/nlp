

לצד ההמלצה שהגישה פרקליטות מחוז ירושלים להגיש כתב אישום נגד חבר הכנסת בניזרי נשקלת בפרקליטות הגשת כתב אישום גם נגד הרב אלבז, ראש ישיבת 'אור החיים'.

חקירת החשדות נגד חבר הכנסת שלמה בניזרי עשויה להביא לכתב אישום נגד הרב ראובן אלבז, ראש ישיבת 'אור החיים'.

על פי החשד הנבדק בימים אלה בפרקליטות המדינה העביר חבר הכנסת בניזרי, בכהנו כשר העבודה, למקורבו, הקבלן משה סלע, מידע מהותי ביותר לקראת פרסום מכרזים להבאת עובדים זרים לישראל, זאת בתמורה למסכת הטבות אותן קיבל, כך על פי החשד.

חלק מההטבות המדוברות נגע לתרומות ענק לישיבתו של הרב אלבז, ממנהיגיה הרוחניים של תנועת ש"ס, המצוי בקשר רציף עם חבר הכנסת בניזרי שלמד בעבר בישיבתו.

על פי החשד, לבד מתרומות ומענקים לישיבת 'אור החיים' העביר הקבלן סלע כספים לבניזרי עצמו וכן העמיד לשימוש השר לשעבר ובני משפחתו את ריכבו המפואר.

באשר לבניזרי עצמו העבירה אתמול פרקליטות מחוז ירושלים המלצה להגיש נגדו כתב אישום בעבירות מרמה שוחד והפרת אמונים.
(ש)
