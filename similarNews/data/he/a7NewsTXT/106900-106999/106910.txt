

מדו"ח הועדה הלאומית לזכויות האדם בצרפת עולה כי חלה עליה משמעותית במספר התקריות האנטישמיות. השר שרנסקי אומר כי זו אינה רק בעיה 'יהודית' אלא 'סנונית ראשונה' המלמדת על איום הנשקף ליציבות החברה.

הועדה הלאומית לזכויות האדם בצרפת מגישה היום דו"ח ממנו עולים מימצאים מדאיגים על עלייה של עשרות אחוזים במספר התקריות האנטישמיות.

כתבתנו רותי אברהם מוסרת כי לפי מימצאי הדו"ח עלה מס' התקריות האנטישמיות מ 600 בשנת 03 ל 970 ב 04.

השר לעניני תפוצות חברה וירושלים נתן שרנסקי אומר בתגובה כי ה"אנטישמיות היא תמיד רק סנונית ראשונה המלמדת על סכנה ליציבות החברה ומאיימת על מרקם החברה הדמוקרטית".

לדבריו "האנטישמיות איננה בעיה של היהודים, היא תופעה שתמיד מעידה על מתח חברתי, שיש לטפל בו, בטרם תתפשט השנאה ותחתור תחת אושיות הדמוקרטיה".

"ידוע לנו ששלטונות צרפת מטפלים בגילויי האנטישמיות בנחרצות במישור המשפטי והחינוכי", הוא אומר, "ודווקא לאור זאת הגידול המשמעותי במספר התקריות, חרף פעילות השלטון, אומר דרשני".

שרנסקי מוסיף כי גידול נרשם גם במספר התקריות נגד הערבים בצרפת אך בהתחשב בגודלה של האוכלוסייה המוסלמית לעומת הקהילה היהודית, הרי שבקרב היהודים אחוז הנפגעים גבוה בסדרי גודל, ויוצר תחושת איום בכל בית.
