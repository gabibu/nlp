

יו"ר מרכז השלטון המקומי, עדי אלדר, מברך על המשך המגמה של ירידה בכמות חריגות השכר, לכאורה, ברשויות המקומיות. אלדר אמר כי המשך מגמת הירידה בחריגות השכר יסייע לרשויות המקומיות במאבקן לצאת מהמשבר בו הן מצויות.

אלדר ציין כי תופעת הירידה במספר החריגות היא עקבית, לאורך שנים, וכי מגמה זו מראה על בגרות ברשויות המקומיות ועל רצונן להתנהל בפרמטרים של מינהל תקין. "בכירי הרשויות המקומיות משתכרים ברמות שכר הנהוגות גם בממשלה. למרות הרינונים וריבוי הפרסומים על שכר גבוה ומנופח ברשויות המקומיות לא מתקרב אף אחד מ-100 אלף עובדי השלטון המקומי לרמה המזכירה את רמת
השכר של שיאני המגזר הציבורי כפי שמופיע בדו"ח הממונה על השכר", אמר אלדר.
