

מחשש לתסבוכת דיפלומטית מול האו"ם, מבקש היועץ המשפטי לממשלה לבטל הכרעת דין של בית המשפט המחוזי בירושלים. בית המשפט ביקש לבטל השתלטות האו"ם על מבנה פרטי בירושלים.


ראשיתו של האירוע בהשתלטות אחד מארגוניו של האו"ם בירושלים על מבנה במזרח ירושלים השייך לאדם בשם ראובן פאול. פאול פנה לבית המשפט בדרישה להורות לאו"ם לפנות את אנשיו מהמבנה השייך לו.

בתום דיון קבע בית המשפט המחוזי כי על האו"ם להוציא את אנשיו מהמקום, או לשלם לפאול פיצוי בסך של שני מיליון דולרים.

משנודע דבר החלטת בית המשפט ביקשו גורמים במשרד החוץ לבטל את פסק הדין שתואנה שיישומו עלול לפגוע בקשריה של ישראל עם ארגון האו"ם. משרד החוץ דרש להקפיא את יישום הכרעת בית המשפט על מנת לאפשר לערער עליו. בית המשפט נעתר לבקשת משרד החוץ והקפיא את יישום הפסק, אולם בעיני היועץ המשפטי לממשלה מני מזוז לא היה די בכך.

היועץ מזוז הציג בפני בית המשפט את המסמכים עליהם חתומה מדינת ישראל ולפיהם לאו"ם ולאירגוניו יש בישראל חסינות מפני הכרעות משפטיות. מסמך זה, טען מזוז, יש בכוחו כדי למחוק את הכרעת בית המשפט, ולא רק לבטלה. כיוון שכך, ביקש היועץ המשפטי מני מזוז מבית המשפט למחוק את הפסק ואף את התביעה כולה.

לאחר עיון בבקשתו זו של היועץ מזוז ובמסמכים שהציג, קבע בית המשפט המחוזי בירה כי אמנם קיימת חסינות משפטית לארגון האו"ם, על פי המסמכים עליהם חתומה מדינת ישראל, אולם אלה אינם כוללים ענייני משפט פרטי, בהם לא ניתן למחוק תביעות על מנת להכשיר את פעולותיו של האו"ם.

כתבנו שמעון כהן מדווח כי למרות קביעה זו של בית המשפט המחוזי, נחלץ שוב היועץ המשפטי מזוז לטיהורו של האו"ם והגיש ערעור על דברי בית המשפט תוך שהוא מבהיר את מניעי מאמציו במילים "לשאלה המדוברת יש השלכות נכבדות יחסי החוץ של ישראל".

לפי שעה מצויה בקשתו זו של מזוז לפני שלב הדיון בה.

כאן המקום להזכיר כי גם בעבר הוברר כי האו"ם מנסה לנצל את חסינותו המשפטית בישראל לצורך עבירות. לפני כארבעה חודשים דיווח כאן כתבנו על חשיפתו של נציג המפד"ל במועצת העיר ירושלים דוד הדרי את הבנייה הבלתי חוקית שביצע האו"ם ליד גבעת התחמושת. בירורו של הדרי העלה כי האו"ם מנצל את החסינות המשפטית שהקנתה לו מדינת ישראל, ועל כן מבצע את הבניה במתחם באין מפריע. כמו כן נחשף אז חששם של משרד החוץ, משרד היועץ המשפטי לממשלה ועיריית ירושלים מלהתעמת עם ארגון האומות המאוחדות בפרשה זו.

לסיפור המלא: האו"ם מעל החוק - פרק א'

גם באירוע הנוכחי פנה הדרי ליועץ המשפטי לממשלה במכתב בו דרש שבמקום לסייע למציאות בה האו"ם עומד מעל החוק הישראלי, ונהנה מחסינות משפטית על פעולותיו, יפעל מזוז לשינוי חסינות משפטית זו.

"זה הזמן לבדוק מחדש את התחייבויותינו כלפי האו"ם ולדרוש כי החסינות המשפטית תינתן אך ורק כאשר פעילות האו"ם מתבצעת כדת וכדין, בתום לב ומבלי שניתנה על כך אזהרה מצד הרשויות הרלוונטיות. יש להבהיר לאו"ם כי החסינות המשפטית המוענקת להם במדינת ישראל, אינה מצדיקה "צפצוף מתמשך" על חוקי מדינת ישראל ופגיעה בריבונותה", כותב הדרי.

הדרי. להפסיק את הצפצוף על החוקבמכתבו מתייחס הדרי גם לאירוע הקודם אותו חשף, אירוע בניית המתחם ליד גבעת התחמושת, מבלי לקבל את האישורים המתחייבים בחוק. "במקרה דומה, במהלך החודשים האחרונים, נחשפתי לעובדה כי האו"ם בנה בניה בלתי חוקית בשכונת מעלות דפנה בירושלים, מבלי לקבל על כך כל אישור או רישיון מעיריית ירושלים, תוך צפצוף בוטה על חוקי מדינת ישראל. על אף פניותיי הרבות בנושא, ועל אף צווי הפסקת עבודה שנחתמו כדין, המשיך האו"ם לפעול ככל העולה על רוחו וזאת בשל אותה חסינות משפטית המוענקת לו ע"י מדינת ישראל", כתב.


נזכיר כי בקשתו של היועץ המשפטי מזוז למחוק את התלונה נגד האו"ם עומדת כעת לפני דיון בבית המשפט.
(ש)
