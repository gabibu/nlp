

נס אירע הלילה במושב מאור סמוך לחדרה לאחר שמחבל חמוש חדר אל אחד הבתים, תוך שהוא יורה לכל עבר. המחבל נתקל במעצור בנשקו. בעל הבית השליך לעברו חפצים שונים ולאחר מכן נמלטו בני הזוג מביתם. המחבל התבצר בבית וכעבור שלש שעות נורה ונהרג בידי כוחות הבטחון.

סמוך לשעה 1:00 בלילה חדר המחבל אל אחד הבתים בשולי המושב , ליד בקה אל-גרבייה, מזרחית לחדרה, רק כ-10 קילומטרים מקיבוץ מצר. בעל הדירה, רולנד מורי, ישן באותו זמן בחדר השינה, אשתו פטריסיה צפתה בטלוויזיה בסלון. דלת הבית לא הייתה נעולה. המחבל נכנס לבית, ירה שתי יריות ונתקל במעצור בנשקו.

רולנד התעורר לשמע היריות, רץ לסלון וראה את המחבל מנסה לדרוך שוב את הנשק. בגילוי תושיה מפתיע החל מורי להשליך לעבר המחבל חפצים שונים תוך כדי שהוא קורא לאשתו לברוח החוצה.
תושבי המושב נדרשו להיכנס אל בתיהם, להסתגר שם ולהישאר בעלטה. כוחות גדולים של צה"ל, מג"ב ומשטרה כיתרו את הבית. לאחר כשלש שעות של מצור התקרב המחבל אל פתח הבית, נורה מצרור יריות ונהרג.

על גופת המחבל נמצא רובה קלצ'ניקוב, אפוד ובו ארבע מחסניות מלאות.

שעות אחדות קודם לכן, סוכל פיגוע התאבדות. חיילי גדוד "נחשון" ירו למוות במחבל שנשא בתיק על גבו מטען חבלה גדול, בנחל כנה סמוך לשכם.

הכוח, שהיה פרוס בפעילות מבצעית בנחל בעקבות מידע מודיעיני שהגיע אודות ניסיון של מחבל מתאבד לצאת מאזור שכם לפיגוע. החיילים זיהו את המחבל וירו לעברו. הכדורים פגעו בתיק שעל גבו והוא התפוצץ עם המטען ונהרג מול עיני החיילים.
