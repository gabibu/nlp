

החל מהיום יידרשו כל חברות התעופה והספינות המסחריות להגיש לשירות ההגירה וההתאזרחות של ארה"ב רשימה מפורטת עם שמות ומידע אחר על הנוסעים העומדים להיכנס לארה"ב או לצאת ממנה, עוד לפני שהמטוס או הספינה הספיקו לצאת מתחומיה, כך הודיע אתמול שירות ההגירה האמריקאי בהודעה מטעמו.

על פי האמור בהודעת המשרד מדובר בצעד נוסף להגברת הבטיחות והביטחון הלאומי. כמו כן צוין כי הוא מיושם לאחר אישורו בקונגרס בעקבות הפיגועים ב-11 בספטמבר 2001.

הפרטים על כל נוסע אותם יצטרכו חברת התעופה או הספנות למסור לשירות ההגירה הם כמו שם מלא, תאריך לידה, אזרחות, מין, מספר דרכון ומדינה בה הונפק, וכן שם המדינה בה הוא מתגורר, מספר אשרת הכניסה, והכתובת בה אמור הנוסע לשהות בביקורו בארה"ב.

מלבד נתונים אלה, עשויים השלטונות האמריקנים לדרוש מידע נוסף, אם כך יחליט שר המשפטים, בתאום עם שר החוץ ושר האוצר.
