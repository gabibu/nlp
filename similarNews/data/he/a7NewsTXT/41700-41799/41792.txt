

שר התחבורה צחי הנגבי ושר האוצר סילבן שלום מינו ועדת ערר מיוחדת שתדון בפניות של בעלי רכב המבקשים לערער על גביית האגרה בכביש חוצה ישראל.

על פי חוק כביש האגרה מי שרואה עצמו נפגע מהפעלת החוק רשאי בתוך 30 יום ממועד קבלת ההודעה על החיוב לערער בפני ועדת הערר.

בראש ועדת הערר עומד עו"ד אילן בומבך, וחברים בה עו"ד עופר גמליאל ומנהל אגף הכלכלה בחברת חוצה ישראל ניצן יוצר.

בתחילת השבוע החלה חברת "דרך ארץ", המפעילה את כביש חוצה ישראל, לגבות אגרה בכביש בקטעים ממנו שנפתחו עד כה.

מדובר בשני קטעי כביש באורך של 31 קילומטרים, החל מקיבוץ איל ועד מחלף בן שמן.

חיוב כלי הרכב יתבצע באופן אוטומטי. כל כלי רכב שיכנס לכביש יחלוף על פני שערים אלקטרוניים שיזהו את לוחיות הרישוי, והחיוב יגיע ישירות לבית הנהג.

תעריפי האגרה משתנים לפי סוג הרכב ומרחק הנסיעה. כך, למשל, נסיעה ברכב פרטי עד שלושה קטעים מהכביש (מרמלה ועד כפר סבא) תחויב בתעריף מוזל של 6.51 שקלים, וזאת לבעלי רכב שירכשו מנוי. מי שאינו מנוי ישלם 12.87 שקלים.

חוק האגרה מאפשר לחברת "דרך ארץ" להטיל סנקציות על בעלי רכב שלא ישלמו את האגרה וכן הוא מאפשר לרשות הרישוי שלא לחדש את רשיון הנהיגה של נהגים שהתעלמו מחובתם לשלם את אגרת הנסיעה בכביש.
