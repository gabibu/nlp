

ועדת "ערר פרסומות" של הרשות השניה, בראשותו של מנכ"ל הרשות מוטי שקלאר, החליטה אתמול, יום שלישי, להגביל את שידור התשדיר המעודד חגירת חגורות בטיחות, והוא ישודר רק לאחר השעה 22.00.

ההחלטה התקבלה בעקבות ערעור שהגישה לשכת הפרסום הממשלתית על החלטתה הקודמת של הרשות, אשר הגבילה את שידור התשדיר מלשדר אותו בסמוך לתכניות ילדים.

בעקבות פניות ציבור רבות שהתקבלו ברשות החליט מנכ"ל הרשות כי למרות שישנו אינטרס ציבורי וחשיבות רבה בקידום נושא הבטיחות בדרכים, חגירת חגורות וחינוך האנשים לכך, הרי שלאור אופיו של התשדיר יש להגביל את שעות שידורו.

עוד נמסר כי המנכ"ל מצא שיש בתשדיר זה אלמנט של הפחדה קשה הנושא אופי קיצוני יותר מהתשדירים ששודרו בעבר ושעסקו בנושא זה. ההמחשה הוויזואלית של שלבי התאונה בתשדיר, יש בה כדי לגרום לתחושת זעזוע קשה ולפגיעה קשה ברגשות של ציבור הצופים בכלל ושל קהל הילדים בפרט. לכן הוחלט לשדר את התשדיר רק לאחר השעה 22.00.
