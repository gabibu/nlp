

במסיבת עיתונאים שקיימה אתמול שרת החינוך לימור לבנת הודיעה השרה כי לראשונה בתולדות משרד החינוך פרסם המשרד מכרזים למסעות התלמידים לפולין. השרה לבנת ציינה כי מטרת המכרזים להוזיל את עלויות המסע לתלמידים, כך שתלמידים רבים יותר יוכלו להצטרף למסע. מדי שנה יוצאים כ-14,000 עד 20,000 תלמידים למסע לפולין. מקצתם (4,000) יוצאים באמצעות משלחות ממלכתיות, היוצאות מטעם מינהל חברה ונוער במשרד החינוך, והאחרים יוצאים במשלחות עצמאיות המתארגנות באמצעות רשתות החינוך, הרשויות המקומיות או באמצעות התקשרות בתי ספר עם חברות המספקות שירותי טיסה, שירותי קרקע ושירותי הדרכה.

שרת החינוך אמרה כי היא רואה במסעות התלמידים לפולין ערך חינוכי ממדרגה עליונה.
"המסעות קושרים את התלמידים להיסטוריה, למורשת ולתרבות היהודית" אמרה השרה. במסגרת "המסע אל האין", אל מה שהיו לפנים קהילות יהודיות תוססות, אל בתי הכנסת ואל בתי העלמין חווים התלמידים חוויות רגשיות וערכיות. כל אלה חושפים בפני התלמידים תרבות יהודית עשירה ותוססת בת כאלף שנה".

לדעת השרה, לולא היה המסע לפולין כרוך בעלויות כספיות, שלא הכול יכולים לעמוד בהן, היה ראוי לכלול אותו בתכנית הלימודים של כיתות י"א או י"ב. מפני שהדבר בלתי אפשרי הוחלט למצוא דרך שבאמצעותה יוזלו עלויות המסע כדי שתלמידים רבים ככל האפשר יוכלו להצטרף אליו.

מנכ"לית המשרד רונית תירוש ציינה כי המכרז יקבע למעשה את העלות המרבית של המסעות לפולין. "גם להבא לא נחייב מנהלים לשגר משלחות של תלמידים לפולין דווקא באמצעות החברות שזכו במכרז. עם זאת לכשיקבעו המחירים המחייבים את החברות לא יוכלו מנהלי בתי הספר להתקשר עם חברות שיגבו מחירים גבוהים מאלה שנקבעו במכרז".

עוד הוסיפה תירוש כי פרסום המכרז יביא להגברת המודעות בקרב הורים לזכותם לדרוש ממנהלי בתי הספר לגבות עלויות שאינן עולות על אלה שנקבעו במכרז.
