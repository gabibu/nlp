

רה"מ עדכן את שרי הביטחון האוצר והחוץ וגם את ראשי מערכת הביטחון כי על פי סיכומים שהושגו בנושא העברת כספי המסים המגיעים לפי הסכמי פריז לערביי הרש"פ ושהוקפאו, תתחיל עכשיו, העברתם.

רה"מ עדכן את שרי הביטחון האוצר והחוץ וגם את ראשי מערכת הביטחון כי על פי סיכומים שהושגו בנושא העברת כספי המסים המגיעים לפי הסכמי פריז לערביי הרש"פ ושהוקפאו, תתחיל עכשיו, העברתם.

מדובר בהזרמה חודשית קבועה. ההזרמה מתחדשת לאחר שרה"מ הבטיח כי הוקם מנגנון פיקוח ובקרה שתפקידו יהיה לוודא כי כספים אלו לא יזרמו למימון טרור או לרכישת אמצעי לחימה.

מנגנון פיקוח זה מורכב מרואי חשבון אמריקניים וממומחים נוספים, שכבר הגיעו לרשות. הכספים יעברו לידי הממונה על האוצר סלאם פיאד, וזה כבר הזדרז להודיע כי הובטח לו שהכספים יגיעו לידיו בעוד עשרה ימים. כספים אלו מיועדים לתשלום משכורותיהם של עובדי הרשות ושל אנשי מנגנוני הביטחון, שכזכור, רבים מהם פועלים גם במסגרות ארגוני המחבלים.

גורמי ימין טענו כי לנוכח הגילויים של פרשיית גינוסר והידיעות הברורות כי ערפאת מממן את פעולות הטרור, תמוהה פעילותו של שרון בעניין. דוברים מ"האיחוד הלאומי" אומרים כי יעילותם של המנגנונים הללו תהיה זהה ליעילותם של מנגנונים שבאו לוודא כי ברובים שנתנו פרס ורבין לערפאת לא יירצחו יהודים.

אתמול התפרסם כי במהלך מבצע "שומרי המבצר", שבו נלכדו מסמכים רבים שהיו במתחם "הביטחון המסכל", התברר כי מצרכי יסוד ותרופות שהיו מיועדים לאוכלוסייה נגנבו בידיהם של בכירי הרשות.
תכתובת ענפה בסוגיה זאת נמצאת במסמכים הנושאים את התאריכים מהתקופה של השנים 96' עד 2002.

מהמסמכים התברר כי מצרכי היסוד שמחלק ארגון אונר"א לאוכלוסיית מחנות הפליטים מוצאים את דרכם אל סוחרי שוק שחור ברצועה. תרופות וציוד שתרמו לרשות מדינות ערביות במסגרת סיוע הומניטרי, נמכרים בבתי מרקחת פרטיים ובאחד השווקים ברצועה. על פי אותו מסמך מועלות טענות בעניין זה כלפי הרשות.

אל ראש מנגנון הביטחון המסכל רשיד אבו שבאכ הועברה תלונה מלשכת ערפאת בעניין שימוש בלתי נאות במצרכי מזון שמעבירים ערביי ישראל לרצועה.

יו"ר הוועדה לשמירת הקשר עם ערביי ישראל בלשכת ערפאת פוזי נימר דיווח כי ברצועה פועלות אגודות ללא רשיון, המשתמשות בתרומות ובמצרכי המזון המגיעים מערביי ישראל למטרות רווח. נימר ביקש מהמנגנון המסכל להפעילמנגנון בקרה ופיקוח הדוק יותר כדי למנוע תופעה זו.

על פי דיווח מנהלת התיאום והקישור מוכרת התופעה של גניבת סיוע הומניטרי מחו"ל, בעיקר דרך מעבר רפיח. מי שעומד מאחורי תופעה זו הוא שר האספקה של הרשות אבו עלי שאהין, מבכירי הפת"ח ברצועה, המקורב לערפאת, והמכונה "שר הגנבים". הגניבות מתבצעות בשיתוף פעולה בין אבו עלי שאהין לבין מנגנון הביטחון המסכל, החולש על המעברים.

המסמכים מצביעים על כך שהתופעה של גניבת מצרכים המגיעים כסיוע מהחוץ החלה להדאיג את בכירי הרשות ב 96', במיוחד על רקע הטענות שהועלו בפני שר האספקה, ולפיהן מצרכי היסוד הללו יוצאו גם לישראל ונמכרו בת"א. על רקע זה הועלתה הסוגיה בפני ערפאת ובפני יועצו לענייני כספים פואד שובאכי.

הללו הגו תכנית שבה מנגנוני הביטחון יחרימו מסוחרי השוק השחור את מצרכי היסוד שנגנבו ושנמכרו להם ויועברו למשרד האספקה, וגוף זה יחלקם בין היחידות הצבאיות ומנגנוני הביטחון "לטובת האינטרס הציבורי". ערפאת אישר בכתב ידו "הסדר" זה.

מתזכיר עדכני שהונפק בעשרה ביוני 2002, תזכיר המופנה אל ערפאת מאת שר האספקה, המעורב בעצמו בגניבות, וממסמכים נוספים שצורפו אליו, מסתבר כי "הסדר" זה לא שם קץ לתופעה ולבעיות הנובעות ממנה. מהמסמכים עולה כי מצרכי היסוד ממשיכים להימכר בשוק השחור.

משרד האספקה קיבל לידיו באופן רשמי סחורות שהחרים "הביטחון המסכל", שני גופים שבעצמם מעורבים בתופעת הגניבות.

ערפאת קיבל דיווח על הבעיה אך נמנע מלהנחות את הכפופים לו לפעול פעולה נחרצת נגד התופעה. זאת, ככל הנראה, בשל רתיעתו מעימות עם אישים ועם מוקדי כוח חזקים העומדים מאחוריה. גורם ביטחוני מסר כי פרשה זו היא ביטוי נוסף לתופעות רחבות היקף של שחיתות ממוסדת ברש"פ, הנחשפות במסמכי השלל.
