

החל מהיום מאחד מרכז ההשקעות במשרד התעשייה והמסחר טפסים. זאת לצורך ייעול והקלה על היזמים בעת קבלת האישור למפעל מאושר, כך מסר היום שר התעשייה והמסחר דני נווה.

לאחר קבלת האישור ל"מפעל מאושר", נדרש המפעל לדווח על שינויים הקשורים במישרין או בעקיפין לתוכנית ההשקעות. בפרט מחויב התאגיד ליצור קשר עם מרכז ההשקעות לפחות ב-2 מועדים במהלך השנה. בעת מועד קבלת אישור להארכת מועד ביצוע ומועד הגשת דו"ח תקופתי.

מרכז ההשקעות בדק ומצא כי ניתן לאחד בין הבקשות, כך שכצעד ייעול יוגש דו"ח בעת שהחברה מבקשת הארכת מועד ביצוע התוכנית.

בהזדמנות זו, לפני הארכת מועד ביצוע התוכנית, על החברה יהיה להצהיר על היקפי ההשקעות שכבר בוצעו והושלמו, עמידתה ביעדים המרכזיים על בסיסם אושר הפרויקט - תעסוקה, מחזור מכירות ועמידה בתנאי ההון.

מנהל מרכז ההשקעות שמואל מרדכי מציין, כי הדו"ח המבוקש נותן כלי בקרה נאותים לקבלת החלטות לגבי היקף, עיתוי ואופי המשך התמיכה בחברה.

שר התמ"ס דני נווה אמר היום, כי איחוד הטפסים יקטין סרבול מול היזמים ויסייע למרכז ההשקעות להגביר את הבקרה על עמידה ביעדי התוכנית.
