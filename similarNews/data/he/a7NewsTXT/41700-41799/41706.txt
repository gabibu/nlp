

חברי ועדת הבחירות המרכזית פסלו אמש לאחר חצות את רשימת בל"ד בראשותו של עזמי בשארה להתמודד בבחירות לכנסת, ברוב של 22 חברי ועדה שצדדו בפסילת בשארה ו- 19 שהתנגדו . 21 חברי ועדה צדדו בפסילת בל"ד ו- 20 התנגדו. לפני ההצבעה יו"ר הוועדה השופט מיכאל חשין ניסה למנוע את פסילתו של בשארה ואמר "אין מקום לפסול את ח"כ בשארה ואת מפלגתו בל"ד".

במהלך היום עסק בשארה בנסיונות למנוע את פסילתו "אין חוק המחייב לגנות פיגועי טרור" אמר בשארה "אף פעם לא הייתי ספציפי לגבי הכלים שבהם עליהם להשתמש. מעולם לא תמכתי במאבק מזוין, או בפעולה כזו או אחרת. היו טענות לגבי שלא גיניתי פעולות אבל הרי אין חוק שאני חייב לגנות כל פעולת טרור"הוסיף.

בשיחה עם כתב ערוץ 7 אמרה הפרופסור למשפטים רות גביזון כי כל פסילת מועמד לכנסת זקוקה עוד לאישור בית המשפט העליון, זאת לעומת ביטול פסילה שאינה מובאת לבית המשפט לאישור אלא אם מוגשת עתירה ספציפית בה נדרש שיקול דעת נוסף.

לשאלת כתבנו בעקבות הערכות משפטיות שפורסמו אמש, בהם הובעה הערכה כי בית המשפט עוד צפוי לשלול את מועמדות מרזל ולהתיר את זו של ח"כ טיבי ובשארה, אמרה פרופסור גביזון כי "האחריות היא על הספקולנטים בלבד. לדעתי יש לתת כבוד להחלטות בית המשפט. לי באופן אישי אין הערכות לגבי החלטות בית המשפט העליון והן תהיינה ענייניות בלבד".
