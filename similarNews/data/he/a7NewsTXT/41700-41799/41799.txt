

בכנס תשובה שערכה תנועת ש"ס בהיכל הספורט ביד אליהו הצליחה התנועה להציג מפגן כוח, עם נוכחות מרשימה של כ 15 אלף משתתפים, כך מדווח כתב ערוץ 7 משה פריאל, שנכח בכנס. לדבריו, משיחות ששוחח עם תומכי ש"ס המהלך שעשה אריה דרעי בשולחו לרב עובדיה יוסף מכתב תמיכה בתנועה עודד רבים מתומכיו לשוב לפעילות בתנועה.

שר הבריאות נסים דהן אמר לכתבנו כי "הרחוב הש"סניקי", שהיה רדום ושציפה לראות את צעדיו של דרעי, השתכנע, ועתה צופה הנהגת התנועה להתעוררות תמיכה בתנועה.

בשיחה לתכנית "בוקר ב-7" אומר שי וינר, עורך חדשות בערוץ 7, כי אם האינדיקציה של ש"ס למצבה בקרב בוחריה נשען על ההתעוררות בכנס הרי שהמפלגה "שיחקה אותה בגדול", כלשונו. וינר ציין כי מי שהזכיר את אריה דרעי היה דווקא יו"ר התנועה אלי ישי, באומרו כי "יש ידיד של כולנו, ואף שאיננו פה כבודו פה, והוא הרב אריה דרעי".

מילים אלו, אומר וינר, זכו למחיאות כפיים סוערות לזמן ממושך, וברור שכוונו לדרעי. עותקים ממכתב התמיכה שלו, שמוען לרב עובדיה יוסף, חולקו לכל באי הכנס.

וינר הוסיף כי היעדרו של דרעי מכנס זה מחויב המציאות משום שדרעי עדיין בסטטוס של אסיר ברישיון, והוא יישאר כך עד אוקטובר 03'. עד אז עליו להתייצב פעם בחודש בתחנת משטרה בקרבת מקום מגוריו, מצויד בתעודת זהות. החוק אוסר עליו להיות מעורב בעניינים פוליטיים, ציין.

כמי שמצוי בנעשה במפלגות החרדיות אומר וינר כי בשבועות האחרונים מובעת דאגה מהופעתה של דמות הסוחפת קהל בוחרים, והיא דמותו של ברוך מרזל, המשובץ במקום מס' 2 במפלגת "חירות". מרזל, אומר וינר, מקובל בעיני העולם החרדי כאיש חרדי משלהם, המתגורר בחברון.

בחתונת האדמו"ר מסדיגורא לפני כשבוע, מספר וינר, הוא התקבל בכבוד מלכים, וגם האדמו"ר מויז'ניץ, כשנפגש עמו השבוע בכותל, הרעיף עליו שבחים. ציבור גדול, אומר וינר, יצביע הפעם לא רק למפלגות חרדיות או לש"ס, אלא לברוך מרזל.
