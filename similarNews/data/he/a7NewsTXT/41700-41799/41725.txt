

הארכימנדריט אירינאוס ניסה לבצע מהלך לטיהור שמו בעיני שרי ממשלת ישראל לקראת ההצבעה לאשרור מינויו לפטריארך היווני, כך עולה ממידע שהגיע לשמעון כהן, כתב האינטרנט של ערוץ 7.

עורך הדין גלעד שר, המייצג, כזכור, את אירינאוס במאמץ להביא לאשרור מינויו הרשמי לפטריארך היווני, ניהל בימים האחרונים תרשומת בלתי רשמית עם שר המשפטים מאיר שטרית. בתרשומת זו סיכמו השניים על הסכם ולפיו תחדש הכנסייה היוונית את הסכם חכירת האדמות שבינה לבין מדינת ישראל למאה וחמישים השנים הבאות. הסכם זה יעסוק בקרקעות עליהן בנויים משרדי ממשלה, בית רה"מ, בית נשיא המדינה, הכנסת ומוסדות ציבור אחרים בירושלים.

לאחר חילופי המכתבים בנידון, העביר הארכימנדריט אירינאוס לעו"ד שר מכתב ובו אישר את המהלך, תוך שהוא מקפיד להימנע מלצרף למכתבו חתימה רשמית. את הסיכום הזה ביקש אירינאוס להשיג באמצעות עורך דינו, כדי להציג עצמו בפני שרי הממשלה כבעל נכונות וגישה חיובית כלפי מדינת ישראל ומוסדותיה.

נזכיר כי שינוי תדמית זה חשובה לאירינאוס כדי לטהר את שמו מדמות האנטישמי שדבקה בו, בעיקר לנוכח הפרסומים האחרונים בתקשורת הישראלית על קשרי הידידות החמים בינו לבין הרשות הפלשתינית והעומד בראשה יאסר ערפאת ותמיכתו בפעילות הטרור נגד מדינת ישראל.

פרט אחד לא צוין בפני השר שטרית בטרם החלה התרשומת בינו לבין עו"ד שר והוא עובדת קיומו של תצהיר ולפיו לא ניתן לבצע עסקאות נדל"ן באדמות הכנסייה היוונית ללא אישור חתום של כל שמונה עשר חברי ה"סינוד", הסמכות הדתית העליונה בכנסיה. קיום עובדה זו מערער על חוקיותו של הסיכום שהושג בין עו"ד שר לשר שטרית בברכתו של אירינאוס.

ההערכות הן כי כוונת אירינאוס הייתה להציג את הסיכום המדובר לחברי ה"סינוד" רק לאחר אשרור מינויו בממשלה. הצפי הוא שה"סינוד" היה מתנגד לסיכום, וכך היה עולה בידי אירינאוס לקבל את הכרת ישראל למינוי הפטריארך ולאחר מכן להציג את עצמו בפני ממשלת ישראל כמי שדחף ליישום הסכם החכירה אך לא עלה בידו בגלל חברי ה"סינוד" האחרים.

נזכיר כי ללא אשרורה זה של ממשלת ישראל שיצורף לכתבי המינוי אותם כבר קיבל מהרשות הפלשתינית ומממשלת ירדן, לא יקבל מעמדו של אירינאוס תוקף חוקי כפטריארך המסוגל לבצע מהלכים רשמיים במדינת ישראל.

ממידע שהגיע לכתבנו עולה כי לאחר שנודעה ליועץ המשפטי לממשלה תוכניתו זו של אירינאוס, שלח מכתב לשר המשפטים מכתב שבו הוא קובע כי המהלך אותו טוו שטרית ועו"ד גלעד שר אינו חוקי, זאת בשל קיומו של אותו תצהיר מטעם חברי ה"סינוד".

בקביעתו זו של רובינשטיין על אי-חוקיותו נקטע המהלך ונמנע ניסיון ההונאה שבטיהור שמו של אירינאוס.

ממשרד המשפטים נמסר כי בשלב זה הם "מסרבים להגיב בעניינה של הפטריארכיה היוונית עד שיהיה מידע מסודר להעבירו לציבור".

מלשכת היועץ המשפטי לממשלה ומלשכת עורך הדין גלעד שר טרם נמסרה תגובה לפרשה.

יצוין כי בשלב זה, נדחתה העלאת אשרור מינויו של אירינאוס בממשלה. ככל הנראה הסיבה לדחייה היא התנגדותם החריפה של השרים שהובעה בשיחה שקיימו בסוגיה עם ראש הממשלה אריאל שרון במשרדו.

כאן המקום להזכיר כי את מהלך ההתנגדות למינוי הוביל בסוף השבוע שעבר השר נתן שרנסקי שכפי שהודיע קודם לכן לערוץ 7 "מתנגד נחרצות למינויו של הפטריארך היווני", שוחח עם שרים ועם ראש הממשלה עוד בטרם הפגישה המדוברת בלשכתו והבהיר להם את חומרת העניין. פעולתו זו של השר תוך גיבוי וסיוע של שר החוץ בנימין נתניהו במהלך השיחה עם ראש הממשלה הביאה לדחיית ההצבעה בממשלה למועד מאוחר ולא ידוע.

כתב ערוץ 7 מזכיר כי לפני שבוע נחשפו באופן בלעדי באתר האינטרנט של ערוץ 7 שני מכתבים ששלח אירינאוס ליאסר ערפאת ובהם השתמש אירינאוס בביטויים אנטישמיים והביע את תמיכתו במאבק האלים שמנהל הרש"פ נגד אזרחי ישראל:

"...ולסיום אתה מודע לרגשות של שאט נפש וזלזול של כל אבות הקדושים של הכנסייה היוונית כלפי צאצאיהם של אלה שצלבו את ישו, הצולבים בפועל את עמך, ציונים-יהודים, כובשי הארץ הקדושה של פלשתין...

אנחנו מתפללים לאל האהבה לתת לך הצלחה ונצחון במאבק הקדוש הזה..."
