

ארגון החמאס עושה שימוש מאורגן באינטרנט כדי לאסוף מידע לשם ביצוע פיגועי טרור בשטחי ישראל, לרבות פיגועים בנשק ביולוגי. כמו כן מפעילה התנועה מחבל הממונה על העברת מידע בנושא מטענים דרך האינטרנט, כך עולה מכתב אישום שהוגש השבוע לבית המשפט הצבאי בעזה.

הנאשם, מחבל החמאס וליד מחמוד האשם אל-ארא, סולק מחברותו בארגון באוגוסט 02' לאחר שנתפס בשקר באשר לפעולות שאותן ביצע לכאורה.

לפי כתב האישום, בשנת 1994 עבר הנאשם אימון בנושא פירוק והרכבה של כלי נשק, וזאת ע"י שוטרים של הרשות. בשנת 1997 גויס לארגון "אל-כותלה אל-איסלאמיה" השייך לחמאס. מטעם ארגון "אל-כותלה" הוא נבחר למועצת הסטודנטים באוניברסיטה האיסלמית בעזה, ושימש שם כאחראי על הכספים. כמו כן הפיץ הנאשם כרוזים של תנועת החמאס בין כותלי האוניברסיטה.
הוא היה קשור למחבלים נוספים, שאף הם היו חברים במועצת הסטודנטים באוניברסיטה האיסלמית בעזה מטעם ארגון "אל-כותלה", לרבות ואא'ל עקילאן, ראמי חדר סעד, מוחמד דבאבש, מוהנד סווידאן ואוסאמה מוחמד חילס.

הוא החזיק ברשותו אמצעי לחימה לא חוקיים ואף השתתף בטרטור חיילינו בכך שאילץ אותם לבצע סיורים כיד לגלותו כשהוא חמוש ורעול פנים וחמוש בקלצ'ניקוב באזור תל אל-הווא. נוסף על כך התאמן הנאשם בירי ברובה קלצ'ניקוב והעביר רקטות "קסאם" למחבלי חמאס.
עוד מופיע בכתב האישום כי בחודש יוני 2002 פנה הישאם אל הנאשם, העובד בחנות מחשבים בשכונת רימאל בעזה, וביקש כי יסייע לאדם המעוניין לעבוד במחשב בביתו של הנאשם. הנאשם הסכים לכך.

למחרת הגיעו לביתו של הנאשם הישאם ומוחמד נסאר, מחבל חמאס שתפקידו להעביר לחמאס מידע על מטענים דרך האינטרנט.

נסאר שהה בביתו של הנאשם כשבועיים, והנאשם סיפק לו חדר עבור עבודתו הנ"ל ואף סייע לו בעבודתו באינטרנט. הנאשם ראה כיצד נסאר גולש באתרים שבהם מידע על אופן הכנת מטעני חבלה.

נוסף על כך הגיע לחנותו של הנאשם נסאר אבו מוחמד, מחבל חמאס נוסף, והנאשם הסביר לו כיצד אפשר להיכנס לאתר באינטרנט בלא שיישאר רישום על כך על גבי צג המחשב".

". . . שבוע לאחר האמור בפרט האישום הקודם פנה פעיל החמאס הצבאי הישאם אל הנאשם והביא עמו את זאהר נסאר, פעיל צבאי של החמאס. זאהר ביקש מהנאשם לחשוב כיצד לבצע פיגוע ביולוגי. הנאשם הסביר לו כי הדבר קשה וכי לשם כך יש צורך להיעזר בשירותי האינטרנט. הנאשם הוסיף כי תוצאותיו של פיגוע ביולוגי חמורות יותר מאלו של פיגוע רגיל.

הנאשם גלש באינטרנט הן במחשב בביתו והן ב"קפה-אינטרנט" סמוך לאוניברסיטה האיסלמית בעזה.
במסגרת איסוף המידע אחר נשק ביולוגי הנאשם אף פתח תיבת דואר אלקטרוני (majahed_qassam@hotmail.com)

לאחר שזאהר נהרג בחודש יולי 2002 יחד עם בכיר החמאס סלאח שחאדה הפסיק הנאשם את החיפוש".
