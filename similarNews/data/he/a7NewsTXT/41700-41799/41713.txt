

רכבת ישראל תפרסם במהלך חודש פברואר 2003 את קווי הרכבת הראשונים שיופעלו באמצעות חשמל, כך מסר מנכ"ל רכבת ישראל יוסי שניר.

כיום כל הרכבות הבינעירוניות של רכבת ישראל מונעות באמצעות מנוע דיזל, ואילו ברוב מדינות העולם הרכבות הבינעירוניות מונעות באמצעות חשמל.

בדיון שנערך ביחד עם שר התחבורה צחי הנגבי מסר שניר כי בפברואר 2003 תסיים רכבת ישראל את הכנת תכנית האב הארצית לחשמול הרכבת. התכנית תכלול את כל שלבי הביצוע ואת סדר העדיפויות של הקווים שיחושמלו, לקראת היציאה למכרזים של הפרויקט במרס 2003. לדבריו, הקו המחושמל הראשון יחל לפעול בעוד כשנתיים.

פרויקט חשמול הרכבת יבוצע בסיוע חברת ניהול ישראלית "תדם", שזכתה במכרז של רכבת ישראל, ובסיועה של חברת D.E. CONSULT מגרמניה. את החברה הזו בחרה באוגוסט 2002 רכבת ישראל כחברה שתתכנן את הפרויקט.

שניר ציין בפני שר התחבורה כי בכוונת רכבת ישראל להעביר את כל המערכות של הרכבת להפעלה באמצעות קווי מתח גבוה, דבר הדורש החלפה הדרגתית של הציוד המיושן וכן שדרוג של כל מערך הרכבות החדש. עלות החשמול של מסילת ברזל נעה בין 350 ל-400 אלף דולר לכל קילומטר של מסילה.

מנכ"ל הרכבת ציין כי הורה להפסיק לרכוש את הקרונועים לרכבת ישראל מאחר שאי אפשר להסב אותם לשימוש בחשמל. לדבריו, רכבת ישראל רוכשת מעתה רק ציוד שניתן להסב לשימוש בחשמל. יצוין כי בהסבת מערך הקרונות של הרכבת יש להחליף את הקטר בלבד, כך שניתן להמשיך ולהשתמש בקרונות הישנים לאחר הסבתם לשימוש בחשמל.

מנכ"ל משרד התחבורה סלמן בן ציון מסר כי לחשמול הרכבת יתרונות רבים ובהם: צמצום רמת זיהום האוויר, אפשרות להגדיל את מהירויות הרכבת, קיצור זמן התאוצה והבלימה של הרכבת, דבר המאפשר להגדיל את מספר הרכבות באזורים עירוניים, זמינות טובה יותר ברכישת הציוד וצמצום של ממש בעלויות האחזקה של הרכבת.
