

היום תחל המפד"ל את המו"מ הקואליציוני. בדעתה לבקש שני תיקים בממשלה, אחד מהם הוא תיק החינוך.

ח"כ זבולון אורלב, מהמפד"ל, אמר ביומן הצהריים של ערוץ 7 שאם בסופו של דבר יוצע למפלגה תיק זה בלבד, הוא יבקש אותו לעצמו כדי למצות את כישוריו בתחום זה. לדברי אורלב אין בכך קריאת תיגר על מנהיגותו של אפי איתם.

מפלגת ימין נוספת שמנהלת מו"מ עם הליכוד היא האיחוד הלאומי. צבי הנדל, מצוות המו"מ של האיחוד הלאומי, לא סתם את הגולל על חברות סיעתו בממשלה. לדברי הנדל, האיחוד הלאומי רצוי בקואליציה וחברותו בממשלה היא תנאי לאחדות.

הרב חנן פורת, איש מזכירות תקומה באיחוד הלאומי, אומר לערוץ 7 כי שאלת כניסתה של מפלגת האיחוד הלאומי צריכה להישקל שיקול ענייני. היעד, אומר פורת, אם יתאפשר הדבר, הוא להשתדל להשפיע מבפנים. עם זאת, אומר פורת, אם קווי היסוד של הממשלה יסתרו את הקו האדום של המפלגה, שהוא הקמת מדינה פלשתינית, אין להצטרף. מי שמצטרף לממשלה השואפת להקים מדינה פלשתינית הוא שותף למהלך ובוגד בעקרונות שלשמם נבחר. פורת הוסיף כי תנועה כמו האיחוד הלאומי, המבטאת בתוכה שילוב של חברים בעלי אידאולוגיה אמונית ושל חילוניים, צריכה לצמוח לכיוון לאומי ויהודי יותר כדי להיות בטווח הארוך אלטרנטיבה שלטונית לליכוד.
