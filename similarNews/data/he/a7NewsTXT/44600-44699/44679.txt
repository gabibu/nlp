

סרן שחר שמול הי"ד, בן 24 מירושלים, מפקד פלוגה בשריון, אשר נרצח ע"י צלף ערבי ברחבת המולד בבית לחם הועלה לדרגת רס"ן. כך נמסר מדובר צה"ל.

רצח המ"פ אירע זמן קצר לאחר פיצוץ מבוקר של מכונית פלשתינית שהיה חשד שמוטמן בה חומר חבלה. לאחר האירוע עזבו מרבית הכוחות את המקום, אולם סרן שחר שמול החליט להישאר במקום בראש כוח קטן בכדי לוודא שהאש שאחזה ברכב לא תאחז גם בבתי הפלשתינים שבמקום ותגרום לנזק במקום. באותה שעה ירה בסרן שמול מחבל פלשתיני ירייה אחת שפגעה בצווארו.

אבל כבד ירד על בית משפחת שמול בשכונת רמות בירושלים עם היוודע דבר נפילת הבן, סרן שחר ז"ל.
סרן שחר שמול ז"ל הועלה לדרגת רסן
- דובר צה
שחר היה מפקד פלוגה בחיל השיריון "אפשר להגדיר אותו בשתי מילים - חמוד ונשמה", אמר רב סרן שלום, שהיה מפקדו של שחר, בעת ששניהם פיקדו על פלוגת קורס מפקדי הטנקים בבית הספר לשריון. "לא היה מצב שמישהו היה עובד ושחר היה ישן. הוא היה הקצין היחיד שהייתי צריך לריב איתו כדי שיצא הביתה", אמר.

שחר למד בבית הספר התיכון אורט בשכונת מגוריו והוא בוגר מחזור ג' במסלול הביולוגי של שנת 1996. הוא החלל הראשון מקרב בוגרי בית הספר. ביום ד' כבר הוקמה פינת זכרון.

למורי בית הספר היו רק מילים טובות לומר על שחר: "הוא היה ערכי, תלמיד משכמו ומעלה", אמרה מילי שני, מנהלת פדגוגית בבית הספר ואחראית על התיכון "הוא היה ילד חביב במיוחד, בולט בטוב לבו ונכונותו לתרום, הוא היה אכפתי לסביבתו, תלמיד טוב שתמיד הסכים להתנדב".

סרן שחר שמול ז"ל הניח הורים אסתר ומשה ושני אחים.

הלוויתו תתקיים ככל הנראה רק מחר, מאחר שאביו ואחד מאחיו קיבלו את הידיעה המרה על מותו בעת ששהו בארה"ב וכעת הם עושים את דרכם חזרה לישראל. דובר צה"ל מוסר הערב כי סרן שחר שמול הועלה לדרגת רס"ן.

כאמצעי מניעה לחידוש מעשי טרור נוספים, נזכיר כי בראשית השבוע הורה שר הביטחון שאול מופז להטיל סגר מלא על כל שטחי יש"ע מאמש ועד ליום שישי ולבטל את כל ההקלות שניתנו לערביי הרש"פ לרגל חג הקרבן.

גורמי ביטחון מסרו אמש כי לידי ישראל הגיעו התראות יוצאות דופן בחומרתן על כוונת מחבלים לבצע פיגועים קשים בימים הקרובים. ממערכת הביטחון נמסר כי ההחלטה נועדה למנוע פיגועים רבים, הנמצאים בתכנון מתקדם.

אמש הודיע שר הביטחון שאול מופז בראיון שהעניק לניסים משעל בערוץ השני של הטלוויזיה, כי ביממה האחרונה סוכלו עשרה פיגועים.
