

שגרירי המדינות החברות בנאט"ו טרם הגיעו להחלטה, הלילה, לאחר דיון נוסף בבקשת טורקיה להגביר את ההגנה על גבולותיה לקראת סכסוך צבאי אפשרי עם עיראק, זאת כאשר צרפת, גרמניה ובלגיה מתנגדות לנקיטת אמצעי אבטחה לטורקיה.

מדובר בניסיון החמישי למצוא פתרון למשבר המאיים על הברית הצפון-אטלנטית.

שלוש המדינות המתנגדות סבורות כי כל צעד שייעשה כהכנה למתקפה אפשרית על עיראק יפגע במאמצים הדיפלומטיים, שמטרתם אכיפת פירוק הנשק העיראקי.

גם אמש נכשל כינוס החירום במועצת נאט"ו, ומקורות דיפלומטיים בבריסל דיווחו כי הדיון, שכונס בעקבות הווטו הצרפתי-גרמני-בלגי על בקשתה של ארה"ב להגן על טורקיה, ננעל ללא החלטות, לא נמצאה כל פשרה, מאחר והמחלוקות נותרו בעינן, הוחלט,איפוא, לקיים מחר פגישה נוספת.

הערב, יתכנסו שגרירי המדינות החברות בברית הצפון אטלנטית (נאט"ו) לפגישה שלישית בתוך יממה, בניסיון לפתור את המחלוקת בין חברות הברית בסוגיית הגנת טורקיה.

הפגישה באה בעקבות החלטת גרמניה, צרפת ובלגיה, החברות בארגון, להטיל וטו על בקשת ארה"ב להתחיל בהכנות להגנת טורקיה במקרה של מלחמה, בנימוק שהדבר יפגע במגעים הדיפלומטיים למניעת מלחמה.

מנכ"ל נאט"ו, ג'ורג' רוברטסון, דחה את הפגישה המתוכננת של מועצת הארגון להערב, כדי לנסות להגיע בזמן שנותר להסכמה באמצעות מגעים בלתי רשמיים. השגרירים נפגשו באופן לא רשמי בארוחת הצהריים. "רוברטסון חש שהוא זקוק לעוד זמן. הוא ניצל את ארוחת הצהריים והזמן שנוצר, בניסיון להגיע להסכמה", מסר גורם בארגון.

שר ההגנה האמריקאי, דונלד ראמספלד, כינה אתמול את הווטו שהטילו השלוש "חרפה" והתנהגות "בלתי נסלחת". נשיא ארה"ב, ג'ורג' בוש, אמר אמש כי הוא מאוכזב מעמדת צרפת.

סין הודיעה היום, כי היא תומכת ביוזמת גרמניה, צרפת ורוסיה להדק את משטר הפיקוח של האו"ם בעיראק, כדי לפרק את בגדד מנשק להשמדה המונית בדרכי שלום. נשיא סין, ז'יאנג זמין, הודיע על תמיכתו ביוזמה לעמיתו הצרפתי, ז'אק שיראק. "מלחמה אינה טובה לאיש. באחריותנו לנקוט באמצעים כדי למנוע מלחמה", צוטט זמין.

מנגד, עיראק דחתה היום כל אפשרות להציב בשטחה כוח או"ם, שיסייע לעבודת הפקחים. שר החוץ, נאג'י סאברי, אמר לעיתון "אל-חיאת" כי שום גורם לא הגיש הצעה כזאת לעיראק ובכל מקרה ארצו תדחה אותה.
