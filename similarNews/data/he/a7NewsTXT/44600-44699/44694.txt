

ראש הסי.אי.איי. ג'ורג' טנט אמר השבוע כי נקלטו שדרים בין טרוריסטים הקשורים לארגון אל קאעידה, וכי שדרים אלה לא היו "פטפוטים גרידא" אלא הם מהווים סכנה אמיתית.

"המידע שבידינו מצביע על תכניות שמטרתן לפגוע במטרות בשתי חזיתות - בארה"ב ובחצי האי ערב", אמר טנט בדיווח החצי שנתי לוועדת המודיעין של הסנאט האמריקני, בפניה העיד יחד עם מנהל האף.בי.איי. רוברט מילר.

"המידע מצביע על תכניות לפעולה כבר לקראת סוף החאג', כלומר עוד השבוע", הוא הוסיף. לדבריו, בין ההתקפות העלולות להתבצע נכלל גם "שימוש בפצצה לפיזור קרינה (הקרוי גם "פצצה מלוכלכת") ופיזור רעלים וכימיקלים".

"אני יכול לומר לכם כי למרות שעשינו צעדים גדולים במלחמה נגד הטרור, הסכנה מצד ארגון אל קאעידה עדיין קיימת", אמר טנט.

יש לזכור כי ארה"ב העלתה את רמת הסכנה ל"כתום", שהיא השניה בחומרתה, בשל הדיווחים על סכנה שהתקבלו ממקורות רבים "בעלי קשרים הדוקים עם ארגון אל קאעידה".

גם מנהל האף.בי.איי. רוברט מילר העיד על סכנות העומדות בפני ארה"ב, בעיקר מצד ארגון אל קאעידה.

גם שר החוץ האמריקני קולין פאוול דיבר אתמול בגנותו של ארגון אל קאעידה. פאוול אמר כי מסר שהתקבל לכאורה מאוסאמה בן לאדן בתחנת הטלוויזיה אל ג'זירה קושר בין ארגון אל קאעידה למשטר העירקי (ראה ידיעה נפרדת).

פאוול קיבל תמליל של ההודעה עוד בטרם זו שודרה. לדבריו, בהודעה נאמר כי בן לאדן פנה בדברים לבני העם העירקי "ודיבר על מאבקם, וכיצד הוא שותף של עירק". שר החוץ האמריקני סירב לציין כיצד קיבל את התמליל.

"אי אפשר יותר להתעלם מהקשר הזה בין הטרוריסטים לבין המדינות המפתחות נשק להשמדה המונית", הוסיף פאוול, שהעיד בפני ועדה של הסנאט האמריקני.

יש לציין כי פעמים רבות הכחישה עירק כי יש לה קשרים עם ארגון אל קאעידה או עם כל ארגון טרור אחר.
