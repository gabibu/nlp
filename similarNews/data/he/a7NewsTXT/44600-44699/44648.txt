

סיירת חדשה של משמר הגבול המתמחה בלחימה בפשיעה הקשה מוקמת בימים אלה במחוז הדרומי של המשטרה. בעקבות נתוני הפשיעה הגדלים במחוז, אישר, בנוסף לכך, לאחרונה מפכ"ל המשטרה תוספת של 72 תקנים לשוטרים במחוז.

עם מינויו לפי כארבעה חודשים של ניצב משה קראדי למפקד המחוז הדרומי של המשטרה, הוא יזם עבודת מטה לגבי נתוני הפשיעה במחוז, ביחס לכוח האדם הקיים. הממצאים הצביעו על מחסור בכוח אדם והם הוצגו לגורמים המקצועיים במטה הארצי, וכן בפני מפכ"ל המשטרה רנ"צ שלמה אהרונישקי והשר לביטחון פנים עוזי לנדאו. נוסף לממצאים צורפו גם המלצות לדרכי התמודדות עם הפשיעה הגוברת במחוז הדרומי.

מפכ"ל המשטרה קיים מספר דיונים עם ניצב קראדי, שהתבססו על ממצאי והמלצות עבודת המטה של המחוז. בעקבות דיונים אלה אישר לאחרונה המפכ"ל תוספת תקנים של 72 שוטרים למחוז. התקנים החדשים מיועדים בעיקר ליחידות לוחמות, העוסקות בתחום הפשיעה וכן לשיפור שירותי המשטרה לציבור.

רנ"צ אהרונישקי גם קיבל את המלצת מפקד המחוז הדרומי על הקמת סיירת מג"ב מחוזית ללחימה בפשיעה הקשה. המפכ"ל אישר את הקמת הסיירת, שתיקרא סג"מ 5. בימים אלה החלה הקמת סיירת, ועם השלמת האימונים וההכשרה של לוחמיה היא תתחיל בחודש אפריל הקרוב בפעילות מבצעית.
