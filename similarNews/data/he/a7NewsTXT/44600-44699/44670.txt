

לקראת "חג הקורבן" הלשכה המרכזית לסטטיסטיקה מציגה נתונים על האוכלוסיה המוסלמית בישראל:
- בתחילת 2003 למעלה ממיליון מוסלמים חיים בישראל.
- 42 אחוזים מהאוכלוסיה המוסלמית בישראל - ילדים מתחת לגיל 15.
- כמעט 40 אחוזים מהמוסלמים גרים במחוז הצפון.

לקראת חג הקורבן שחל היום יצאו למכה כ-5,400 מוסלמים ישראלים במהלך חודש ינואר השנה (כולל כ-800 מתושבי מזרח ירושלים). בשנה לפני כן יצאו למכה כ-4,700 מוסלמים ישראלים. על כך נמסר מדווח של ביקורת הגבולות.

מספר התושבים המוסלמים בישראל בתחילת שנת 2003 נאמד ב-1.037 מיליון נפשות, והם 15 אחוזים מכלל האוכלוסיה. על פי התחזיות, חלקה של האוכלוסיה המוסלמית יגדל ל-19 אחוזים (1.677 מיליון) מכלל האוכלוסיה בישראל לקראת סוף שנת 2020.

בתחילת שנת 2003 האוכלוסיה המוסלמית מהווה כ-82 אחוזים מכלל האוכלוסיה הערבית בישראל. על פי התחזית, חלקה של האוכלוסיה המוסלמית מכלל האוכלוסיה הערבית יגדל ל-85 אחוזים בשנת 2020

קצב הגידול השנתי הממוצע של האוכלוסיה המוסלמית בישראל בשנים האחרונות כפול מזה שבאוכלוסיה היהודית (3.6 אחוזים לעומת 1.8 אחוזים). קצב גידול זה הוא מהגבוהים בעולם, ואף גבוה יתר מזה של ארצות ערב השכנות. כמעט כל (96 אחוזים) הגידול באוכלוסיה המוסלמית נבע מגידול טבעי (לידות פחות פטירות). במהלך שנת 2002 נולדו בישראל מעל 35,000 תינוקות לאמהות מוסלמיות, מעל רסע (26 אחוזים) מסך כל התינוקות שנולדו בשנה זו.

מבנה גילים -
האוכלוסיה המוסלמית בישראל צעירה - 42 אחוזים ממנה הם ילדים בני 0-14, בהשוואה ל-26 אחוזים מקרב האוכלוסיה היהודית. לעומת זאת, אחוז בני 65 ומעלה מגיע ל-3 אחוזים מסך כל האוכלוסיה המוסלמית בישראל, בהשוואה ל-12 אחוזים באוכלוסיה היהודית.

משקי בית ומשפחות -
האוכלוסיה המוסלמית בישראל מתגוררת ב-173 אלף משקי בית בקירוב, המהווים כ-9 אחוזים מכלל משקי הבית בישראל. מספר נפשות במשק בית באוכלוסיה המוסלמית עומד על 5.4, בהשוואה ל-3.1 במשק בית באוכלוסיה היהודית. ברוב משקי הבית בקרב האוכלוסיה המוסלמית מתגוררת לפחות משפחה גרעינית אחת. כ-4 אחוזים בלבד מתגוררים אנשים בגפם או ללא קשר משפחתי, בעוד שבקרב האוכלוסיה היהודית שיעור משקי הבית ה"לא משפחתיים" הינו 22 אחוזים.

מרבית המשפחות בקרב האוכלוסיה המוסלמית הן בעלות מסנה משפחה מסורתי, הכולל זוג עם ילדים. 4.6 אחוזים בלבד הן משפחות חד הוריות בהן לפחות ילד/ה אחד בן 17ומטה.

פיזור גיאוגרפי -
ירושלים היא העיר עם ריכוז תושבים מוסלמים הגדול בישראל, מעל 200 אלף. הם מהווים כ-30 אחוזים מתושבי העיר, וכ-20 אחוזים מכלל האוכלוסיה המוסלמית במדינה.

רוב האוכלוסיה המוסלמית בישראל מתגוררת בישובים ערביים בהם מהווים רוב, בעיקר ישובים המונים פחות מ-20 אלף תושבים.

במחוז הצפון חיים כמעט 400 אלף תושבים מוסלמים במספר רב של ישובים, ובראשם העיר נצרת המונה מעל 40 אלף תושבים מוסלמים.

מעל 45 אלף מוסלמים בישראל מתגוררים מחוץ לישובי קבע מוכרים, כ-90 אחוזים מהם בנפת באר שבע, ורובם בדווים.
