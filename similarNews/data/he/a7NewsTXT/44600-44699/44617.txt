

שגריר עירק באו"ם מוחמד אל-דורי אמר אמש כי ארצו הסכימה לטיסות מטוסי הסיור מסוג U-2 בכל חלקי המדינה.

"עירק כבר הסכימה לטיסות מטוסי ה-U2, זו החלטה שהתקבלה בבגדאד", אמר אל-דורי לעיתונאים.
טיסות אלה היו אחת הדרישות שהציב ראש צוות הפקחים הנס בליקס וראש הסוכנות הבינלאומית לאנרגיה אטומית מוחמד אל באראדי בשיחותיהם האחרונות בבגדאד.

מהבית הלבן נמסר בתגובה כי הסכמתה של עירק לאו"ם להרשות ללא כל תנאים את טיסות הסיור של מטוסי ה-2 U- מעל שטחה אינה משנה את "השורה התחתונה", לפיה עירק חייבת להתפרק מנשקה, אמר דובר הבית הלבן.

"השורה התחתונה היא שהנשיא (בוש) רוצה בפירוק הנשק, וזה לא משנה את השורה התחתונה", אמר הדובר סקוט מקללאן. "ראינו בעבר כי מה שנעשה היום ללא כל תנאי, יהיה מותנה מחר".

הכנותיה הדיפלומטיות של ארה"ב למלחמה נמשכות. זלמן שובל, לשעבר שגריר ישראל בארה"ב, אמר לערוץ 7 כי למרות שארה"ב אינה זקוקה לתמיכת האו"ם, אין היא מעוניינת בהתנגדות או בהימנעות גורפת למהלך. לדבריו, ככל שעובר הזמן ההתנגדות הספונטנית והמאורגנת בעולם גוברת, וגם תרגילי ההשהיה העירקיים, אך הדבר אינו גורם לנשיא בוש להימנע מהפעולה המתוכננת. שובל מציין כי בעוד שבוע יהיה אפשר לראות כיצד ארה"ב מתנהלת מול האו"ם. בד בבד, לדבריו, ארה"ב משלימה בימים אלה את היערכות כוחותיה, ודעת הקהל האמריקנית, הוא מוסיף, תומכת באופן סולידי ויציב במהלך צבאי. שובל הוסיף כי ביומיים האחרונים התפרסמו תוצאותיו של סקר לפיו כ 60% מהציבור האמריקני תומך בשהייה מתמשכת של הצבא האמריקני בעירק אחרי המלחמה.

הנשיא בוש מאשים את נשיא עירק סאדאם חוסיין בהצבת כוחות צבאיים בתוך ריכוזים אזרחיים כדי שהאזרחים ישמשו להם כמגנים אנושיים במקרה של מלחמה. בכיר בבית הלבן אמר כי בוש ביסס את האשמותיו על מידע מודיעיני שהתקבל בארה"ב.

"תוך הפרת אמנת ז'נבה, סאדאם חוסיין מציב כוחות צבאיים בתוך ריכוזי אוכלוסייה אזרחית כדי להגן על החיילים שלו ולהאשים את כוחות הקואליציה במקרה של אבדות אזרחיות שהוא גורם להן", אמר בוש בנאום שנשא בתחנות שידור דתיות.

"סאדאם חוסיין רואה את בני העם העירקי כמגנים אנושיים, שאפשר לוותר עליהם כאשר הסבל שלהם משרת את מטרותיו", הוסיף בוש.

הנשיא האמריקני ציין כי אם ארה"ב תפתח במלחמה נגד עירק, "ננסה בכל דרך אפשרית לחסוך חיי חפים מפשע. העם העירקי איננו האויב שלנו.
