

תושב רצועת עזה שסירב לעצור במחסום משטרתי בעת בדיקת חפץ חשוד נידון אתמול בבית משפט השלום בבאר שבע לעבוד בתיקון גדרות ביטחון בישובו.

בכתב האישום נטען כי עדי עסיס, בן 26 מגני טל בגוש קטיף, נסע ב-16 במארס 2000 לעבר יישובו ונתקל בשוטר שהורה לו לעצור ליד מחסום כיסופים עד שכוחות הביטחון יסיימו לבדוק חפץ חשוד שהתגלה במקום. עסיס לא שעה להוראות השוטרים, הוא אמר להם: "אני לא עוצר בשביל אף אחד", עקף את החפץ החשוד והחל לנסוע בדרך עפר. השוטרים דיווחו על כך ברשת הקשר, ובמהלך הדרך נעצר עסיס במחסום דוקרנים שהניחו שוטרים לרוחב הכביש.

במסגרת הסדר טיעון הודה עסיס בביצוע העברה שיוחסה לו, הפרעה לשוטר במילוי תפקידו. שירות המבחן המליץ בפני בית המשפט להימנע מהרשעת הנאשם בפלילים, לאחר שהגיש לגביו תסקיר חיובי.

השופט דב מגד קיבל את המלצת שירות המבחן וקבע שעסיס ביצע את העברה, אך הוא לא יורשע בפלילים. השופט חייב את עסיס לעבוד 110שעות בתיקון גדרות הביטחון סביב יישובו, תחת השגחת רכז הביטחון. כמו כן, חייב אותו השופט לשלם 500  הוצאות המשפט.
