

בעקבות דברי הנשיא האיראני חתאמי כי מדינתו מבצעת פעילות להעשרת אורניום שנמצא באיראן, קראו בכירים באו"ם ובאיחוד האירופי לאיראן לחתום על פרוטוקול ביקורות בעל כללים נוקשים יותר.

נזכיר כי חתאמי אמר ביום ראשון, כי מטרתה של איראן היא לשלוט על כל מחזור הדלק הגרעיני, מכריית האורניום ועד להעשרתו, כדי לטפל בדלק גרעיני משומש.

איראן טוענת, כי מטרת תוכניתה היא לספק אנרגיה ל-65 מיליון אזרחיה, אך וושינגטון מאשימה אותה בקיום תוכניות חשאיות לפתח נשק גרעיני.

"יסייע מאוד לאיראן אם תחתום על פרוטוקול עם הסוכנות הבינלאומית לאנרגיה אטומית, במטרה לשכנע את המפקפקים בכוונותיה", אמרה דוברת הוועדה האירופית אמה אדווין לעיתונאים.

פרוטוקול זה יאפשר בדיקות יסודיות יותר של האו"ם ללא אזהרה מוקדמת.

יצוין, כי איראן, החתומה על האמנה לאי-הפצת נשק גרעיני, הזמינה צוות פקחים מטעם האו"ם לבקר בה החודש כדי לבדוק את מתקניה הגרעיניים.

ראש הסוכנות לאנרגיה גרעינית, מוחמד אל באראדי, קיבל בזהירות את הידיעות שהתפרסמו באיראן. הוא ציין, כי איראן הביעה בעבר את מחויבותה לתוכנית גרעינית אזרחית, והוסיף: "הייתי רוצה לעבוד איתם בשיתוף פעולה הדוק יותר כדי לאפשר להם להוכיח את מחויבותם לתוכנית אזרחית".

בהגיעו לנמל התעופה של אתונה, חזר אל באראדי על קריאת האיחוד האירופי לאיראן לחתום על פרוטוקול נוסף.

דיפלומטים מערביים קישרו את תזמון ההודעה האיראנית לביקורו של צוות האו"ם, שבראשו יעמוד אל באראדי. "הם מנסים להציג שקיפות רבה יותר לקראת ביקורו של אל באראדי, כדי למנוע ממנו להוציא דוח שלילי", אמר דיפלומט מערבי המוצב בטהראן.

ראש תוכנית האנרגיה הגרעינית של איראן אמר, כי כבר החלה העבודה הראשונית במפעל, שמטרתו לייצר אורניום מועשר, אם כי יעבור זמן רב עד שמפעל זה יושלם, "יש להעשיר אורניום כדי שאפשר יהיה להשתמש בו. כדי להפיק דלק גרעיני נדרשת העשרה לא רבה, אך כדי לייצר פצצה יש להעשיר את האורניום במידה רבה מאוד".
