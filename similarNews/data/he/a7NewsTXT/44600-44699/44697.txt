

נשיאה לשעבר של ארצות הברית ביל קלינטון אמר בריאיון ששודר אתמול כי על ארצות הברית להפגין סבלנות בהתייחסות לעירק, ולנסות לבנות ברית תומכת "לקראת מתקפה אפשרית".

בריאיון לתכנית "טודיי שו" של רשת NBC, אמר קלינטון כי הוא אינו מאמין שהמלחמה נגד עירק היא בלתי נמנעת, כל עוד נשיא עירק, סאדאם חוסיין, אומר כי הוא מתכונן להתפרק מנשקו.

למרות שהדגיש כי החלטה נוספת של האו"ם אינה הכרחית, אמר הנשיא לשעבר כי ארצות הברית חייבת להתאמץ כדי לגשר על הפער הגדל והולך עם בעלות בריתה גרמניה, צרפת ורוסיה, בעניין הצורך לפתוח במלחמה.

"אני מקווה שמה שיקרה הוא שנניח לתהליך להמשיך, זאת כדי להגדיל את התמיכה הבינלאומית שיש לנו. הייתי רוצה בכנות לראות את כל המדינות החברות באו"ם עומדות לצדנו, ואני מניח שיש סיכוי שכך יהיה", אמר קלינטון.

"אני סבור שכולם יגיעו למסקנה הזאת אם הם מאמינים שתהליך הפיקוח ופקחי האו"ם קיבלו כל הזדמנות אפשרית. עלינו להיראות כאילו אנו נחושים בדעתנו, אולם לא ששים למלחמה".
קלינטון הגדיר את נאומו של מזכיר המדינה קולין פאוול ב-5 בפברואר כ"יעיל למדי, כמו תמיד", ושיבח את ממשל בוש על הניסיון לפעול בשיתוף פעולה עם הגוף הבינלאומי.

"אני סבור שהסבלנות שהופגנה עד כה היא טובה", סיכם קלינטון.

גם נשיאה הנוכחי של ארצות הברית ג'ורג' בוש דיבר אתמול בנושא העירקי. בוש גינה את החלטת צרפת, גרמניה ובלגיה לעצור את תכנית הסיוע של נאט"ו לטורקיה, (החברה בנאט"ו), במסגרת ההכנות למלחמה נגד עירק.

"אני חושב שהחלטת נאט"ו היא קיצרת רואי", אמר בוש בתגובה שפורסמה מטעם הבית הלבן לאחר פגישתו של הנשיא האמריקני עם ראש ממשלת אוסטרליה ג'ון הווארד.

"אני סבור שהדבר ישפיע על הברית השפעה שלילית", אמר בוש, בהתייחסות להחלטה האירופית.
יש לזכור כי גינוי זה בא בעקבות כך שצרפת ובלגיה, שגם קיבלו את תמיכת גרמניה, חסמו ביום שני את הניסיון האמריקני-טורקי להשיג אישור לטיסות סיור של מטוסי נאט"ו, וכן הגנה נגד טילים ואמצעים נגד לוחמה ביולוגית וכימית בטורקיה, במקרה של מתקפה מצד עירק.

סקר שנערך לאחרונה קובע כי רוב האמריקנים מצדדים ברעיון השימוש בכוח במטרה להדיח את שליט עירק סאדאם חוסיין גם אם הדבר יעשה ללא תמיכת האו"ם. מסקנות אלו נודעו על פי שני סקרים שתוצאותיהם פורסמו השבוע.

57 אחוז מהנשאלים אמרו כי הם תומכים במתקפת בעלות הברית על עירק, זאת למרות ההתנגדות של מספר מדינות באו"ם, נאמר בסקר שנעשה עבור ה"וושינגטון פוסט" וה"איי.בי.סי. ניוז".

על פי הסקר, 63 אחוז מהאמריקנים מאמינים כי ממשל בוש הכין טיעון חזק דיו כדי להצדיק שימוש בכוח נגד עירק. מדובר בשיעור תמיכה גבוה, בהשוואה ל-48 אחוזי התמיכה שהיו לתכנית זו באמצע ינואר.

כשני שליש מהנשאלים אמרו כי יצדדו בהארכת המנדט של פקחי הנשק "בשבועות אך לא
בחודשים", כדי שיסיימו את עבודתם בעירק.

אולם, נראה כי התמיכה הרחבה ביותר היא להקמת ברית בינלאומית שתפתור את הבעיה
העירקית, ולדעת התומכים, הדבר חיובי יותר מאשר מלחמת בזק. 59 אחוז מהנשאלים אמרו כי חשוב יותר לזכות בתמיכה בינלאומית, לעומת 37 אחוז המצדדים במתקפת בזק גם אם ארצות הברית תצא אליה בודדה.

על פי סקר "סי.אן.אן." ו"יו.אס.איי. טודיי", 33 אחוז מהאמריקנים תומכים בפלישה לעירק במטרה להדיח את סאדאם חוסיין, לעומת 58 אחוז שסברו כך לפני שבוע.

56 אחוז אמרו כי לדעתם ממשל בוש הביא טיעונים משכנעים המצדיקים פעולה נגד עירק, לעומת 49 אחוזים שסברו כך לפני שבועיים. יותר ממחצית הנשאלים אמרו כי לדעתם יש לבצע את הפלישה בשבועות הקרובים, אלא אם יחליט סאדאם חוסיין לציית ציות מלא לדרישות האו"ם, ולהתפרק מהנשק להשמדה המונית.

שני הסקרים קבעו כי יותר מ-50 אחוז מהאמריקנים מאמינים שברשות עירק נשק ביולוגי וכימי. רק שליש סבור כי עירק מהווה סכנה מיידית. 50 אחוז מהנשאלים אמרו כי לדעתם הכלכלה היא נושא חשוב יותר מהנושא העירקי.
