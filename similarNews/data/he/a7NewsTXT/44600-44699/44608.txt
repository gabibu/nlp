

צה"ל הסיר הבוקר את העוצר מעל ערי יש"ע, מלבד העיר חברון, לצורך הצטיידות, זאת כמחווה לרגל החג עיד אל אדחה.

הערב נמסר כי בשמרון נתפס מחבל שהוביל חגורת נפץ. הוא נלקח לחקירה.

לפי שעה הסגר יימשך עד יום שישי בבוקר, בתום ימי החג. שלטונות צה"ל יאפשרו כניסה לערי ישראל רק במקרים הומניטריים מיוחדים.

אתמול הורה שר הביטחון שאול מופז להטיל סגר מלא על כל שטחי יש"ע מאמש ועד ליום שישי ולבטל את כל ההקלות שניתנו לערביי הרש"פ לרגל חג הקרבן.

גורמי ביטחון מסרו אמש כי לידי ישראל הגיעו התראות יוצאות דופן בחומרתן על כוונת מחבלים לבצע פיגועים קשים בימים הקרובים. ממערכת הביטחון נמסר כי ההחלטה נועדה למנוע פיגועים רבים, הנמצאים בתכנון מתקדם.

ערבים ירו לעבר כוח של צה"ל ברמאללה. חיילינו השיבו אש לעבר מקורות הירי. לא נמסר על נפגעים או נזק.

נפל של טיל קסאם התגלה בחממות גן אור, ומטען קלע נמצא על ציר חלקיק מול גן אור. את הידיעה העביר דובר גוש קטיף ערן שטרנברג.

מחבל פלשתיני חמוש בשני רימונים נלכד אמש במבנה נטוש סמוך לצומת נצרים. חיילי גבעתי לכדו את המחבל ודיווחו כי האיש נמצא כשהוא לובש חרמונית של צה"ל וברשותו שני רימונים שהתכוון להשליך לעבר מוצב צה"ל בצומת נצרים. הכביש המוביל לנצרים נסגר למשך שעה ארוכה לתנועת כלי רכב.
