

חגי מירום, לשעבר ח"כ מטעם העבודה, אמר לערוץ 7 כי אם לא יחול שינוי דרמטי בגישתו של שרון, לעבודה אין מה לחפש בממשלה. הוא הוסיף כי גם תכנית "מפת הדרכים" אינה בסיס לכניסה לממשלה משום שאין לדעת מה היא מכילה. גם אם תתקבל תכנית זו הרי ששרון מתכוון להעמיד לערבים אבני בוחן ומבחנים כמו נרמול ודברים נוספים, אומר מירום, וזה נוגד לתפיסתה של העבודה שרואה חשיבות בפינויים של יישובי גוש קטיף וחבל עזה מייד, כמו גם עזיבת יישובים מבודדים ביו"ש והקמת גדר שתהיה ראשיתו של קו.

מירום הוסיף כי בניגוד למי שחשב שהמפלגה הוכתה משום שדמתה למרצ בדעותיה, לדעתו, עם ישראל עוד לא הפנים את הצורך בפתרונות מהסוג הלא שגרתי כדי לסיים את הסכסוך בהסכמה או בביצוע חד פעמי. לדבריו, יש לדבוק בדרך ולא להיכנע גם אם הדבר כרוך במחיר. הוא הודה כי בזמנו נפגש עם אנשי אש"ף בחו"ל בזמן שהדבר היה עברה על החוק הפלילי של איסור מפגשים. לדבריו, הוא התייחס לכך כאל "עבריינות אידאולוגית", והתמיד בכך גם כאשר הדבר לווה בוויכוחים קשים כמו הוויכוח האם להעמיד לדין את שולמית אלוני, שכאמור, עברה על החוק. הוא ציין כי אייבי נתן אכן הועמד לדין וגם נכלא בכלא בשל עברה זו. המשכנו לנהל את השיחות, אומר מירום ומציין כי בסופו של דבר זה הפך משוליים ל"מיינסטרים", כלשונו.

מירום סבור כי העבודה צריכה להישאר באופוזיציה ולהתחזק כאלטרנטיבה לליכוד, ולא להיכנס לממשלתו של מי שמצהיר כי הוא רואה ביישובים מסד היסטורי של האומה.

בניגוד למירום, אמנון לין, גם הוא חבר כנסת לשעבר מטעם העבודה, סבור כי אם העבודה לא תיכנס לממשלת האחדות הלאומית היא תבגוד באינטרסים של העולם היהודי כולו. לדבריו, בשיחה לתכנית "בוקר ב-7", למרות זכויותיה הרבות של מפלגת העבודה כמי שנטלה חלק מרכזי בהקמת היש במדינת ישראל, היא לא הפנימה את מהות הסכסוך של העולם הערבי כנגד ישראל. לב לבו של הסכסוך הערבי ישראלי אינו גורלם של ערביי הרש"פ, כפי שטוען הסלוגן, מבית היוצר של השמאל, אומר לין, אלא חוסר נכונותו של האיסלאם להכיר בזכות קיומה של מדינת ישראל. ערביי הרש"פ הם קרבנות עצמם ותוצר האיבה שהעולם הערבי כפה על מדינת ישראל, מוסיף לין, אך מי שאוחז בידו את המנדט לקבוע את היחסים של ערביי הרש"פ עם ישראל היא רק הליגה הערבית, ורק היא יכולה לחתום על סיום הסכסוך עם ישראל. זוהי הסיבה שלחתימתו של ערפאת אין משמעות. הליגה הערבית, אומר לין, לא תבצע צעד זה כלפי מדינת ישראל, ומי שיכול לכפות זאת עליה הן רק מעצמות המערב.

לין ציין כי בשיחה שקיים עם שמעון פרס אמר לו פרס כי אם הוא נושא את עיניו לכך שהליגה הערבית תחתום על הסכם שלום, לא יהיה שלום. "הדבר נכון", אומר לין, "אך הסכם עם ערפאת הוא נטול ערך וגם דרכה של העבודה בהקשר זה אינה רלוונטית".

לין הוסיף כי עמדתו של מצנע לגבי כניסה לממשלת אחדות היא "עמדה ילדותית". לדבריו, מפלגה פוליטית אינה נוהגת כך. הוא הביע תקווה כי גם אלו הנוהים כיום אחרי מצנע יתעשתו ויפסיקו לתת למצנע להובילם.

לין אמר כי אם תקום ממשלת אחדות שיכולה להפעיל לחץ על מעצמות המערב, הן יפעילו לחץ על הליגה הערבית לחתום על הסכמים עם ישראל.
