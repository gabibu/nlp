

חוג ראשון מסוגו ללימוד על ישראל נפתח באוניברסיטה הכללית לכלכלה ולסטטיסטיקה במוסקבה. החוג החדש - הנקרא "תגבור" - נפתח ביוזמת המחלקה לחינוך בסוכנות היהודית.

הנהלת האוניברסיטה אישרה ללא קשיים כלשהם את פתיחת החוג, המיועד לסטודנטים יהודיים. מסלול הלימודים החדש תואם עם האוניברסיטה העברית בירושלים וסגל המרצים בו כולל מרצים מהאוניברסיטה היהודית במוסקבה ומרצים אורחים מישראל.

במחזור הראשון של "תגבור" לומדים 40 סטודנטים. תוכנית הלימודים כוללת לימוד השפה העברית ושיעורים על המבנה המדיני של ישראל וכלכלתה. הסטודנטים משתתפים גם בפעילויות לא-פורמאליות של הסוכנות כגון "בית מדרש ללימוד טקסטים יהודיים", סמינר על האמנות הישראלית ועוד.

דובר הסוכנות היהודית מציין בהודעתו כי באוניברסיטה לכלכלה וסטטיסטיקה במוסקבה לומדים כ-18,000 סטודנטים.
