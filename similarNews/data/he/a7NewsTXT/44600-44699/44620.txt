

בעוד כשבוע ייכנסו 36 חברי כנסת חדשים לכנסת. היום התקיים עבורם יום עיון ובו הם למדו מהם זכויותיהם ומהי דרך עבודת הכנסת. מרבית הח"כים החדשים התייצבו בשעה שנקבעה באולם ההרצאות בקומת הוועדות. על השולחנות הוכנו לכל חבר כנסת חוברות, ובהן כללים והוראות בנושאים שונים.

חציו הראשון של יום העיון הוקדש לנושא החקיקה ועבודת הכנסת מפיה של היועצת המשפטית של הכנסת עו"ד אנה שניידר.

בהמשך סיפר סגן מזכיר הכנסת דוד לב כי לח"כים הלא ירושלמים מותר לישון בבית מלון בימים שבהם מתכנסת המליאה. הוא הסביר על שירותי הרפואה הקיימים במשכן וציין כי מי שרוצה להשתמש בחדר הכושר הממוקם במרתף הבית חייב להצטייד באישור של רופא.

ראש אגף קשרי חוץ רותי קפלן סיפרה על האפשרויות לטוס לחו"ל בתפקיד כדי לייצג את הכנסת בשבעת הארגונים הבינלאומיים שהיא חברה בהם. לא פחות חשוב, היא הוסיפה, הוא לארח את המשלחות הפרלמנטריות הרבות שמגיעות לכאן לביקור.

ראש אגף ההסברה ודובר הכנסת גיורא פורדס הזהיר את הח"כים החדשים שהבית שקוף והציבור רואה ושומע הכול, ולכן כדאי שייקחו זאת בחשבון כאשר הם מתראיינים.

קצין הכנסת יצחק שד"ר הסביר לח"כים החדשים על עניין האבטחה שבתפקידם החדש. הוא אמר להם כי מרגע בחירתם הם איבדו את אלמוניותם, והם עלולים למצוא את עצמם מוטרדים. הוא המליץ לעיין היטב בחוברת כללי התנהגות מונעת שהאגף שלו הכין, וביקש להעביר לעיונו כל מכתב או חומר שיש בו חשש לאיום, הטרדה או הסתה. "אל תעשו צנזורה, תנו לנו להחליט", ביקש שד"ר.

קצין הכנסת הזכיר כי חל איסור מוחלט לבקר בשטחי A , וכן ביקש ממי שלן בבתי מלון להקפיד לא ללון תמיד באותו בית מלון ולהחליף חדרים. קצין הכנסת פירט את היערכות הכנסת במקרה של נפילת טילים על ישראל. "תינתן לנו התרעה כללית על אפשרות לנפילת טילים והתרעה של 5 דקות על עצם שיגור טיל", הוא הבטיח. מה שבטוח, כי גם אם יפלו טילים על ישראל, הכנסת תמשיך לפעול כסדרה, אם כי במתכונת מצומצמת. לרשות הח"כים הוכן מלאי של מסכות עבור אלה שלא יגיעו אתם לכנסת, מזון ושתייה, וכן הוכשרו מרחבים מוגנים שתותר בהם השהייה עם מסכות.

חברי הכנסת המיועדים קיבלו הסברים מפורטים מפי חשב הכנסת אבי לוי על שכרו ותנאי עבודתו של חבר הכנסת. משכורתו של חבר הכנסת כולל תוספת יוקר עומדת על 30,232 ש"ח. כל חבר כנסת זכאי לקבל רכב צמוד או לחילופין אחזקת רכב חודשית בגובה 2,000 עד 2,500 ש"ח ו-9,624 ש"ח עבור דמי ביטוח ורישוי לשנה. בנוסף יקבל כל ח"כ 3,478 ש"ח לשנה עבור ביגוד, דמי כלכלה בסך 85 ש"ח לכל יום נוכחות בכנסת, 64,911 ש"ח לשנה עבור קשר לציבור ו-86,541 ש"ח לשנה עבור שכירת לשכה פרלמנטרית. חברי הכנסת מקבלים פנסיה צוברת, והם רשאים לקבל 3,200 ש"ח ללימוד שפה זרה.

הכנסת מממנת קו טלפון בביתו של כל ח"כ, והוא מקבל 28,000 ש"ח לאחזקת טלפון נייד. כל ח"כ זכאי להיות מנוי על שני עיתונים ולשלוח 15 אלף דברי דואר בשנה. יצוין, כי הכנסת מממנת גם שני עוזרים פרלמנטרים לכל ח"כ: עוזר פרלמנטרי מקצועי שצריך להיות אקדמאי, ושכרו יכול להגיע עד 8,000 ש"ח לחודש, ועוזר מינהלי שמשכורתו כ-4,000 ש"ח לחודש.
