

שוטרי היחידה להיסעים לא חוקיים של אגף התנועה עצרו אמש ברמת בית שמש אוטובוס זעיר אשר הסיע כפליים נוסעים מן המותר. האוטובוס, השייך לחברה פרטית שהושכר ע"י רשת חינוך חרדית, היה עמוס ב-28 נוסעים, בהם 27 ילדים ומבוגר אחד, אשר נדחסו ל-14 מקומות ישיבה המצויים באוטובוס.
נהג הרכב, תושב העיר בן 35, קיבל מידי המשטרה הזמנה לדין בבית המשפט לתעבורה, ונאשם בהסעת כמות נוסעים מעל המותר ובהסעה חסרת זהירות.

חוקרי היחידה תפסו שלושה אוטובוסים נוספים בעיר בית שמש שהפעילו בלא היתר קווי הסעות של ילדים מבתי ספר חרדיים. הנהגים קיבלו דו"חות ממשרד התחבורה, ונאסר עליהם להמשיך ולהפעיל את הקווים. כמו כן תפסה היחידה כמה אנשים אשר עבדו כגובי הכספים עבור הנסיעות. מהמשטרה נמסר כי בקרב מוסדות חינוך רבים המשתייכים לזרם החרדי ברמת בית שמש פועלת רשת של הסעות ילדים לבתי הספר ולבתיהם באמצעות חברות של אוטובוסים פרטיים הפועלות בלא היתרים ובלא רישיונות להפעלת קווים.

אוטובוסים אלו פועלים בלי פיקוח חוקי ומבצעים עברות רבות הנוגעות בעיקר לחוקי הבטיחות בנסיעה ולהגבלת מספר הנוסעים, ובדרך זו מסכנים הנהגים את חיי הילדים, נמסר.

כזכור, בשבוע שעבר התהפך ברמת בית שמש אוטובוס פרטי שהיה עמוס נוסעים ופעל בלא היתר. בתאונה, שנגרמה בשל מזג אוויר קשה וראות לקויה, נפצעו שני ילדים באורח קשה, וילדים נוספים נפצעו באורח קל. תאונה זו הביאה את משטרת אגף התנועה להגביר אכיפתה בתחום זה באזור בית שמש, וכאמור, היחידה להיסעים לא חוקיים עצרה מספר אוטובוסים שהסיעו נוסעים בלא היתר והורידה אותם מהכביש.
