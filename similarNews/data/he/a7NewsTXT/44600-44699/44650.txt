

לשכת היועצים העסקיים העבירה לשר התעשייה והמסחר דני נווה הצעה מהפכנית לפיה יפטור האוצר ממס את מקבלי הפיצויים המוגדלים בתנאי שישקיעו את כספי הפיצויים בהקמת עסק חדש.

"כדי לעודד מחדש את הקמתם של עסקים קטנים ובינוניים, שיביאו לחידוש הצמיחה במשק ולהקטנת האבטלה, יש לפטור ממס מפוטרים ממקומות עבודה אשר יעבירו את כספי הפיצויים לצורך השקעה בעסק חדש, במסגרת של תוכנית עסקית מאושרת ובליווי של יועץ עסקי אשר ילווה ויפקח על ההשקעות וקצב התקדמותן", כך מסר נשיא לשכת היועצים העסקיים, רו"ח יעקב קופרברג, בפנייה לשר התעשייה והמסחר, דני נווה.

לדברי קופרברג, יש כיום מפוטרים רבים, המקבלים פיצויי פיטורים גבוהים ביותר, אשר יכולים לשמש אותם כבסיס כלכלי להקמת עסק עצמאי חדש. אולם, שלטונות המס מטילים שיעור מס מלא על אלה המקבלים פיצויים שגובהם עולה על 10,400 ש"ח לשנה. הטלת המס מקטינה את הסיכויים של היזמים החדשים בהקמת עסק עצמאי משום שאין להם כל אלטרנטיבה תעסוקתית אחרת. אין להם גם אפשרות לקבל אשראי בנקאי להקמת עסקים מחוסר בטחונות כדרישת המערכת הבנקאית, ולכן הם נופלים לנטל על תקציב המדינה באמצעות קבלת דמי אבטלה".

"בין המפוטרים הרבים נמצאים עובדי מפתח, שהיו בעלי תפקידים בכירים ובעלי ניסיון ניהולי ומקצועי, בעלי פוטנציאל להקמת עסקים וניתן לתעל אותם להקמת עסקים חדשים ללא צורך בגיוס אשראי חיצוני יקר ובתנאי כי כספי הפיצויים יועברו להקמת העסקים", אומר נשיא לשכת היועצים העסקיים. הפטור, על פי ההצעה, יינתן רק ליזמים שיגישו תוכנית עסקית שתאושר על ידי הרשויות ותלווה ביועץ עסקי חיצוני, אשר ילווה ויפקח על היזם וקצב התקדמות ההשקעה.

קופרברג אומר כי הממשלה מעניקה מענקי השקעה והלוואות מיוחדות למפעלים מאושרים, אשר ההחזר שלהם נעשה בשלב הפירות, היינו בעת הבשלת ההכנסות של המפעל. גם מענקי המדען הראשי של משרד התעשייה, מוחזרים על ידי המקבלים באמצעות קרן תמורה, בעת צבירת ההכנסות שהם פרי ההשקעה של המחקר והפיתוח. נוסחה דומה יש להפעיל גם כלפי היזמים החדשים הללו.
