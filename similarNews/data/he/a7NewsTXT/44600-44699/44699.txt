

חברת "דן" לתחבורה ציבורית מפיקה כרטיסי ביקור שיחולקו על ידי נהגי החברה והעובדים באוטובוסים ובמוקדי השירות השונים של החברה למשתמשים בשירותיה, כך מסר אתמול מנכ"ל "דן" דוד חרמש.

על גבי הכרטיסים מופיע מידע שימושי: מספרי טלפון ואפשרויות ליצירת קשר עם מחלקות השירות העיקריות בחברת "דן" (מודיעין, פניות הציבור, מחלקת אבדות, מחלקת הביקורת של החברה וכתובת אתר האינטרנט). הוספת פרטים אישיים במקום המיועד לכך עושה את כרטיס הביקור הכללי לכרטיס אישי. בנוסף, בכרטיס ישנו מקום שהנוסע יכול למלא בו פרטים חשובים בהתאם לצורך.

לדברי מנכ"ל חברת "דן", מהלך זה נועד לאפשר גישה קלה ומהירה לציבור הלקוחות ביצירת קשר עם מחלקות השירות השונות ב"דן", והוא נובע ממדיניות החברה של פתיחות כלפי הציבור - הן במתן מידע כלפי חוץ, הן בעידוד קבלת פניות אל מוקדי השירות השונים ב"דן".
