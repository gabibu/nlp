

תלמידי בתי הספר באוסטריה ישתתפו בפרויקט חינוכי שבו יכתבו מכתבים לקורבנות יהודים אוסטריים שנרצחו בשואה.

משרד החינוך האוסטרי הודיע על קיום הפרויקט, שקיבל את חסות נשיא אוסטריה תומס קליסטיל, שיבוצע בכל בתי הספר במדינה וייקרא "מכתב לכוכבים".

ילדי בתי הספר האוסטרים בגיל 13-19 יתבקשו לבחור שם מתוך 65,000 הקורבנות היהודים שנרצחו בשואה באוסטריה, הם יקבלו עליו פרטים ויכתבו לו מכתב המשחזר את אישיותו ומעשיו.

בדרך זאת מקווים ראשי מערכת החינוך באוסטריה שהילדים ייחשפו לנושא השואה.

הפרויקט יסתיים ב-5 במאי, שנקבע באוסטריה כיום זיכרון לשואה, מאבק נגד אלימות וגזענות. יוזמי הפרויקט מתכננים לערוך אירוע פומבי בווינה הבירה בהשתתפות הנשיא קליסטיל, שמעון ויזנטל וסטיבן שפילברג. מכתבי הילדים יוצמדו לבלונים, שיופרחו לשמים כעדות חיה לזכרם של הנספים.
