

היערכותה של ישראל לקראת המלחמה בעירק עומדת להסתיים. אמש הגיעו שתי סוללות הטילים נגד טילים "פטריוט" שגרמניה הבטיחה לישראל. הם יוצבו במשך הימים הבאים באתרים בארץ. את הסוללות יאיישו חיילים ישראלים, רובם יוצאי יחידות הפטריוט שעברו הכשרה בחיל האוויר באחרונה.

הסוללות מצטרפות לאלו שכבר בידי ישראל ולאלו של צבא ארה"ב שנשארו בארץ לאחר התרגיל המשותף לשתי המדינות "גניפר קוברה", שהסתיים בשבוע שעבר, ולשתי סוללות טילי "חץ", המוצבות בבסיס צה"ל במרכז הארץ ובעין שמר. כך מגיע סדר כוחות הנ"מ של ישראל וארה"ב להיקף המקסימלי מבחינת הגנת שמי ישראל למקרה של מלחמה בעירק.

שתי הסוללות כוללות כלי רכב רבים, משגרים וטילים.

הן נמסרו לישראל בהשאלה עפ"י הסכם שנחתם ב- 16 בינואר 2003 בין מנכ"ל משרד הביטחון אלוף במיל' עמוס ירון, ובין עמיתו הגרמני. מדיניותה של גרמניה אינה לספק כלי נשק למדינות באזורי עימות ,אך לדברי הגרמנים, מדובר במקרה זה בכלי נשק הגנתי מובהק.
