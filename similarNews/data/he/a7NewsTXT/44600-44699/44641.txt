

במהלך עבודות חציבה המבוצעות במתחם הכנסת גילו העובדים מערת קבורה, שמפתחה ניתן להבחין בנקל בעצמות אדם. בעקבות הגילוי נעצרה עבודת החציבה במקום, כך מדווח היום העיתון "ידיעות אחרונות".

בדיווחו מוסיף העיתונאי גבי ברון כי עבודת החציבה יועדה להקמת אגף חדש בו אמורות להיפתח מספר לשכות חדשות לחברי הכנסת.

בשלב זה לא ניתן לראות אם בתוך המערה שנמצאה יש גם ארונות קבורה עתיקים, אולם בכוונת רשות העתיקות להרחיב את פתח המערה ולהגיע לממצאים ובכך בכדי לזהות ולקבוע אם מדובר בנקברים יהודיים או בני דתות אחרות.

כמו כן בכוונת רשות העתיקות למצוא פתרון לבעיה העולה מהגילוי, פתרון שיאפשר את המשך בניית האגף החדש.

בראשית דיווחו כותב ברון כי המערה התגלתה רק בשבוע שעבר. לעומת זאת, מבירור קצר שערך כתבנו חגי סרי לוי עם גיורא פורדיס, דובר הכנסת, הוברר כי קיומה של המערה ידוע לצוותי התכנון ולרשות העתיקות מזה למעלה מעשר שנים ואין בידיעה כל חידוש. "בשלב זה", אומר פורדיס, "עמלים העוסקים בפרויקט במציאת פתרון ראוי ומכובד ואם יהיה צורך בשינוי תכנית הדבר ייעשה בהתאם להוראת הרשויות". הדובר הדגיש בדבריו כי לא נעשו עד כה במקום כל עבודות הפוגעות בממצאים.
