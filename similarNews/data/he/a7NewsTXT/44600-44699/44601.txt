

נשיא ארה"ב ג'ורג' וו. בוש האשים את נשיא עיראק סדאם חוסיין, בהצבת כוחות צבאיים בתוך ריכוזים אזרחיים, כדי שהאזרחים ישמשו להם כמגנים אנושיים במקרה של מלחמה. בכיר בבית הלבן אמר כי בוש ביסס את האשמותיו על מידע מודיעיני שהתקבל בארה"ב.

"תוך הפרת אמנות ז'נבה, סדאם חוסיין מציב כוחות צבאיים בתוך ריכוזי אוכלוסייה אזרחית כדי להגן על החיילים שלו ולהאשים את כוחות הקואליציה במקרה של אבדות אזרחיות להן הוא גורם", אמר בוש בנאום שנשא בתחנות שידור דתיות. "סדאם חוסיין רואה את בני העם העיראקי כמגנים אנושיים, שעליהם אפשר לוותר כאשר הסבל שלהם משרת את מטרותיו", הוסיף בוש.

הנשיא האמריקני ציין כי אם ארה"ב תפתח במלחמה נגד עיראק, "ננסה בכל דרך אפשרית לחסוך חיי חפים מפשע. העם העיראקי איננו האויב שלנו".

(עתי"ם-רויטרס)
