

היום נמצא גילוי מפתיע האומר כי לצד הכמויות הגדולות של מי הגשמים הזורמים בימים האחרונים לכנרת זורמים לאגם גם מי ביוב מישובים דרוזים בגולן ונהפכו שותפים לעליית המפלס בכנרת.

לפני יומיים נתגלה כי מי קולחין ממאגר השפכים "מחניים" בגליל העליון גלשו לכנרת בעקבות הצפתו של המאגר במי שטפונות, והיום נוסף לו גם הביוב של כפרי הדרוזים.

מדובר בביוב של 17 אלף תושבי שלושת הכפרים הדרוזים בצפון רמת הגולן, מג'דל שמאס, בוטקעא ומסעדה הזורמים ישירות לערוץ נחל סער, משם לירדן ודרכו לכנרת. הביוב המגיע אל הנחל אינו מטופל בשום מתקן לטיהור שפכים וזורם כביוב גולמי היישר לכנרת.

מנהל יחידת הפיקוח במינהל הכנרת, יהודה ניצני, מסר כי בימים אלה מושקעים עשרות מיליוני שקלים בפרויקט חיבור שלושת הכפרים למערכת ביוב מרכזית. מדובר בהשקעה של כ-40 מיליוני שקלים המושקעים בצנרת ביוב באורך 20 קילומטרים האמורה להוביל את מי הביוב מהכפרים הדרוזים, לטהר אותם במתקני טיהור שפכים ולאגור אותם במאגרים מיוחדים. זאת, כדי למנוע את זרימתם לכנרת.
אולם, הפרויקט טרם הסתיים מאחר והעבודות להנחת הצנרת מתעכבות וכך גם בניית המאגרים בשל בעיות בפינוי שדות מוקשים באזור, דרכם אמורה צנרת הביוב לעבור.

מהנדס המועצה המקומית בכפר הדרוזי מסעדה, מאג'ד סאפדי, אמר כי עלות הפרויקט גבוהה מאד וחלק ממימונו אמור להיגבות מתושבי הכפר, אולם בשל המצב הכלכלי הקשה אין לתושבים כסף לשלם את האגרות והביוב ממשיך לזרום לכנרת.

רק הכפר הדרוזי עין קיניה הצליח להשלים בעזרת הרשויות את בניית מערכות הטיהור למי הביוב. מי הביוב מטופלים כראוי ונאגרים בסמוך לכפר.

אורי שור מנציבות המים מסר לכתב עתי"ם, כי נציבות המים מצביעה זה זמן רב על התקלה ופנתה בנושא לרשויות להשלים את התקנת מטעני הטיהור זאת כדי למנוע הזרמת שפכים לכנרת וזיהומה. לדבריו, בהיבט הלאומי הנזק הוא כפול מכיוון שמי ביוב מזהמים את הכנרת ובמקביל מי שפכים, שאם היו מטופלים, ניתן היה להשתמש בהם לחקלאות.
