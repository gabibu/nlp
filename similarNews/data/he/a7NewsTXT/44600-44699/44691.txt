

כנס העשור ליסוד עמותת התיירות בגליל המערבי שתוכנן להיות חגיגי הפך לאירוע מחאה בעקבות הכוונה לסגור את משרד התיירות, ומשתתפי הכנס, תיירני הגליל המערבי, החליטו להפגין אם אכן יוחלט על ביטול משרד התיירות.

בגליל המערבי מתפרנסות מאות משפחות מתיירות, ובכלל זה גם באזור קו העימות.

"ביטול המשרד הוא תמרור אזהרה לכך שענף התיירות אינו בראש מעייניה של הממשלה. המשרד יפורק ויעבור למשרדים אחרים אשר יבלעו את מהותו האמיתית. אני מסכים עם הטענה כי משרד התיירות הפך בשנים האחרונות לפוליטי מדי, אך על ראש הממשלה לעמוד על המשמר ולא לאפשר העברת תקציבים לצורכי תיירות כביכול לאזורים שאין בהם תיירות, ולעומת זאת לקפח אזור שלם כמו הגליל, העומד איתן ב-20 השנים האחרונות וסובל קשות מאז הנסיגה מלבנון", אמר ראש המועצה האזורית מטה אשר יהודה שביט.

לדברי מנכ"ל עמותת התיירות בגליל המערבי חיים ברום, המצב המתוח במזרח התיכון לא מוסיף לקידום ענף התיירות בתחום התיירות הנכנסת, אך ישנה השפעה ישירה על תיירות הפנים, הן בגלל המצב הביטחוני והן בגלל המצב הכלכלי. "תיירנים לא יוכלו לשרוד לאורך זמן, ובמצב של היום רשות שתהיה תחלופה למשרד התיירות ותישען על המגזר הפרטי איננה הגיונית. התיירנים כיום במצב נואש, הם הפסידו הרבה ולא יוכלו לסייע במימון רשות חלופית", הבהיר ברום.

הוא הוסיף כי, בשנה זו יושקעו כשלושת רבעי מיליון ש"ח בפרסום ובשיווק אזור הגליל המערבי לצורך קידום תיירות הפנים, וכי בעמותה מצפים לקבל תקציב קו עימות ואולי אז תהיה אפשרות להכין תכנית טובה יותר.
