

השר לבטחון פנים עוזי לנדאו פנה אחה"צ במכתב ליועץ המשפטי לממשלה אליקים רובינשטיין בענין חקירתו הנמשכת של ראש אגף חקירות במטה הארצי ניצב משה מזרחי.

נגד ניצב מזרחי מתנהלת מאז ראשית שנת 2002 במחלקה לחקירת שוטרים במשרד המשפטים, בחשד שביצע עבירות פליליות ומשמעתיות שונות כאשר עמד בראש היחידה הארצית לחקירת פשעים בינלאומיים עוד בטרם מונה לראש אגף חקירות.

השר לנדאו ציין במכתבו כי "נוצר מצב שראש אח"ק שאמור להשקיע את מלוא מרצו להבטחת תפקודו התקין של אגף החקירות, והמוביל חקירות רגישות, טרוד בו בזמן בחקירה המתמשכת שבה הוא עצמו נתון ושתוצאותיה עלולות להיות גם העמדתו לדין.

סביר להניח שתפקודו עלול להיפגע ועימו תפקוד האגף ולא לזמן קצר... התמשכות החקירה והעיכוב בפרסום תוצאותיה זמן כה רב, פוגעים בעבודת אח"ק, עלולים להשפיע על החקירות וגורמים נזק לאמינות משטרת ישראל ורשויות אכיפת החוק".

השר לנדאו הביע תקוה כי החקירה תגיע למיצויה במהרה. "איני בא חלילה להכריע ולקבוע קביעות כלשהן לגבי תוצאות החקירה המתנהלת נגד ניצב מזרחי. עם זאת אני סבור כי בכירותו, רגישותו וחשיבותו של תפקיד ראש אח"ק מחייבים השלמה וסיכום מיידיים של החקירה כדי שלא ימלא את התפקיד מי שהועלו נגדו חשדות וחפותו טרם נקבעה זמן כה ממושך... כמי שנושא באחריות המיניסטריאלית לתיפקודה התקין של משטרת ישראל אני פונה בזה אליך ומבקש ממך בכל התוקף להביא לכלל סיכום מיידי של החקירה על המימצאים, המסקנות וההמלצות העולים ממנה ופרסומם לאלתר" הוסיף השר לנדאו.
