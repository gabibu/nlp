

מומחים בנאס"א מדווחים כי עלה בידם לזהות בין שברי המעבורת קולומביה שנמצאו עד כה, שבר של הכנף השמאלית של "קולומביה". הודעה זו של נאס"א נחשבת מרעישה שכן נקודה זו במעבורת הייתה מוקד עליית הטמפרטורה טרם התפרקותה של מעבורת החלל.

השבר, שנתגלה בשבוע שעבר, הוא משפת הכנף, עשוי מפחם מחוזק, סוג של פחם המסוגל לעמוד בטמפרטורות קיצוניות.

יצוין כי עד כה עלה בידי אנשי נאס"א לאתר כ-12,000 שברים מהמעבורת.

"ככל הנראה, זיהינו לפחות שבר אחד של הכנף השמאלית", אמר במסיבת עיתונאים מייקל קוסטלניק, מנהל תכניות המעבורות ותחנות החלל של נאס"א.

שברי מעבורת החלל שנאספו מאז האסון מרוכזים במוסך מטוסים סמוך למרכז החלל ג'ונסון של נאס"א בטקסס, ומנהל סוכנות החלל, שון אוקיף, מסר באותו מעמד, כי העברתם למרכז החלל קנדי שבפלורידה תתחיל כבר היום.

באשר לחקירת ההערכות השונות לגבי סיבת התפוצצות המעבורת אמר אוקיף "לפי שעה אין נותנים עדיפות לשום השערה או הנחה, אין שום סיבה הנחשבת סבירה מאחרות. אנו בוחנים הכול".

עוד נציין כי היום פורסם מנאס"א כי בידי אנשי הארגון עלה לאתר בחווה מרוחקת בטקסס חלקי גופת אדם השייכים ככל הנראה לאחד האסטרונאוטים. החלקים הועברו למעבדות נאס"א לבדיקת די. אנ. איי.
