

שר הפנים אלי ישי תובע משר הביטחון שאול מופז להעלות את אל"מ אילן רמון לדרגת תא"ל. "שמעתי את רחשי ליבם של רבים רבים מאזרחי ישראל, אשר חשבו כי ראוי היה להעלות לדרגה את אל"מ אילן רמון ז"ל לדרגת תא"ל - ובכך לחלוק לו כבוד אחרון", כתב ישי למופז.

עוד הוסיף ישי כי פעולה זו תהווה סמל נוסף להבעת ההערכה וההערצה אותה חשים אזרחי ישראל בפרט והעולם כולו בכלל, לדמות ייחודית זו. "לאור הנסיבות המיוחדות והכאב אשר אפיינו את העולם כולו - יש להעלות הנושא להחלטת הממשלה בישיבתה הקרובה ולהעניק דרגת תא"ל, למי שמילא שליחות לאומית ושימש כסמל לעם ישראל כולו".
