

תחנת הטלוויזיה אל ג'זירה שידרה אמש קלטת אודיו חדשה ששלח לכאורה אוסאמה בן לאדן, בה הוא קורא לבני העם העירקי לבצע פיגועי התאבדות נגד האמריקנים.

בקלטת הביע מנהיג ארגון אל קאעידה סולידריות לעם העירקי, ואמר כי עליהם לבצע פיגועי התאבדות נגד האמריקנים כי "זה מה שמפחיד את הישראלים ואת האמריקנים יותר מכל דבר אחר".

"אנחנו מדגישים את החשיבות בביצוע התקפות ההתאבדות נגד האויב, התקפות שגרמו לאמריקנים ולישראלים לפחד כפי שלא פחדו מעולם".

בן לאדן אמר בקלטת כי ארה"ב מנהלת מלחמה פסיכולוגית נגד עירק, וכי העירקים צריכים לצפות למתקפה מסיבית בגלי האתר. "אל תפחדו מהשקרים האמריקניים, מהפצצות החכמות שלהם ומהפצצות המונחות בלייזר. הם מחפשים רק את המטרות הברורות והבולטות", נאמר בקלטת, בה קרא בן לאדן להישאר איתנים במקרה שארה"ב תתקוף.

"הדרך היעילה ביותר לרוקן מתוכן את ההתקפה האווירית היא בחפירת חפירות רבות ובהסוואתן", אמר בן לאדן, שקרא לבני העם העירקי ללמוד מניסיונו במלחמתו באמריקנים באפגניסטן. "עם כל עצמתם של האויבים, הם לא הצליחו להביס אותנו ולהשתלט על אותה עמדה. אנחנו מקווים כי אחינו בעירק יעשו כפי שאנחנו עשינו".

מנהיג אל קאעידה גם יעץ לעירקים למשוך את האמריקנים למלחמה ברחובות הערים, "כי כך יהיו להם אבדות כבדות", והדגיש כי חשוב "לגרור את כוחות האויב למלחמה ארוכה ומתישה, משום שהאויב חושש ממלחמה שתתנהל ברחובות".

בן לאדן לא הסתפק בדבריו לעם העירקי, אלא פנה לכל המוסלמים וקרא להם שלא לשתף פעולה עם ארה"ב נגד עירק, ומתח ביקורת על הממשלות הערביות התומכות בארה"ב במאמציה לסלק מעירק את הנשק להשמדה המונית. "כל מי שעוזר לאמריקה, כולל הצבועים העירקים (ובכך הוא התכוון לאופוזיציה למשטרו של סאדאם חוסיין) והשליטים הערבים.....

"כל מי שנלחם איתם או מציע להם בסיסים או סיוע אדמיניסטרטיבי או כל סיוע אחר, גם אם הוא מתבטא בדיבורים בלבד, צריך לדעת שהוא בוגד".

בן לאדן הזהיר כי מלחמה נגד עירק תיראה כמלחמה המכוונת נגד כל המוסלמים, ולא רק נגד משטרו של סאדאם חוסיין: "מלחמת הצלבנים נוגעת לכל המוסלמים, בין אם ימשיך סאדאם להחזיק במוסרות השלטון אם לאו". הוא הדגיש כי "חובה על המוסלמים להצטייד בנשק".

בן לאדן אמר כי תוצא פאתווה מיוחדת למוסלמים, בה יותר להם להילחם לצדם של "הסוציאליסטים הבוגדים ממפלגת הבעת' השלטת בבגדד נגד הצלבנים", והוסיף: "בנסיבות הנוכחיות אין כל רע בכך שהאינטרסים של המוסלמים יהיו תואמים לאלה של הסוציאליסטים במאבק נגד הצלבנים, וזאת למרות שאנו מאמינים ומצהירים כי הסוציאליסטים הם בוגדים".

מנהלי תחנת אל ג'זירה אישרו כי הקול שנשמע בקלטת הוא אכן קולו של אוסאמה בן לאדן. יאסר תאבת, עורך החדשות בתחנה, אמר כי הקלטת כנראה אותנטית, לפי שהגיעה לתחנה באותה דרך שבה הגיעו הקלטות הקודמות של בן לאדן. הוא סירב לפרט. "כשאתה מאזין לקלטת אתה בטוח שזה קולו של אוסאמה בן לאדן", הוסיף תאבת.

מקור בכיר בממשל בוש אמר לאחר השמעת הקלטת כי ההערכה היא שמדובר בקלטת אותנטית, העלולה לסמן "היווצרות ברית טרור חדשה". משרד החוץ האמריקני הודיע כי קלטת זו מוכיחה שוב את קיום הקשרים ההדוקים בין בן לאדן לבין המשטר העירקי.

בתגובה מהוול סטריט נמסר כי במחירי המניות נרשמו ירידות חדות מיד לאחר שנודע על הימצאות הקלטת, דבר המוכיח, לדעת מומחים, על עצבנות הסוחרים.
