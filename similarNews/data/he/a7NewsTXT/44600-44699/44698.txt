

בעלי מטענים שלא יספיקו למשוך מהנמל מטען כללי שנפרק במשמרת ג', ויעשו זאת מייד למחרת בבוקר, במשמרת א', יחויבו כאילו המטען נמשך במסירה ישירה. כך עולה מהחלטת וועדת הכספים בכנסת, שהסכימה לשנות למשך שנה אחת את התקנה שגרמה להוצאות כספיות מיותרות לבעלי מטענים שלא הספיקו להוציא את מטענם ישירות מהרציף, במקרים רבים בשל סיבות שכלל אינן תלויות בהם, כמו למשל היעדר משאית.

החלטת ועדת הכספים התקבלה לאחר שאיגוד המשתמשים בהובלה ימית העביר פנייה בעניין וביקש להחזיר את ההסדר שאפשר בעבר תשלום לפי תעריף של מסירה ישירה מכלי השייט, במקרים האמורים. הוועדה הזמינה לדיון את נציגי האיגוד, ואלה הציגו את טיעוניהם והצליחו לשכנע את הוועדה בנחיצות ההסדר.

מדובר בחיסכון כספי ניכר לבעלי מטען כללי. עוד נמסר מאיגוד המשתמשים בהובלה ימית כי בהמשך להחלטת הוועדה פורסמה בתקנות 2003 הוראת שעה הקובעת כי ההסדר יוחזר לשירותי הסבלות של פריקת מטען כללי במשמרת ג' והוצאתו מהנמל במשמרת א' שלמחרת. ההוראה נכנסה לתוקף מייד.
ועוד בנושא הנמלים. רשות הנמלים והרכבות החליטה להפחית את אגרת הרציף בייבוא מסכום של 1.1 אחוזים לסכום של 1.02 אחוזים, פער של שמונה מאיות האחוז, החל מינואר 2003. ההחלטה התקבלה לאחר פנייה של איגוד המשתמשים בהובלה ימית.

יש לציין כי האגרה מוטלת מכוחן של תקנות היסטוריות, ולזכותה של ההנהלה הנוכחית של רשות הנמלים ייאמר כי בהסכמתה היא מראה פתיחות מסוימת בנכונותה לדון בשיעורה של האגרה הכואבת.

עוד נמסר כי ההחלטה התקבלה לאחר הבג"צ שהגיש איגוד המשתמשים בהובלה ימית.

מהאיגוד נמסר עוד כי עם זאת, למרות שהסיכום בדבר הפחתת האגרה הושג כבר ב-2001 וההפחתה הייתה אמורה להיכנס לתוקפה החל מתחילת ינואר 2003, התמהמהה רשות הנמלים מלפרסם את הדבר ברשומות לנמלים עצמם. כך נוצר מצב שבו למרות ההחלטה בפועל, המשיכו הנמלים לגבות את האגרה לפי השער הישן.

איגוד המשתמשים בהובלה ימית פנה בעניין לרשות, וזו הודיעה כי הנמלים יבצעו מייד את התיקון וכי התחולה על המטענים תהיה רטרואקטיבית ואוטומטית, דהיינו, החל מהתאריך המקורי שסוכם עליו - 1.1.2003.

בפועל, תשלומי אגרת הרציף הם עמוד השדרה המרכזי של מימון עבודות הפיתוח והבנייה בנמלי ישראל מזה עשרות שנים.
