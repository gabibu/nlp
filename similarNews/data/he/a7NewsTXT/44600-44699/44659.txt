

האסטרונאוט הישראלי הראשון, אל"מ אילן רמון ז"ל, הובא למנוחות בנהלל בטקס צבאי סמוך לבסיס חיל האוויר בו שירת כמפקד טייסת אף-16. בדרכו האחרונה ליוו אותו בני משפחתו הקרובה, קצינים בכירים, וביניהם הרמטכ"ל, וחברים.

אל"מ אילן רמון ז"ל הובא אתמול למנוחות בבית העלמין של נהלל.

כאלף איש, ובראשם הרמטכ"ל רא"ל משה יעלון, מפקד חיל האוויר,קצינים בכירים בחיל האוויר בעבר ובהווה, בני משפחה, חברים, מכרים מהעמק וממקומות אחרים בעברו של אל"מ רמון, ליוו אותו למנוחות אחר הצהריים בטקס צבאי שנערך בבית העלמין של המושב נהלל.

שישה קצינים של חיל האוויר בדרגת אל"מ נשאו את ארונו לאחר משמר כבוד. האסטרונאוט סטיב מקלין השתתף בהלוויה כנציג נאס"א. מקלין ליווה את רמון ומשפחתו בחבלי קליטתו לקראת טיסת המעבורת, ובפרק זמן זה התיידדו גם שתי המשפחות ויצאו לבילויים משותפים. אסטרונאוט החלל סיפר כי מה שרואים כאשר נמצאים בחלל הם מראות מופלאים שרק בודדים זוכים לראות, והוסיף כי בכל פעם שהיה בחלל, נהג לחשוב על משפחתו והעריך שכך עשה גם רמון.

בהלוויה הושמע השיר "דמיין" של ג'ון לנון כפי שהושמע מדי בוקר לאסטרונאוטים שהיו במעבורת כדי להשכימם. האלמנה רונה השמיעה את השיר מקלטת כפי שהושמע מהמעבורת, וברקע נשמע גם קולו של אילן רמון.

הרמטכ"ל משה יעלון אמר בין היתר: "באנו לקבור אותך ליד ראשוני העמק אשר ידעו להפוך את האדמה הזו לעידית, וגם אתה היית העידית שבדמנו". הרמטכ"ל הוסיף ודיבר על הקשר בין הפעולה שבה השתתף רמון ב-1981 כטייס צעיר בתקיפת הכור בעיראק והמלחמה הצפויה כיום.

מפקד חיל האוויר אמר, שחיל האוויר הוא חיל שהוציא מתוכו את האסטרונאוט הראשון וימשיך להשקיע בתחומים אלה וכי משפחת חיל האוויר תמשיך ללוות את משפחת רמון.

האב אליעזר, שניצב כל העת כשהוא מחובק על ידי נכדיו אמר בין היתר: "תמיד ידעת לתת לי את כל התשובות, ועכשיו יש לי עוד הרבה שאלות ולא יהיה מי שיתן לי תשובות. האב הזכיר את משה רבנו שלא הצליח להיכנס לארץ המובטחת, בעוד שאילן הצליח להיכנס לחלל אך לא לחזור.

בני משפחת רמון, ביניהם האלמנה רונה, ילדיהם, אחיו של אילן ואביו עמדו כל העת ליד קברו הטרי של אילן בעוד תא"ל רני פאלק, נספח חיל האוויר בוושינגטון, שהיה בקשר הדוק עם משפחת רמון, חיבק את רונה.

במהלך הטקס חלף מטס של 4 מטוסי F-16 מעל בית העלמין, מכיוון רמת דוד. כשחלפו מעל בית העלמין פנה אחד המטוסים לכיוון אחר משלושת המטוסים האחרים, לדמות את גורלה של המעבורת.

ההלוויה היתה פרטית והכניסה לבית העלמין התאפשרה רק למוזמנים ולבעלי תגים. מאות שוטרים אבטחו את ההלוויה ובאזור נסגרו כמה צירי תנועה עד לסיומה.
