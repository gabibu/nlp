

ממשלת תאילנד שיגרה מסכות גז לשגרירויות שלה בישראל, בעירק ובמדינות אחרות באזור. המסכות נשלחו במסגרת תכנית שנועדה להגן על אזרחיה ולפנותם אם תפרוץ מלחמה, כך מסרו פקידים בבנגקוק.

"בעקבות פיגוע ההתאבדות האחרון בישראל", אמר שר החוץ סוראקיארט סאתיראתאי "הממשלה גיבשה תכניות לפינוי האזרחים התאילנדים אם תחול הידרדרות במצב הלחימה באזור".

עוד אמר השר כי המסכות מוחזקות בשגרירויות תאילנד באזור ויחולקו לעובדים התאילנדים אם תהיה סכנת מלחמה כימית או ביולוגית.

"אם העובדים התאילנדים אינם חשים בטוחים ורוצים לחזור הביתה, אנו ערוכים לפנותם", הוסיף סוראקיארט.

על פי נתוני משרד העבודה של תאילנד, בישראל מועסקים כ-25,000 פועלים תאילנדים.

כן נמסר על 18,000 בסעודיה. כ-52,000 עובדים תאילנדים מועסקים במזרח התיכון, כולל מספר לא ידוע של עובדים בלתי חוקיים בעירק.

יש לציין כי בפיקוד העורף נערכים לקראת מכירת מסכות לעובדים הזרים בחנויות הגדולות ברחבי הארץ.
