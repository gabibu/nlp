

בית המשפט הצבאי בלבנון הפחית היום את תקופות המאסר שנקבעו לארבעה מורשעים בריגול לטובת ישראל, מסרו מקורות משפטיים.

הארבעה הורשעו באיסוף מידע על תנועת חיזבאללה ועל צבאות סוריה ולבנון, ובהעברת המידע לשגרירויות ישראל בבירות שונות באירופה.

המקורות בביהמ"ש אמרו כי גזר הדין של חסאן האשם, שהיה בעבר ממנהיגי המילציה השיעית "אמאל" הופחת משלוש שנים לשנתיים.

כמו כן קוצרו תקופות המאסר של מוחמד עבד אל עזיז עבדי נאחם, שירצה ארבע שנים במקום עשר, של עימאד חוסיין אל רוז, חמש שנים במקום חמש עשרה, ושל רדואן חליל אל-חאג', שירצה שנתיים במקום חמש שנות מאסר.

ביהמ"ש לא נתן הסברים להחלטותיו, שאינן ניתנות לערעור.

הנאשמים נעצרו במארס שנה שעברה והורשעו בניהול רשת ריגול שהעבירה לישראל מידע על פעולות חיזבאללה וכן על עמדות צבאות סוריה ולבנון. כמו כן נטען כי הנאשמים העבירו לישראל מידע על אישים פוליטיים ועל מוסדות פיננסיים בלבנון.

התביעה האשימה את הארבעה בתיאום איסוף המידע במהלך פגישות שקיימו עם בכירים ישראליים בשגרירויות באירופה.

בסך הכל הואשמו שבעה אנשים, שאחד מהם נדון למוות שלא בפניו.
