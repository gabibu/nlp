

ראש הממשלה אריאל שרון שב והעריך אמש כי החיזבאללה עלול לפעול נגד ישראל במהלך פעילות אמריקנית נגד עירק.

בביקור בבסיס הצבאי "אדם" במרכז הארץ אמר שרון בתשובה לשאלות חיילים כי "אם תהיה מערכה נגד עירק ייתכן שתהיה הגברה של פעולות הטרור. ייתכן שתהיה מעורבות של החיזבאללה המופעל ע"י סוריה ועירק. אנו במצב הזה נדע כיצד לפעול".

ראש הממשלה אריאל שרון ושר הביטחון שאול מופז ביקרו בבסיס, חזו בתצוגה המראה פעילות של צלפים ושוחחו עם סגל הבסיס על הפעילות בו, שתכליתה הכשרת לוחמים מיחידות מובחרות בצה"ל, המשתתפים בלחימה ברחבי יש"ע.

בתשובה לשאלה על תנאיה של ישראל למו"מ עם הפלשתינים אמר שרון: "לא ניתן להתקדם לשלום, אלא אם שורר שקט. ברגע שהדבר יתאפשר ויהיו בני שיח אנחנו נדבר שלום".

יחד עם זאת, שרון שב והביע את ההכרח בוויתורים כדי להגיע לשלום. "אנחנו נהיה מוכנים, בתמורה לשלום אמת לדורות, לעשות ויתורים מכאיבים", אמר שרון, אך הדגיש כי הוויתורים אינם חלים על סוגיות ביטחוניות החיוניות לביטחון ישראל ואזרחיה. שרון סירב להמשיך ולפרט.
