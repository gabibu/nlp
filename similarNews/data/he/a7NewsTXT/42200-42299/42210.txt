

"יש סיכוי שעוד השנה נביא את הפלשתינים לשולחן המו"מ", אמר שר הבטחון שאול מופז בהופעה בפני המועדון הכלכלי בירושלים, וציין כי סיום זמנו של ערפאת כמנהיג הפלשתינים קרב.
מופז תקף את ערפאת וכינה אותו "ארכי-טרוריסט". כמו כן תקף במרומז את יו"ר מפלגת העבודה עמרם מצנע, על נכונות לשבת עם ערפאת למשא ומתן אם ייבחר.

"ערפאת הוא האחראי לטרור. ספינת הנשק קארין-A היא דוגמה לקשר הדמים שבין משטרו של ערפאת לאירנים. מי שאומר שינהל איתם משא ומתן כאילו אין טרור וילחם בהם כאילו אין משא ומתן, טועה ומטעה ומחזיר את מדינת ישראל אחורה", אמר מופז.

מופז הביע תמיכה במדיניות של יד נוקשה, תמך בהקמת גדר בטחונית ליצירת הפרדה בין ישראל לשטחי הרשות, אך סרב לקבל את פתרון ההפרדה החד-צדדית, שאינה מלווה במשא ומתן. "הפרדה חד-צדדית מהווה כניעה לטרור", אמר מופז.
