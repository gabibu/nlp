

נהג מונית הסיע בנסיעה מיוחדת נוסע משדה התעופה בן גוריון לרחוב חוני המעגל בתל אביב ולא הפעיל מונה כמתחייב מתקנות התעבורה.

בתום הנסיעה הוא גבה מהנוסע שכר הסעה מופקע בסך 143 שקלים, בעוד ששכר ההסעה המקסימלי שמותר היה לגבות בעד נסיעה זו הוא לא יותר מ-76.80 שקלים.

הנוסע, קשיש בן 85, הגיש תלונה למשרד התחבורה על הפקעת מחיר, התלונה נחקרה, ומנהל אגף תביעות במשרד התחבורה החליט להגיש תביעה לבית משפט כנגד נהג המונית.

שופט בית משפט השלום בתל אביב ישראל ויטלסון הרשיע את הנהג בעבירה. הנהג יאלץ לשלם לנוסע פיצוי אישי בסך 250 שקל. בנוסף על הפיצוי, הטיל בית המשפט על הנהג קנס בסך 3,000 שקל. עוד חויב הנהג לחתום על התחייבות כספית בסך 8,000 שקל להימנע מלעבור עבירה דומה במשך שנתיים.

אבנר עובדיה, דובר משרד התחבורה, ציין כי לאחרונה הוחלט במשרד התחבורה להחמיר עם נהגי מוניות הפועלים בניגוד לתקנות, ולתבוע אישית נהגים הגובים מהנוסעים שכר נסיעה מופקע.

בעקבות תלונה נוספת שהוגשה למשרד התחבורה, גזר בית משפט השלום בנתניה קנס של
4,500 שקל על נהג מונית מנתניה שהסיע נוסע מרחק של קילומטר אחד וגבה עבור הנסיעה מחיר נסיעה מופקע בסך 12 שקל, בעוד ששכר ההסעה המקסימלי שמותר לגבות עבור נסיעה זו הוא 8 שקלים.

בנוסף חויב הנהג לחתום על התחייבות כספית בסך 8,000 שקלים להימנע מלעבור עבירה
דומה במשך שלוש שנים.
