

בית משפט השלום בבאר שבע התיר היום לפרסם את דבר מעצרו של ישראלי-בדואי, בחשד שיצר קשר עם נציג של ארגון טרור פלשתיני מהשטחים, כדי לקנות עבורו אמצעי לחימה וחומרי הדברה ולהעבירם לשטחים.

החשוד הוא יחיא יוסוף אבו ריאש, בן 24 מהיישוב הבדואי חורה שליד באר שבע סטודנט באוניברסיטת חברון. הוא גדל במחנה פליטים ברצועת עזה, עד שעבר לחורה, לאחר קבלת אזרחות ישראלית.

אבו ריאש נעצר לפני כשבוע על ידי חוקרי שב"כ ומשטרת מרחב הנגב בעקבות מידע מודיעיני ולפיו קרוב משפחתו, פלשתיני מרצועת עזה החבר בארגון חמאס, יצר איתו קשר והעביר לו כסף, כדי שיקנה בישראל אמצעי לחימה וחומרי הדברה ויעביר אותם לשטחים.

מחקירת אבו ריאש בשב"כ וביחידת התישאול של משטרת מרחב הנגב עלה כי הוא יצר קשר עם 4 אזרחים ישראליים, בדואים מהנגב, מהם ביקש לקנות אקדחים ורובים.

יום לאחר מעצרו הובא לבית משפט השלום באשקלון, שהאריך את מעצרו בשמונה ימים והוציא צו איסור פרסום לגבי הפרשה.

בית משפט השלום בבאר שבע התיר היום את פרסום הפרשה ואת תוכן הדיון המשפטי הקודם. בא כוח המשטרה, רס"ר איברהים אל-קורען, טען כי החשוד הודה בחלק מהעובדות ובדו"ח סודי, שהגיש החוקר לבית המשפט, פורטו החשדות וחומר הראיות, נגד החשוד, יחד עם חומר מודיעיני שהצטבר לגביו. חוקר המשטרה ציין כי לחשוד אין עבר פלילי.

השופט רענן בן יוסף עיין בחומר החקירה הסודי ומצא בו חשש סביר נגד החשוד, המעוגן באופן קשיח בחומר החקירה, וכי קיים חשש לפגיעה בביטחון המדינה ובציבור. הוא דחה את בקשת המשטרה להאריך את מעצרו של אבו ריאש לעוד 15 ימים וציווה לעוצרו לעוד 8 ימים.

היום הובא אבו ריאש לבית משפט השלום בבאר שבע ולשופט גדליה טהר-לב נמסר, שהמשטרה הגיעה להסכמה עם סניגורו של החשוד, בדבר הארכת מעצרו. על פי הסכמה זו, ציווה השופט להאריך את המעצר בעוד 9 ימים.

