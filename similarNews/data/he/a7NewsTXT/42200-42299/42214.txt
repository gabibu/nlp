

מקורות בשירותי החירום של האו"ם אמרו היום כי הם צופים כי במהלך שלביה הראשונים של המלחמה בעירק כחצי מיליון עיראקים יזדקקו לטיפול רפואי עקב פציעות קשות וזאת על פי דוח ההערכה הסודי של האו"ם שהוכן לפני כחודש, אולם היום פורסם העתק מעודכן שלו באתר האינטרנט של תנועה בריטית המתנגדת לעיצומים על עיראק.

המספר כולל כ-100,000 בני אדם שיפצעו ישירות במהלך הקרבות, וכ-400,000 שיפצעו בעקיפין עקב ההרס ברחבי המדינה, זאת על פי הערכה שהכינו מומחים מארגון הבריאות העולמי. המלחמה תגרור אחריה גם בעיית פליטים כאשר כ-900,000 עיראקים ינהרו למדינות השכנות, ומתוך זה כ-100,000 מהם יזדקקו לסיוע מיידי.

שני מיליון נוספים ייעקרו מבתיהם אך ישארו בעיראק, והגעת אנשי סוכנויות הסיוע אליהם עלולה להוות בעיה עקב הקרבות. כמו כן הפקת הנפט העיראקי תיפסק, ורשתות החשמל, הרכבות והכבישים, ינזקו קשות.

על פי הערכות האו"ם, יתכן שלעיראק יהיה ציוד רפואי בסיסי שיספיק לארבעה חודשים. אולם, חומרים חיוניים יאזלו במהרה או שיימצאו בכמות מצומצמת.

ילדים בני פחות מחמש ונשים הרות ומיניקות יהיו הפגיעים ביותר בשל החוסר במערכת בריאות בסיסית מתפקדת בימים שלאחר המלחמה, ןסביר להניח כי יפרצו מחלות או מגיפות. מחלות כחולירה ודיזינטריה משגשגות בסביבה המדוברת.

"ההרס כתוצאה מכך יהיה עצום, ללא ספק", סיכמו המומחים, שציינו כי ההערכות מבוססות על מידע וחומר ממספר ארגונים הקשורים לאו"ם.

בכירים באו"ם אישרו את אמיתות המסמך, המעריך כי שלא כמו במלחמת המפרץ ב-1991, המלחמה הבאה בעיראק תתפתח ליותר מהפצצות אוויריות, ותכלול מערכות יבשתיות נרחבות.

עובדי האו"ם מתכוננים מזה חודשים להתמודדות עם ההשלכות ההומניטריות שיהיו לסכסוך בעיראק. אולם, התהליך נשאר סודי ברובו, מתוך החשש שיתפרש כסימן לכך שהגוף הבינלאומי הגיע למסקנה שהפיקוח על הנשק יכשל ולא ימנע את המלחמה.

מקורות באו"ם העריכו בעבר כי בין 4.5 ל-9.5 מיליון מ-26.5 מיליון תושבי עיראק, יזדקקו במהרה למזון, כדי לשרוד את המתקפות.

פקחי הנשק של האו"ם חידשו לפני כחודש את עבודתם בעיראק, על פי החלטת מועצת הביטחון שהעניקה לבגדד הזדמנות אחרונה לחסל את מאגרי הנשק הכימי, הביולוגי או הגרעיני, או לעמוד מול "השלכות חמורות".

ראש צוות הפקחים, הנס בליקס, אמור להגיש דוח ביניים למועצת הביטחון ביום חמישי הקרוב. הדוח הסופי אמור להיות מוכן ב-27 לינואר.

נשיא ארה"ב ג'ורג' וו. בוש, המצדד בשינוי המשטר בבגדאד, איים לפרוק את עיראק מנשקה בכוח אם לא תפעל מרצונה, למרות שמוושינגטון נמסר כי טרם התקבלה החלטה על יציאה למלחמה.
