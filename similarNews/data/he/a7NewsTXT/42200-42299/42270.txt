

מועצת המנהלים של הקרן הדו לאומית סינגפור-ישראל (SIIRD) למו"פ בראשות המדען הראשי בתמ"ס, דר' אלי אופר, תתכנס בעוד כשבוע בסינגפור לצורך אישור מענקים לפרויקטים משותפים לחברות ישראליות וסינגפוריות. לקרן הוגשו לישיבה הקרובה 6 פרויקטים לאישור מענקים בעלות כוללת של כ-2.5 מיליון דולר.

הקרן תומכת כיום ביותר מ-20 פרויקטים ומיזמי B-SITE בתחומים שונים בין היתר בתחום התקשורת, המיקרואלקטרוניקה והתוכנה. תקציבה השנתי של הקרן הוא 2 מיליון דולר והיא מממנת עד 50% מהוצאות הפרויקט המשותף עד גובה של 500 אלף דולר.

SIIRD הוקמה בשנת '97 ומתמקדת בעידוד פרויקטים המשלבים טכנולוגיות ישראליות במערכות סינגפוריות ובניסוי המסחרי שלהן (B-SITE) אצל הסינגפורים, הידועים כבעלי יכולת יצור ושיווק באסיה ובעולם.

מנכ"ל התמ"ס, וחבר מועצת המנהלים של הקרן, אמיר חייק, אמר כי מטרת הקרן לחזק את קשרי המדע, הטכנולוגיה והעסקים בין חברות בסינגפור ובישראל, באמצעות עידוד שיתופי פעולה טכנולוגיים וקשרי מסחר בין חברות הי-טק סינגפוריות לחברות הי-טק ישראליות.

המנהלת הישראלית של הקרן, עו"ד שרון דפני, מסרה כי חברות המעוניינות בקבלת תמיכה יוכלו להגיש הצעות לקרן עד ל-15 באפריל 2003, אשר ידונו בוועדה הבאה של הקרן שתתכנס ביולי '03 בישראל.

בתמ"ס הוחלט לנצל את שהותם של המנכ"ל והמדען בסינגפור ולקיים גם כנס נספחים כלכלים של התמ"ס במדינות אסיה ואוקיאניה. בכנס ידונו תוכניות הפעילות למדינות וליבשת, ויאושרו תוכניות עבודה לשנת '03.

דובר משרד התמ"ס מציין כי למשרד נספחויות מסחריות באסיה במדינות: הודו (אמון גם על נפאל), תאילנד (אמון גם על לאוס, וייטנאם וקמבודיה), סינגפור (אמון גם על מלזיה ואינדונזיה), טייוואן, סין (אמון גם על מונגוליה), הונג קונג, יפן, דרום קוריאה, אוסטרליה (אמון גם על ניו-זילנד).

הדובר מוסיף ומציין כי במדינות אסיה נמשכת מגמת הצמיחה, וזאת על רקע המיתון המתמשך בעולם. מכאן שהפוטנציאל והאטרקטיביות של השווקים האסייתים לחברות הישראליות, גדלים והולכים. ממינהל סחר חוץ בתמ"ס נמסר כי קיים גידול מתמשך בהיקף שיתופי הפעולה בין חברות אסייתיות וישראליות בתחומי הסחר, ההשקעות והמו"פ המשותף.

המדינות המובילות בגידול ביצוא באסיה, בינואר-נובמבר 2002: הודו - 533 מיליון דולר (גידול של 26%), סין - 358 מיליון דולר (גידול של 17%), הונג קונג - 894 מיליון דולר (גידול של 12%), תאילנד - 239 מיליון דולר (גידול של 11%), טייוואן - 294 מיליון דולר (גידול של 7%).

מינהל סחר חוץ בתמ"ס מקיים מדי שנה כנסים אזוריים לתדרוך הנספחים ולדיון בתכניות העבודה. סינגפור משמשת כתחנת סחר עבור חברות ישראליות רבות לשיווק מוצריהם בדרום מזרח אסיה. סינגפור מהווה גם שער למדינות המוסלמיות בדרום מזרח אסיה, אינדונזיה ומלזיה, וזאת משום שחברות ישראליות מתקשות לפעול שם מסיבות פוליטיות.
