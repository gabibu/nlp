

האיגוד הישראלי למחלות זיהומיות של ההסתדרות הרפואית קרא לעובדי מערכת הבריאות בישראל להתחסן נגד אבעבועות שחורות.

האיגוד הישראלי למחלות זיהומיות של ההסתדרות הרפואית קרא לעובדי מערכת הבריאות בישראל להתחסן נגד אבעבועות שחורות. בפגישה שנערכה אמש במשרדי הר"י עם מנכ"ל משרד הבריאות, ד"ר בועז לב, ובנוכחות יו"ר ההסתדרות הרפואית, ד"ר יורם בלשר, שמעו חברי האיגוד דיווחים ראשונים ממבצע החיסונים הראשון בו חוסנו עד כה 17,000 מעובדי מערכת הבריאות.

בפגישה בה השתתפו המומחים המובילים בארץ בתחום המחלות הזיהומיות, הביעו הרופאים אמון בבטיחותם וביעילותם של החיסונים, וזאת על סמך הנתונים שהובאו ממעגל החיסונים הראשון.

בקרב חברי האיגוד למחלות זיהומיות שרר קונצנזוס לגבי העובדה שיש להמשיך ולחסן את עובדי מערכת הבריאות, שמספרם נאמד בכמה רבבות, וזאת כדי שיהיו מוגנים בשעת חשיפה למחלה, וגם כדי שיוכלו לתרום פלסמה לטיפול בסיבוכי חיסון אם וכאשר יוחלט להרחיב את החיסון נגד אבעבועות שחורות לאוכלוסיות נוספות במדינה.

בינתיים אומר ד"ר בועז לב, כי אין שום החלטה, או כוונה לחסן את כלל האוכלוסייה בישראל מפני אבעבועות שחורות, מה גם שמערכת הבריאות טרם מוכנה לכך.

ד"ר לב אמר את הדברים בפגישה עם נשיא המדינה, משה קצב, שהתקיימה הבוקר. בפגישה עדכן את קצב על הערכות מערכת הבריאות לאפשרות של הפצת אבעבועות שחורות על ידי גורמי טרור, או כתוצאה מתגובה עיראקית למתקפה אמריקנית אפשרית עליה.

ד"ר לב הוסיף, כי עד כה חוסנו 17 אלף מבין כוחות הקו הראשון ומהחיסון הזה מופק החומר לחיסון כללי. בדבריו קבע כי חיסון הכוחות לא נעשה מחשש לפגיעה ביולוגית מכיוון עיראק אלא מחשש שארגוני הטרור הפלשתיניים יבקשו לבצע פיגוע ביולוגי.

לב הוסיף ואמר כי עד כה נאספה מחצית מהכמות הנדרשת של החומר החיסוני המדובר. ד"ר לב הדגיש, כי איכות החיסונים היא מהטובה בעולם, הן בסטריליות והן בבטיחות שלהם. "עם ישראל מקבל מוצר טוב ובטוח", הרגיע מנכ"ל משרד הבריאות. הוא ציין, כי נפגש אתמול עם איגוד הרופאים למחלות זיהומיות, אשר הביעו תמיכה ללא סייג במבצע החיסון ואיכותו.
