

שמונה בתי מלון באילת נסגרו במהלך חודש ינואר 2003, בשל תפוסות נמוכות. המיתון במשק הישראלי פגע בעיקר בבתי המלון באילת והקיצוצים וסגירת בתי המלון נעשו כחלק מהתייעלות וקיצוצים לקראת עונת החורף והחשש ממלחמה בעיראק וירי טילים על ישראל.

שמונה בתי מלון באילת נסגרו במהלך חודש ינואר 2003, בשל תפוסות נמוכות. חלק מבתי המלון יעברו שיפוצים כלליים. עובדי בתי המלון שנסגרו, הוצאו לחופשה מרוכזת. ואילו בתי מלון אחרים בהם נרשמו תפוסות נמוכות ביותר העומדות על 30 אחוזים ו-40 אחוזים, קוצצו ימי העבודה ל-16 ימים בחודש.

המיתון במשק הישראלי פגע בעיקר בבתי המלון באילת והקיצוצים וסגירת בתי המלון נעשו כחלק מהתייעלות וקיצוצים לקראת עונת החורף והחשש ממלחמה בעיראק וירי טילים על ישראל. מאז פרוץ האינתיפאדה מהווה התיירות הישראלית כמעט 100 אחוזים מתפוסת בתי המלון בעיר אילת, שכן תיירים מחו"ל כמעט ואינם מגיעים.

המלונאים באילת מנסים להימנע מפיטורים המוניים כפי שקרה בחודשים אוקטובר-נובמבר 2000, מיד לאחר פרוץ האינתיפאדה ופרוץ המשבר בתיירות. ומעדיפים לקצץ בשעות ובימי עבודה, גם אם הדבר כרוך בפגיעה בשרות, ולא לצרף עובדים חדשים למעגל האבטלה.

יצויין, כי בחודשי הקיץ 2002 עמדה התפוסה בבתי המלון באילת על 100-80 אחוזים וגם בחודשים ספטמבר-אוקטובר 2002 היתה תפוסה גבוהה בבתי המלון, בעיקר בשל כנסים ואירועים גדולים שהתקיימו בעיר.

במקביל התאחדות המלאכה והתעשייה מעריכה כי ברבעון הקרוב של שנת 2003 ימצאו עצמם 220 מפעלים יצרניים קטנים בסכנת סגירה, וקרוב ל- 800 איש יפוטרו. ההתאחדות גם מזהירה כי נמשכת מגמת הירידה בהיקף התוצר, בהשקעות ובפדיון במגזר זה.

נתונים אלו עולים ממסמך מיוחד שמפרסמת התאחדות המלאכה והתעשייה לקראת ועידת העסקים לעצמאים ולעסקים ולמפעלים קטנים שהיא מקיימת בשבוע הבא בשיתוף עם לה"ב ועם הוועדה למפעלים קטנים בהתאחדות התעשיינים.

ועוד בנושא העסקים: לשכת ארגוני העצמאים בישראל צופה כי בשנת 2003 ייסגרו מעל 60,000 עסקים קטנים. כך נמסר אתמול במסיבת עיתונאים שהתקיימה בתל אביב.

לדברי זאב וינר, נשיא לשכת ארגוני העצמאים בישראל, בשנת2002 נסגרו כ-50,000 עסקים בכל ענפי הפעילות המשקית בישראל. זאת לעומת כ-35,000 עסקים שנסגרו בשנת 2001. על פי התחזית בשנת 2003 היקף הקריסה והסגירה של עסקים יגדל, אלא אם כן תהיה מדיניות של סיוע ושל עידוד לעסקים הזקוקים לכך.

בלשכת ארגוני העצמאים בישראל חשפו מסמך שהועבר לאחרונה אל כל נותני השירותים למשרד הביטחון. לפי המסמך נותני השירותים נאלצו לחתום כי הם מוכנים לקבל את כספם ממשרד הביטחון רק בחודש אפריל השנה, זאת לאחר ארבעה חודשים שבהם עוכבו כספים לעסקים.

"עסקים רבים קרסו כתוצאה מהמסמך שהעביר משרד הביטחון לנותני השירותים" הוסיף וינר, "נותני השירותים אמורים לשלם לעובדים שלהם, למוסכים, למע"מ ולמס הכנסה בשל החשבוניות שהוצאו למשרד הביטחון. אם משרד הביטחון אכן יעכב את הכספים עד חודש אפריל, רבים מהם לא יוכלו לשלם לעובדים, למע"מ ולמס הכנסה".

וינר אמר כי הוא הגיע להסכם עם איתן רוב, מנהל המע"מ והמכס, כי בעל עסק שיוכל להוכיח כי 50 אחוז מעסקיו הם ממשרדים ממשלתיים   יקבל דחייה של תשלומי המע"מ לאותו בית עסק.

עוד הוצג במסיבת העיתונאים סקר לפיו השנה הייתה ירידה דרסטית בכל ענפי המשק.
בתיירות ירדה הפעילות ב-80 אחוז, בריהוט ובמוצרי בר-קיימא ירדה הפעילות ב-30-40 אחוז, בביגוד, בתרבות ובמוסכי רכב ירדה הפעילות ב-30 אחוז ובמוצרי מזון וחשמל ירדה הפעילות ב- 15-20 אחוז.
וינר קרא לממשלה לבלום לאלתר את עליית הארנונה ולאפשר לרשויות המקומיות להקל על אנשים במצוקה. הוא גם קרא לבלום את העלייה במחירי החשמל, המים, הגז והסולר, ושתשלום מע"מ יהיה רק בקבלת המזומן וכן קרא להסדיר מיד את דמי האבטלה לעצמאים.
