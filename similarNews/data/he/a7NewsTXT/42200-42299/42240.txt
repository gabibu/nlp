

בעוד אנשי התקשורת הישראלית והפוליטיקאים גועשים סביב חשדות לפלילים במסדרונות השלטון והאופוזיציה נמשכת הלחימה ברחבי יהודה שומרון וחבל עזה.

בהיתקלות חיילינו ליד נווה דקלים חוסל מחבל שניסה לחתוך את הגדר לקראת ביצוע פיגוע.

בכפר סידא, שבאזור טול כרם הרסו חיילי ההנדסה את ביתו של אחד המחבלים האחראים לפיגועים במצר ובחרמש. בפעולת הריסה זו נתקלו חיילינו בהתנגדות אלימה של תושבי הכפר. התושבים התקהלו וניסו למנוע את המהלך, תוך כדי הניסיון נהרג אחד המתעמתים עם צה"ל.

מחבלים השליכו בקבוק תבערה לעבר כביש מעלה אדומים- ירושלים. הבקבוק הושלך מכיוון מצוקי עיסאוויה לעבר הכביש, שם התנפץ התלקח אך לא גרם לנפגעים. לוחמי משמר הגבול שהגיעו למקום ערכו סריקות בניסיון ללכוד את משליך הבקבוק אולם עד כה לא איתרו אותו.

סמוך לרפיח יידו המחבלים רימון יד לעבר עמדת צה"ל. גם באירוע זה לא היו נפגעים בקרב כוחותינו.

בסריקות שנערכו הלילה לכדו חיילינו עשרים ושלושה מחבלים מבוקשים שהועברו לחקירת שירות הביטחון הכללי. יצוין כי ברובם נלכדו המחבלים באזור רמאללה, כששישה עשר מהם מהכפר ג'ילזון.

בכפר עזון שבנפת קלקיליה השתלט צה"ל על בניין בכפר המהווה נקודת תצפית ושליטה על הכפר והדרכים המובילות אליו.
