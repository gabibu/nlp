

ייבוא מצנחי רחיפה ממונעים וייבוא כלי טייס זעירים מחויבים החל מאתמול באישור ביטחוני מיוחד.

כחלק ממערך ההתגוננות מפני פיגועי טרור אוויריים משרד התחבורה מהדק את הפיקוח על מצנחי רחיפה ממונעים ועל כלי טייס זעירים אחרים.
כיוון שכך החל מאתמול מי שמבקש לייבא לארץ כלי טייס זעיר נדרש לקבל אישור ביטחוני מיוחד מאגף הביטחון במשרד התחבורה.

האישור הנדרש חל בין השאר על ייבוא טרקטורונים ממונעים, על מצנחי רחיפה רגליים ממונעים, על דאונים, על כדורים פורחים ועל כלי טייס זעירים אחרים החייבים ברשיון יבוא.

במשרד התחבורה נשקלת גם אפשרות לדרוש אישור ביטחוני מיוחד לרכישת מצנחים לא ממונעים או חלקי מצנחים הנרכשים בחו"ל כ"קיטים", אשר אינם מחויבים כיום ברשיון יבוא מיוחד.

שני שנער, מנהל אגף הביטחון במשרד התחבורה, מסר כי הנוהל החדש נועד למנוע, חלילה, אפשרות שכלי טייס אלה ישמשו כאמצעי לביצוע פיגועי טרור המוניים בידי מחבלים מתאבדים. לדבריו, כלי טייס זעיר שישמש לפיגוע עלול לגרום לנפגעים רבים ולנזק עצום.

דובר משרד התחבורה אבנר עובדיה ציין כי עד סוף החודש יסיים מנהל התעופה האזרחית לסמן את כל מצנחי הרחיפה בישראל במספרי זיהוי מיוחדים כדי שניתן יהיה לאתרם מהקרקע בעת הצורך.

יש לציין כי כבר החל מהראשון בדצמבר 2001 מחויבים כל בעלי המטוסים הקלים בישראל "לסנדל" את כלי הטייס שברשותם כשהם מחנים אותם בשדות התעופה ובמנחתים, וזאת בעקבות לקחים שהופקו כתוצאה מאירועי ה-11 בספטמבר בארצות הברית.
