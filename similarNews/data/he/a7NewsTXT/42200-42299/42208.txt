

נשיא עיראק סדאם חוסיין, הזהיר את ארה"ב ואמר כי "עיראק אינה אפגניסטן".
סדאם אמר את הדברים לאנשי המשמרות הרפובליקנים. לדבריו ארצו עשירה, ממשלתה יציבה, וצבאה חזק יותר מאשר היה בתקופת מלחמת המפרץ.

"נראה כי מה שהאויב מכנה נפילת משטר הטאליבן באפגניסטן, מפתה אותו לפתוח במתקפה נגד עיראק", אמר סדאם לקצינים, שהגיעו בלווית מפקדם, בנו הצעיר של סדאם, אולם לדבריו "עיראק שונה מאפגניסטן כיוון שהיא מדינה עשירה. המדינה שלנו מאורגנת ויציבה. אין מדינה אחרת בעולם כמוה. היא מייצרת נפט ואינה מייבאת אותו".

סדאם ביטל את איומי וושינגטון לעשות שימוש בכוח כדי לפרק את עיראק מנשקה, ואמר כי מדובר ב"דיבורים ריקים" שמטרתם הגשמת החלום הישן של כיבוש איזור המפרץ העשיר בנפט.
בהמשך דבריו חזר חוסיין על האשמותיו, לפיהן פקחי הנשק של האו"ם בעיראק עוסקים בריגול.

הפקחים התעלמו מההאשמות והמשיכו בחיפושיהם אחר נשק גרעיני, כימי וביולוגי כאשר הם משתמשים, בפעם הראשונה, במסוקים.
