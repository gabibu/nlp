

שר התקשורת, ראובן (רובי) ריבלין, הורה ליו"ר מועצת הכבלים והלווין, עו"ד דורית ענבר, לנקוט בכל האמצעים החוקיים ולמנוע מערוצים זרים בכבלים, המפרים את הכללים הקבועים בחוק, לשדר פרסומות.

הסוגיה עלתה בעקבות תלונה של ראשי הערוץ הייעודי, ישראל פלוס, המשדר פרסומות על-פי תנאי המכרז בו זכו, אשר טענו, כי הערוצים הזרים המתחרים בהם בכבלים משדרים פרסומות בניגוד לכללי השידור בהם הם מחויבים.

כיום, קונסת מועצת הכבלים ערוצים המפרים את הכללים בקנס יומי, ובסמכות המועצה לחלט ערבויות כנגד ערוץ שלא ישלם את הקנס.

השר ריבלין הורה למועצה לנקוט בכל אמצעי הענישה הקבועים בחוק, כולל שלילת רישיון השידור מהערוצים הללו.
