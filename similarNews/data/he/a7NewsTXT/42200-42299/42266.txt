

בפשיטה שערכו הבוקר שוטרי משטרת ההגירה ומג"ב במתקן מג"ב בבית חורון, נתפסו שמונה עובדים זרים בלתי חוקיים מטורקיה, אשר הועסקו בעבודות בינוי במקום.

כתב עתי"ם מוסר כי העובדים הועסקו על ידי קבלן פרטי אשר נשכר על ידי האגודה למען החייל עבור ביצוע עבודת בניית אולם ספורט במתקן. לפועלים לא הייתה גישה למתקן הצבאי עצמו והם לא נחשפו לכל מידע רגיש, נמסר.

העובדים הבלתי חוקיים הועברו למתקן משמורת בכלא מעשיהו והם יגורשו מהארץ בימים הקרובים. הקבלן שהעסיקם נעצר לחקירה במשטרת מרחב מרכז.

אחד הפועלים שנתפסו היה דרוש לחקירה בחשד לתקיפה באיומים וכי הוא ייחקר בעת מעצרו גם בעניין זה.

בישראל עובדים כ-40 אלף עובדים זרים מטורקיה אשר כמחציתם לפי הערכת משטרת ההגירה אינם חוקיים.
