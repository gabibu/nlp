

היחידה למלחמה בטרור של משטרת לונדון מסרה היום כי תפסה שלשום כמות קטנה של חומר רעיל מסוג ריסין, בפשיטות שביצעה בצפון לונדון. במהלך הפשיטות נעצרו שבעה בני אדם ממוצא צפון אפריקאי.

העצורים הם שישה גברים ואשה אחת ששוחררה מאוחר יותר. "חשוב להבין מה תכננו האנשים הללו ומי עומד מאחורי ההתארגנות הזו", אמר מומחה לטרור בשם פול וילקינסון בראיון לרשת סקיי הבריטית, "אחד הכיוונים שהמשטרה והמודיעין חוקרים הוא האפשרות שהקבוצה תכננה לבצע התקפת טרור".

מפקד היחידה למלחמה בטרור, דיוויד ונס, פנה לאזרחים באמצעי התקשורת: "המסר שלנו הוא כוננות ולא אזעקה. הישארו ערניים, עמדו על המשמר ודווחו למשטרה על כל דבר חשוד".

החומר הרעיל המופק מצמח הקיקיון מסוכן ביותר ועד כה לא נמצא חומר שיכול לסתור את הרעילות שלו. כמות קטנה של החומר יכולה לגרום למותו של אדם. בימים הראשונים לאחר החשיפה לחומר סובלים הנחשפים ממחלה דמוית שפעת, ולאחר מכן הם עלולים למות.
