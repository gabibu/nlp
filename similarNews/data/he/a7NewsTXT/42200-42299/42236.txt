

האסטרונאוט הישראלי הראשון אילן רמון יעשה ארבעה ניסויים בחלל עבור ישראל, כך נמסר בתדרוך לעיתונאים שהתקיים במשרד המדע, התרבות והספורט בתל אביב.

האסטרונאוט הישראלי הראשון אילן רמון יעשה ארבעה ניסויים בחלל עבור ישראל, כך נמסר אתמול בתדרוך לעיתונאים שהתקיים במשרד המדע, התרבות והספורט בתל אביב.

שיגורו של רמון, האסטרונאוט הישראלי הראשון לחלל, באמצעות סוכנות החלל האמריקנית, מתוכנן ליום חמישי הבא. השיגור יתבצע מ"מרכז החלל קנדי" בפלורידה, במעבורת החלל קולומביה של נאס"א. זאת, בתנאי שהטיסה לא תידחה שוב. יש לציין כי רמון היה מתוכנן להיות בנאס"א כשנתיים, אולם בשל עיכובים לא צפויים הוא נמצא כבר למעלה מ-4 שנים בסוכנות החלל נאס"א.

הניסוי שאמור לבצע רמון עבור ישראל נקרא MEIDEX ומדובר בהיווצרותם של סופות אבק המגיעות ממדבר סהרה, ובהשפעתם על מזג האוויר במזרח התיכון. מטרת הניסוי היא להבין מה קורה לסופות האבק מעל לים התיכון, אולם מאחר שאין ודאות שיתרחשו סופות אבק בתקופת החורף הורחב הניסוי גם לסופות אבק באזור האוקיינוס האטלנטי המגיעות ממערב אפריקה.

עוד ניסוי שיערוך רמון הוא ניסוי שבמסגרתו הוא יצלם במצלמה מיוחדת תופעה הנקראת "שדונים". מדובר בתופעה שהתגלתה לפני כ-13 שנה, לפיה מופיעים מעין ברקים גבוה מעל שכבת עננים, ומקורם אינו ידוע.

התופעה נתגלתה בדרך מקרה כאשר כיילו מצלמה מעל העננים ולאחר פיתוח התמונות במעבדה גילו בהן אורות משונים שהופיעו מעל סופות ברקים. את התופעה כינו בשם: "שדונים". זאת תהיה הפעם הראשונה שיצלמו את התופעה הזאת מהחלל.

ניסוי נוסף יהיה על בעיית הראות האלכסונית. בניסוי זה ייקבעו נקודות ציון דרך של אגמים ושל איים בעולם וכאשר האסטרונאוט יזהה אותם הוא יסמן, ואז אפשר יהיה לחשב את המרחק למטרה.

בניסוי הרביעי יבדקו את החזרת קרני השמש מפני הים. מכיוון שאת הניסוי הזה יעשו בו-זמנית בשיתוף עם מטוס בסמוך לפני הים, הניסוי יוכל לצאת לפועל רק אם האטמוספרה תהיה נקייה ואם תהיה ראות טובה.
