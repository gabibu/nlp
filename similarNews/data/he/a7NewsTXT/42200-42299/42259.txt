

יו"ר ארגון נכי צה"ל, משה (מוץ) מטלון, נפגש אמש עם שר הביטחון, שאול מופז, והעלה בפניו את הצורך לטיפול המיוחד הנדרש להלומי קרב מבין נכי צה"ל אם עיראק תתקוף את ישראל.

מטלון הסביר למופז כי במלחמת המפרץ ב-91' גדלו היקפי החרדה אצל מי שנפגעו מכך במלחמות ישראל משום שחזיונות החרדה מהעבר שבו ועלו ביתר שאת.

לפיכך, כלקח מאותה מלחמה יש להיערך למקרה של התקפה עיראקית על ישראל, אם ארה"ב תתקוף את עיראק.

מטלון הודיע גם לשר הביטחון כי ארגונו מעמיד את בתי הלוחם בירושלים, תל אביב וחיפה לרשות מערכת הביטחון אם תפרוץ מלחמה.

לכתב עתי"ם נמסר, כי שאול מופז שיבח גם את החלטת ארגון נכי צה"ל שלא להעלות דרישות חדשות ל-'03 על רקע המצוקה התקציבית של מערכת הביטחון. הוא הבטיח כי משרדו יהיה קשוב לכל צורך של הארגון, וכי דלתו פתוחה בפני אנשי הארגון בכל עת.
