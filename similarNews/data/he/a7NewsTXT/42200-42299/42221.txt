

בשורה לנערים ולנערות העובדים. מתברר כי בעקבות תוספת היוקר שהשיגה ההסתדרות החדשה לעובדים המבוגרים במשק, גם הנערים והנערות העובדים ייהנו מתוספת של 2.1% בשכרם.

יו"ר ההסתדרות עמיר פרץ אמר כי "למעשה אחד הדברים המרכזיים שמשתנים בעקבות תוספת היוקר שחתמנו עליה הוא שכר המינימום. לרבים תוספת של 2.1% נראית בעלת משמעות קטנה, אולם בעיקר לעובדים החלשים ביותר במשק, דוגמת הנערים העובדים, יש לכך משמעות רבה".

שכרם החדש של בני נוער בגילאים 14 עד 16 שנה יעמוד עתה על 13.49 שקל לשעה. בני ה-17,16 יקבלו 14.49 שקל לשעה, בני ה-18,17 יקבלו 16 שקל לשעה ובני ה- 18 ומעלה יקבלו 17.93 שקל לשעה.

"אני חושש כי יהיו מעסיקים שלא יטרחו להוסיף את התוספת המתבקשת לבני הנוער ביוזמתם" הוסיף פרץ, "לכן אנו פונים לכל בני הנוער העובדים במדינת ישראל שלא להסס ולדרוש את התוספת המגיעה להם". עוד אמר פרץ כי נער או נערה אשר מעסיקם יסרב לשלם להם את העלייה המגיעה להם בשכר, מוזמנים לפנות לאיגוד המקצועי של הנוער העובד והלומד ושם יסייעו להם לקבל את המגיע להם.
