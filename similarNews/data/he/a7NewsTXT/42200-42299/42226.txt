

מזכיר ההגנה של בריטניה ג'ק הון הודיע אתמול על גיוסם של כ-1,500 אנשי מילואים, וכי אחרים ייקראו אם יהיה צורך בדבר. בסך הכל יהיה גיוס של כ-8,000 חיילי מילואים.

ההודעה שנמסרה לפרלמנט הייתה פחות דרמטית מזו שעסקו בה כלי התקשורת בסוף השבוע שעבר. בידיעות שהתפרסמו בכלי התקשורת נמסר על פריסתה הקרובה באזור המפרץ של יחידה משוריינת בת 20,000 חיילים.

עוד נמסר מפי דובר במשרד ההגנה כי אושר שיגור אפשרי של כוח אמפיבי משמעותי לאזור כתגבורת, וכי שייטת ובה שש ספינות, שבראשן עומדת הגדולה שבספינות המלחמה הבריטיות, נושאת המטוסים "ארק רויאל", הכוללת צוללת גרעינית, תפליג בשבת בדרכה לאזור.

הדובר סירב לומר מתי תעבור השייטת בתעלת סואץ, אך אמר שיעדה הוא דרום אסיה.
מזכיר ההגנה הבריטי הון הצטרף לדעותיהם של שרים אחרים, שדיברו בגלוי או בעילום שם, ואמר כי המלחמה על עירק אינה בלתי נמנעת. "אין פירוש הדבר שהתקבלה החלטה לחייב את הכוחות הבריטיים למבצעים, אולם חשוב לנקוט צעדים שיאפשרו פעולה כדי להבטיח שאם מבצע כזה יהיה נחוץ, הכוחות בשטח יזכו לתמיכה נאותה", אמר.
