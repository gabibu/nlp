

"בסך הכל בבית המשפט העליון יושבים שופטים מסוגו של השופט חשין. יש לי תקווה גדולה שננצח", כך אמר חבר הכנסת עזמי בשארה בסיכום הדיון שהתקיים בבית המשפט העליון בעניין פסילת מועמדותו לכנסת.

"בסך הכל בבית המשפט העליון יושבים שופטים מסוגו של השופט חשין. יש לי תקווה גדולה שננצח", כך אמר חבר הכנסת עזמי בשארה בסיכום הדיון שהתקיים בבית המשפט העליון בעניין פסילת מועמדותו לכנסת.

בדיון טענה עו"ד טליה ששון, שייצגה את המדינה, כי חבר הכנסת בשארה ורשימות בל"ד מייצגים במצעם עמדה חד משמעית, השוללת את קיומה של מדינת ישראל כמדינה יהודית, ומדגישה את הפן של "מדינה כל אזרחיה" באופן כזה המהווה איום על מדינת ישראל, וכי בריצתו לכנסת מקווה בשארה לפעול למען השגת מטרה זו.

"בשארה טוען שלעם ישראל אין זכויות היסטוריות או לאומיות על הארץ, וכי כל זכויותיו הן אזרחיות בלבד. הוא מבקש לבטל את חוק השבות, להחזיר את הפליטים הפלשתיניים, ובכך לקעקע למעשה את זכות קיומה של ישראל", אמרה עו"ד ששון. עוד אמרה ששון, כי בכל כתביו, נאומיו והתבטאויותיו, מדגיש בשארה מטרה זו, ולכן אין כלל כל צורך להשתמש בחומר הראיות הסמויות שהוגש לשופטים בעתירה.

מנגד, טען עו"ד חסן ג'בארין, בא כוחו של בשארה, כי בשום נאום או טקסט שכתב בשארה, אין קריאה לשימוש באלימות או במאבק מזוין, וכי לגיטימי מבחינתו של בשארה לקרוא להתנגדות לכיבוש, דברים ברוח זו גם אמר בשארה לכתב ערוץ 7 חגי סרי. עם זאת לא שלל עו"ד ג'בארין את התפיסה האזרחית של מדינת כל אזרחיה אותה מציג בשארה, וטען כי היא מקובלת בכל העולם המערבי, וכל חטאה הוא בכך שהיא עמדה לא ציונית. "אנו לא ציונים ואסור לדרוש מאיתנו להיות ציונים", אמר עו"ד ג'בארין.

באשר לטענה שהופנתה כלפיו, כאילו מדבריו של בשארה משתמע בבירור, כי הוא קורא למאבק אלים במדינת ישראל ולתמיכה בטרור, אמר ג'בארין, כי המבחן הקובע הוא מבחן קבלת הדברים בציבור. "הציבור הערבי אינו מקבל את הדברים כקריאה למרד או למאבק, עובדה- לא הייתה אף הפגנה או מחאה שהתבססה על דבריו של בשארה. הציבור הערבי מכיר את בשארה ומכבד אותו, ומתייחס לדבריו ברמה אקדמית ורעיונית בלבד", אמר עו"ד ג'בארין בהתעלמו משותפותם הגוברת והולכת של ערבים תושבי ירושלים, הגליל ושאר חבלי הארץ בפעילות טרור.

עוד אמר עורך הדין, כי לפי דברי יו"ר ועדת הבחירות המרכזית, השופט חשין עצמו, אפילו אם מקבלים את כל הדברים המיוחסים לכאורה לבשארה, כאילו נאמרו, עדיין אין מקום להגדירם כדברי תמיכה בטרור. בכך התייחס עו"ד ג'בארין להחלטתו של השופט חשין מן השבוע שעבר, לפיה אין בראיות נגד ח"כ בשארה ומפלגתו משום עילה מספקת לפסילתם. זאת, בניגוד לעמדת היועץ המשפטי לממשלה, וכן בניגוד להחלטה שהתקבלה בוועדת הבחירות, לפסול את בשארה ובל"ד.
