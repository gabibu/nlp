

אחד מהצעירים היהודים שביקרו בשבוע שעבר בישראל במסגרת פרויקט "תגלית" הוא חייל בצבא ארה"ב שאמור להצטרף בימים אלה לחבריו במפרץ הפרסי, לקראת המתקפה האמריקנית על עירק.
הצעיר בן ה-23 הוא חייל בגדוד אב"כ של צבא ארה"ב. לפני חודש הוטס הגדוד שהוא משרת בו למפרץ הפרסי במסגרת היערכות של צבא ארה"ב למתקפה על עירק.

הצעיר, שביקש לשמור את זהותו חסויה, פנה למפקדיו בבקשה לקבל חופשה מיוחדת. הוא נימק בקשה זו בכך שנרשם לפרויקט "תגלית". הפנייה נעשתה עוד לפני ההחלטה לשגר את הגדוד שלו למפרץ, ולכן הוא ביקש ממפקדיו לאפשר לו להשתתף בחוויית הביקור הראשונה בישראל במסגרת הפרויקט.
החייל הגיע בשבוע שעבר עם עוד כ-3,000 צעירים יהודים מארה"ב, מקנדה ומדרום אמריקה והשתתף בתכנית החינוכית שנמשכה עשרה ימים, ובה ביקרו הצעירים במקומות שונים בארץ.

בתחילת השבוע סיימה חלק מן הקבוצה את המסע, והצעיר שב לארה"ב, ובקרוב הוא יצטרף לחבריו הלוחמים במפרץ.
