

כחצי מיליון עיראקים יזדקקו לטיפול רפואי עקב פציעות קשות מהן יסבלו בשלבים הראשונים של המלחמה בעיראק, כך על פי דו"ח הערכה סודי של האו"ם, שפורסם באתר האינטרנט של תנועה בריטית המתנגדת לעיצומים על עיראק.

בכירים באו"ם אישרו את אמיתות המסמך, המעריך כי המלחמה הבאה בעיראק תתפתח ליותר מהפצצות אוויריות, ותכלול מערכות יבשתיות נרחבות. "ההרס כתוצאה מכך יהיה עצום, ללא ספק", סיכמו המומחים.
עובדי האו"ם מתכוננים מזה חודשים להתמודדות עם ההשלכות ההומניטריות שיהיו לסכסוך בעיראק, אולם התהליך נשאר סודי ברובו, מתוך החשש שיתפרש כסימן לכך שהגוף הבינלאומי הגיע למסקנה שהפיקוח על הנשק יכשל ולא ימנע את המלחמה.

ילדים בני פחות מחמש ונשים הרות ומיניקות יהיו הפגיעים ביותר בשל החוסר במערכת בריאות בסיסית מתפקדת בימים שלאחר המלחמה.
המלחמה תגרור אחריה גם בעיית פליטים, וכ-900,000 עיראקים ינהרו למדינות השכנות ושני מיליון נוספים ייעקרו מבתיהם אך ישארו בעיראק, והגעת אנשי סוכנויות הסיוע אליהם עלולה להוות בעיה עקב הקרבות.
