

במכתב לרה"מ קובע חבר הכנסת אורלב כי הבעיה הדחופה ביותר, הדורשת את טיפולו של שרון, בסוגיית העקורים, היא בעיית התעסוקה. אורלב תובע לחייב כל גוף ממשלתי במכסת קליטה של עובדים ממגורשי גוש קטיף.

יושב ראש המפד"ל, חבר הכנסת זבולון אורלב פנה לראש הממשלה, אריאל שרון, במכתב שבו הוא דורש משרון להתערב באופן דחוף ולדרוש מכל הגופים הממשלתיים לקלוט מכסה של עובדים ממגורשי גוש קטיף וזאת עפ"י כישוריהם. אורלב מציע כי האוצר יסבסד את שכרם של העובדים בשנה הראשונה ב 75% .

להלן נוסח מכתבו של אורלב:

אני מתכבד לפנות אליך בנדון מעבר למחלוקת הפוליטית הנוקבת שבינינו בקשר לתכנית ההתנתקות.

מההיכרות והקשר הישיר שיש לי עם אנשי גוש קטיף, אני לומד כי בעיית התעסוקה הופכת להיות הבעיה המעיקה והקשה. אין צורך להכביר מילים על חשיבותה של התעסוקה, לא רק כדי לפרנס בכבוד את משפחה, אלא גם לשמור על חיי משפחה והיחסים בתוכה וכן לצורך קיום חיי קהילה והשתלבות הפרט בתוכה.

מתוך היכרות קרובה עם שוק העבודה בישראל, ברור כי אין מצאי של מאות משרות המתאימות ליכולות ולכישורים של אנשי גוש, ולכן גם אין לחיות באשליות ששרות התעסוקה יתן מענה הולם לענין.

הפתרון הראוי הנראה בעיניי הוא להטיל על משרדי הממשלה, התאגידים הממלכתיים והממשלתיים, החברות הממשלתיות, הרשויות המקומיות והמוסדות להשכלה גבוהה לקלוט קליטת חובה מכסה של עובדים מאנשי גוש קטיף, על פי כישוריהם לתקופה של שלוש שנים. משרות אלה תסובסדנה על ידי משרד האוצר בשנת העבודה הראשונה ב-75%, בשנת העבודה השניה ב-60% ובשנה השלישית ב-50%.

מהלך שכזה הוא גילוי אחריות לאומית לגורל תעסוקתם של אנשי גוש קטיף וביטוי ממלכתי למחויבות המדינה כלפי מי שהמדינה החליטה לפנותו מביתו ולהפסיד את מטה לחמו.

אשר על כן אבקש כי הצעתי תידון ברמת ראש הממשלה ואשמח אם תוכל לעדכן אותי על החלטתך בהקדם.

(ש)

