

כאילו לא די בטראומה שחוו בעת עקירתם מבתיהם, נדרשים כעת העקורים, הרחק מתשומת ליבו של הישראלי הממוצע, לשלם מכספם על שהותם במלונות עד למציאת פתרון דיור בעבורם.

במסמך ששוגר לעקורי הישובים בצפון השומרון וברצועת עזה ממנהלת ההתנתקות הוצב בפניהם אולטימאטום ולפיו החל מראשית השבוע חדלה המדינה מלממן את שהותם בבתי מלון של עקורים שטרם דרשו פיצויים ממנהלת סל"ע. על פי המכתב עקורים שלא פנו לקבלת פיצויים מהמנהלת וטרם נמצא להם פתרון דיור נאלצים לשלם תשלום מלא מכיסם עבור שהותם במלון כאורחים ותיירים לכל דבר.

עוד נאמר במכתבה של מנהלת ההתנתקות כי בסוף החודש הבא תנהג המנהלת באופן דומה לכלל העקורים שלא נמצא בעבורם פתרון דיור. "החל מיום א', ה-30.10.05 תפסיק המדינה לממן שהיית מתיישבים בבתי המלון", נכתב לעקורים.

להחלטות אלה, אומרים אנשי המנהלת ניתן יהיה לבקש חריגה, אולם אישור של חריגה שכזו מהקביעה האמורה תתקבל רק בישיבה בין ראש המנהלת, יונתן בשיא ומנכ"ל משרד ראש הממשלה, אילן כהן.

במכתבה מדווחת המנהלת לעקורים כי החל מאמצע חודש זה הם מחוייבים לשלם סכום של 150 שקלים מדי יום על שהותם במלונות. סכום זה יתפח לכדי שלוש מאות שקלים לכל מפחה מדי יום החל מה-6.10.05, היינו בעוד מעט יותר משבוע.

כתבנו שמעון כהן מדווח כי על דבר התשלום נודע לעקורים שלושה ימים לאחר התאריך בו החל הסכום להיגבות מהם.


שלושה ימים לארוז ולהתפנות

מנהלת ההתנתקות הבהירה במכתב האמור לעקורים כי לכל משפחה שנמצא לה מקום דיור חלופי יהיה לעזוב את המלון לאחר לא יאוחר משלושה ימים.


עוד בסוגיית העקורים:
מלון הייאט, ביטל את הודעתו לעקורים כי עליהם לעזוב את המלון למשך ימי חג הסוכות ולשוב רק לאחריו בשל אילוצי התחייבויות קודמות. כתבתנו אורלי ברוך מדווח כי הודעה זו, שנמסרה לעקורים שבמלון, בוטלה בשל לחצם של חברי כנסת ואישי ציבור נוספים שנדרשו לסוגיה.

רכזת ארגון "למען אחינו" הפועל למען העקורים השוהים בירושלים אומרת בשיחה לערוץ 7 כי "העקורים ישהו במלונות עד אחרי החגים, כאשר לאחר מכן הם יעברו לדיור זמני בניצן ושפיר".


יצויין כי בדרום הארץ עודן קיימות שתי ערי אוהלים שטרם פורקו. האחת נמצא ביד מרדכי, שם שוהים תושבי אלי סיני המחכים לפתרונות דיור. השנייה שוכנת בנתיבות, והיא המכונה 'עיר האמונה', שם שוהים תושבי עצמונה המעוניינים לבנות יישוב במקום. כבר בימים אלו ישנן משפחות הגרות בקרוואנים שהובאו למקום, שאר המשפחות מחכות לקראוונים שיגיעו אחרי החגים. המשפחות נמצאות כעת במגעים לקבלת אישור להקמת ישוב במקום.

עוד מדווחת כתבתנו כי בנוסף לבעיית הדיור של העקורים נוספה בעיה חדשה בשל החגים המתקרבים. המשפחות מצאו את עצמן ללא הביגוד שנותר סגור במכולות. כשפנו בבקשה להוציא את בגדי החג מהמכולות וכן בגדי חורף נאמר להם כי הדבר אינו אפשרי כדי שלא ייוצר בלגאן במקום בעקבות פתיחת המכולות, כהגדרת אנשי המנהלת.
(ש)
