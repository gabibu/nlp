

בשיחה עם ערוץ 7 מתריע הרב ארזי, איש מחלקת הכשרות ברבנות הראשית, מפני בעיה ידועה של תולעים המסתתרות מתחת לזימי דגי הקרפיון. אוהבים 'גפילטע-פיש'? לא בכל מחיר.

"יש בעיה ידועה של תולעים מתחת זימי דג הקרפיון, ולכן לא מומלץ לאכול מראש הדג בראש השנה, אמנם הבעיה מטופלת בחלק מהמקומות על ידי טיהור בריכות הדגים, אך עדיין קיימת ברבים מהבריכות", כך אומר היום הרב יצחק כהן ארזי ממחלקת הכשרות ברבנות הראשית.

בראיון לערוץ 7 אמר הרב כהן ארזי לכתבנו ידידיה הכהן שברבנויות המקומיות מטפלים בבעיה בכל מקום לגופו, "הבעיה מטופלת בדרך כלל כאשר בגידול עושים טיפול של טיהור בבריכה שאמור לפתור את הבעיה, אך לא בכל המקומות עושים כך. בדרך כלל הרבנויות דורשות ממפעלים שמייצרים את קציצות ה"גפילטע-פיש" שלא לטחון את ראש הדג, ובמפעלים מסוימים יש בודק שאחראי לבדוק את התולעים בראשי דג הקרפיון, אך בראש השנה לא מומלץ לאכול מראש הקרפיון בשולחן החג בגלל חשש זה".

