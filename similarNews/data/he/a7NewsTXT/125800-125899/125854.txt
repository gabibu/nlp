

משלחת ישראלית בראשות יו"ר ועדת החוץ והבטחון ח"כ שטייניץ יצאה לארה"ב לסדרת מפגשים בנושאי לוחמה בטרור, הגרעין האיראני, עסקאות נשק ועוד.

משלחת ועדת החוץ והביטחון יצאה אמש לארה"ב במסגרת הועדה הבין-פרלמנטרית המשותפת לקונגרס האמריקאי ולועדת החו"ב של הכנסת.

כתבנו בכנסת אריאל כהנא מדווח כי מטרת הביקור היא לחזק ולהדק את שיתוף הפעולה בין שתי המדינות בתחום הביטחוני. מדובר במפגש החמישי מאז ייסדו את הועדה הביטחונית המשותפת הסנטור הרפובליקני הבכיר ג'ון קייל ויו"ר ועדת החוץ והביטחון, חבר הכנסת יובל שטייניץ.

המפגש הנוכחי יעסוק בטיפול המדיני בסוגיית הגרעין האיראני לאור העברת הנושא למועצת הביטחון של האו"ם. נושאים נוספים הם שיתוף הפעולה המודיעיני והטכנולוגי בלוחמה בטרור, קידום המו"פ המשותפים לישראל וארה"ב של מערכות הגנה מפני טילים כולל הדור הבא של טיל "החץ" ופרוייקט "הנאוטילוס" ליירוט פגזים ורקטות באמצעות קרני לייזר; וכן סוגיית מכירת נשק מתקדם למדינות ערב, בעיקר למצרים וסעודיה העלולות לאיים על הייתרון הצבאי והטכנולוגי של ישראל.

המשלחת תיפגש לסידרה של דיונים עם סגן שר ההגנה החדש של ארה"ב, גורדון אינגלנד, ועם גורמים בכירים בפנטגון ובבית הלבן ועם צמרת הסנאט והקונגס: סנטור ג'ון קייל, סנטור נורם קולמן, חבר הקונגרס טום דיילי ואחרים.

בראש המשלחת הישראלית עומד כאמור יו"ר ועדת החו"ב, ח"כ שטייניץ וחברים בה: יו"ר האופוזיציה, ח"כ טומי לפיד; מרכז העבודה בועדה, ח"כ ד"ר אפריים סנה; וחבר הועדה פרופ' ח"כ אריה אלדד.
במפגשים הקודמים הביאה הועדה המשותפת בקידומו של הצד האמריקאי להשלמת חקיקתו של חוק הגרעין האיראני. כמו כן הצליחה הועדה לקדם תוספת של מאות מליוני דולרים לפרוייקטים משותפים כמו טיל "החץ" ופיתוח טכנולוגיות לייזר ליירוט רקטות.

