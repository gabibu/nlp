

ארגון החמאס פרסם הערב קלטת וידאו בה נראה החטוף הישראלי ששון נוריאל הי"ד כפי שצולם על ידם כשהוא כפות לפני שרצחו אותו באלימות רבה. מחבלי החמאס הודיעו כי יחידת שחרור האסירים שלהם ביצעה את החטיפה.

בקלטת וידאו אשר צולמה על ידי מחבלי החמאס נראה החטוף הישראלי ששון נוריאל הי"ד כשהוא כפות, עיניו קשורות, סרט הדבקה כרוך סביב פניו והוא ממלמל בערבית בקשה ממשלת ישראל לשחרר את החטופים הפלסטינים. על ירכיו של נוריאל הונח רשיון הנהיגה שלו, והוא הוצג לראווה גם באתר האינטרנט של הזרוע הצבאית של החמאס.

"בעזרת האל ובסיועו הצליחו אנשי יחידת שחרור האסירים בגדודי עזא-דין אל קסאם לחטוף איש שב"כ ציוני ושמו ששון נוריאל אשר התנחל בירושלים הכבושה ונושא ת.ז. ישראלית שמספרה 053246419. נוריאל הוא בן 50 ו-8 חודשים", כך הודיעו המחבלים על החטיפה אשר נקראה בפיהם "גשם ראשון לשחרור אסירי העם הפלסטיני", כפראפרזה על שמו של המבצע של צה"ל נגד המחבלים בעזה.

בהודעת החמאס נאמר כי "יחידת שחרור האסירים" של גדודי אל-קסאם חטפה את נוריאל ביום רביעי, 21 בספטמבר, מתוך תחומי ירושלים "ובכוונת הארגון היתה להחליפו במסגרת חילופי שבויים תמורת אסירי העם הפלסטיני אבל מבצע המעצרים הגדול של הכיבוש בגדה נגד אנשינו אילצו את אנשי היחידה לחסלו".

יש לציין כי דפוס פעולה שכזה הכולל חטיפת אדם, ושחרור קלטת וידאו המראה אותו כפות מקובלת מאוד אצל אנשי ארגון הטרור אל קעידה בעיראק.
