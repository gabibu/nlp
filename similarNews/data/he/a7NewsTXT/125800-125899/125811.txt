

המטה למען ארץ ישראל דורש מן היועץ המשפטי לממשלה לחקור באופן מעמיק את החשד לניגוד עניינים בין אינטרסים עסקיים של ראש הממשלה ומשפחתו לבין הבחירה לרכוש קרקעות לשיכון מגורשי גוש קטיף באותו אזור בדיוק.

המטה למען ארץ ישראל דורש מהיועץ המשפטי לממשלה מני מזוז להורות על עריכת בדיקה מקיפה ומעמיקה בחשד לניגוד עניינים בין אינטרסים עסקיים של ראש הממשלה, אריאל שרון, ומשפחתו באזור הנגב המערבי לבין פעולותיו בנוגע לרכישת אדמות להקמת הישובים למגורשי גוש קטיף באותו אזור בדיוק.

כתבתנו רותי אברהם מוסרת כי יו"ר המטה אביעד ויסולי פנה ללשכת מזוז והתריע כי "לאחרונה התברר שרה"מ ומנכ"ל משרדו עוסקים באופן אינטנסיבי בקרקעות חקלאיות ובהסבתן לבניה במסגרת תכנית ההתנתקות. לדוגמא: בישובים ניצן, מבקיעים, בת הדר, כרמיה, זיקין, דורות, יתד, יבול, אור הנר, תלמי יפה ועוד, הוסבו קרקעות חקלאיות לבניה בהוראת רה"מ. המדינה גם רכשה חלק מקרקעות אלה והיא מפתחת אותן". מדובר באזור שבו לרה"מ ולבניו יש אלפי דונמים של קרקעות חקלאיות, וחוות השקמים גובלת עם חלק מאותן קרקעות המיועדות ליישוב המגורשים.

ויסולי הוסיף כי רה"מ ומנכ"ל משרדו "פועלים ומעורבים בהחלטות בענין זה באופן אישי ובאינטנסיביות אף על פי שיש בכך ניגוד ענינים פסול".

על פנייה זו השיבה עו"ד לימור ברוכים ממחלקת הייעוץ והחקיקה במשרד המשפטים כי הנושא נבדק ונמצא כי "אין חשש לניגוד עניינים בפעולותיו של רה"מ ומנכ"ל משרדו. הטעם העיקרי לעמדה זו הינו כי על פי בירור שנערך, אין כל קשר בין הקרקעות החקלאיות של רה"מ ובני משפחתו לבין הישובים בדרום הארץ בהם נעשות פעולות ליישום תכנית ההתנתקות".

זוהי תשובה "טלגרפית ומעורפלת", הגיב ויסולי לברוכים, ואין בה התייחסות לשמות ישובים או מיקום קרקעות משפחת שרון ולא ברור "האם נעשתה כלל בדיקה מקיפה בנושא". הוא אף מצביע על כך ששרון לא התבקש לתת תצהיר בכל הנוגע לאינטרסים האישיים שלו ושל בני משפחתו, לא נערך הסדר ניגוד ענינים, כפי שנדרש בכל מערכת מנהל תקינה, ולא התקבלו חוות דעת מקצועיות משמאים, מתווכים, מומחים ברישום מקרקעין בכל הנוגע להשפעת רכישת האדמות המאסיבית עבור תכנית ההתנתקות על רכושה של משפחת שרון.

יש בכך לכל הפחות 'עצימת עיניים' מכוונת של העוסקים בנושא, בכל הנוגע לניגוד הענינים ועבירות לכאורה על טוהר המידות של רה"מ ומשפחתו, כותב ויסולי "הדבר מחזק את החשד ל'תסמונת האתרוגיזם' שפשתה במשרדי הממשלה בכל הנוגע לעבירות של רה"מ על טוהר המידות בבחינת The King can do no wrong "
