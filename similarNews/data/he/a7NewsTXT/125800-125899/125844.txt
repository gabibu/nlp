

בקרב ראשי המתיישבים שנעקרו מחבל עזה, שלא הלכו לניצן, גוברת הנטיה להקים את גוש היישובים החדש ממערב להר-חברון, באיזור לכיש. כך עולה מישיבה שהתקיימה שלשום באתר הקראוונים של
עצמונה.



כתבנו חגי הוברמן מדווח כי בישיבה השתתפו נציגי ששה יישובים - נצר-חזני, נוה-דקלים, קטיף, מורג, תל-קטיפא ועצמונה. את הדיון קיימו לאחר סיורי שטח שערכו באתרים השונים.

יצויין כי המתיישבים נדרשים להחליט בין שתי החלופות העיקריות להקמת גוש יישובים חדש עבור מגורשי חבל עזה: "עוטף הר-חברון", שרשרת יישובים קהילתיים לאורך קו התפר מדרום לצפון. למתיישבים מוצע להתיישב במירשם ובחרוב, שני יישובים הנמצאים על לוח התכנון. חלופה שניה היא איזור אופקים-אורים-צאלים.

גם במועצת יש"ע דוחפים להחליט על התיישבות באיזור לכיש, כדי ליצור את רצף ההתיישבות בין יישובי הר-חברון לנגב.

כתבנו מציין עוד כי אם לא יהיו שינויים מפליגים הרי שבחודשים הקרובים תקום במקום היאחזות נח"ל בשם זה, אלא אם עקורי גוש-קטיף יחליטו עוד קודם לכן על רצונם להקים כאן יישוב. היום השטח תפוס במאחז צבאי ובו שני חיילים ודגל.

הקמת היישובים יכולה להתחיל בהקדם, שכן ישנן החלטות ממשלה על הקמת שרשרת היישובים בהן מרשם, מגד, חרוב ואגוז. היישוב חרוב נמצא בהליכי תכנון מתקדמים מאד. האיזור הזה, בניגוד לאיזור אופקים, הוא פחות חקלאי, אבל בחטיבה להתיישבות מדגישים כי גם כאן יש אפשרות לפיתוח ענפי חקלאות מתאימים לאיזור. כאן החקלאות היא בעיקר של כרמים, כרמי מאכל, ומטעים. יתרון נוסף: הגישה למרכז הארץ נוחה יותר מאיזור זה, בגלל קירבתו לתוואי המתוכנן של כביש 6 ולרכבת ישראל, האמורה להגיע עד לאיזור קרית-גת.

החלופה החקלאית נמצאת באיזור אורים-צאלים. התוכניות כאן די מעורפלות, ועדיין לא ברור כמה יישובים יוקמו. אולם חלופה זו קוסמת יותר למושבים החקלאיים, בגלל פוטנציאל החקלאות הקיים
באיזור זה.
