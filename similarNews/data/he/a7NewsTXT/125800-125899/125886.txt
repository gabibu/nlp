

משרד הביטחון התריע בפני שר הביטחון דאז, עזר ויצמן, נגד יישום ההסדר המפלה את אלמנות המילואים לעומת אלמנות הטייסים. ויצמן העדיף להתעלם ובנפתולים משפטיים החליט לבצע את המהלך.

בג"ץ דחה את עתירתן של אלמנות 'היבשה' למנוע אפלייתן לעומת אלמנות 'האויר', ולהורות לתת להן את המענק החד פעמי כמו שניתן לאלמנות האויר, וקבע כי האפלייה יסודה בהסדר בלתי חוקי שאושר ללא סמכות על ידי שר הבטחון דאז עזר וייצמן. שופטי בג"ץ מצא ריבלין וג'ובראן, קבעו כי החלת ההסדר על כל 'המופלים לרעה' משמעותו עלות של כמיליארד ש"ח לקופת המדינה.

כתבתנו רותי אברהם מוסרת כי בהחלטה מציין בג"ץ כי בשנות השמונים הנהיג שר הבטחון עזר וייצמן הסדר לא חוקי שבו החיל הסדר ביטוח חיים על טייסים במילואים כמו זה של טייסים בקבע. במשרד הבטחון הבינו כבר אז כי ההסדר בעייתי ועלול לעורר תסיסה. במכתב ששיגר אז סגן היועץ הכלכלי למשרד הבטחון הוא התריע בפני מנכ"ל המשרד כי "אם ההסדר הבטוחי יוצג כנובע
'בעיקר בגלל הסיכון המיוחד שבטיסה', כדברי עזר וייצמן אז, 'צפויה המערכת ללחצים מצד קבוצות אחרות של חיילי מילואים עד אשר במשך הזמן יונהג ביטוח חיים לכל חיילי המילואים'". לכן הוחלט לנמק את ההסדר ב'קושי של טייסי המילואים לרכוש ביטוח חיים בשוק הפרטי'.

בהחלטה כותב השופט מצא כי למרות שהאלמנות צודקות בעתירתן יש לדחותה שכן עלות החלת ההסדר על ה'מופלים לרעה', כ 3000 משפחות שכולות, כרוכה בהוצאה תקציבית של כמיליארד . "לאור הנתונים שפורטו חיוב המדינה להרחיב את תחולתו כדרישת העותרים הוא בלתי סביר", קבע.

כתבתנו מוסיפה כי השופטים חושפים עוד בהחלטה, כי בשעה שמאותו הסדר לא חוקי היו צריכות ליהנות 47 משפחות שכולות "הרי שבפועל הוענקו מענקי הביטוח רק 37 משפחות שכולות כלומר "שארים של 10 חללים נוספים מסיבה בלתי ידועה לא קיבלו את המענקים".
