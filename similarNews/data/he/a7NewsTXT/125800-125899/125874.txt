

להערכתו של יו"ר ישראל ביתנו' אביגדור ליברמן בקרוב ישמע הציבור בישראל על כוונות להמשיך את ההתנתקות גם ביהודה ושומרון. "אולי בהתחלה במאחזים, אבל ההמשך ידוע".

יו"ר ישראל ביתנו, אביגדור ליברמן אמר לאמציה האיתן ביומן הצהריים של ערוץ 7 כי הליכוד הפך תואם מר"צ "הליכוד הפנה עורף לכל התפיסה הרוויזיוניסטית, תפיסתו של ז'בוטינסקי. זה הפך גרוטסקי לראות את דמותו של ז'בוטינסקי על בימת הליכוד מאחורי הנואמים שם. הבוחר צריך לשים סוף לפארסה הזו"

"את מרכז הליכוד מעניין היום רק שלטון וכוח. לא אידיאולוגיה ולא נאמנות. כל אחד מאנשי המרכז בא אחר כך בתביעות לשרים ולראש הממשלה ומקבל את מבוקשו. אחרת לא ניתן להבין איך ייתכן שהם מאשרים ויתורים, נסיגות ומדינה פלשתינית".

כשהוא משווה את מרכז הליכוד של היום לזה שהכיר בעבר, אומר ליברמן שבימים עברו המרכז היווה גוף רציני הרבה יותר, כהגדרתו. "כיום המרכז כולל אנשים שגוייסו אך ורק לקידום אינטרסים למרות שאין להם באופן אישי כל קשר לתורת ז'בוטינסקי".

לדברי ליברמן, אין כיום מקום לאדם לאומי בשורות הליכוד. "הפרק הזה של אידיאולוגיה בליכוד, תם ונשלם. כעת תפקידנו להבהיר לבוחר שהליכוד הפך למרץ ונותר להם לעשות את ה'סוו'יץ' בראש ולהבין את זה".

באשר למפלגתו שלו אומר ליברמן כי בכוונתו להציג רשימה אטרקטיוית שתוכל לשכנע את הבוחר לתמוך בה מבלי לגייס תומכים בפיתויים כאלה ואחרים. באשר לאפשרות האיחוד במחנה הימין אומר ליברמן שבעבר ניסה לגבש חזית אחידה עם המפד"ל ועם מפלגתו של שרנסקי, אך הם סירבו והתכנית לא יצאה לפועל. לטעמו, מהלך שכזה יביא להפסד מנדטים, כך על פי בדיקות שנעשו במפלגתו.

להאזנה לראיון
