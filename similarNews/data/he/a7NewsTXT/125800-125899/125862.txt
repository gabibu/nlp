

שרון הוא "ראש ממשלה דורסן ושקרן ויש להעביר אותו מהר מתפקידו ולהעבירו לגידול כבשים. זהו ראש הממשלה מסוכן להתיישבות ולא יהיה איתו שום סיג ושיח", דברי אבנר שמעוני, המנכ"ל הנבחר של מועצת יש"ע.

"לא שייך ליצור שום הידברות עם ראש הממשלה. אנו עסוקים בראש ממשלה דורסן ושקרן ויש להעביר אותו מהר מתפקידו ולהעבירו לגידול כבשים, ראש הממשלה מסוכן להתיישבות ולא יהיה איתו שום סיג ושיח", כך אומר הבוקר אבנר שמעוני, המנכ"ל הנבחר של מועצת יש"ע.

בראיון לערוץ 7 תיאר שמעוני את העצרת שהייתה אתמול בכיסופים ובכפר מימון, "התכנסנו אתמול לעצרת בכיסופים נוכח פני גוש קטיף תחת הכותרת נזכור ונחזור, וכמו תושבי גוש עציון שבמשך 19 שנים שמרו את זכר הגוש בלבם, כך נזכור ולא נשכח את זכר גוש קטיף, בהתכנסות ניסינו לקבץ את כל אנשי גוש קטיף שנמצאים היום בכל רחבי הארץ למפגש שיצור רוח ומורשת שתזכור ותזכיר לילדינו את היותנו בגוש קטיף, ואנו מקוים שלא ייקח לנו 19 שנה לשוב לשם. הטקס כלל את הורדת הדגל לחצי התורן במחסום כיסופים ואמירת דברי חיזוק והתעוררת, והדלקת משואות בכפר מימון".

בתשובה לשאלת כתבנו ידידיה הכהן מה הם תכניותיו למדיניותה של מועצת יש"ע לאחר הביקורת הרבה שספגה בעקבות סוג המאבק שניהלה השיב שמעוני שדבר ראשון הוא ינסה לאחד את כל כוחות ההתיישבות, "אני מעריך שהשנה הקרובה תהיה שנה קשה מאוד להתיישבות החל מבקעת הירדן כמובן ביהודה ושומרון ואף ברמת הגולן. עלינו למצוא את הדרך שבה נאחד את כל הכוחות למרות ההשקפות שונות ולעמוד ביחד כנגד התכניות לעקור אותנו, ודאי שדרך המאבק לא תהיה בצורה של הידברות עם ראש הממשלה וניסיון להגיע עמו להסכמים מסוימים, מצד שני אנו לא נלחם עם אנשי הביטחון, ובמקרה של מאבק נצטרך לדון בכל דבר לגופו של עניין".


