

מסוקי חיל האויר תקפו אחה"צ אזורים בצפון הרצועה מהם משוגרים טילי קסאם. צה"ל גם ירה פגזי תותחים לעבר עזה. תא"ל במיל. לב רן אינו מתרשם: חוזרים ל"ירי נדל"ן", יורים על מבנים ריקים ושדות, ללא כל תועלת.

מסוקי חיל האויר תקפו אחר הצהרים אזורים בצפון הרצועה מהם משוגרים טילי קסאם לעבר ישראל.

מוקדם יותר אמר האלוף ישראל זיו ראש אגף המבצעים במטכ"ל בתדרוך לכתבים צבאיים כי אם יימשך ירי טילי הקסאם מתוך בית חאנון "יהפוך צה"ל גם את העיירה לאזור מפורז" באמצעות הפגזתה. זיו סייג את דבריו מאוחר יותר ואמר כי תחילה יזהיר את האוכלוסיה כדי לאפשר לה לצאת ואחר כך תבצע ישראל ירי בתותחים "אל השטח הבנוי". הוא הוסיף כי צה"ל יורה לשטחים פתוחים בצפון הרצועה כמהלך הרתעה מפני כניסת חוליות משגרי קסאם למקום. "לא נסבול ירי של קסאם" אמר זיו הוא הוסיף כי המבצע שמנהל צה"ל שבמהלכו יורה ממסוקים אך גם נורו 4 פגזים מתותחים שהוצבו על גבול הרצועה הוא מבצע "רחב, מתיש, מדרגי ומתמשך, ללא הגבלת זמן ועוצמה. אנחנו לא ממליצים (לפלסטינים) לבחון את סבלנותנו". הפלשתינים צריכים להחליט אמר זיו האם הרשות תשלוט או שהם יהיו שבויים בידי החמאס.

תת אלוף (במיל.) אהרון לב רן אינו מתרשם מירי התותחים לעבר עזה. בראיון ליומן הצהרים של ערוץ 7 אומר לב רן כי בעבר ירו ממטוסים על עזה, עכשיו יורים בתותחים על עזה וקיני הטרור, אין מדובר במהלך אסטרטגי "היסטורי" כפי שהתקשורת בישראל מגדירה את הירי.

לדבריו הפתרון היחיד הוא "לכתוש אותם ולרדוף את כל האזהארים למיניהם אחד אחד ולא לירות על שטחים ריקים שהשד יודע אם יש בהם מטרות ראויות". לב רן מעורר חשש שמדינת ישראל חוזרת לימי הלחימה שלפני שנים אחדות, "ירי נדל"ן קראו לזה אז כשירינו על מבנים ריקים ושדות ללא כל תועלת".

לב רן מזלזל גם באיומיו של שר הביטחון מופז על ראשי הטרור שיעביר אותם למקום בו נמצאים רנטיסי ויאסין. "למה צריך לאיים?", הוא שואל, "צריך לעשות. הם לא מתייחסים לאיומים הללו. הרי הם לא מפסיקים לירות עלינו למרות כל האיומים הללו".

לדבריו על ישראל לקחת בחשבון את המחיר הדיפלומטי של לחימה עיקשת בטרור ולבצע את הלחימה הזו למרות שטרקליני העולם לא יפרסו את שטיחיהם לרגלי שרון וממשלתו.
(ש)
