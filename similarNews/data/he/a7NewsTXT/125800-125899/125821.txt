

ישראל החלה בהליך להגשת מועמדות לחברות במועצת הבטחון של האו"ם. עדיין אין על מה לפתוח בחגיגות, בקשה זו תידון רק בעוד 13 שנים. שגריר ישראל באו"ם: מדובר ברגע היסטורי וחשוב.


שגריר ישראל באו"ם, דני גילרמן, נועד אתמול עם שגרירי "קבוצת המדינות האירופיות והאחרות" באו"ם ודיווח להם כי הבקשה הרשמית להצטרפות ישראל למועצת הביטחון של האו"ם תוגש בימים הקרובים לחברות הקבוצה.

להגשת בקשת ההצטרפות למועצת הביטחון קדם לפני שבוע נאום של שר החוץ, סילבן שלום, שהודיע בפני עצרת האו"ם על כוונת ישראל להצטרף למועצה.

הסיבה לכך שבקשת ישראל להצטרפות למועצת הביטחון לא תידון אלא בעוד 13 שנים, בשנת 2018, התחייבות של ישראל אשר ניתנה בעת הצטרפותה לקבוצה האירופיות והאחרות, לפני שלוש שנים, והיא שלא תתמודד על מושב במועצת הביטחון, כל עוד אחת מן המדינות החברות בקבוצה רואה עצמן מועמדות למושב במועצה.

לטענת שגריר ישראל באו"ם, דני גילרמן, מדובר ברגע היסטורי וחשוב מאוד למדינת ישראל. "בעבר הלא רחוק איש לא היה חושב שמהלך כזה הוא דבר אפשרי", אמר.

מועצת הביטחון היא הגוף היחידי באו"ם שלהחלטותיו יש משמעות מעשית ולא סמלית בלבד. חברות בה חמש מדינות קבועות, ארצות הברית, רוסיה, בריטניה, צרפת וסין, ועשר מדינות מתחלפות. למדינות הקבועות במועצת הביטחון זכות וטו המקנה להם את האפשרות להצביע נגד הצעת החלטה של המועצה ולמנוע את קבלתה.
