

יועצו של שרון, איל ארד, אומר כי במידה ויהיה קיפאון במהלכים המדיניים ייתכן וההתנתקות תהפוך למדיניות, שבה ייקבעו גבולות מדינת ישראל תוך המשך העקירה ביהודה ושומרון מחד, ובסיפוח אזורים מסויימים מאידך.

את דבריו אמר יועצו של ראש הממשלה, אייל ארד אתמול בכנס של המכון לדמוקרטיה.

ארד אמר כי "אם נראה שהקיפאון המדיני נמשך, יכול להיות שיהיה מקום לשקול הפיכת ההתנתקות לאסטרטגיה של קביעת גבולות הקבע של מדינת ישראל באופן חד-צדדי".

על מנת להבהיר את דבריו הוסיף ארד ואמר כי המשמעות של מהלך מדיני שכזה צפויה להיות קשה שכן היא תכלול פינוי אזורים נוספים כדוגמת ההליכים שבוצעו בצפון השומרון וברצועת עזה, ומנגד אזורים אחרים יסופחו למדינת ישראל.

דבריו אלה של ארד נשמעים כרומזים למדיניות חמשת גושי ההתיישבות שאותם מתכנן ראש הממשלה להותיר בידי ישראל היינו: מעלה אדומים, גוש אריאל, מעלה אפרים, גוש עציון וקריית ארבע-חברון. על פי תכנית זו כל שאר אזורי יהודה ושומרון יימסרו לידי הרש"פ.

ההערכה היא כי לאחר הניצחון לו זכה ראש הממשלה שרון במרכז הליכוד הוא יחוש חופשי לבצע מהלכים מדיניים מרחיקי לכת כדוגמת מהלך שכזה. זאת בעיקר לנוכח נאומו בפני עצרת האו"ם בו הבהיר כי לטעמו על ישראל לבצע וויתורים נוספים למען מה שהגדיר כ'שלום'. קבלת הרוב בליכוד לאחר נאום זה עשויה להיראות בסביבת ראש הממשלה כמתן לגיטימציה פוליטית בליכוד להמשך העקירות והנסיגות כדוגמת המהלך לו התייחס יועצו של שרון, אייל ארד.
(ש)
