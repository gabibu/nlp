

מחירי ההובלה וההסעה יתייקרו בתוך זמן קצר בסדרי גודל שבין 25-20%, כך מעריכים בענף ההובלה וההסעה. מנהלי החברות הודיעו למזמיני עבודה כי לנוכח הזינוק במחירי הסולר, עליהם להתכונן להעלאה במחירים ברמה שתכסה לפחות את ההתייקרות של הסולר.

בענף מעריכים שלא תישאר ולו חברת הובלה והסעה מאורגנת אחת שלא תעלה מחירים. "מי שלא יתאימו את המחירים להתייקרויות ייעלמו מהענף והציוד שבידם יהיה בתוך זמן קצר קניינם של הבנקים", טוענים במועצת המובילים.

גבי בן הרוש, יו"ר מועצת המובילים והמסיעים, אומר כי על שר התחבורה להעלות לדיון בממשלה את החלטת החשב הכללי שלא לאפשר למשרדי הממשלה לעדכן את מחירי ההובלה וההסעה המבוצעים עבור גופים ממשלתיים גם כשהכול מסביב מתייקר.
