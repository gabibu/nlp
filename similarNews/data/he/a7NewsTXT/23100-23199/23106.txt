

הולנד הפכה היום למדינה הראשונה בעולם המכירה ב"המתת החסד" כבפעולה חוקית בתנאים מסויימים, זאת לאחר כניסתו לתוקף של חוק המתת החסד, שהתקבל באפריל 2001.

נוסח החוק קובע כי הרופאים יוכלו לבצע המתות חסד מבלי להסתכן בתביעות משפטיות אם יכבדו מספר קריטריונים דקדקניים ביותר.

על החולה להגיש בקשה ברורה להמתת חסד במקרה של מחלה חשוכת מרפא וכאבים בלתי נסבלים. על הרופא המטפל לבקש חוות דעת נוספת מרופא-עמית עצמאי, לפני ביצוע הפעולה.

כל מקרי המתת החסד ידווחו לוועדה שתורכב ממשפטן, רופא ומומחה לאתיקה, שיבדקו את העמידה בתנאים בדקדקנות מרובה. במקרה שלא יכובדו כל התנאים יועבר התיק לטיפול בית המשפט, והרופא עשוי לעמוד לדין.

רופאי הולנד הזכירו כי המתת החסד מבוצעת במדינות רבות בהסתר ובצנעה, מבלי שחוק כלשהו יבסס את הפעולות השנויות במחלוקת.
