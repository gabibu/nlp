

בפניות שנעשו אתמול לקו הפתוח של ארבע קופות החולים בארץ ביקש הציבור לדעת אם טוב הדבר לחשוף את הילדים לכלי התקשורת, ואם כן, כיצד יש להתמודד עם המראות המשודרים בטלוויזיה. כך נמסר ממשרד הבריאות, אשר באמצעותו נפתחו מרכזי המידע שפעלו בקופות החולים.

אתמול מסר אתר NFC כי בערב החג פנה מוטי שקלאר, יו"ר מועצת הרשות השנייה, לראשי
הגופים האחראים על שידורי חדשות ברדיו בטלוויזיה כדי לבקשם לפעול ביחד לגיבוש כללים משותפים בסיקור אירועי טרור. במכתבו אומר שקלאר כי בעקבות האירועים של הימים האחרונים והתעצמות אירועי הטרור בכלל, עולות שאלות של אתיקה ומוסר בנוגע לדרכי הדיווח על הפיגועים, וסיקורם, ולכן לדעתו יש לתת את הדעת על נקודות כגון צילומי תקריב של נפגעים, דיווח על אירועים ועל נפגעים בטרם נשלחה הודעה נאותה למשפחות, וכיוצא בעניינים אלו.

אי שימת דגש על נקודות אלו עלול להוסיף סבל בקרב משפחות הנפגעים וההרוגים, ולגרור עמו עבירה על כללי האתיקה, מציין שקלאר.
