

טנקים ומסוקים של צה"ל תוקפים בשעות האחרונות את מפקדתו של ג'יבריל ראגו'ב בביתוניה שבמערב רמאללה.

במקום מצאו מקלט עשרות רוצחים ובהם האחראים לפיגועים קשים במיוחד. מתקפת צה"ל על המפקדה של ראג'וב החלה אחר חצות לאחר שהמחבלים המסתתרים שם לא שעו לקריאות צה"ל להניח את נשקם ולהסגיר עצמם.

במשך הלילה התרחבה פעולת צה"ל בערי יש"ע במסגרת מבצע "חומת מגן". צה"ל השלים את ההשתלטות על העיר טול כרם ועל חלקים נרחבים של העיר בית לחם. כוחות שריון ורגלים עורכים סריקות אחר אמצעי לחימה ועוצרים חשודים במעורבות בפיגועים.

מקורות ביטחוניים אמרו אתמול כי הפעולה ברמאללה כבר השיגה תוצאות ניכרות בתחום הלחימה בטרור. המקורות משוכנעים כי תשתית הטרור הפלשתינית ספגה מכות קשות.

ברמאללה נעצרו עד כה כ-500 מחבלים, מהם מבוקשים בכירים. מרבית העצורים עד כה משתייכים לארגון הפתח' או למנגנוני הביטחון של הרש"פ, ולעתים קרובות לשניהם. אתמול נעצר בעיר מוחמד אבו-תול, מבכירי הפתח' ביו"ש.

בסריקות במתחם ה"מוקטעה" ברמאללה, מתחם לשכתו של ערפאת, נתפסו אתמול גלופות מוכנות לזיוף של שטרות כסף ישראליים. הגלופות היו של שטרות בשווי מאה שקלים. כמו כן נתפסו ארכיונים, ובהם מידע מודיעיני רב. ערוץ 2 מדווח כי במסמכים יש הוכחות הקושרות באופן אישי את ערפאת לטרור.



במחסום הר חומה נפל אתמול סמל (מיל') אופיר רוט, בן 22 מגן יאשיה. רוט הי"ד נהרג מירי צלף פלשתיני מבית לחם. רוט יובא למנוחות ביום חמישי בשעה שלוש בבית העלמין הצבאי בנתניה.
נציין כי רוט הוא חייל המילואים הראשון שנפל בפעולה הנוכחית.

כתבנו קובי פינקלר מדווח כי במהלך הלחימה והקרבות נפצעו אתמול שמונה חיילים ברמאללה ושמונה בקלקיליה.

שמונת החיילים נפצעו בקלקיליה כאשר במהלך סריקות שערכו באחד הבתים בעיר הפעילו מחבלים מטען חבלה. המטען התפוצץ ופגע בחיילים. חייל אחד נפצע קשה, ושבעה חיילים נוספים נפצעו קל. החיילים פונו לקבלת טיפול בבית חולים.

אתמול בשעות אחר הצהריים נפצעו שמונה חיילים במהלך קרבות באזור רמאללה. הקרבות היו באזור כיכר מנרה וכיכר השעון. אחד החיילים נפגע קשה, אחד נפצע בינוני עד קשה, והיתר קל. הם פונו באמבולנסים של מד"א לבתי החולים הדסה עין כרם והר הצופים בירושלים.

בשעות הערב נפטר מפצעיו השוטר שנפגע בפיגוע בירושלים. השוטר התקרב לרכב ממולכד כדי לבצע בדיקה לנהג, ואז הפעיל המחבל את מטען החבלה. מהפיצוץ נפצע השוטר פצעים אנושים ופונה לביה"ח "הדסה עין כרם" בירושלים. כתבנו קובי פינקלר מסר כי בפיגוע בירושלים נפצעו גם שלושה אזרחים.

הפצועים פונו לבתי החולים "שערי צדק" ו"הדסה". מפקד מחוז ירושלים ניצב מיקי לוי אמר כי "ערנותו של השוטר מנעה אסון כבד". מהפיצוץ התרסקה המכונית כמעט לחלוטין, והמחבל נהרג.
