

יו"ר ועדת חוץ ובטחון של הכנסת ח"כ דוד מגן אמר כי הוועדה תאשר ככל הנראה בישיבתה הבאה את בקשת שר הביטחון לגיוס המילואים.

לדבריו, רוב חברי הוועדה תומכים בממשלה ועומדים מאחורי המבצע הצבאי. עם זאת הוסיף ח"כ מגן, כי הוועדה אינה חותמת גומי, ולכן היא יושבת בימים אלה על המדוכה ומתעדכנת, באמצעות ועדות המשנה שלה, בפרטים הרלוונטים.

כתבת עתי"ם מציינת, כי לדברי ח"כ מגן, אין זה נכון שהוועדה לא אישרה את גיוס המילואים. לדבריו, הוועדה טרם החליטה והיא תעשה זאת בישיבתה הבאה.
