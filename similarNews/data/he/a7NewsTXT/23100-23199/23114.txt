

השר אלי ישי מש"ס אמר בשיחה לערוץ 7 כי מדינת ישראל נמצאת באחת משעותיה הקשות והיא נלחמת מלחמת קיום. צה"ל לדבריו עוסק במלחמה בטרור בהחזרת הבטחון וכושר ההרתעה של מדינת ישראל.

לדברי השר ישי אכן על ישראל לפעול במהירות ובנחישות משום שיש עוד הרבה מה לעשות כדי למנוע מהמחבלים לעשות באזרחי ישראל כרצונם, והזמן דוחק.

אמריקה לדבריו היא מדינה דמוקרטית ובכל זאת פועלת בכל העוז והתקיפות נגד הטרוריסטים "הלוואי שהיינו פועלים כמו האמריקנים", אמר והוסיף כי גם לדמוקרטיה יש גבול וחיי העם יותר חשובים ממנה.

השר ישי הביע תמיהה על התעניינותה הרבה של התקשורת הישראלית בתפריט המוגש לערפאת ובמצבו הנפשי. לדבריו היא עוסקת יותר בחומוס של ערפאת מאשר בהלוויות של קורבנותיו.

