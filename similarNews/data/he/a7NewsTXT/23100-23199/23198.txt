

אל ערוץ 7 התקשרו בימים האחרונים מאזינים, ושאלו האם מותר לטייל ברחבי הארץ. מערכת יומן הצהריים של הערוץ ראיינה את הרב שלמה אבינר, רב היישוב בית אל, והפנתה אליו את השאלה.

לדבריו, צריך לטייל בכל מקום, מלבד במקומות שצה"ל אוסר לבקר בהם. "איני מבטיח", אמר הרב, שמי שיסע לחברון או לירושלים או לתל אביב ולנתניה, לא יקרה לו דבר. "רוצחים יש בכל מקום", ציין הרב. לדבריו, "מי שמלאך המות קיבל פקודה למצוא אותו הוא ימצא אותו בכל מקום. המטייל עושה מצווה, והקב"ה ישמור עליו".

הרב אבינר הוסיף כי ביש"ע אין סכנה יתרה על פני שאר המקומות, שהרי לו הייתה כזו צה"ל לא היה מאפשר תנועה חופשית בשטחים אלו. הראיה לכך, אמר הרב אבינר, היא בביטול שביטל צה"ל את המופעים שנועדו להיות בחברון.

הרב אבינר מוסיף כי יש מצווה לכבוש את כל ארץ ישראל גם על ידי לחימה באמצעות נשק, גם בהתיישבות וגם בכך ש"מתהלכים בה", כמו אברהם אבינו שבהתהלכו בארץ הוא הכין את כיבושה בידי בניו.
"טיולים הם חלק ממצוות כיבוש הארץ", סיכם הרב אבינר.
