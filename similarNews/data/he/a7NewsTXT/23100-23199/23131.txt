

נפתח חדר מצב מיוחד במועצה להשכלה גבוהה, שיטפל בסטודנטים, אשר גוייסו לצה"ל, ויש חשש כי לימודי סמסטר ב' שלהם יבוטלו.

התאחדות הסטודנטים, פנתה בעניין זה במכתבים לשרת החינוך, לימור לבנת, ולכל ראשי האוניברסיטאות, בבקשה למצוא פיתרון, שיאפשר לאלפי סטודנטים, אשר גויסו במהלך הימים האחרונים בצו 8, לשירות מילואים, להשלים את הסמסטר.

לדברי דובר ההתאחדות, יובל לידור, הבטיחה שרת החינוך לימור לבנת, בשיחת טלפון להירתם לנושא במלוא המרץ ולוודא שהסטודנטים לא יינזקו אקדמית ולא יפסידו את הסמסטר.

יו"ר המועצה להשכלה גבוהה, פרופ' נחמיה לב-ציון, החליט לפתוח, החל מיום א', חדר מצב מיוחד, שיבדוק את מידת הנזק שנגרם לסטודנטים ודרכים למניעתו. "הסטודנטים יכולים להיות בראש שקט, ולעסוק במשימות שהטילו עליהם, כי יש מי שדואג להם". אמר פרופ' לב-ציון.

