

אתמול הובאו למנוחות חלק מהנרצחים בפיגוע תופת במסעדת "מצה" בחיפה. "בשם הממשלה אני מבקשת סליחה שעל אף מאמצים שנקטנו באותו יום לא הצלחנו להציל את יקיריכם. שמעון, רן וגל, סלחו לנו. ניסינו. כל כך ניסינו, וכשלנו בשמירה עליכם", אמרה ח"כ נעמי בלומנטל בהלוויית בני משפחת קורן: האב שמעון (55), ושני בניו: רן (18), וגל (15).

בהלוויה השתתפו מאות מתושבי חיפה וממכרי המשפחה, וכן חבריהם של שני האחים שנרצחו.
עוד הובאו למנוחות בבית העלמין בכפר סמיר משה לווין הי"ד בן 52, דניאל קרלוס וגמן הי"ד בן 51, ודניאל מנטשל הי"ד בת 22 . במסע הלווייתה ייצגה את הממשלה השרה ציפי לבני.
סוהיל עדאווי מהכפר טורען נטמן אחר הצהרים בבית העלמין בכפרו.

היום יובאו למנוחת עולמים בבית העלמין בכפר סמיר בני משפחת רון הי"ד. האב אביאל, בן 54, וילדיו, ענת בת 21 ועופר בן 18. הם ייטמנו בשעה 11:30. האב אביאל רון היה ממפתחי טנק המרכבה.
צבי דב צ'רנוברודה הי"ד בן 67 ייטמן ב 14:30. אורלי אופיר הי"ד בת 16, תובא למנוחות היום בשעה 13:30. טרם נקבע מועד הלווייתו של יעקב שני הי"ד בן 53.
אמש הותר לפרסום שמה של נרצחת נוספת בפיגוע: עדי שירן הי"ד בת 18 מחיפה.


