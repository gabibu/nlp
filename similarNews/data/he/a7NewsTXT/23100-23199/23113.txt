

ביום שישי כשכוחות צה"ל נכנסו לרמאללה, הוקם, לראשונה מאז פרוץ מלחמת אוסלו, המענה לאחת החזיתות הקשות ביותר במלחמה זו - מרכז תקשורת. המרכז שהוקם במרכז הקונגרסים בירושלים, מהווה מעתה את "חזית ההסברה של ישראל", בעיקר מול העיתונות הזרה.

במרכז פועלים מעכשיו דוברים רבים: דובר משרד רה"מ, דובר משרד החוץ, דובר משרד התיירות, דובר צה"ל, דובר המשטרה ודובר מתאם הפעולות ביש"ע. כמו כן יפעלו במקום אנשי לשכת העיתונות הממשלתית.

הנציגים הישראלים, בירושלים ובשגרירויות בעולם, יודעים היטב שיכולתם להסביר את מדיניות הממשלה מוגבלת. "לתקשורת בעולם יש נטייה ברורה לקבל את הצד הפלשתיני, החלש יותר", אומר עמנואל נחשון, סגן דוברת משרד החוץ. לדבריו, מאז פרוץ המלחמה ובעיקר בימים האחרונים "הפלשתינים מספקים הרבה יותר תמונות".

סמנכ"ל לעניני תקשורת במשרד החוץ גדעון מאיר הסביר כי העיתונאים במדינות שונות, חופשיות ככל שיהיו נוטים במקרים רבים "ליישר קו" עם ממשלותיהם ביחס לסכסוך במזרח התיכון.

האמריקנים לדבריו מדגישים את פעולות צה"ל כתגובות לפיגועים, העיתונאים האירופאיים נוטים להאשים את פעילות ישראל ב"תוקפנות חסרת טעם". רוב העיתונים באסיה ובאמריקה הלטינית, לעומת זאת, הגישו לקוראים דיווחים יבשים, ללא פרשנויות.

במשרד החוץ עורכים אבחנה בסיקור לא רק בין הלאומים השונים, אלא גם בין סוגי המדיה. בין העתונות הכתובה בה ישראל "עוברת" טוב יותר, לבין הטלויזיה בה מוקרנות תמונות המהוות מסר מיידי ובו הפלשתינים מצליחים יותר.

לדברי נחשון העתונות מתוחכמת יותר, לעומת זאת המסרים בטלויזיה הם כאמור מיידיים ופחות מתוחכמים "בתחום זה יש יתרון לפלשתינים", אמר.
