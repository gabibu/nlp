

החל מסוף השבוע עד אמש גייס צה"ל למעלה מ-20,000 אנשי מילואים, ובימים הקרובים בכוונת הצבא לגייס עוד כמה אלפי חיילי מילואים, וזאת באישורו של שר הביטחון.

במהלך סוף השבוע החלו חיילי המילואים באימונים קדחתניים ובביצוע תרגולות לקראת כניסתם לערי הרש"פ. חלק מהאימונים בוצעו בבית אל. קצין מילואים אמר לאתר Ynet כי הפעם הייתה ההתייצבות למילואים מלאה: "הפעם, בעקבות צו 8 הגיעו חיילים שלא ראיתי אותם כבר שנים אחדות. למעשה ההתייצבות הייתה מלאה, לבד משני חיילים שלנו, שנמצאים בחו"ל", סיפר.

ח"כ דוד מגן הזים את הפרסומים שנפוצו באמצעי התקשורת כי ועדת החוץ והביטחון לא אישרה תוספת לגיוס המילואים. לדבריו, רוב חברי הוועדה תומכים בממשלה ועומדים מאחורי המבצע, וכי ככל הנראה תאשר הוועדה בישיבתה הבאה את בקשתו של שר הביטחון לגיוס המילואים.

ח"כ מגן הוסיף כי הוועדה אינה חותמת גומי, ולכן היא יושבת בימים אלה על המדוכה ומתעדכנת, באמצעות ועדות המשנה שלה בפרטים הרלוונטיים. לדברי ח"כ מגן, אין זה נכון שהוועדה לא אישרה את גיוס המילואים, אלא היא טרם החליטה על כך סופית, וכנראה תעשה זאת בישיבתה הבאה.
