

מקורות פלשתינים ותחנות תקשורת ערביות טענו כי צה"ל גידר את לשכתו של יאסר ערפאת ברמאללה, והערים שם שקי חול. הערבים דיווחו כי מדובר בגידור החלק שנשאר מהלשכה, כלומר את שני החדרים שבהם שוהה ערפאת עם אנשיו. עוד מציינים כלי התקשורת כי קיר מפריד בין לשכת ערפאת לבין האולם שעליו השתלטו חיילי צה"ל.

ראש חטיבת מחקר באגף מודיעין תא"ל יוסי קופרווסר אמר אתמול לחברי ועדת החוץ והביטחון של הכנסת כי "ערפאת אינו חש איום פיזי ממשי עליו". לדבריו, "גם עכשיו ערפאת ממשיך בהתססה של השטח, ומדיניותו אינה משתנה".

אתמול בצהרים גילה שר האוצר סילבן שלום כי במוצאי החג ניסה ראש הממשלה להעביר בקבינט החלטה לגרש את ערפאת, אולם שרי העבודה התנגדו לכך התנגדות נחרצת, וההחלטה שהתקבלה בסופו של דבר הייתה החלטת פשרה: לבודד את הלשכה.

שר החוץ פרס טען כי בידודו של ערפאת גורם לכך שהקהילייה הבינלאומית דואגת לו, וכי יש לדון מחדש בבידודו, הצעה ששרון דחה, ומולו ניצבו השרים שרנסקי ושלום. הם שאלו "מדוע הוכנסו ללשכתו של ערפאת מזון ומים?".

שר המשפטים מאיר שטרית שאל כיצד הצליחו אזרחים ועיתונאים להיכנס למפקדתו הנצורה של ערפאת, וראש הממשלה אמר: "איש לא צריך להיכנס לשם. בשום פנים ואופן. הבידוד צריך להיות מוחלט".

שר התחבורה אפרים סנה תמך במבצע והציע לגרש את משפחות המחבלים המתאבדים, וזאת כדרך היחידה להרתיע אותם. זו גם עמדת הגורמים המקצועיים, וראש הממשלה ביקש לבדוק את העניין. סנה הזהיר ואמר כי ייתכן שבגלל אילוצים מדיניים יהיה צורך לקצר את המבצע.

ישיבת הקבינט הסתיימה מבלי שנתקבלו החלטות. ראש הממשלה הודיע שהדיון יימשך היום בערב או מחרתיים, מכיוון שלא כל השרים הספיקו להתבטא, ולא כל הסוגיות הוצגו בפניהם.
סיעת העבודה אימצה את יוזמת השלום הסעודית, שכאמור, קוראת לנסיגת ישראל לקווי 67, מסירת הר הבית, וכניסת הפליטים הערביים לישראל, במסגרת מה שקרוי "זכות השיבה".

