

הנשיא האמריקני ג'ורג' וו. בוש קרא ליאסר ערפאת לגנות את השימוש בטרור במזרח התיכון, וליישם את תוכנית טנט כדי לכונן מנגנון להפסקת אש.

"הייתי רוצה לראות את הנשיא ערפאת מגנה את פעולות הטרור שמתרחשות", הודיע בוש, והוסיף כי "לא יהיה שלום כל עוד מתרחשים מעשי טרור".

הנשיא האמריקני סקר את המצב במזרח התיכון עם יועציו הראשיים, והדגיש שהוא מתכוון להמשיך ולסמוך על השליח המיוחד למזרח התיכון, גנרל אנתוני זיני, ועל תוכניות טנט ומיטשל כדי להפסיק את האלימות ולחזור לדיאלוג למען השלום.

בוש קרא בנוסף לראש הממשלה אריאל שרון "להשאיר את דלת השלום פתוחה, ולהבין שמצד אחד ישראל חייבת לגונן על עצמה, אבל מצד שני חייבים להשאיר דרך פתוחה להסדר של שלום. חשוב מאוד שישראל תבין זאת", הוסיף.
