

עיריית באר שבע הודיעה היום על ביטול חגיגות המימונה, שנועדו ליום חמישי זאת מחשש לביטחון החוגגים ולאחר שמרכז השלטון המקומי הוציא הודעה לרשויות המקומיות בארץ, עם המלצה לבטל את חגיגות המימונה. האירועים שתוכננו לחגיגות המימונה בבאר שבע, יערכו במועד קרוב אחר.

חגיגות המימונה בבאר שבע נערכות בכל שנה בפארק של שכונה ד' צפון, בשיתוף עם ועדי השכונות בעיר. האירוע מושך אליו אלפי מבקרים, במשך שעות ארוכות, כשהחגיגות נערכות מול במה מרכזית וכן בקבוצות של חברים ומשפחות. רבים מהמשתתפים נוהגים להגיע בתלבושות עדתיות ולערוך סעודות חג על כרי הדשא של הפארק.

כמו בכל חגיגת מימונה בבאר שבע, גם הפעם נועד להיערך במקום טקס בחירת אם השנה של העיר. השנה גם נקבעו להיערך, במסגרת חגיגות המימונה, טורניר כדורגל של הליגות העירוניות ופסטיבל זמר מזרחי, לזכרו של השדרן והפייטן אורי מלכה, שנספה לפני כשנתיים בתאונת דרכים, יחד עם אישתו ובנו. מהעירייה נמסר, ששלושת אירועים אלה יערכו במועד קרוב אחר.


