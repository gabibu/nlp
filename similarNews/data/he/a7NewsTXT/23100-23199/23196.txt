

ראש הממשלה שרון קרא אתמול לראש הממשלה לשעבר בנימין נתניהו להתגייס למערכת ההסברה של מדינת ישראל, ולתרום לה מכישוריו בתחום זה. "אין ספק", אמר שרון, "שנתניהו יכול לסייע רבות בתחום ההסברה של ישראל בעולם עכשיו, בשעה שמדינת ישראל מנהלת מערכה צבאית לטיהור תשתיות הטרור".

ראש הממשלה אמר את הדברים בתום דיון עם שר החוץ, ועם אנשי ההסברה של משרד החוץ.
ביום שישי, בשעה שכוחות צה"ל נכנסו לרמאללה, הוקם, לראשונה מאז פרוץ מלחמת אוסלו, המוקד שאמור להיות בו משום מענה לאחת הבעיות הקשות ביותר במלחמה זו - בעיית התקשורת. במרכז הקונגרסים בירושלים הוקם מרכז שהוא מעתה "חזית ההסברה של ישראל", בעיקר מול העיתונות הזרה.
במרכז פועלים מעכשיו דוברים רבים: דובר משרד ראש הממשלה, דובר משרד החוץ, דובר משרד התיירות, דובר צה"ל, דובר המשטרה ודובר מתאם הפעולות ביש"ע. כמו כן יפעלו במקום אנשי לשכת העיתונות הממשלתית.

"לתקשורת בעולם יש נטייה ברורה לקבל את הצד הפלשתיני, החלש יותר", אומר עמנואל נחשון, סגן דוברת משרד החוץ. לדבריו, מאז פרוץ המלחמה ובעיקר בימים האחרונים "הפלשתינים מספקים הרבה יותר תמונות".

הסמנכ"ל לענייני תקשורת במשרד החוץ גדעון מאיר הסביר כי העיתונאים במדינות שונות, חופשיות ככל שיהיו, נוטים במקרים רבים "ליישר קו" עם ממשלותיהם ביחס לסכסוך במזרח התיכון.

האמריקנים, לדבריו, מדגישים את פעולות צה"ל כתגובות לפיגועים, העיתונאים האירופאיים נוטים להציג את פעילות ישראל כ"תוקפנות חסרת טעם", ולעומת זאת, רוב העיתונים באסיה ובאמריקה הלטינית הגישו לקוראים דיווחים "יבשים", ללא פרשנויות.

במשרד החוץ עורכים אבחנה בסיקור לא רק בין הלאומים השונים, אלא גם בין סוגי המדיה. בין העיתונות הכתובה, שבה ישראל "עוברת" טוב יותר, לבין הטלוויזיה, שבה מוקרנות תמונות, שהן מסר מיידי, ובהן הפלשתינים מצליחים יותר.

לדברי נחשון, העיתונות הכתובה מתוחכמת יותר, ולעומת זאת המסרים בטלוויזיה הם, כאמור, מיידיים
ופחות מתוחכמים, ו"בתחום זה יש יתרון לפלשתינים", אמר.

בראיון לערוץ 7 תקף אתמול השר אלי ישי את התקשורת הישראלית. לדבריו, מדינת ישראל נמצאת באחת משעותיה הקשות, והיא נלחמת מלחמת קיום. צה"ל, לדבריו, עוסק במלחמה בטרור, ובהחזרת הביטחון וכושר ההרתעה של מדינת ישראל, ועל המדינה לפעול במהירות, משום שהזמן דוחק, ושיש עוד הרבה מה לעשות כדי למנוע מהמחבלים לעשות באזרחי ישראל כרצונם.

אמריקה, לדבריו, היא מדינה דמוקרטית, ובכל זאת פועלת בכל העוז והתקיפות נגד הטרוריסטים: "הלוואי שהיינו פועלים כמו האמריקנים", אמר, והוסיף כי גם לדמוקרטיה יש גבול, וכי ערכם של חיי העם גובר על ערכיה.

השר ישי הביע תמיהה על התעניינותה הרבה של התקשורת הישראלית בתפריט המוגש לערפאת,
ובמצבו הנפשי. לדבריו, היא עוסקת יותר בחומוס של ערפאת מאשר בהלוויות של קורבנותיו.
