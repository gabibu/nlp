

בני משפחתו של לוחם משמר הגבול סמל ראשון מדחת יוסף שנהרג לפני כשנה וחצי במיתחם קבר יוסף בשכם, קיבלו בצער את הידיעה על פציעתו הקשה של הפרמדיק אסף פרלמן, בפיגוע המחבל המתאבד אתמול בתחנת מד"א באפרת.

אחיו של השוטר המנוח, מהאדי יוסף אמר: "כאחד שהיכרתי אותו מקרוב, אני יודע שהוא היה המלאך האחרון שניסה להציל את חיי אחי. קיבלנו בתדהמה את הידיעה על פציעתו. אסף הוא בדיוק מסוג האנשים שלא מגיע להם להיפגע. אדם שכל הזמן נאבק על הצלת חיי אדם וגם את אחי הוא ניסה להציל אך ללא הצלחה".

מאהדי סיפר כי לאחר מות אחיו הגיע אסף לנחם את בני המשפחה ומאז נשמר איתו הקשר. "תחושתנו היא כאילו בן משפחתנו נפצע, ואנו מתפללים לשלומו. אסף סיפר לנו את כל האמת על שהתרחש ברגעיו האחרונים של אחי, ואף סיפר לנו שאילו יכול היה לבצע ניתוח בשטח לכריתת ריאתו הימנית, חייו היו ניצלים. אנו מקווים שמצבו ישתפר", אמר מאהדי יוסף.
