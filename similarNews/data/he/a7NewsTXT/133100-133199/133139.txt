

"דוגמה לאיחוד מוצלח יש באיחוד הלאומי, שלוש מפלגות שהחליטו להתאחד ומצאו מכנה משותף ביניהם, אני מאמין שאיחוד עם המפד"ל הוא דבר שניתן לעשותו ואני חושב שזהו צורך", דברי ח"כ אפי איתם מהאיחוד הלאומי.

בראיון ליומן הצהרים של ערוץ 7 הסביר ח"כ איתם את הסיבות לקשיים במשא ומתן בין האיחוד הלאומי למפד"ל, "אנחנו רוצים לעצב את האיחוד בין המפלגות כדי שיביא יותר מנדטים, צריך ליצור מסר שיביא אנשים לבחור ולהצביע למפלגה ועל זה אנו עובדים עכשיו, אנחנו רוצים להבטיח שהרכבה של הרשימה לא תתפזר ותתפלג עם האידיאל של כניסה או יציאה מהמשלה, אם דבר כזה יקרה אני רואה בזה פוטנציאל למשבר אמון גדול עם הבוחרים, אולי לפעמים בשפה מזלזלת קוראים לזה כסאות, אך מבנה הרשימה זה דבר חשוב ליום שאחרי הבחירות".

"אני משוכנע שאם המפד"ל היום הייתה בשיא כוחה ועוצמתה היא "לא הייתה סופרת" את האיחוד הלאומי, הפרישה האישית שלי ושל הרב לוי יזמה את הגשר הזה בין המפלגות, ציבור הבוחרים רואה שהמהלכים שעשיתי הם מתוך נאמנות אידיאולוגית הכוללת גם נכונות לשלם מחיר, וכשרואים מה הולך מסביב היושרה הזאת בולטת".

בתשובה לשאלת המראיין אמציה האיתן מדוע בחרו דווקא את הצבע הכתום לצבע הקמפיין השיב ח"כ איתם כי הכתום הוא התג היחידי היום של כל מי שעומדים מול השחיתות השלטונית, כהגדרתו, "יש מיליון וחצי איש ששייכים לצבע הזה, ואת המדורה הזאת צריך להגביר. אני רואה את זה כהתחלתו של השבוע השני של מלחמת יום הכיפורים האישית שלנו, למרות שהליכוד מנסה להצטייר כעומד לימינו של ראש הממשלה, כולם מבינם שהליכוד היום מרוקן מתוכן ולא מהווה אלטרנטיבה שלטונית, הבקשה שלנו מהבוחרים היא להפוך את הסרט הכתום לפתק כתום, ואנו מאמינים יפתח פתח ליצירת אלטרנטיבה שלטונית שיגרום לכל הבוחרים הכתומים, שרבים מהם אינם דתיים, להצביע לנו ולא לליכוד".

