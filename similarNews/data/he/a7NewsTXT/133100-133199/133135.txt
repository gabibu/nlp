

משרד התיירות פתח נציגות במעבר רחל בין ירושלים לבית לחם, במטרה להבטיח זרימה חלקה של תנועת התיירות משני צדי המעבר. הנציגות החדשה נפתחה בהתאם להוראת שר התיירות, אברהם הירשזון ובשיתוף משטרת ישראל.

כתבנו קובי פינקלר מוסר שמעבר רחל פועל 24 שעות ביממה ונהוגים בו הסדרי ביטחון חדשים. הנציגות תשמש כחוליה המקשרת בין גורמי התיירות בישראל וברשות הפלשתינית לבין מפקד המעבר ותיתן מענה במידה ותתעוררנה בעיות במקום בכל הקשור למעבר תיירים.

שר התיירות אברהם הירשזון מסביר את המהלכים שקדמו לפתיחת המעבר: "אנו עושים מאמצים רבים לייעל את מעברם של תיירים וצליינים בין ירושלים לבית לחם וזאת במסגרת שיפור היחסים התיירותיים בין ישראל לרשות הפלשתינית, ושיתוף הפעולה האזורי עליו הוסכם בוועידה האזורית שהתקיימה במצרים לפני מספר חודשים."

כתבנו מצין כי בכוונת משרד התיירות לפעול במידת האפשר לשוות למקום אופי תיירותי ולהפכו למקום ידידותי יותר עבור התיירים. במסגרת זו וכחלק ממדיניות המשרד לשיפור איכות המוצר התיירותי, יקיים משרד התיירות במהלך השבוע הקרוב סדנאות הכשרה לאנשי הביטחון המוצבים במעבר, על מנת להקנות להם כישורי עבודה ההולמים מגע עם תיירים.

הנציגות תהיה פתוחה בשלב זה חמישה ימים בשבוע בין השעות 8:30-17:00, נציג המשרד שישב במקום יתאם את נתוני כניסות ויציאות התיירים שיועברו ע"י סוכני הנסיעות משני צדי המעבר וכן ע"י שגרירויות ונציגויות נוצריות מחו"ל.


