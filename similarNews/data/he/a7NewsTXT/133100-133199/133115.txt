

המועצה לצרכנות מתנגדת בכל תוקף לכוונת משרד התחבורה לבטל את רישום הבעלים הקודמים ברשיון הרכב ולהסתפק בשמירת מידע זה במרשם כלי הרכב.



המועצה לצרכנות אומרת כי מידע אודות מספר בעלים קודמים של רכב הנו מהותי ובעל חשיבות רבה ביותר עבור רוכש רכב ופגיעה בזמינות מידע זה לא רק שתגרום לנזק עצום לציבור אלא עלולה לאפשר התנהלות המנוגדת לדין ולכללי המנהל הציבורי התקין וכן בהפרת חובת המשרד כלפי הציבור. כך למשל, קיימת בחוק הגנת הצרכן חובה למסור לצרכן כל מידע מהותי לעסקה ובין היתר גם השימוש הקודם שנעשה בנכס הנמכר וכל כל מידע אחר או תכונה הידועה למוכר המפחיתה באופן משמעותי מערכו.

במועצה לצרכנות מזכירים כי הביאו בפני משרד התחבורה את התנגדותה המנומקת לתוכנית עוד בינואר השנה בעקבות פניית המשרד בדצמבר 2004 לקבלת עמדתה בנדון. אולם ממכתבו של עוזי יצחקי, סמנכ"ל בכיר תנועה במשרד התחבורה, שהתקבל במועצה לאחרונה, עולה כי המשרד לא שינה את עמדתו בעניין. משרד התחבורה טוען כי מסקנתו שיש לבטל רישום בעלים קודמים ברשיון הרכב גובשה בעקבות עבודת מטה פנימית שקבעה כי אין מקום שהמדינה תתערב בשווי כלי הרכב, "כפי שהדבר נעשה כעת" וכי מדובר בעמדה מקצועית עקרונית של המשרד הגורסת כי "ערך הרכב צריך להיקבע על פי מצבו הטכני כנהוג בעולם ולא על פי מספר בעליו." יצחקי ציין כי ההחלטה לשינוי המדובר באה בעיקר בעקבות טענה כי במצב הנוכחי נפגע שווי הרכב במקרים בהם יורש רכב המוכרו לאחר, נאלץ לבצע שתי העברות בעלות.

לבעייתיות ברישום בעלות על כלי רכב ליורשים מוצע על ידי המועצה פתרון קל באמצעות הסדרת תקנה, או הוראה מנהלתית, שתקבע כי העברת בעלות על פי צו קיום צוואה ו-או צו ירושה תרשם במשרד התחבורה באופן שלא יחשב כהעברת בעלות נוספת, כשם שבהעברת מקרקעין העברת בעלות על פי צו ירושה/צוואה אינה נחשבת כהעברת בעלות לצורך תשלומי מס וכך במקרים נוספים בהם מוצדק שלא לראות בהעברת הבעלות כפעולת העברה מ"יד ליד".

המועצה לצרכנות מדגישה לאור החשיבות הרבה שהציבור כמו גם בעלי מקצוע מייחסים למספר הבעלים הקודמים של רכב רואה המועצה בחומרה רבה את בקשתו של משרד התחבורה להתנער מחובתו לאספקת מידע זמין ואמין הנמסר לציבור ולהמירו בהטלת החובה למסירת המידע על מוכרי הרכב כאשר מי לידינו יתקע כי אכן ישמר וייאכף כחוק, מה עוד שהימנעות מסירת המידע לצרכן אינה מבטלת את
השפעת נתון הבעלים הקודמים על מחיר הרכב, אלא, על נגישות המידע לציבור ממנו מנסה המדינה להתנער.

בהודעתם העלו אנשי המועצה לצרכנות תמיהה "מהם האינטרסים העומדים מאחורי עמדתו החדשה של משרד התחבורה כאשר ברור שערפול המידע על מספר הבעלים הקודמים של הרכב ישחק לידיהם של סוחרי הרכב באופן שיאפשר להם לגבות מחירים גבוהים מהנדרש עבור רכבים. שכן, מספר הבעלים ברשיון נרשם על ידי המדינה באופן שמונע חשש למניפולציות של המוכרים. העדר נתון זה עלול להעצים השפעות פסיכולוגיות ו"קוסמטיות" בצבע, פחחות, ואיפוס מד הקילומטר, הניתנים לביצוע בקלות".
(ש)
