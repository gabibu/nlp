

נדחתה עתירת הורי בי"ס ערבי להוריד חומת הגנה של עובדי הגדר מחצר ביה"ס. המדינה: התלמידים מתנכלים לעובדים, ושטח החצר הוא אדמת מדינה גזולה.


בג"ץ דחה עתירת הורי בי"ס ערבי בצפון ירושלים להוריד חומת בטון מחצר בית הספר. ההורים, ועד הורי בי"ס תיכון "זכרים" בענתא שליד פסגת זאב וועד הורי בי"ס יסודי סלאח א-דין, טענו כי החומה היא חלק מגדר ההפרדה ומיקומה בחצר בית הספר חורג מהתוואי עליו החליטה הממשלה.

כתבתנו רותי אברהם מוסרת כי מתשובת המדינה עולה כי מדובר ב'חומת מגן' שנועדה להגן על עובדי גדר ההפרדה הסובלים מהתפרעויות וידויי אבנים של תלמידי ביה"ס הסמוך. המדינה גם ציינה כי באחת מההתפרעויות נפצעו שלושה שוטרי מג"ב ונזקקו לטיפול בבית חולים.

בדיון התברר כי חלק משטח חצר בית הספר שעליו הוקמה החומה הוא אדמות מדינה שבית הספר פלש אליהן בניגוד לחוק. המדינה הודיעה לבית המשפט כי תסיר את חומת המגן בתום עבודות גדר ההפרדה והיא מוכנה גם לשקול להסירה לפני כן, אם התלמידים יפסיקו להתנכל לעובדים. יחד עם זאת, המדינה תשיב לרשותה את 30 המטרים הגזולים ובשטח זה תוקם חומה שתחצוץ בין בית הספר לבין תוואי גדר ההפרדה.

בסיכום כתבו השופטים: ברק, בייניש ופרוקצ'ה כי העתירה נדחית לאחר שהוברר כי "מדובר באמצעי בטחוני זמני הדרוש לצורך צמצום הסכנה הנשקפת לשלומם ובטחונם של העובדים העוסקים בהקמת גדר הבטחון עקב אירועי הפרות הסדר המתרחשים במקום. לוחות הבטון יוסרו והמצב יוחזר לקדמותו   למעט השטח המצוי בתחום אדמות המדינה   לכשיחזור הסדר על כנו, או לכשתסתיימנה העבודות להקמת הגדר, לפי המוקדם".

