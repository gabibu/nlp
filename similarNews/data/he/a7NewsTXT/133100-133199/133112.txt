

מועמדותו של משה פייגלין מטרידה מאוד, ככל הנראה, גורמים בליכוד. אתמול הגישו שני חברי ליכוד עתירה לבית הדין של המפלגה בדרישה שלא לאפשר את המשך התמודדותו לראשות המפלגה בטענה שהוא קיצוני מדי.

שני חברי הליכוד, משה איפרגן ואלי חזן, הגישו אתמול לבית הדין של הליכוד עתירה בה הם דורשים מבית הדין שלא לאפשר למשה פייגלין להמשיך ולהתמודד על תפקיד יושב ראש הליכוד.

השניים טוענים כי פייגלין מייצג בתפיסת עולמו קיצוניות החורגת ממצע הליכוד. את טענותיהם מבססים השניים על אמירותיו של פייגלין בראיון עיתונאי שכחזון הוא רואה מערכת שתעודד הגירת ערבים מהארץ ואת בניין בית המקדש.

את הדברים אמר פייגלין בראיון נרחב שהעניק למוסף '7 ימים' של 'ידיעות אחרונות'.

נזכיר כי סקרי דעת הקהל האחרונים מציבים את פייגלין במקום השלישי, לפני שר החקלאות ישראל כץ. ההערכות במערכת הפוליטית הן שהתמיכה הגוברת לה זכה פייגלין בחודשים האחרונים היא שהביאה את השר מופז לפרוש מהמירוץ לראשות הליכוד ומהליכוד בכלל. כזכור, סקרי דעת קהל הציגו שוויון ואף יתרון קל לפייגלין מול מופז עת נותר בהתמודדותו על ראשות המפלגה.

פייגלין מצידו מגיב לעתירה נגד התמודדותו וקובע כי מדובר במהלך בלתי דמוקראטי שככל הנראה עומדים מאחוריו גורמים בעלי אינטרס במרוץ להתמודדות על ראשות המפלגה.

כתבנו קובי פינקלר מוסר כי במסיבת עיתונאים הציג פייגלין את נבחרתו להתמודדות על מקום ברשימת הליכוד לכנסת. אחרי פייגלין מופיע ברשימה אל"מ במיל. משה פלד שכהן בעבר כח"כ מטעם צומת, אחריו ההיסטוריון צפריר רונן תושב הישוב גלגל בבקעת הירדן, הרביעי ברשימה הינו דר' יבגני מרזון חבר מרכז הליכוד ופעיל בית"ר בברית המעצות לשעבר. חותם את הרשימה אריה טננבאום, אף הוא חבר מרכז הליכוד. פייגלין אמר לכתבנו כי בשום אופן אין בכונתו להסיר את מועמדתו בקרב על ראשות התנועה בשבוע הבא.

בראיון ליומן הצהרים של ערוץ 7 אומר אל"מ משה פלד, איש תנועת מנהיגות יהודית והמועמד השני ברשימת אנשיו של פייגלין, כי מגישי העתירה אינם אלא אנשי תנועת 'קדימה' שחברו, יחד עם שרון לשמאל הקיצוני.

פלד אומר בראיון כי חבר לפעילותו של פייגלין מתוך ראייה ברורה שדי להיות מובל וכעת על הציבור המאמין בערכיו של עם ישראל ומורשתו לקחת לידו את מושכות ההנהגה.
(ש)
