

ביזמת האגף לארגונים בינלאומיים במשרד החוץ, ובלווי צמוד של משרד החוץ לאורך התהליך כולו, קיבל אתמול אחה"צ ארגון זק"א הכרה ומעמד בינלאומי מיוחד ע"י האגף לקשרי חוץ של האו"ם.

המעמד באו"ם מקנה לזק"א הכרה כארגון העוסק בנושאים אותם מקדם האו"ם וכאלה הפועלים ברוח מגילת האו"ם.

בזק"א מציינים כי עד כה ארגונים ישראלים בודדים קבלו הכרה זו, שמשמעותה בין היתר: יוקרה מעצם ההכרה ע"י האו"ם כארגון בינלאומי, יכולת להשתתף בדיונים בינ"ל או"מיים ואחרים מבלי שייצגו בהכרח עמדתה הרשמית של ממשלת ישראל, קבלת מידע באופן שוטף על כנסים וועידות בינ"ל, שתאפשר להם להיות בקשר עם ארגונים וגופים רלוונטיים ברחבי העולם, ושימוש בלוגו של האו"ם.

יו"ר הארגון, יהודה משי זהב, אמר: "זהו כבוד גדול למדינת ישראל בכלל ולארגון ומתנדביו בפרט שהאו"ם מכיר ומוקיר את עבודת הקודש הייחודית, שאנו עושים ללא הבדלי דת גזע ומין". עם קבלת ההכרה הבינלאומית ירחיב ארגון זק"א את פעילותו ברחבי העולם בהצעת עזרה, ייעוץ ושתוף פעולה.
