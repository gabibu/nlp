

משרד החינוך מתנה את רישום הסטודנטים לשנת הלימודים הבאה באיחוד המכללות הדתיות עד חודש ינואר. ח"כ פינקלשטיין דורשת משרד החינוך הסברים למה שהיא מגדירה כ"יחס מפלה הננקט כלפי המכללות הדתיות".


בעקבות בקשות חוזרות לעזרה שהגיעו מראשי המכללות הדתיות לחינוך, הגישה השבוע ח"כ גילה פינקלשטיין שאילתה בהולה לשרת החינוך, לימור לבנת, בדרישה להסביר את היחס המפלה הננקט כלפי המכללות הדתיות.

מתברר כי בכוונת משרד החינוך לאחד מיידית שבע מכללות דתיות לחינוך (ארבע באזור המרכז ושלוש באזור ירושלים). משרד החינוך מתנה את רישום הסטודנטים לשנת הלימודים הבאה באיחוד המכללות הדתיות עד חודש ינואר.

מגמת האיחוד נובעת מהמלצות "ועדת תומר" במשרד החינוך, שדנה בסוגיית המכללות בישראל. הועדה קבעה כי יש לפעול למען איחודן של המכללות, אך בפועל האיחוד היחיד הנראה באופק הוא של המכללות הדתיות בלבד.

בעוד ראשי המוסדות הדתיים קיבלו ממשרד החינוך מכתב ובו מועד אחרון לאיחוד, למכללות שאינן דתיות נדחה מועד האיחוד עד לאחר הבחירות.

בתשובתו לשאילתה של ח"כ פינקלשטיין, טען ח"כ מגלי והבה, סגן שרת החינוך, כי משרד החינוך עושה מאמץ לקדם את איחודן של כל המכללות לחינוך, ללא קשר להשתייכות מגזרית וכי ההסבר לדחיית איחודן של המכללות החילוניות טמון בנסיבות השונות של כל מוסד.

לאחר שירד מבמת הנאומים, אמר והבה לפינקלשטיין כי יבדוק את הנושא באופן אישי וכי אם יתברר כי אכן ישנה אפליה לרעה של המוסדות הדתיים   הוא ידחה את איחודם עד למועד איחוד המכללות החילוניות.

