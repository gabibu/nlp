

משה פייגלין המועמד לראשות הליכוד, הציג בצהריים את הנבחרת שעימו. אחרי פייגלין ברשימה מופיע אל"מ במיל' משה פלד בעבר ח"כ מטעם צומת. ח"כ עוזי לנדאו קורא למתמודדים להסיר מועמדות ולהתאחד סביב מועמד אחד.

פייגלין מועמד הליכוד לראשות התנועה אינו מתכונן להסיר את מועמדותו, והוא יתמודד בשבוע הבא על ראשות התנועה. במסיבת עיתונאים שערך בצהריים חשף את רשימתו.

כתבנו קובי פינקלר מוסר שאחרי פייגלין מופיע ברשימה אל"מ במיל. משה פלד שכהן בעבר כח"כ מטעם צומת . אחריו ההיסטוריון צפריר רונן תושב הישוב גלגל בבקעת הירדן, הרביעי ברשימה הינו דר' יבגני מרזון חבר מרכז הליכוד ופעיל בית"ר בברית המעצות לשעבר. חותם את הרשימה אריה טננבאום אף הוא חבר מרכז הליכוד.

בראיון ליומן הצהרים של ערוץ 7 קרא ח"כ עוזי לנדאו לשאר המתמודדים על ראשות הליכוד להסיר מועמדותם ולהתאחד סביב מועמד אחד. הדבר נועד לדבריו לשקם את הליכוד ולמקד את המאמץ במאבק נגד תכניות שרון לחלוקת ירושלים. לנדאו כיוון דבריו לדברי קלמן גייר, יועצו של ראש הממשלה, בנוגע לכוונות שרון לחלק את ירושלים. דברי גייר מוכיחים שהמרצע יצא מן השק וכל מי שרוצה לדעת את תכניתו הסודית של שרון כעת הוא יודע אותה, אומר לנדאו. אמנם גייר אינו מתווה הדרך המדינית של שרון, אך בשבתו בצוות החווה הוא שומע את הדברים המועלים על שולחן הדיונים במפלגה זו. "זו הסיבה שפרס ואנשיו הצטרפו אליו. מגמת שרון היא חלוקת ירושלים ומסירת הר הבית. זהו מהלך מסוכן מאוד שמחייב התלכדות ומאבק במהלך הזה".

לאור זאת, אומר לנדאו, המשך התמודדותם של מי שאין להם סיכוי פוגעת בליכוד שכן התנועה עלולה להיגרר לשבוע נוסף עקב הצורך לקיים סיבוב התמודדות נוסף, זאת אם איש לא יקבל רוב של 40 אחוזים מקולות המצביעים. לדבריו את מחיר המאבקים הפנימיים בליכוד עלול לשלם כל המחנה הלאומי.

עם זאת לנדאו מביע התנגדות לעצומות שהחלו נחתמות בליכוד נגד מועמדותו של משה פייגלין. לדבריו היה מצפה מהמועמדים לגלות אחריות ולוותר על התמודדותם "דרושה אחריות ממי שמגדיר את עצמו כמנהיג של הציבור. חשוב למדינה שהליכוד יתארגן למאבק בתוקפינו מבחוץ. עלינו להתאחד ולהתפנות למאבק זה שבו הסכנה היא חזרה לגבולות 67' שעליהם קרא אבא אבן 'גבולות אוושוויץ, וירידה מרמת הגולן".
(ש)
