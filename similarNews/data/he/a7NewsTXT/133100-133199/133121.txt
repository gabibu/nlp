

יו"ר סיעת הליכוד, ח"כ גדעון סער קובע: 'קדימה' היא מפלגת שמאל שמצעה מסוכן יותר מזה של 'העבודה'. "ב'קדימה' מדובר במהלכים חד צדדיים ללא תמורה", הוא מזהיר.

בראיון לערוץ 7 מעריך חבר הכנסת גדעון סער שדברי יועצו של שרון, קלמן גייר, ודבריו לאחרונה של השר אולמרט חושפים את היותה של 'קדימה' מפלגת שמאל, וחשיפת הדברים תשיב לשורות הליכוד את מצביעיו.

"קדימה עושה את דרכה על בסיב של גניבת דעת", אומר חבר הכנסת סער בהתייחסו להתבטאויות אולמרט וסער כי בכוונתו של ראש הממשלה שרון להציג תכנית מדינית שבבסיסה ויתור על כתשעים אחוזים משטח יהודה ושומרון. "בנסיבות אלה נציג בפני הציבור את דרכו הלאומית של הליכוד מול דרכיהן המסוכנות של העבודה וקדימה". סער גם מגדיר את מצע קדימה כמסוכן יותר למדינת ישראל מאשר זה של מפלגת העבודה שכן "כאן מדובר במהלכים חד צדדיים ללא תמורה, ומי שעומד בראש 'קדימה' הוא אדם שמסוגל לבצע את הדברים ולא כמו עמיר פרץ שאינו מסוגל לכך".

לדבריו עצם פרישתו של שרון נובעת מכך שלנוכח המבנה האנושי של הליכוד הוברר לו כי לא יוכל לקחת את המפלגה הזו לסדרת הוויתורים המדיניים אותם הוא מתכוון לבצע. סער מציין שדברים דומים אמר גם שר האוצר אולמרט לניוזוויק כשקבע כי עם הליכוד לא יוכל שרון לבצע את הויתורים המדיניים שלקראתם הוא הולך.

לשאלת המראיין, שמעון הלוי, שולל סער את הניסיון ליחס ל'קדימה' את המונח 'ליכוד ב' '. לדבריו "מדובר במפלגת שמאל לכל דבר, והעובדה שיש בה אנשים שהיו פעם בליכוד אינה אומרת דבר".

להערכתו של סער לנוכח הנתונים ההולכים ומתבררים באשר לדרכו הפוליטית העתידית של ראש הממשלה שרון תמונת המפה הפוליטית צפויה להשתנות לחלוטין מזו הנראית בסקרי דעת הקהל.

סער מסרב לייחס למועמד לראשות הליכוד השר סילבן שלום דעות דומות לאלה של הנגבי או מופז. לדבריו שלום קיבל את ההתנתקות שלא בהתלהבות מרובה והוא מתנגד לכל נסיגה עתידית בשטחי יהודה ושומרון.

באשר לסקרי דעת הקהל אומר סער כי להערכתו בתקופה הקרובה יירד הגרף של 'קדימה' לנוכח עליה קבועה של הליכוד. סער אינו מוכן להמר בדבר קצב התקדמות הליכוד אולם אומר שהוא רואה חשיבות בעיקר במגמת העליה. להערכתו עיקר העלייה של הליכוד בסקרי דעת הקהל צפויה עם בחירתו של יושב ראש התנועה החדש בעוד ימים אחדים, אך מציין כי כבר כעת, ימים לפני הבחירה הזו החלה מגמת העלייה בסקרים.

על יוזמת "בלוק ה-61" שנועד לדחות את הבחירות תוך הקמת ממשלה זמנית חלופית לזו של שרון, אומר ח"כ סער כי אמנם מדובר ביוזמה שהיה שמח אם הייתה יוצאת אל הפועל אך הוא אינו מאמין שניתן יהיה לבצעה באופן מעשי.


דברים דומים לאלה של סער אודות שינוי צפוי במגמת סקרי דעת הקהל אומר היום לכתבנו שמעון כהן גם המועמד לרשימת הליכוד, שגריר ישראל לשעבר בארצות הברית זלמן שובל. לדעתו של שובל מיד עם בחירתו של יושב ראש הליכוד תחל העלייה בתמיכה הציבורית בליכוד. להערכתו יגיע הליכוד בסופו של דבר למעט למעלה מעשרים מנדטים.

שובל מעריך שכשם שקולות עברו מקדימה יעשו קולות אחרים את דרכם חזרה לליכוד גם בגלל פרסומים כזה שדווחו אתמול בראיון של קלמן גייר, וגם בגלל מעבר של תומכי העבודה ל'קדימה' והצבת המפלגה בצידה השמאלי הברור של המפלגה.

שובל מספר על מסע המירוץ שלו על מקום ברשימת הליכוד לכנסת. לדבריו מזה חודשים ארוכים פועלים מטות ברחבי הארץ, כולל ביהודה ושומרון בהם הוא זוכה לתמיכה נרחבת. "בהתחלה תהו מדוע אני מתמודד, היום כבר מדברים ההיפך, מתקשרים כדי לוודא שאני לא פורש".

לנוכח "מצעד הכוכבים" המצטרפים ל'קדימה' ול'עבודה' אומר שובל כי להערכתו אין צורך במהלך שכזה בליכוד שכן השמות הנוצצים מצויים כבר ברשימה ואין צורך לייבא אותם מן החוץ. "עם כל הצניעות הביאו את הפרופסורים ברוורמן ורייכמן, אבל שובל עשה קצת יותר מהם במדינה..."

באשר לפעילותו בשנים האחרונות אומר שובל כי אמנם לא היה בכנסת בתקופה זו אך לא עזב לרגע את העשייה הפוליטית. כעת הוא מצטרף למרוץ שכן הוא חש שאינו יכול להסתפק בכתיבת מאמרים ומתן הרצאות, בעוד תרומתו למדיניותה של ישראל בתחומי החוץ והביטחון יכולה להיות גדולה יותר מהזירה הפוליטית הממשית.

באשר למועמד המועדף עליו לראשות הליכוד אומר שובל כי מבחינתו הוא עדיין מתלבט בין השר שלום לחבר הכנסת בנימין נתניהו ואת התלבטותו זו הוא אינו מתכוון לחלוק עם הציבור.

