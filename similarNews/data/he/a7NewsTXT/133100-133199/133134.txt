

אם גם אתם חשים נבוכים מול בליל הנתונים שבחשבון הטלפון שלכם, אתם לא לבד. דו"ח מיוחד של משרד התקשורת חושף: רוב חברות הטלפון אינן מיישמות את חובתן לגילוי נאות של פירוט החשבונות בפני הלקוח.

דו"ח בדיקה שמפרסם היום משרד התקשורת קובע כי חברות התקשורת: אינטרנט זהב; אקספון 018; פרטנר ומירס עמדו בדרישות התקן הישראלי (5262) לגילוי נאות של חשבונות הטלפון המוגשים לצרכנים, לחודש אוקטובר 2005.

מהות התקן הישראלי (5262) היא קביעת סטנדרטים לבהירות ושקיפות של חשבונות הטלפון המוגשים למנויים וכן לבדיקות דיוק ואמינות של מערכות החיוב.

מנכ"ל משרד התקשורת, אבי בלשניקוב: "קבלת חשבון ברור, מפורט ופשוט, המתבסס על מערכת חיוב מדויקת ואמינה   הינו הבסיס לצרכנות נבונה. נשקול את הצעדים הנדרשים נגד חברות תקשורת, שלא יעמדו ביישום התקן הישראלי"

משרד התקשורת דרש מחברות התקשורת כי יישומו של פרק ב' בתקן (הפקת החשבונות לצרכנים) - יונפק לצרכנים במהלך חודש נובמבר 2005 והוא יתייחס לצריכת שירותים בחודש אוקטובר 2005. מבדיקת משרד התקשורת עולה כי חברות התקשורת: בזק בינלאומי; קווי זהב 012; ברק 013; נטוויז'ן 017; פלאפון; סלקום; בזק והוט טלקום   טרם יישמו את התקן במלואו, או יישמו אותו באופן חלקי.

מנכ"ל משרד התקשורת, אבי בלשניקוב, הודיע היום כי הוא מעניק לחברות התקשורת שטרם עמדו בדרישות התקן - ארכה, עד לחודש פברואר 2006 (בהתייחס לחשבונות הצריכה של חודש ינואר 2006). לדבריו, אי עמידה בדרישות התקן, לאחר המועד הנוסף שנקבע   תגרור נקיטת צעדים חריפים ביותר מצד משרד התקשורת.

מנכ"ל משרד התקשורת אבי בלשניקוב: "יישום התקן הישראלי הינו אקט צרכני ממדרגה ראשונה, שנועד להעניק לצרכן חשבון טלפון ברור, מפורט ופשוט, המתבסס על מערכת חיוב אמינה ומדויקת. באמצעות חשבון הטלפון המפורט - הצרכן למד לאיזה שירותים הוא משלם ולפי איזה תעריפים".

(ש)
