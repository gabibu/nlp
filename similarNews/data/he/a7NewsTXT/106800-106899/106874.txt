

התקדמות נוספת בתהליך ה"גירושין" במפד"ל. ועדת הכנסת אישרה היום את בקשת איתם ולוי להתפלג מהמפד"ל אף כי הפילוג ייכנס לתוקף רק בעוד שבועיים וחצי. 'סיעת ההתחבורת', יהיה שמה הזמני של סיעת לוי איתם החדשה.



במהלך הדיון התברר כי מרבית חברי הועדה נוטים להסכים לעמדת המפד"ל כי השם 'הציונות הדתית' אינו יכול לשמש כשם הסיעה החדשה משום שהוא מייצג זרם שלם בחברה. בלחץ התנגדות המפד"ל הודיעו תחילה לוי ואיתם כי הם מבקשים להיקרא 'הציונות הדתית המתחדשת' אך גם לכך היתה התנגדות.

בלית ברירה החליטו השניים על השם "סיעת ההתחברות" כשם זמני עד שרשם המפלגות או שופט יכריעו במחלוקת בינם לבין המפד"ל. ועדת הכנסת אישרה את השם החדש כשם זמני עד שרשם המפלגות יכריע במחלוקת סביב השם 'הציונות הדתית'. הפילוג ייכנס לתוקפו באופן רשמי בארבעה באפריל.

כתבנו בכנסת אריאל כהנא מדווח כי הדיון בועדת הכנסת התנהל באווירה מתוחה. נציגי המפד"ל שיגרו עקיצות אל איתם ולוי וגם האחרונים לא טמנו ידם בצלחת. יהלום: "מה פתאום קבוצה קטנה ושולית מבקשת לתפוס את השם הציונות הדתית". איתם אמר: " זו היתה התקפה כבדה של שאול יהלום".
