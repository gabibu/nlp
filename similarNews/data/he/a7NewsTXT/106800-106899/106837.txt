

לקראת הצגת תקציב המדינה מציע השר ישראל כץ לראש הממשלה להכשיר 71 מאחזים תמורת תמיכת ח"כים מתנגדי שרון בליכוד בתקציב. שרון טרם הגיב. בעבודה מתנגדים "לא נצביע לתקציב שיוכשר במחיר מאחזים".

שר החקלאות ישראל כץ העביר לראש הממשלה הצעה לפיה במידה ויכשיר ראש הממשלה שבעים ואחד מאחזים שעלו לקרקע לפני שנת 01', ישכנע חלק מחברי הכנסת מתנגדי ההתנתקות בליכוד לתמוך בתקציב.

לפי שעה לא השיב ראש הממשלה להצעתו של השר כץ. במפלגת העבודה אומרים חלק מחברי הכנסת כי לא יתמכו בתקציב שנקנה במחיר הכשרת מאחזים.

כאן המקום לציין כי ראשי יש"ע הודיע כבר אתמול כי מהלכו זה של השר כץ הינו עצמאי ואין להם כל נגיעה אליו או תמיכה בו.
ראשי יש"ע: לא תמכנו בהכשרת מאחזים תמורת אישור התקציב


לקראת ההצבעה ובמסגרת מאמציו לשכנע את ראשי הסיעות בכנסת לתמוך בתקציב המדינה ייוועד היום ראש הממשלה שרון עם יו"ר ש"ס חבר הכנסת אלי ישי. שרון ינסה לשכנע את ישי לראות בשינויים שבוצעו עד כה בהצעת התקציב כעומדים בדרישות התנועה להציג תקציב שאין בו "התעללות בשכבות החלשות ובעניים", כהגדרת ישי.

פגישת שרון ישי היא חלק מסדרת מפגשים אותם יקיימו ראש הממשלה ושר האוצר עם חברי כנסת על מנת להגדיל את התמיכה בתקציב.

חברי הכנסת הערבים יקיימו פגישה משותפת על מנת לתאם עמדה ערבית מאוחדת שתציב דרישות ברורות לראש הממשלה, ובאם אלה ינתנו יבכרו שלא להתנגד לתקציב.

כאן המקום להזכיר כי ראש הממשלה הגדיר כתאריך יעד להצבעה על התקציב את יום חמישי שעבר ה-17.3. ההצבעה אמורה הייתה לגלוש ליום שישי, כך על פי תוכניותיו הראשונות של ראש הממשלה, אולם בשל קשיים בגיבוש רוב לקראת ההצבעה, מאמצי שרון ואנשיו נמשכים עד לתאריך מאוחר יותר כשהתאריך האחרון להצבעה על התקציב הוא כידוע ה-31.3.
(ש)
