

חבר קונגרס של מדינת ניו יורק, דב הייקינד, ביקש מיו"ר האיחוד הלאומי, ח"כ בני אלון, בשיחה שערך עמו שיגיד לאנשי גוש קטיף להכין את המדשאות כי "אנחנו באים", כלשונו. (בתצלום: גני טל. קטיף נט.)

בשיחה בין השניים סוכם, כי לאור כוונת כוחות הביטחון בישראל לסגור את חבל עזה לכניסת מפגינים, יש לזרז את בואם של אלפי היהודים מחו"ל וזאת עוד לפני חג הפסח. אלו יבואו לארץ כדי לתמוך בתושבי גוש קטיף, מתוך ראיית תכניתו של שרון כתכנית טראגית שיש לעצור אותה עכשיו.

כזכור, הייקינד ארגן והביא עמו בשבוע שעבר משלחת ראשונה של יהדות ארה"ב לגוש קטיף.

כתבתנו רותי אברהם מוסרת כי בשיחה אמר אלון להייקינד כי "יהדות זה לא רק דת, יהדות זה לאום ולכן אתם, יהודי התפוצות השייכים לעם ישראל, ראויים לקחת חלק ב'משאל העם' על עתידה של ארץ ישראל. כשיש צורך לקיים 'משאל עם' יש לקיים את המשאל בקרב כל העם היהודי, כולל יהודי התפוצות. אנו צריכים לחשוב על דרך שתאפשר ליהודי התפוצות לבטא את הלאומיות שלהם, כך שיוכלו לקחת חלק בהחלטות הקריטיות של העם היהודי כמו נושא ההתנתקות".

הייקינד אמר לאלון כי הוא מתחייב להביא עימו בהקדם אלף יהודים כדי להיות עם תושבי גוש קטיף וצפון השומרון. "אנו נחזור לישראל עם מטוסים מלאים, נמלא אוטובוסים, נחזק ונתחזק. אני מבקש ממך לומר לאנשי גוש קטיף להכין לנו את המדשאות, כי אנו באים".

