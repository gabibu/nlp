

ועדת הכלכלה של הכנסת קיבלה את הצעת ח"כ אמנון כהן להרחיב את סמכות המשטרה לסגור עסק בו עברו על חוק זכויות יוצרים, אם יש ראיות לעבירה דומה של העסק בשנתיים הקודמות, במקום בשנה הקודמת בלבד.


ועדת הכלכלה אישרה היום לקריאה ראשונה את הצעת החוק של ח"כ גילה גמליאל, המקנה למשטרה סמכות לסגור ולשלול רשיון, לתקופה מוגבלת, מבית עסק שעוסק בייצור, מכירה או החזקה של עותקים לא חוקיות, מיצירה עליה חלה פקודת זכויות יוצרים, בתנאי שיש ראיות לכאורה שבית העסק עבר עבירה דומה בשנתיים הקודמות.

היו"ר, ח"כ אמנון כהן, ביקש להרחיב את הסמכות לסגירת בית עסק שעבר עבירה דומה לפני שנתיים, במקום שנה- בהצעת החוק המקורית. לדבריו, כח האדם שעומד לרשות המשטרה מוגבל ואפשרותה לפשוט על אותו בית עסק פעמיים בשנה, מצומצמת.
לדברי ח"כ כהן, בעתיד יש לכלול בחוק גם בתי עסק העושים שימוש בעותקים לא חוקיים או מפרים זכויות יוצרים בכך שאינם משלמים תמלוגים, כמו מועדונים, בתי מלון, בתי קפה וכד'

ח"כ גילה גמליאל, יוזמת הצעת החוק, אמרה כי הנוסח שהתקבל הוא פשרה שהוסכמה על כל הנוגעים בדבר, כולל הפדרציה לתקליטים. לדבריה מטרתה לאפשר למשטרה לסגור מיידית בית עסק העוסק בזיוף או מוכר אותו ולשלול גם את רשיונו, כדי שלא תהיה אפשרות להעביר בעלות בצורה פיקטיבית ולפתוח את העסק מחדש.

מנתונים שהתקבלו מהארגון לזכויות יוצרים במוסיקה, עולה כי מדי שנה נגרם נזק של כשלושים מליון שקלים, רק מזיוף דיסקים.
סכום זה אינו כולל העתקה לא חוקית של קלטות, סרטי וידאו ו-D.V.D ואינו כולל את הפגיעה בהכנסות המדינה ממסים המגיעה ליותר ממאה מליון שקלים בשנה.

באקו"ם טוענים כי בשל הזיופים, שוק המוסיקה, מממש רק 15% מהפוטנציאל העסקי שלו שמגיע לכמליארד שקלים בשנה.
