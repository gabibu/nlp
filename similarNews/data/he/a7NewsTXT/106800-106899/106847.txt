

אלופי פיקוד הדרום והמרכז חתמו על צווים האוסרים על קליטת משפחות יהודיות ביישובי קטיף וצפון השומרון המיועדים לפינוי, אבל בנצי ליברמן, יו"ר מועצת יש"ע אינו חש מאויים. "יש צו האלוף, ויש צו המצפון".

בראיון ליומן הלילה של ערוץ 7, אומר ליברמן כי "יש צו האלוף, ויש צו המצפון. יש דרג מדיני שכתב מה שכתב, אבל כמו בתקופה זו של השנה, בפורים, כל מה שנכתב להשמיד את היהודים בסוף נהפך לטובה, גם מה שנכתב עכשיו זה לא הדבר הנכון והראוי להיות, וייהפך לטובה".

ליברמן הוסיף ואומר כי ביום פקודה יגיעו אלפי יהודים ליישובים ע"מ למנוע את הפינוי.

ליברמן בירך ברכות נרגשות את הח"כים אלדד ואיתם שהיו "כנחשול לפני המחנה", ומעתיקים את מושבם ליישובי קטיף והשומרון, ומקווה שיצטרפו אליהם עוד תושבים רבים.


