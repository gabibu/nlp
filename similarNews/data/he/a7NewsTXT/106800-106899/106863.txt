

בעקבות אירועים בעבר בהם הגיעו בחג הפורים ילדים שנפגעו בעקבות שימוש בלתי זהיר בתחפושות, אנו מפרסמים כאן מספר המלצות לשימוש נכון וזהיר באביזרי החג. ההמלצות התקבלו מבית החולים סורוקה וממד"א.

תחפושות ומסכות:
רכשו או הכינו את התחפושות והמסכות ללא שרוכים או חוטים העלולים להיכרך סביב הצוואר. השימוש במסכות מומלץ לילדים מעל גיל 8. את המסכות והתחפושות עדיף להכין או לרכוש מחומרים חסיני אש.

נפצים ואקדחים:
יש לרכוש אביזרים נלווים רק בעלי תו תקן ישראלי 562 . צעצועים האסורים לייבוא שווק ושימוש: אקדחים ורובים הדומים לכלי נשק, מטפי שלג, אקדחי חיצים ונפצים.

משלוח מנות:
אין לשים במשלוחי מנות המיועדים לילדים מתחת לגיל 5 מאכלים העלולים לגרום לחנק כגון : סוכריות מציצה, מסטיקים עגולים, אוזני המן במילוי אגוזים, בוטנים או שקדים.

נזכיר כאן גם את המלצות מד"א במקרה של התלקחות התחפושת:

יש להשכיב את הנפגע, לגלגלו בחול או בעפר, או לכבות את האש בכמות גדולה של מים, או להחניקה באמצעות שמיכה רטובה. את ראש הנפגע יש להקפיד לא לכסות (מחשש לחנק). כמו כן, אין להסיר בגדים חרוכים ואין למרוח משחות שומניות על הכוויות, אלא לקרר את מקום הכוויה מים.

אסור לרסס תרסיסים למיניהם על איברים חשופים, לרבות העיניים או הפנים. במקרה של חדירת חומר כימי לעיניים יש לשטוף בהרבה מים. התרסיס הוא חומר דליק ביותר.

יש להישמר שלא לקרב זיקוקי אש לאזור הפנים, ובמיוחד לא לעיניים. במקרה של חדירת גץ אש לעין יש לשטוף אותה במהירות במים ולהעביר את הנפגע למתקן רפואי קרוב.

אין לירות פיקות וקפצונים באזור קרוב לאוזניים והעיניים - הדבר עלול לגרום לנזק בלתי הפוך וליקוי שמיעה לצמיתות.

בכל מקרה, מומלץ שבכל מסיבת פורים יימצא תיק עזרה ראשונה תקני של מגן-דוד-אדום, ולעת חירום להזעיק אמבולנס מד"א בטלפון 101.
(ש)
