

מיד בפתח ישיבת הממלשה הודיע ראש הממשלה אריאל שרון כי הממשלה תאשר את המלצתו להוסיף 150 מיליון שקלים ל-200 המיליון שכבר אושרו.

ראש הממשלה ציין כי מדובר בהרחבת הסל ל-350 מיליון שקלים, "ההרחבה הגדולה ביותר שנוספה מאז ומעולם".

לפי שעה לא ברור כיצד ישיג ראש הממשלה את הסכום הגבוה שייתן מזור לאלפי חולים. זאת לנוכח התנגדותם של שרי הממשלה לקיצוץ בתקציבי משרדיהם. ככל הנראה יגיעו הסכומים מהרזרוות שבמשרד האוצר.

נזכיר כי שר הבריאות דני נווה דורש תוספת של מחצית מהסכום שהחליט ראש הממשלה לאשר, שמונים וחמישה מיליוני שקלים. את הסכום דרש על מנת לכלול בסל תרופות מצילות חיים שחובתה המוסרית הבסיסית, כהגדרתו, של המדינה היא לתת לחולים בה.

ישיבתם הגורלית היום של שרי הממשלה מתקיימת כשמחוצה לה תתקיים הפגנה של מאות חולי סרטן ובני משפחותיהם הדורשים לכלול בסל התרופות את התרופות שעשויות להציל את חייהם.

שרי הממשלה קיבלו במהלך הימים האחרונים מכתבים רבים של חולים ובני משפחותיהם המתארים את הקושי הניצב בפניהם במאבק לחיים. החולים מתארים תשלום של עשרות אלפי שקלים בחודש לרכישת תרופות. תשלום זה, מתואר בלא אחד מהמכתבים, מביא לשבירת קופות חיסכון כשגם אלה עומדות על סף התרוקנות, ומתוך כך שבר קשה במשפחות החולים, לעיתים עד כדי חרפת רעב.
(ש)
