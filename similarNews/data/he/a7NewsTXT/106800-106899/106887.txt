

בוטלה הנחיית ראש הממשלה לשב"כ למנוע הענקת מעמד אזרחי בישראל לאזרחי מדינות ערב שנישאו לערבים בישראל.

בקשות של אזרחי מדינות ערב, שבני זוגם ישראלים, לקבל מעמד בישראל, אינן נדחות על הסף, וכל בקשה שכזו נבחנת לגופה. כך הודיעה פרקליטות המדינה לבג"ץ בסוף השבוע החולף, בתגובה לעתירה, שהגישה האגודה לזכויות האזרח.

האגודה לזכויות האזרח עתרה לבג"ץ בחודש אוקטובר האחרון נגד שר הפנים, ראש הממשלה ושירות הביטחון הכללי, בדרישה לבטל את הנחייתו הגורפת של ראש הממשלה לשב"כ להימנע ממתן היתרים ביטחוניים לאזרחי מדינות ערב, במסגרת ההליכים להסדרת מעמדם בישראל.

האגודה טענה כי מדובר בהנחיה שניתנה בחוסר סמכות, וזאת בשונה ממניעת מעמד בישראל מפלשתינים, שמקורה בחוק האזרחות והכניסה לישראל (הוראת שעה), אשר עתירות נגד חוקיותו, ובהן עתירת האגודה לזכויות האזרח, תלויות ועומדות כבר תקופה ממושכת בפני בג"ץ. לדברי האגודה הוראה זו שניתנה על ידי רה"מ, פוגעת קשות בזכות הבסיסית לחיי משפחה, ומהווה אפליה פסולה, כהגדרתם, בין בני זוג של אזרחים ישראלים משיקולים של לאום וגזע.
המוצא הערבי, והוא לבדו, נטען בעתירה, מהווה קנה מידה הפוסל קבלת מעמד בישראל, מבלי שנסיבותיו של כל אדם ואדם נבחנות לגופן.

כאמור, בתשובתה לבג"ץ אימצה פרקליטות המדינה את עמדת האגודה, והודיעה, כי בקשותיהם של אזרחי מדינות ערב נבחנות לגופן, באופן פרטני, ואינן נדחות על יסוד מדיניות כללית.
