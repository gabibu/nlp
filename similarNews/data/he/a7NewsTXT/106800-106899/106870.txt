

שר האוצר בנימין נתניהו ויו"ר הקואליציה חבר הכנסת גדעון סער מפעילים מאז שעות הבוקר לחץ על חברי כנסת מהליכוד החברים בועדת הכלכלה ומתנגדים לתקציב. כמו כן מאיימים בהחלפתם כבר הערב.

דקות אחדות לאחר שהחלה פגישתו עם חברי הכנסת מטעם הליכוד בוועדת הכלכלה, יצא שר האוצר נתניהו את חדר הדיונים, והפגישה נמשכת בלעדיו.

כתבנו בכנסת אריאל כהנא מדווח כי שר האוצר נתניהו ויו"ר הקואליציה גדעון סער מפעילים לחץ על הח"כים להודיע לפחות את אופן הצבעתם בהצבעה מחר בוועדה על התקציב. נתניהו וסער רמזו לח"כים מתנגדי התקציב כי במידה וימשיכו במריים תיתכן כבר היום הצבעה בסיעת הליכוד על מנת להחליפם בחברי כנסת צייתנים יותר.

חברי הכנסת מהליכוד חוששים מהמהלך שכן בהצבעה פנים ליכודית שכזו צפוי רוב שיורה על החלפתם מתפקידם בוועדת הכלכלה ובכך תיסלל הדרך לאישור התקציב בוועדת הכלכלה, לקראת ההצבעה במליאת הכנסת.

כתבנו מציין כי התנגדות לתקציב שומע שר האוצר לא רק ממתנגדי תכנית ההתנתקות ונאמני מצע הליכוד, אלא גם מחברי כנסת כאלי אפללו, המציבים בפני נתניהו דרישות כלכליות על מנת שיצרפו את תמיכתם בהצבעה מחר.

כאמור, דקות אחדות לאחר שהחלה פגישתו על הח"כים יצא נתניהו את חדר הדיונים. הפגישה נמשכת בלעדיו.

עוד יצויין כי ככל הנראה היום שלישי יקיים ראש הממשלה אריאל שרון פגישה עם חברי הכנסת נאמני הליכוד ומתנגדי ההתנתקות, זאת על מנת לוודא את אופן הצבעתם ולנסות לשכנעם לתמוך בתקציב. יצויין כי תהיה זו פגישתו הראשונה עימם מזה זמן רב בהם התקיים נתק בין הצדדים.

