

גנבים החלו משכללים בתקופה האחרונה את מעשי הגזל שלהם באזור חדרה עד לכדי שוד של פרדסים שלמים.

בעת האחרונה נאבקים שוטרי אזור חדרה עם תופעה בה מגיעות משאיות הגנבים למתחם הפרדסים בימים בהם אין עבודה במקום כשבתות ומועדים, ובפעילות מהירה מנסרים את העצים, מעמיסים אותם על המשאיות ונמלטים עם שללם עוד בטרם מגיע למקום כוח שיטור או אחד מבעלי הפרדס.

על פי דיווח בעיתון 'ידיעות אחרונות' לא פחות מארבעה בעלי פרדסים הגיעו בבוקרם של ימי ראשון לפרדסים בהם השקיעו שנות עבודה, ממון רב ומאמץ, ומצאו את עצמם ניצבים לפני מגרש ריק ובו גדמי עצים במקום פרדס עמוס פרי.

בחדרה מספרים על מאות עצי פרי שנגנבו בדרך זו על ידי האלמונים. המשטרה מעריכה כי הפרי מועבר למכירה בשווקים והעצים עצמם נמכרים להסקה וייצור פחם.

על פי הדיווח בימים האחרונים עלה בידי פקח עירוני ושוטר לעצור משאית חשודה שעליה היו עצי פרי גדועים. לנהג ולשלושת חביריו לא היה נימוק ראוי לשלל העצים שעל המשאית ואלה נעצרו והועברו לחקירה.

במשטרה מקווים שלכידתה של חוליית הגנבים תביא ללכידת חוליות נוספות, או לפחות לבלימת התופעה המדאיגה.
(ש)
