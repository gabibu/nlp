

שמשון, האריה שעבר ניתוח ראשון מסוגו בעולם בביה"ח הווטרינרי של האוניברסיטה העברית, שב לאיתנו.

שמשון האריה מהחי-כיף בראשל"צ שעבר ניתוח ראשון מסוגו בעולם בבית החולים הווטרינרי של האוניברסיטה העברית בבית דגן שב לאיתנו ועבר באחרונה לכלוב של אחותו דלילה. "אנו מאוד שמחים ששמשון חזר לתפקד כרגיל. המפגש בין שמשון לאחותו דלילה היה משמח ומרגש", אומר מנהל החי-כיף בצלאל פורת. "שמשון זכה למבקרים רבים. הגיעו אלינו מכתבים מגני ילדים וטלפונים שמתעניינים בשלומו. אני מבקש להודות לכל צוות ביה"ח הווטרינרי של האוניברסיטה העברית על העבודה הנפלאה שעשה".

על השתלשלות העניינים מספרת ד"ר מרב שמיר, מומחית לנוירולוגיה ולנוירוכירורגיה של בעלי חיים, אשר אבחנה את מחלתו של האריה ואף ניתחה אותו. "עובדת מחלתו של שמשון הובאה לידיעתי לאחר שהופיעו אצלו סימנים של פגיעה במערכת העצבים. הוזמנתי לבצע בו בדיקה נוירולוגית. מסיבות מובנות, נעשתה הבדיקה ברובה בדרך של התבוננות ופחות במגע פיסי עם החיה. בקושי נעמד על רגליו, האריה כשל ונפל כאשר ניסה לצעוד כמה צעדים, הוא גם איבד תיאבון ונראה ירוד. אבחנתי ששמשון סובל מפגיעה בחלק האחורי של המוח הכולל את המוח הקטן ואת תחילתו של חוט השדרה".

פגיעה באזור זה אופיינית באריות החיים בשבי ומתבטאת בהתפתחות לא תקינה של עצמות הגולגולת אשר גדלות עם הזמן ולוחצות על חלקו האחורי של המוח. בדיקת סי-טי שבוצעה באותו הלילה הראתה שהאריה סובל מהתעבות עצומה של עצמות הגולגולת האחוריות וכתוצאה מכך מלחץ על אותו אזור של המוח הקטן ושל חוט השדרה.

לפי הידוע בספרות הרפואית הווטרינרית, מצב כזה נגרם כתוצאה ממחסור כרוני בוויטמין A. על אף שאריות בגני חיות (כולל החי-כיף בראשל"צ) מקבלים תוספות של ויטמינים למזונם על בסיס יום-יומי, עדיין מתגלים בעולם אחת לכמה שנים אריות שסובלים מבעיה דומה לזו של שמשון.
עד כה כל האריות שסבלו מהמחלה במקומות אחרים בעולם מתו ממנה, אם מחוסר מתן טיפול בזמן או מאי הגעה לאבחנה מדויקת אשר לרוב נקבעה רק לאחר מותם.

ד"ר מרב שמיר: "החלטנו לבצע ניתוח שהוא הראשון מסוגו בעולם ואשר מטרתו להסיר את רקמת העצם המעובה וכך לשחרר את הלחץ העצום מחלקו האחורי של המוח. בתום שש שעות של עבודה מאומצת הוסרה העצם המעובה בשלמותה כפי שגם נראה בצילומי סי-טי שנעשו לאחר הניתוח".

האריה נלקח להתאוששות בתאו המחומם בחי-כיף של ראשל"צ. בהשגחתם הצמודה של רופאת הגן והמטפל האישי שלו קם על רגליו. למחרת הניתוח, כבר ניכר שיפור משמעותי במצבו, שמשון הלך יציב, לא כשל וכמעט לא נראו בו סימני המחלה שקדמו לניתוח. בעשרת הימים שלאחר הניתוח קיבל טיפול אינטנסיבי מצוות הגן שכלל האכלה במזון מיוחד, מתן אנטיביוטיקה ותוספי ויטמינים באופן מרוכז, הגנה על אזור החתך ו"שאר פינוקים".

"התוצאה כפי שהיא נראית היום היא מעבר למצופה", אומרת ד"ר מרב שמיר. "שמשון מהלך כאריה בריא לחלוטין והדאגה האחרונה שלנו היא שהרעמה המרשימה שעיטרה את ראשו ואת צווארו וגולחה לצורך הניתוח תשוב ותצמח ותסתיר כל זכר להתערבות הכירורגית שלנו ביצור הכל-כך פראי הזה".

שמשון מתחיל לשאוגלחץ כאן להגדלה  
(ש)
