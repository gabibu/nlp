

ח"כ מיכאל קליינר מסיעת "חרות" העלה אתמול בכנסת הצעת חוק, ולפיה תהפוך העברית לשפה רשמית יחידה במדינת ישראל. עפ"י המצב החוקי היום, השורר מאז המנדט הבריטי, עברית וערבית הן שפות רשמיות במעמד שווה. לדברי קליינר, במשך שנים ארוכות היה הסעיף המשווה בין עברית לערבית אות מתה בספר החוקים, אך לאחרונה החלו גורמים פוליטיים מקרב האוכלוסייה הערבית לעשות שימוש בסעיף זה כדי לחדד את מאבקם הלאומני.

"אין שום הצדקה לכך שעיריית רעננה ומוסדות ממשלתיים ברעננה יצטרכו לתרגם כל מסמך לערבית, טוען קליינר. מקובל בעולם שהשימוש בשפה רשמית שנייה נעשה עפ"י הצורך, ובאותם אזורים שבהם מתגורר שיעור ניכר מבני המיעוט הלשוני".

עוד טוען קליינר כי יש מקום לכך שכל אזרחי המדינה ילמדו עברית מגיל הגן, ולפחות מגיל בית הספר. "השפה היא הכלי הראשון במעלה ליצירת שוויון הזדמנויות בחינוך ובתעסוקה", אמר קליינר. "היא תסייע לאזרחים מבני המיעוטים להשתלב בעבודה בשירות הציבורי ובמערכת המשפט, ותצמצם פערים חברתיים וכלכליים". כמו כן עשויה הצעת החוק לחסוך לקופת המדינה מאות מיליוני שקלים בשנה. הצבעה על הצעת החוק תתקיים במועד אחר שכן ועדת שרים לענייני חקיקה טרם דנה בה.

