

ארה"ב יצרה קטגוריה חדשה לתנועות הטרור. קטגוריה זו נועדה לשם הפעלת צעדים נגדן. כך אמרו ביום שלישי בכירים בממשל האמריקני. הקטגוריה החדשה, ששמה "ארגוני טרור", הוגדרה על פי דרישת הקונגרס, וב-26 באוקטובר חתם עליה הנשיא ג'ורג' בוש, כך ציינו הבכירים. קודם לכן היו קיימות שתי רשימות. רשימת "ארגוני טרור זרים", ומכוח ההגדרה, משמשת הרשימה כלי פעולה במסגרת מדיניות החוץ של ארה"ב.

השנייה, שהוכנה במשותף על ידי מחלקות המדינה והאוצר ב-24 בספטמבר, מאפשרת הקפאת נכסים וחשבונות של ארגונים החשודים כתומכים בטרור. על אנשים החברים בגופים המופיעים ברשימה נאסרה הכניסה לארה"ב, על נציגיהם בארה"ב נאסר לגייס כספים, ולממשל הותר לדרוש את סגירת משרדיהם. בשתי הרשימות 88 ארגונים, וביניהם גופים המקושרים לאוסאמה בין לאדן, ולרשת הטרור שלו אל קאעידה, וכן החמאס, והחיזבאללה. הרשימה השלישית הוכנה כגורם מסייע לרשויות ההגירה האמריקניות שספגו ביקורות קשות באחרונה, על שהניחו למחבלים להיכנס לארה"ב ולשהות בה.

המסמך שעליו חתם בוש מוסיף את הקטגוריה השלישית, שלפיה "אנשים השייכים לאחד מהארגונים המוזכרים לא יקבלו אשרות כניסה לארה"ב, ואם יגיעו אליה, יגורשו או יוסגרו".

