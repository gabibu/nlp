

מפציצים אמריקניים מסוג בי-52 הפציצו אתמול את עמדות הטליבן מול כוחות האופוזיציה, צפונית לקאבול, כך מסרו מקורות מקומיים.

לפחות חמישה גלים של מפציצים טסו מעל קו החזית. הגל הראשון השליך פצצות בעלות משקל רב, ולאחר-מכן פגע בעמדות הטליבן בשרשרת של פצצות קטנות יותר. זמן-מה לאחר מכן שבו המטוסים והפציצו שוב את האזור. אחד ממפקדי הברית הצפונית שצפה בהפצצות אמר כי הם פגעו בכל המקומות הנכונים".

אתמול אישר גורם דיפלומטי בשגרירות ארה"ב בדוחא כי מספר אמריקנים נפצעו בהתקפת יריות על בסיס חיל האוויר האמריקני אתמול. בהודעת השגרירות לא נמסר מספר הפצועים, ולא נמסר דבר על אודות מצבם.

שר ההגנה האיטלקי אנטוניו מרטינו הודיע כי איטליה תעמיד לרשות ארה"ב קרוב ל-3,000 חיילים, כולל חיילי חי"ר, אוויר וים. מרטינו אמר לפרלמנט האיטלקי, כי חלקה הגדול של התרומה הצבאית האיטלקית תהיה במבצעים לוגיסטיים ובפעולות הגנה, אך הוסיף כי ייתכן שחלק קטן מאוד מהיחידה יהיה מעורב בקרבות של ממש. לדבריו, החיילים האיטלקים יועמדו תחת פיקודו הישיר של הצבא האמריקני.


