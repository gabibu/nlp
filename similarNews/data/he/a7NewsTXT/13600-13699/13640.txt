

בראיון לתכניתו של רזי ברקאי "מה בוער" בגל"צ אמר שר הביטחון כי ערפאת מנוטרל. שר הביטחון אמר: "מאז 67' עד היום לא ראינו מצב שבו ערפאת נתון ללחץ רב כל כך. אין היום אישיות פלשתינית שנמנעת מלבקר את ערפאת, והביקורת חריפה מאד. כמעט כל ההנהגה הפלשתינית מבקרת אותו על כך שהוא אינו נותן הוראות". שר הביטחון ציין שכשצה"ל מבצע נסיגה מעיר של הרש"פ הוא מתאם את הסדרים לשמירת הביטחון עם גורמים מקומיים, ולא עם ערפאת. עם זאת, הוא אמר כי אינו יודע אם מערכת הסכמית זו תחזיק מעמד.

עוד אמר בן אליעזר: "אי אפשר להחביא מתחת לשולחן את הסיפורים על מה שקורה סביב ערפאת. גם יחסיהן של רוסיה, בריטניה וארה"ב אליו נעשים תקיפים וחמורים: הם תובעים ממנו תדיר להביא למעצרים של מחבלים, ולהילחם בטרור".

ביומן הצהרים של ערוץ 7 אמר גם זלמן שובל, יועץ מדיני לראש הממשלה, ומי שכיהן בעבר כשגריר ישראל בארה"ב, כי בארה"ב חל שינוי ביחס לערפאת. זאת על רקע הודעת דובר הבית הלבן הארי פליישר מאתמול כי נשיא ארה"ב בוש לא ייפגש עם ערפאת בכינוס עצרת האו"ם בסוף השבוע בניו יורק.

לדברי שובל, האמריקנים החלו להתפכח בעניין הציפיות שהם פיתחו כלפי הקואליציה עם המדינות הערביות, וכן בעניין יכולתו של ערפאת לשמש ציר מרכזי בהשגת תמיכתן של המדינות הערביות. לדבריו, היום אין האמריקנים רואים בערפאת גורם מרכזי כל כך.

שובל הוסיף ואמר כי גם ארה"ב מבינה היום שערביי הרש"פ עלולים לפרש את המפגש בין נשיא ארה"ב בוש לבין ערפאת כהרשאה לפעול באלימות. כך הם גם פירשו את ההודעה הלא מאוזנת של דובר משרד החוץ בעניין כניסת ישראל לשטחי A. שובל ציין כי בהתפכחות האמריקנית ניכרים גם סימנים מעודדים, ואחד מהם הוא צירוף אחדים מארגוני הטרור לרשימה של ארגונים שיש לבדוק את הצד הכספי כלכלי שלהם, ולטפל בו.

שובל אמר כי להערכתו קולין פאוול ישא באו"ם נאום שיאזכר את הסכסוך ערבי ישראלי בקווים כלליים בלבד: "קווי מתאר", כלשונו. הוא הוסיף כי לדעתו האמריקנים לא יבנו תכנית שאינה מתואמת עם ישראל, וזאת לאור נסיונם מאז שנת 48', אז הוצעה לישראל תכנית שלא תואמה עמה מראש, והיא לא יצאה אל הפועל.


