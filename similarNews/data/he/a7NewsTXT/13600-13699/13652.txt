

הסכם הבראה נחתם היום בבוקר בין ועד עובדי מפעל "פניציה" בירוחם וההסתדרות לבין הנהלת המפעל והבעלים קבוצת I3. עם חתימת ההסכם, חודשה העבודה במפעל, לאחר חודשיים וחצי של הפסקת יייצור שיזמה ההנהלה.

כזכור, הפסיקה ההנהלה את הייצור בטענה של אי כדאיות ורק לפני כשבוע וחצי נעתרה לחדש את העבודה. זאת, לאחר מתן הלוואה ממשלתית נוחה בסך 4 מיליון ש"ח וגיוס של עוד מיליון ש"ח להנהלה על-ידי ההסתדרות וועד העובדים. אולם, חרף קבלת הכספים, סירבה ההנהלה לחדש את העבודה, עד שיפוטרו 42 מתוך 240 העובדים ועוד 15 ייצאו לפנסיה מוקדמת.

ביום ב' בלילה חתמה ההסתדרות על הסכם בראשי פרקים עם הנהלת המפעל. עקב כך, כבר ביום ג' הודיעה אסתר אלדן, מנכ"ל תשלובת I3 על חידוש העבודה ביום ד'. אולם, במקום לחדש את העבודה, חסמו ביום ד' בבוקר העובדים את שערי המפעל ומנעו הוצאת תוצרת מתוכו, תוך הפגנה סוערת. הם דרשו השגת הבנה בעניין מספר המפוטרים ותנאי הפיטורין, לפני חידוש העבודה. בתוך זמן קצר הסתגרו למו"מ הוועד ונציגי ההסתדרות, יחד עם מנכ"ל המפעל חביב בן-חמו. הם דנו כל יום ד', וביום ה' בבוקר חתמו על הסכם מלא. על פי הסכם זה יפוטרו רק 25 עובדים מרשימה שאישר הוועד. על פי הסכם העבודה הקיים, הם יקבלו פיצויים מוגדלים של 200 אחוזים מעל לקרנות. עוד 13 עובדים ייצאו לפנסיה מוקדמת. עובדי "פניציה" יקבלו שכר עבור החודשיים בהם הפסיקה ההנהלה את הייצור. מייד עם חתימת ההסכם החל צוות עובדים להפעיל את מכונות וקווי הייצור להרצה וביום א' תחודש העבודה במלואה.
