

הרמטכ"ל התריע הערב מפני גל פיגועים הניזון לדבריו מ"גל של רצון לבצע פיגועים נגדנו גם בשטחי יהודה שומרון ועזה וגם בתוך שטחי מדינת ישראל".

היום התפרשו מאות שוטרים באיזור בעפולה לאחר שהתקבלה התראה על מחבל שחדר מאזור קו התפר. תיאורו של המחבל הועבר לכל תחנות המשטרה באיזור, ויחידת "יואב" בפיקודו של פקד יורם עדי הגיעה לעיר לסיוע.

בעקבות המידע כוננות גבוהה הוכרזה גם באזור חדרה.

גם באזור הדרום הוכרזה כוננות בעקבות מידע על ארבעה מסתננים מרצועת עזה, שלחלקם עבר בטחוני. מיד עם קבלת המידע נפרשו כוחות גדולים של משטרה שהציבו מחסומים וביצעו סריקות בכניסות ליישובים, ולערים גדולות.

אחר הצהריים עצרה משטרת מרחב הנגב תושב אחד מיישובי הדרום, בחשד שהוא קשור להסעתם והברחתם של החשודים, תמורת כסף. כמו כן נעצרו עשרות מערביי הרש"פ ללא אישורי שהייה.

