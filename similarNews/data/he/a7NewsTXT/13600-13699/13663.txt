

שתי אוניות מלחמה אוסטרליות יצאו ביום חמישי את נמל פרת' כדי להצטרף לכוחות הקואליציה הנלחמים באפגניסטן.

נושאת הגייסות "קאנימבלה", והפריגטה נושאת הטילים "אדלאיד" על 600 אנשי צוותן, יצאו את פרת' לאחר טקס פרידה בו השתתף שר ההגנה האוסטרלי פיטר ריית, שאמר כי הפלגת שתי האוניות מדגישה את "המחוייבות האוסטרלית למלחמה הבינלאומית נגד הטרור".

לדברי השר האוסטרלי, "על קאנימבלה יש בית חולים וכן מנחת מסוקים. יש מספר תפקידים שיוכלו להיות מוטלים על צוות האוניה, ואין לי ספק שכולנו מאחלים להם הצלחה".

אוסטרליה התחייבה לשגר 1,500 חיילים למערכה באפגניסטן.
