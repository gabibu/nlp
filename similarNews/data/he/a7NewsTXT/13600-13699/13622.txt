

שר התחבורה אפרים סנה הזהיר היום מהנסיון להתעלם מתמיכתם של איראן וסוריה בטרור, כאשר ארה"ב מנסה לספח לעצמה בני ברית במערכה נגד הטרור.

"איראן וסוריה הן מדינות התומכות בטרור, ואנו סבורים שהן לא יכולות להצטרף למדינות הנאבקות בטרור", אמר סנה לעיתונאים, במהלך ביקורו בוושינגטון.

"איש לא יכול להתעלם מהעובדה שאיראן היא מקור השראה רוחני ואידאולוגי לחמאס, לג'יהאד האיסלאמי ובמיוחד לחיזבאללה, והיא בנוסף מקור המימון, המגיע למאות מיליוני דולרים מדי שנה, לפעולות אימון הטרוריסטים", הוסיף סנה.

סוכנות עיתי"ם מוסיפה כי אנשי ממשל אמריקנים ציינו לא מכבר שהם מוכנים "לבחון" אפשרות של שיתוף פעולה עם איראן וסוריה במסגרת המאבק בטרור, אחרי ששתי מדינות אלה גינו את הפיגועים של ה-11 בספטמבר.
