

אף על פי שמדובר בהפרת חוק, נעשה ניסיון לקיים עם בעלי הבתים משא ומתן למציאת פתרונות דיור חלופיים בעבורם בעיירות קבע, אך הם סירבו לנהל כל משא ומתן.

מנהלת הבדואים הודיעה כי יש באפשרותה להקצות מגרשים זמינים למשפחות אלה ולקרוביהם ביישוב הבדואי ערערה שבנגב, שם מתגוררות משפחות נוספות מאותו השבט. מדובר בבנייה חדשה, שנעשתה בסמוך לצריפים שבהם התגוררו בעלי הבתים.

שר הפנים אלי ישי קרא אתמול לבדואים שלא לבנות בשטחי אש, ולאורך צירי תנועה ראשיים. מדינת ישראל לא תוכל להרשות בנייה בלתי חוקית על שטחים אלה, אמר. עם זאת, השר הביע נכונות למצוא פתרון כולל לבעיה, אך ציין שללא שיתוף פעולה של הבדואים הדבר אינו מתאפשר.

ועדת שרים, שהתכנסה אתמול לדיון במציאת פתרונות למגזר הבדואי, החליטה להקים יישובים נוספים בעבורם. הוועדה ציינה כי הם מצפים מהבדואים, כמו מכלל אזרחי ישראל, לשמור על החוק.

