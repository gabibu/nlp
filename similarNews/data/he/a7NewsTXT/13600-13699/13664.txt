

הנהגת מיליציית טליבאן הזקוקה נואשות לכספים, מרוקנת כנראה את מאגרי הסמים שלה, ומעבירה אותם למכירה במדינות המערב, אמרו ביום חמישי בכירים ברשויות האוצר והמכס באיטליה, שדבריהם צוטטו ביומון "לה רפובליקה".

"עד לזמן האחרון, כלומר עד ל-11 בספטמבר, הנוהג היה לשלוח מאפניסטן חבילות קטנות, של לא יותר מ-3 עד 3.5 קילוגרם סמים. היום החבילות הרבה יותר גדולות. מי ששולח אותן מעוניין למכור מהר ולקבל תשלום במזומן, הדבר מרמז על כך שהטליבאן מרוקנים את מחסני הסמים שלהם עקב מחסור בכסף", אמר בכיר מרשות האוצר והמכס באיטליה, שהוסיף כי "כיוון שהקשר בין המבריחים לטרוריסטים הדוק יותר כיום, מחיר ההובלה הוכפל, ועלה מ-250 ל-500 אירו לקילוגרם" אמר.

רשויות המכס באיטליה "מנהלות מלחמה חשאית נגד זרימת הכספים המממנים את הטרור או את המדינות התומכות בטרור", אמר בכיר איטלקי נוסף, שציין כי תפיסת משלוח הרואין במשקל 50 קילוגרם על הגבול בין איטליה לאוסטריה "היה מבצע שפגע בכספי טליבאן וברשתות המימון שלו".

מסע ההרואין מתחיל באפגניסטן וממשיך דרך כורדיסטן, בולגריה, אוסטריה ואיטליה, בעיקר בעזרת אנשי המאפיה מטורקיה ומקוסובו, נאמר ב"לה רפובליקה".

ביום שני נעצרו ברומא שני תושבי קוסובו כשברשותם 7 קילוגרם סם. על פי היומון, "הסחר וההובלה, וכן המימכר ללקוחות פרטיים של סמים באיטליה, נמצא אך ורק בשליטת האלבנים מקוסובו".
