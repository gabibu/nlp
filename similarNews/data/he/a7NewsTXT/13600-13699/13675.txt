

סקר שפורסם היום על ידי מכון שווקים " פנורמה" בראשות יוסי ודנה, מעיד על כך שמערכת המשפט אינה זוכה לאמון רב מהציבור. ממימצאי הסקר עולה כי כשליש מאזרחי המדינה סבורים שהשופטים בבתי המשפט בארץ לא הגונים ולא ישרים.

למעלה ממחצית מאזרחי המדינה, 58 אחוזים, טוענים שבהחלטות בית המשפט העליון ובפסקי הדין שלו מעורבים שיקולים פוליטיים. רוב הציבור, 70.6 אחוזים, סבור כי במינוי שופטים חדשים מעורבים שיקולים פוליטיים.

במאבק על טוהר המידות ומשפט צדק השתתפה גם עתירתו של נועם פדרמן לבית המשפט העליון. בעתירתו ביקש פדרמן מבית המשפט לפסול את השתתפותו של אהרון ברק בישיבה הקרובה, שבה תידון מועמדותו של השופט בועז אוקון לבית המשפט המחוזי.

לטענת פדרמן, בין אהרון ברק לבועז אוקון יש יחסים אישיים החורגים מהמסגרת המקצועית. ראיה לכך היא שאוקון ערך את הספר "כבודו", הביוגרפיה של אהרון ברק, ללא כל תמורה בעבור עבודתו. פדרמן טען כי גם אם אין בכך איסור מהותי הרי שבעייה של מראית עין יש בכך.

השופטים תיאודור אור, אליהו מצא ואליעזר ריבלין דחו את העתירה. בפסיקה קבעו כי נשיא בית המשפט העליון עמד על כישוריו המשפטיים של השופט אוקון וההיכרות בין השניים היא על רקע מקצועי. לפיכך אין לפסול את ברק מלדון בקידומו של אוקון.

בצאתו מבית המשפט לאחר הקראת פסק הדין אמר נועם פדרמן כי הוא אינו מופתע: " השופט ברק שולט ביד רמה, וכל מי שמעיז לצייץ מיד מועמד על מקומו", אמר. השופטים בחרו לדבריו להתעלם מהטענות הענייניות שהועלו בעתירה, זאת על ידי החלטתם כי עריכת ביוגרפיה היא בגדר של יחסים מקצועיים שבין שופטים.

פדרמן אמר כי לדעתו עריכת ביוגרפיה אישית היא ענין פרטי ולכן אין הוא רואה כאן "יחסים מקצועיים" כקביעת השופטים.
