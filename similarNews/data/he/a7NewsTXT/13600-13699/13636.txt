

אתמול קיימה ועדת העלייה והקליטה של הכנסת דיון במסקנות ועדת קדמי, שחקרה את תעלומת היעלמות ילדי תימן.

כתבנו חגי סרי מסר כי הדיון, שהשתתפו בו ראשי הארגונים העוסקים בנושא, התנהל באווירה טעונה ומרגשת. במהלך הדיון איים נשיא הפדרציה של יהודי תימן משה נחום כי אם לא יותר לנציגי הוועדה לעיין במסמכי גנזך המדינה, הם יעתרו לבית המשפט הבינלאומי בהאג. לדברי נחום, האיום בפנייה לערכאות בינלאומיות הוא שגרם להקמתה של הוועדה, אבל ממצאיה אינם נותנים מענה לשאלות, והפנייה לבית המשפט בהאג נשקלת שוב.

המשתתפים בדיון העלו טענות קשות על דרך חקירתה של הוועדה, ועל קביעתה כי לא הייתה חטיפת תינוקות. אחד ממשתתפי הדיון הביא לדוגמא מקרה של אישה ממושב יכין, שסיפרה לו באופן אישי כיצד ניסו לקחת ממנה את הילד, ורק תודות להתנגדותה החזקה לקבל את ההודעה על "מותו" של הילד מפי האחות, היא הצליחה לקבלו בחזרה.

ד"ר אסתר הרצוג, אנתרופולוגית חברתית ממכללת בית ברל, כינתה את ועדת קדמי "ועדת דמה". לדבריה, אנשים שנפגעו כלל לא הופיעו בפני הוועדה, וחלק מהמסמכים לא נחשף.

הרצוג אמרה כי היא אינה מקבלת את הקביעה כי הילדים נעלמו. יש לזכור, אמרה, כי מדובר בשנות החמישים, כשהמערכות הממסדיות במדינה כבר היו מסודרות, ולכן אין זה קביל לטעון שהילדים נעלמו. לדעתה, אין מדובר בטעויות שהן בחזקת דברים שנעשו "בתום לב", וכי הדברים לא יכלו להתרחש ללא תיאום בין מוסדות. היא ציינה כי לפני שנים פורסמו גילויים על כך שהילדים עברו לארגוני הנשים לפני שהועלמו משם. הרצוג הוסיפה כי לדעתה יש יותר מידי אנשים שחשיפת הדברים מאיימת עליהם ועל מעמדם הפוליטי, ולכן הם מטייחים את האמת.


