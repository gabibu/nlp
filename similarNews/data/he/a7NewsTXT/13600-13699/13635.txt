

כוחות מיוחדים של צה"ל חיסלו אתמול מחבל בשם עיסאד עבסה. כתבנו קובי פינקלר מסר כי המחבל היה אחד מרוצחיו של דב דריבן הי"ד, שנרצח לפני שלוש וחצי שנים ליד ביתו במעון. סוכנות "קול רינה" הוסיפה כי כוח צה"ל המיוחד התכוון ללכוד את עבסה, ולא להורגו, אולם המחבל שלף אקדח, ואז ירו בו החיילים. בתקרית נפצע מחבל נוסף.

הבוקר נפצעו שני שוטרי ימ"מ במהלך פעילות מבצעית שערכו כוחות ימ"מ וצה"ל בכפר בקה אל-שרקייה.

הכפר בקה אל-שרקייה נמצא מצידו המזרחי של מחסום צה"ל וצמוד לכפר בקה אל-גרבייה הנמצא בתוך ישראל הקטנה. שוטרי מג"ב ביצעו בו פעולה מבצעית משותפת עם חיילי צה"ל כשהתפוצץ המטען ליד קבוצה של אנשי ימ"מ. אחד השוטרים נפצע פצעים בינוניים והשני נפצע באורח קל. שניהם פונו לביה"ח הלל יפה בחדרה.

יריות נורו לעבר מוצב שדמה מכיוון העיירה בית סחור באזור בית לחם. לא היו נפגעים, ולא נגרם נזק. החיילים לא זיהו את מקורות הירי, ועל כן לא השיבו אש.

ערבים יידו אתמול אבנים ובקבוקים ריקים לעבר שוטרי מג"ב סמוך לשער שכם בירושלים. הפרות הסדר החלו לאחר ששוטרי מג"ב הגיעו עם נציגי עירייה כדי לפנות רוכלים באזור. במהרה התגודדו כמה עשרות ערבים במקום, והחלו ליידות אבנים ובקבוקים לעבר השוטרים. שניים מהם עוכבו לחקירה.
אתמול ירו מחבלים שני פגזי מרגמה אל יישוב בגוש קטיף. לא היו נפגעים, אך הפצצות גרמו נזק לרכוש.

במחסום רפיח נעצר אתמול מחבל בעודו נושא על גופו שני מטעני צינור.
בעזה שוחררו אתמול מבית הכלא של הרש"פ שני בכירים של החזית העממית. השניים, אנשי הדרג המדיני, נעצרו לאחר ההתנקשות בשר זאבי. בית המשפט ברש"פ קבע שלא הוגש נגדם כל כתב אישום שיש בו כדי להשאירם במעצר.

הכנסת קיבלה בקריאה טרומית הצעת חוק הכוללת את האשפוז הסעודי בסל הבריאות
מליאת הכנסת קיבלה אתמול בקריאה טרומית הצעת חוק הקובעת כי האשפוז הסעודי ייכלל בסל שירותי הבריאות. על מנת לממן את השרות מס הבריאות יועלה מ-4.8 אחוז ל-5.3 אחוז.

מטרת הצעת החוק, שיזמו חה"כ יוסי כץ, דוד טל ומקסים לוי, היא לפתור את בעייתם של 2,500 חולים סעודיים הממתינים בתור בהעדר תקציב וכן את בעייתם של אלפי חולים אחרים, המאושפזים בבתי חולים פיראטיים, ללא פיקוח הולם.

לדברי יו"ר ועדת הכנסת, ח"כ יוסי כץ, החוק יפתור גם את בעיית המשפחות, המשלמות אלפי שקלים בחודש עבור אשפוז הוריהם. "אני מאמין, כי החוק הינו קפיצת מדרגה בדאגה לחלש, שתרם כל חייו לחברה וכיום אין החברה טורחת לדאוג לו", אמר כץ.


