

הבוקר בראיון לתכניתו של רזי ברקאי "מה בוער" בגל"צ אמר שר הביטחון כי ערפאת מנוטרל. לדבריו "מאז 67 עד היום לא ראינו מצב בו ערפאת נתון לכל כך הרבה לחץ. אין היום אישיות פלשתינית שאין לה ביקורת כל כך חריפה על ערפאת. כמעט כל ההנהגה הפלשתינית מבקרת אותו על כך שהוא לא נותן הוראות".

שר הבטחון ציין שכשצה"ל מבצע נסיגה מעיר של הרש"פ הוא מסכם עם גורמים מקומיים הסדרים לשמירת הביטחון. עם זאת הוא אמר שהוא אינו יודע אם מערכת הסכמית זו תחזיק מעמד. עוד הוסיף בן אליעזר ש"אי אפשר להחביא מתחת לשולחן את הסיפורים על מה שקורה סביב ערפאת. גם ההתייחסות הרוסית, הבריטית והאמריקנית אליו - הם תובעים ממנו כל הזמן להביא למעצרים, להילחם בטרור".

גם זלמן שובל יועץ מדיני לראש הממשלה ומי שכיהן בעבר כשגריר ישראל בארה"ב אמר היום ביומן הצהרים של ערוץ 7 כי בארה"ב חל שינוי ביחס לערפאת. זאת על רקע הודעת דובר הבית הלבן הארי פליישר מאתמול כי נשיא ארה"ב בוש לא ייפגש עם ערפאת בכינוס עצרת האו"ם בסוף השבוע בניו יורק.

לדברי שובל האמריקנים החלו להתפכח ביחס לציפיות שהם פיתחו כלפי הקואליציה עם המדינות הערביות וביחס ליכולתו של ערפאת להוות ציר מרכזי בהשגת תמיכת המדינות הערביות.

לדבריו, היום האמריקנים אינם רואים בערפאת גורם מרכזי כל כך. עוד הוסיף שובל כי גם ארה"ב מבינה היום שערביי הרש"פ עלולים לפרש את המפגש בין נשיא ארה"ב בוש לבין ערפאת, כהרשאה לפעול באלימות. כך הם גם פירשו את ההודעה הלא מאוזנת של דובר משרד החוץ בענין כניסת ישראל לשטחי A.

שובל ציין כי להתפכחות האמריקנית ניכרים גם סימנים מעודדים כשאחד מהם הוא צירוף כמה מאירגוני הטרור לרשימה שעוסקת בטיפול בצד הכספי כלכלי של הארגונים האלו .

שובל אמר כי להערכתו באו"ם ישא קולין פאוול נאום שיאזכר את הסכסוך ערבי ישראלי בקוים כלליים בלבד "קוי מיתאר", כלשונו. הוא הוסיף כי לדעתו האמריקנים לא יבנו תכנית שאינה מתואמת עם ישראל וזאת לאור נסיונם מאז שנת 48, שכאשר הוצעה לישראל תכנית שלא תואמה עימה מראש היא לא יצאה לפועל.
