

טייוואן ביטלה איסור בן 50 שנה על סחר ישיר עם סין והשקעות בסין, כמחווה של רצון-טוב כלפי בייג'ין ובניסיון לשפר את מעמדו של הנשיא צ'ן שואי-ביאן לקראת הבחירות שיתקיימו בדצמבר.

ממשלת טייפה תבטל את התקרה של 50 מיליון דולר להשקעות של אנשים פרטיים בסין, ותאפשר לסניפים של בנקים טייוואניים להעביר כסף לסין וממנה, כך הודיעה יו"ר מועצת ענייני סין בקבינט הטייוואני במסיבת עיתונאים.

טסאי אינג-וון אמרה בהודעתה, כי עסקים מקומיים יוכלו מעכשיו להשקיע ישירות בסין, במקום לעשות זאת באמצעות גוף שלישי.

לדברי אנליסטים פוליטיים, ליברליזציה זו תחזק את מעמדם של צ'ן ומפלגתו הדמוקרטית-פרוגרסיבית בקרב מצביעים מתונים. ההחלטה התקבלה יום לאחר שסין ועשר מדינות דרום-מזרח אסיה החליטו להקים איזור סחר חופשי תוך עשר שנים, שיהיה שוק בשווי של טריליון דולר.
