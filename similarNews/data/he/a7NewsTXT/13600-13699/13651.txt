

פרוייקט גישור בין דתיים לבין חילוניים החל בין תלמידים מבית ספר אורט ברחובות לבין תלמידים בבית הספר ביישוב חשמונאים. הפרוייקט יכלול 5 מפגשים, אחת לחודש, בין תלמידי כיתות י"א משני הישובים. בכל מפגש ידונו התלמידים בנושא שיוגדר מראש.

בפגישה שנערכה השבוע, סמוך ליום הזכרון לרצח יצחק רבין, היה הנושא "מדינה דמוקרטית מול מדינת הלכה".

התלמידים צפו בסרט שבמרכזו קבוצת חילונים המנסה לערוך מסיבה בשכונה דתית, על כל ההשלכות שיש לכך בקרב שתי הקבוצות, החילוניים והדתיים. בדיון שהתקיים בין התלמידים התקבלה מסקנה שבכל חברה מגוון דעות, אולם יש ואפשר לגשר בין הפערים כדי לכונן חברה טובה יותר ומדינה חזקה יותר. מסקנה נוספת ונחרצת היתה כי אסור לתת לאלימות להשפיע.

את הפרוייקט מנחים אנשי מקצוע ממוסד "שעלבים" המקווים באמצעות פעילות חינוכית זו להשפיע על הנוער, כך שיוכל לעמוד מאחורי הבטחות נגד אלימות והסתה.


