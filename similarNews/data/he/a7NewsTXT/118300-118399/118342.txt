

"האוצר משקר לנו במצח נחושה", אומרים גמלאי ביה"ח ביקור חולים. לדבריהם נציג האוצר הבטיח כי כל עוד מתנהל הליך מכירת ביה"ח המיועד לפירוק ידאג משרדו לגמלאים, אולם 250 הגמלאים לא קיבלו את גמלת חודש יוני.


250 גמלאי ביה"ח "ביקור חולים" מאשימים היום את משרד האוצר כי נציגיו שיקרו להם במצח נחושה והבטיחו הבטחות שווא ללא כיסוי. הגמלאים אומרים כי לפי שעה לא קיבלו את גמלת חודש יוני למרות שנציג האוצר הבטיח להם, בישיבת ועדת הכספים לפני כשלושה שבועות, כי משרדו יעמיד את הסכום הנדרש לתשלום הגמלה עד לסיום המו"מ עם המתנהל לרכישת ביה"ח.

כזכור, בית החולים 'ביקור חולים' שבירושלים נמצא מזה כשנה וחצי בהליכי פירוק. בעקבות המשבר הכספי העביר האוצר, עד לפני כחצי שנה, באמצעות ועדת הכספים כ- 700 אלף  לחודש לכיסוי הפנסיה של 250 הגמלאים הנמצאים בפנסיה תקציבית. בחודש פברואר השנה הודיע האוצר לועדה כי הוא מפסיק לשלם את הגמלה. לפני כשמונה ימים גילו הגמלאים כי הפנסיה לחודש יוני לא שולמה.

ירדנה ששון, נציגת הגמלאים, אמרה היום כי "אנו חשים מרומים. נציגי האוצר חומסים אותנו. הבטחות נציגי האוצר מצויות בפרוטוקול הועדה אולם הן כתובות על קרח ואין לנו אמון בהן יותר. הם חושבים שמכוון שמדובר בגמלאים ניתן לגזול את המגיע לנו מבלי שנגיב".

בהסתדרות אמרו היום כי יש לראות בחומרה את אי-קיום ההבטחות מצד האוצר. "האוצר מסובב את העובדים והגמלאים בכחש". בהסתדרות מבטיחים כי לא יעברו לסדר היום על אי-קיום ההבטחות ויגיבו בצעדים ציבוריים וארגוניים אם לא תשולם הפנסיה במהרה.
(ש)
