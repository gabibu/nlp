

צה"ל והמשטרה שיגרו כעשרת אלפים שוטרים וחיילים על מנת למנוע את הגעת צועדי 'צעדת ההתחברות' לגוש קטיף. המשטרה קובעת: הצעדה אינה חוקית. מועצת יש"ע חוששת מפרובוקטורים ואומרת: נצעד למרות הכל.

המשטרה קובעת כי העצרת המתוכננת להתקיים היום ב-16:00 בנתיבות תתאפשר, אולם לא תינתן לצועדים אפשרות להתקדם מעבר לכפר מימון.

כאמור, על מנת למנוע את התקדמות הצועדים התפרסו כבר הלילה כעשרת אלפים חיילים לוחמי משמר הגבול ושוטרים. חוסמי הצעדה נפרסו גם בשדות שסביב רצועת עזה על מנת למנוע הסתננות של מפגינים ומתנגדי עקירת הישובים לרצועה.

ראשי מועצת יש"ע שבים ומגדירים גם הבוקר את ההחלטה לבלום את 'צעדת ההתחברות' ככניעה משטרתית לתכתיבי משפחת שרון. ראשי המועצה מבהירים כי למרות קביעת היועץ המשפטי לממשלה שהצעדה אינה חוקית היא תתקיים כמתוכנן.

ראשי המועצה מבהירים כי על מנת למנוע התדרדרות לעימות כוחני עם הושטרים והחיילים יוצבו בראש הצעדה רבנים, חברי כנסת ואישים בכירים שיהוו "ראש החץ" המתון והמרגיע של הצועדים. יו"ר מועצת יש"ע בנצי ליברמן אמר למפכ"ל המשטרה כי לא נותר למתנגדי ההתנתקות כל מהלך מחאה לגיטימי חוקי כאשר כל מהלך מחאה מוצא אל מחוץ לגבולות החוק. ליברמן קבל על הדה-לגיטימציה, שלדבריו נעשית לכל פעולות המחאה.

כזכור, בתגובה לדבריו של ליברמן, ועימו שאר ראשי מועצת יש"ע, הבהיר מפכ"ל המשטרה כי העצרת בנתיבות תוכל להתקיים וכך גם ראשיתה של הצעדה, אולם מעבר לכפר מימון היא תיבלם.

מועצת יש"ע חוששת מפרובוקטורים:

במועצת יש"ע חוששים מפני צעירים המתחזים בשם מועצת יש"ע, המתכננים לבצע פרובוקציות במהלך הצעדה שתיפתח היום לגוש קטיף.

כתבנו חגי הוברמן מוסר כי מידע שהגיע למועצת יש"ע מלמד על צעירים, שאיש אינו יודע מי מפעיל אותם, המתכננים לפרוץ את גדרות המערכת המקיפות את רצועת עזה, ולפרוץ את תוך שטח הרצועה בדרך לגוש-קטיף. הצעירים הללו ניסו לגייס לאחרונה בני נוער מישיבות מסויימות, כמו "ישיבת מרכז לצעירים", או הישיבה התיכונית בקרית-ארבע.

אחד מרבני היישובים באיזור בנימין מספר, כי גם את בנו ניסו לגייס לחבורה הזו. הפרובוקטורים אמרו לנוער כי הם מבקשים להצטייד בקאטרים, באמצעותם יחתכו את גדר הרצועה. ביש"ע חוששים כי מעשים כאלו יכפישו את שמה של מועצת יש"ע.



(ש)
