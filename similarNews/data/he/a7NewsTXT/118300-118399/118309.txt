

למרות התנגדות משפחות הקבורים בבית העלמין בגוש קטיף החל משרד הבטחון להכשיר חלקות בבית העלמין 'ניצן' להעתקת הקברים מגוש קטיף למקום.

כזכור, בעקבות דיון שקיימו, הכריעו הרבנים הראשיים הרב עמאר והרב מצגר כי העתקת הקברים אסורה על פי ההלכה אלא אם יאשרו זאת בני משפחותיהם ובנוסף יהיה מדובר בהעתקה שתמנע זלזול בכבוד המת.

משפחות הקבורים בבית העלמין בגוש קטיף הודיעו שוב ושוב שלא יתנו הסכמתם לעקירת הקברים, אולם למרות הסירוב ולמרות הוראת הרבנים החלו אנשי משרד הבטחון להכשיר שטח נרחב בבית העלמין בניצן לקליטת נפטרי ונרצחי גוש קטיף, כך מדווח העיתון מעריב.

על פי הדיווח אנשי משרד הבטחון מכינים שטח לקליטת כמאה קבורים. על פי התכניות במשרד הבטחון עקירת הקברים תתבצע רק לאחר עקירת הישובים עצמם וגירושת התושבים.

כאן המקום לציין כי על פי דיווח הבוקר בעיתון ידיעות אחרונות הודיעו כעשרים וחמישה מחיילי יחידת הקבורה שקיבלו צו מילואים "לפירוק בתי עלמין לטובת ההתנתקות", כי לא יוכלו לבצע את המשימה והם מבקשים להשתחרר מהמשימה.

המסרבים אומרים כי שקלו להחזיר את מעטפות הצווים כשהם מעוטרות במדבקות כתומות, אולם הוחלט להודיע למפקדים שאינם מסוגלים לבצע את העקירה. החיילים הודיעו כי רק אם יקבלו אישור מרבנים כרב אלישיב, הרב שפירא והרב אליהו יבצעו את המשימה, אולם לדבריהם הם אינם רואים סיכוי רב למתן אישור שכזה.

כאן המקום להזכיר כי לפני חודשים אחדים התבקשו אנשי ארגון זק"א לסייע בידי מערכת הבטחון בעקירת הקברים, אולם אלה הודיעו על סירוב חריף לביצוע הבקשה.
(ש)
