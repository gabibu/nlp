

החשב הכללי באוצר, נענה לפנייה להשתמש בכספי קרן ההלוואות לעסקים קטנים בערבות מדינה כדי לסייע למפעלים קטנים ובינוניים ולעסקים שנקלעו למצוקה בשל קריסת רשת קלאב מרקט.



החשב הכללי באוצר, ד"ר ירון זליכה, נענה לפנייה של שרגא ברוש, נשיא התאחדות התעשיינים להשתמש בכספי קרן ההלוואות לעסקים קטנים בערבות מדינה - שהיקפה כ-300 מליון שקל - כדי לסייע למפעלים קטנים ובינוניים ולעסקים שנקלעו למצוקה בשל קריסת רשת קלאב מרקט.

ברוש ציין, כי הכוונה היא להשתמש בכספי הקרן שטרם נוצלו ואם יהיה צורך אף להגדילה, כדי לסייע לספקי קלאב מרקט   מפעלים קטנים ובינוניים העומדים להתמוטט.

מדובר בהגמשת התנאים לקבלת ההלוואה; בהגדלת היקף ההלוואה לספק   עד 2 מליון שקל לאחד, (לעומת 500 אלף שקל כיום) וכן זירוז תהליך אישור ההלוואה. נשיא התאחדות התעשיינים הדגיש, כי הפרטים הסופיים יעובדו בפגישה שתערך בימים הקרובים בין מנכ"ל התאחדות התעשיינים, יורם בליזובסקי לבין יובל ברונשטיין, סגן בכיר לחשב הכללי באוצר.

ברוש קרא לכל הגורמים הנוגעים בדבר, להתגייס ולסייע למפעלים הקטנים והבינוניים   ספקי רשת קלאב מרקט בשל המצוקה אליה הם נקלעו, ולעשות הכל על מנת לאפשר להם לתפקד כרגיל.

נשיא התאחדות התעשיינים הוסיף, כי ביום רביעי אחר הצהרים, תקיים התאחדות התעשיינים, בבית התעשייה בת"א, כנס חירום בהשתתפותם של עשרות יצרנים המספקים לרשת קלאב מרקט, כדי לבחון דרכי פעולה ואפשרויות העומדות בפניהם, על מנת למנוע את קריסתם ולאפשר התמודדות הולמת עם המצב.
(ש)
