

"הסתכלתי בעיניו ואמרתי לו, אסף אני לא יכולה להאמין, אתה שותף בגירוש יהודים מגוש קטיף? אסף לא יכל לשאת את המעמד ופרץ בבכי", סיפרה שושנה אלנקווה מנווה דקלים על התקרית אמש בכיסופים עם סרן ימיני מגדיד.

"הסתכלתי לו בעיניים ואמרתי לו, אסף אני לא יכולה להאמין, אתה שותף בגירוש יהודים מגוש קטיף? אתה מבקש ממני לעשות את הדבר המשפיל הזה ולהציג תעודת זהות בכניסה לבית שלי?, אסף לא יכל לשאת את המעמד הזה ופרץ בבכי, ואחר כך אמר לי תעברי, את לא צריכה להציג תעודת זהות". כך סיפרה היום שושנה אלנקווה מנווה דקלים.

סרן אסף ימיני המשמש מפקד פלוגה בחטיבת גולני, אחראי על מחסום המונע מאזרחים שאינם תושבי גוש קטיף להיכנס אליו, בעקבות כך נדרש כל אזרח המעוניין לעבור במחסום להציג בכניסה אליו תעודה המזהה אותו כתושב הגוש. לפי דברים שפורסמו הבוקר בכלי התקשורת התנדב ימיני מיוזמתו לשמש כמפקד המחסום ולא נכפה על ידי הצבא לעשות זאת.

בראיון ליומן הצהרים של ערוץ 7 תיארה אלנקווה, שהייתה מורתו של ימיני, ושכנתו בעת שהתגוררה ביישוב גדיד, את האירועים אתמול במחסום כיסופים, "הייתה במחסום מהומה גדולה, כאשר תושבים מהגוש עברו ודיברו עם החיילים ושכנעו אותם לא לבצע את הפקודה הזאת, ולא להיות שותפים לגירוש ולעקירה, הגעתי ברכב אל המחסום ולפתע ראיתי מולי את אסף, אמרתי לו, אסף אתה לא יכול למנוע מיהודים להגיע לבתיהם, תסרב פקודה, אך הוא בכה ואמר לי, "לא ליד החיילים", ואחר כך העביר אותי בלי להציג תעודת זהות. ואז הגיעו הוריו ואימא שלו ביקשה ממנו בדמעות לחזור הביתה, המחזה הזה היה מהקשים שראיתי".

בתשובה לשאלת המראיין יגאל שוק האם קוראת לסירוב פקודה כללי, השיבה אלנקווה כי דוגמה למה שצריך לעשות כל חייל במקרה כזה ניתן לראות מהמקרה של אבי ביבר, "כשאבי ראה שוטרים וחיילים שנתונים מכות ופוגעים בנערים הוא קם ואמר אני לא יכול, כל חייל שרואה מעשה לא אנושי, צריך לומר אני לא יכול, חייל שלא יגיד זאת לא יוכל לסלוח לעצמו אי פעם על כך שהיה שותף לגירוש יהודים מבתיהם מבתיהם".
