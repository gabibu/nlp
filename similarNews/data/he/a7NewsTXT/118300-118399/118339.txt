

שופט בית המשפט השלום בחיפה, כמאל חיר קנס ב-80,000 ש"ח את החברה המאוחדת ליצוא נפט בע"מ בגין זיהום מי הים בחיפה.

לבד מהעונש בפועל שהושת על החברה חוייבו מנהליה על ידי בית המשפט לחתום על התחייבות בסך 160,000 ש"ח להימנע מביצוע העבירה בה הורשעה למשך שנתיים.

בכתב האישום מצוינים שני אירועים בהן דלף שמן מהספינה "אייל" שבבעלות החברה.

האירוע הראשון - בתאריך 13.5.04 עת עגנה הספינה ברציף המזרחי של נמל חיפה גלש מאחד ממכליה שמן, במהלך ערבוב שמנים במכלי הספינה, אל מי הים. בגין אירוע זה הואשמו החברה, מנכ"ל החברה - מר רופא אמנון וקברניט הספינה - מר מזרחי אמנון.

האירוע השני - בתאריך 28.7.04 עת עגנה הספינה בנמל חיפה, דלף שמן (סולר) מדופנה הימנית של הספינה למי הים. בגין אירוע זה הואשמו החברה וקברניט הספינה.

הנאשמים הואשמו בעבירה על הפקודה למניעת זיהום מי-ים בשמן [נוסח חדש], תש"ם-1980.

פסק הדין: ביום 13.7.05 ניתן פסק הדין, שאימץ את הסדר הטיעון אליו הגיעו הצדדים. החברה המאוחדת ליצוא נפט בע"מ הורשעה בעבירה שיוחסה לה בכתב האישום על סמך הודאתה, נגזר עליה קנס כספי בסך 80,000  והיא חויבה לחתום על התחייבות בסך 160,000  להימנע מביצוע העבירה בה הורשעה במשך שנתיים מיום מתן פסק הדין.
