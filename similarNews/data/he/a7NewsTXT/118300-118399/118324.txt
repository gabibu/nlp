

הרב צפניה דרורי, ראש ישיבת ההסדר בקרית שמונה מבהיר את דבריו שהתפרסמו בתקשורת וקובע כי כשם שיוכבד ומרים קיבלו את הפקודה מפרעה אך לא ביצעו אותה כך על החיילים לנהוג.

(צילום: ארכיון דו"צ)

"החיילים צריכים לקחת דוגמה מיוכבד ומרים שקיבלו את הפקודה מפרעה ולא סירבו אליה, אבל בפועל לא ביצעו אותה, יש איסור לעקור יהודים מבתיהם ולהושיב במקומם מחבלים, אך עם זאת הסירוב המפורש לפקודה פוגע בחברה הישראלית", כך אומר הבוקר הרב צפניה דרורי רב העיר קריית שמונה וראש הישיבה לכתבנו ידידיה הכהן.

בניגוד לציטוטים שהתפרסמו בשמו בכלי התקשורת שם פורסם כי הרב דרורי קורא לחיילים לבצע את כל פקודות הצבא, מבהיר הרב דרורי שדבריו צוטטו באופן חלקי, וקורא לחיילים לא לסרב מפורשות לפקודה אולם גם לא לבצע אותה.

בראיון הבהיר הרב דרורי את דבריו, "הרעיון הוא להימצא בשטח אך יחד עם זאת לא לאפשר לפקודות הללו להתבצע בפועל, על ידי תירוצים שונים. דוגמאות לכך נתנו לי חיילים כאשר נדרשים לבצע פקודות מעין אלו ופתאום מתחילים להתלבש לאט, לא מבינים את פקודות המפקדים וכדומה, אני לא קורא לסירוב פקודה מפורש כי אני חושב שזה מוביל להחרפת הקרע בעם, לא מועיל ויש לכך מחיר כבד".

בתשובה לשאלת כתבנו מה יעשה חייל שנמצא במחסום ונדרש לא לאפשר לתושבים להיכנס לגוש, השיב הרב דרורי כי החייל יעמוד במחסום לא ייתן לתושב לעבור, וידאג בדרך אחרת שהתושב יצליח להגיע לתוך הגוש.

