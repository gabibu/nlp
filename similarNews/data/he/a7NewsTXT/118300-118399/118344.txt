

השיירה אל העצרת בנתיבות ובראשה הרב שפירא יוצאת בשעה זו מצומת גינות סחרוב בכניסה לירושלים. מועצת יש"ע מודיעה כי בעקבות מחסומי המשטרה והעיכובים בדרך לעצרת, תחילתה נדחית לשעה מאוחרת יותר.

(צילום ארכיון)

בשעה זו מתחילה לצאת מירושלים השיירה לעבר העצרת בנתיבות. בראש השיירה הרב אברהם שפירא. מועצת יש"ע מודיעה כי בשל העיכובים הרבים נדחית תחילת העצרת לשעה מאוחרת יותר.

כתבנו קובי סלע דיווח כי בשעות הצהריים יצאו צוותי משטרה לנקודות מרכזיות ברחבי הארץ ובעיקר ביהודה ושומרון ופרסו מחסומים על מנת למנוע מאוטובוסים לצאת את הישובים בדרכם לעצרת שתפתח את צעדת ההתחברות.

כתבנו דווח כי אחד השוטרים שאל את מפקדו על איזה סעיף יוכל להורות לנהג האוטובוס לשוב על עקבותיו. בתגובה אמר לו מפקדו שיאמר שמדובר בצו אלוף. ההערכה היא שהשוטרים הגיעו למחסומים ללא צו אלוף כתוב אותו יוכלו להציג לנהגי האוטובוס.

יצויין כי בבדיקה שנערכה במשטרה הוברר כי ישנם ליקויים בצו המורה על מניעת התקדמות האוטובוסים. כתבנו מדווח כי בעקבות הבירור הוחלט שלא לחסום את דרכם של האוטובוסים אלא לעכב אותם לצורכי רישום בתקווה שהמהלך יעכב את התנועה הרבה לנתיבות.

המחסומים הראשונים שהוצבו ומוצבים בשעות הצהריים היו באזור כביש המנהרות, באזור בית אל ובסביבת הישוב אדם. כמו כן נודע על אוטובוסים שנבלמו בבת ים, קרית שמונה ומקומות נוספים.

בעקבות העיכובים בתנועת האוטובוסים לכיוון נתיבות החליטו חסידי חב"ד בצפת ובבת ים לצאת ברכבים פרטיים. חלק מהאוטובוסים של צפת נחסמו בצומת עמיעד ואוטובוסים אחרים כלל לא הגיעו לנקודות האיסוף בהוראת המשטרה.

חבר הכנסת אריה אלדד אמר כי אם השוטרים יעכבו את המפגינים מלהגיע לגוש קטיף יתחיל המפגינים לצעוד רגלית תוך חסימת הכבישים. "אם המפגינים לא יוכלו לנסוע, אף אחד לא יוכל לנסוע", אמר אלדד.

השר לביטחון הפנים גדעון עזרא טוען כי הדרג הפוליטי לא היה מעורב בקבלת ההחלטה על עצירת האוטובוסים. עזרא אמר בישיבת סיעת הליכוד כי "ראש הממשלה לא דיבר איתי בעניין הזה ואני לא דיברתי עם המפכ"ל". הוא הגיב לביקורת החריפה של נאמני ארץ ישראל בליכוד על צעדי הממשלה בנושא.

בעקבות נסיונותיהם של בלשי משטרה למנוע מאוטובוס לצאת מקריית ארבע, תושבי קריית ארבע וחברון מתכוונים במידה ולא תתאפשר להם נסיעה באוטובוסים להתחיל את הצעדה הרגלית דרך העיר חברון.
כתבנו בכנסת אריאל כהנא דיווח כי בעקבות הכרעתו של היועץ המשפטי לממשלה מני מזוז שהצעדה אינה חוקית, החליט יושב ראש הכנסת ראובן ריבלין לבטל את השתתפותו בה.

רבלין הודיע הבוקר שלא יבוא ל"צעדת ההתחברות" משום שהמשטרה הכריזה עליה כבלתי חוקית. לדבריו, מלכתחילה תכנן להשתתף במצעד כאדם פרטי המתנגד לההתנתקות אך שינה את החלטתו בעקבות הודעת המשטרה. רבלין מסר את הדברים בטקס קבלת "אמנת המאבק" שיזם ח"כ אפי איתם.
איתם עצמו אמר בסוף דבריו כי ישתתף בצעדה וכי תופעה שבה אנשי ציבור תומכים בצעדה אך נמנעים מלהשתתף בה בשל עמדת המשטרה היא "פחדנות ציבורית".

(ש)
