

בנק הדם הטבורי הציבורי של המרכז הרפואי שיבא קיבל הכרה מהארגון האמריקאי להשתלות מתורמים זרים (NMDP).

הארגון האמריקאי להשתלות מתורמים זרים (NMDP) קבל לרשתו את בנק הדם הטבורי הציבורי של שיבא. בישיבה של תת הועדה של ה- NMDP לענייני חברות (Membership) שנערכה ב- 26 למאי 2005, התקבל כאמור, בנק הדם הטבורי של שיבא כחבר רשמי.

בבית החולים שיבא מסבירים כי ה- NMDP הוא הארגון הגדול בעולם לתורמים זרים ובו כ- 9 מליון תורמים. ארגון זה קשור לקונגרס האמריקאי והוא שקובע את הנהלים והכללים בהשתלות מח עצם ותאי אב מתורמים זרים.

כידוע, רק לאחד מארבע חולים הנזקקים להשתלת מח עצם יש תורם מתאים במשפחה. כלומר, שלושה מבין ארבעה חולים שניתן להציל או להאריך את חייהם על ידי השתלה, תלויים במציאת תורם חלופי, בד"כ תורם זר ממאגרי מידע או מבנק דם טבורי ציבורי. ארגון ה- NMDP מאגד 14 בנקי דם חבל טבור בארה"ב, בנק אחד בטייוואן (שהוא סניף של בנק אמריקאי) ובנק אחד באירופה (גרמניה). בנק הדם הטבורי הציבורי של שיבא הוא לכן השני באירופה והבנק השלישי מחוץ לארה"ב המתקבל כחבר ב- NMDP. לכך כמובן חשיבות מרובה.

כדי להתקבל כחבר ב- NMDP היה על הבנק הטבורי של שיבא לעמוד בקריטריונים ובפרוטוקולים נוקשים, להוכיח שהבנק עובד על פי הכללים הבינלאומיים ולעבור בדיקות הסמכה על ידי צוות מומחים של ה- NMDP, שהגיע לפני מספר חודשים, במיוחד לשם כך, מארה"ב.

רק לאחר שהבנק הטבורי של שיבא נמצא עומד בכל הקריטריונים הקפדניים המתבקשים הגיע האישור המיוחל.

המדובר בהישג ללא תקדים, שהוא ראשוני וייחודי בארץ ואשר מבטיח טיפול בסטנדרטים בינלאומיים וברמה הגבוהה ביותר לחולים הנזקקים להשתלת דם חבל טבור.

