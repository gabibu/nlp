

מימדי הסרבנות בצה"ל גדולים הרבה יותר מהמתפרסמים בתקשורת, כך עולה מסדרת עדויות המגיעות לכתבינו. הצבא מעדיף להגיע להסדרים פרטיים עם חיילים המסרבים לבצע פעולות עקירה ולא לתת לכך פומבי.



(צילום ארכיון. למצולמים אין קשר לאמור בכתבה)

על פי הדיווחים חיילים רבים שקיבלו הוראות להשתתפות בפעולות העקירה הודיעו למפקדיהם כי לא יוכלו לבצע את העקירה והמפקדים העדיפו שלא להתעמת עימם והעבירום למשימות אחרות.

ההערכה היא כי במהלכי הסדר אלה המגמה היא לגמד את ההד התקשורתי לו זוכים סרבני העקירה ובכך למנוע גל של חיילים שיצטרפו למגמת הסירוב. כמו כן אומר מפקד בצה"ל לכתבנו כי הוא מעדיף לפתור את הבעיה באופן אישי מול כל חייל וחייל שכן בעימות פומבי עלולה להתגבש קבוצה בה מחזקים החיילים המסרבים אלה את אלה.

בתוך כך מדווח כתבנו על מש"קיות הוראה שסירבו לקחת חלק בפעילות לקראת תוכנית הגירוש.

על פי הדיווח שתי מש"קיות הוראה של חיילי מקא"מ (מרכז קידום אוכלוסיות מיוחדות) היו אתמול בלטרון ביום הכנה להתנתקות ומשם היו צריכות לנסוע לכיסופים. המורות הודיעו כי אין בכוונתן להצטרף לביצוע המשימה בשל קושי מצפוני. הודעתם זו הכעיסה את מפקד הגדוד שבצעקות רמות ניסה 'לשכנען'. נסיון המג"ד כשל והן נותרו בסירובן. כיוון שכך ביקש המג"ד מחיילים שעמדו בסמוך לגרור אותן בכוח לאוטובוס.

כתבנו מוסיף ומדווח כי כשהגיעו לבסיס בניצנים הן חזרו והצהירו שלא ישתתפו בשום הכנות לפעילות הגירוש. השתיים הועברו להליך משפטי מול קצין בדרגת אלוף משנה שניסה לאיים עליהן בהדחתן מתפקידן או אף סילוקן מהצבא. למרות איומים אלה הבהירו המש"קיות כי הן נותרות בסירובן.

עוד נמסר כי מש"קיות נוספות מחברותיהן מנסות להשתמט ממשימתן בתואנות שונות ולהערכתן מפגשן הראשון עם תושבי גוש קטיף "יישבור אותן".

לכתבנו נמסר כי המש"קיות קיבלו סיוע משפטי מעמותת 'חוננו' שהמליצה להן שלא להסכים להישפט על ידי קצין אחד אלא לדרוש משפט בפני הרכב מלא של בית דין צבאי.


כאן המקום לציין את דבריו של יו"ר עמותת 'חננו' המספר על שיחות עם עורכי דין המעידים על הבהרות שקיבלו מפרקליטות המדינה ולפיהן במידה וימשיכו להיות מועסקים על ידי 'חננו' לא יועסקו על ידי הסנגוריה הציבורית. לדברי יו"ר 'חננו', שמואל זנגי, מדובר בהפרה בוטה של זכויות האדם שכן בכך נפגע חופש העיסוק של עורכי הדין והפרה של זכותו של הנאשם להגנה משפטית ראויה.


עוד בסוגיית גלישת המחאה הכתומה לצה"ל:
כתבנו מדווח כי הבוקר הוחל בענישת חיילי צה"ל העונדים צמידים כתומים כמחאה על עקירת הישובים. כתבנו מדווח כי הבוקר הובא ראשון החיילים העונדים צמידים אלה למשפט. החייל, מגדוד 'צבר' של גבעתי, נידון בפני מפקד הגדוד.
(ש)
