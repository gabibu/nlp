

ח"כ אפי איתם הגיש לפני זמן קצר ליו"ר הכנסת רובי רבלין את "אמנת המאבק". באמנה מספר מצומצם של כללי מותר ואסור במאבק נגד ההתנתקות וביחס לשוטרים ולחיילים האמורים לבצע אותה.

על האמנה חתמו עשרות ח"כים ואישי ציבור המתנגדים להתנתקות. נאמר בה "מאבקינו יהיה חף מכל ביטוי של אלימות. לא יפעיל איש אלימות פיזית או מילולית כלפי חיילי צה"ל, שוטרים משטרת ישראל, ואנשי כוחות הביטחון" עוד נאמר "אין רשות לאיש לעשות דין לעצמו ולפעול כנגד פלשתינים שלא על פי הוראות הביטחון והחוק".

כתבנו בכנסת אריאל כהנא מדווח כי יו"ר הכנסת רובי רבלין הזכיר בטקס את פרשת אלטלנה ואמר על המנהיגות מוטלת החובה "לעשות הכל שאח לא ירים יד על אחיו. נישאל על כך על ידי בנינו ובני בנינו".

אפי איתם קרא לכל משתתפי הצעדה שלא לשאת נשק "מעכשיו והלאה". הוא אמר כי מטרת האמנה היא "לתחום את הקו שבין כתום לאדום". עוד אמר איתם כי היה מעוניין שראש הממשלה והשרים לביטחון וביטחון פנים היו משתתפים היום בטקס אלא "שעם הממשלה הזו אי אפשר להידבר ולכן אנחנונתחום את הקווים גם אם הממשלה דורסת אותם".

ח"כ אריה אלדד שקרא בעבר למרי אזרחי אמר כי "אסור להתבלבל. גם אם המאבק יהה נחוש אסור שיהיה אלים".

ח"כ אהוד יתום, מן הבולטים שבחברי הליכוד המתנגדים להתנתקות הבטיח להתייצב בשורה אחת עם חיילים "כדי ללמד אותם שאפשר לספוג קללה או יריקה ולהבליג".

האמנה תחולק הערב בין משתתפי צעדת ההתחברות.



