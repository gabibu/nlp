

ילדה בת 14 החשודה במעורבות בחסימת צירים תועמד לדין בשל התחצפות לשוטרת, ותשהה בגין העבירה במעצר עד תום ההליכים.

כך החליטה אתמול השופטת פרוקצ'ה בתום דיון בהצעה לחלופות מעצר עבור הילדה. השופטת כתבה בהחלטתה כי מאחורי מעשיה של הילדה עומדת "תנועת המרי המונעת על ידי מבוגרים, אשר אינם חוסכים מילדיהם מעורבות במהלכים הפוגעים בחוק".

כתבתנו רותי אברהם מוסרת כי הילדה השתתפה עפ"י החשד בחסימת צומת וסירבה ביחד עם חברותיה לרדת מהכביש. חברותיה נעצרו בידי שוטרות והילדה שניסתה למנוע את מעצר חברותיה, נתבקשה לעזוב את המקום. היא סירבה ואמרה לשוטרת כי 'היא לא הולכת לאף מקום, וזו ארץ ישראל וזכותה להיות על כל שעל אדמה'.

"השוטרת דרשה פעם נוספת מהנערה לעזוב את המקום, אך היא סירבה והמשיכה ללכת לכיוון הניידת. השוטרת הודיעה שוב למשיבה כי אם לא תעזוב היא תיאלץ לעוצרה, והנערה ענתה 'שהיא לא הולכת לשום מקום'. בשלב זה הודיעה השוטרת לנערה על עיכובה וביקשה שתזדהה. הנערה סירבה להזדהות והעליבה את השוטרת בכך שאמרה לה: 'תסתמי את הפה שלך ותעצרי אותי'".

בשל כך הואשמה הילדה ב"התפרעות, הפרת הוראה חוקית, בהכשלת שוטר במילוי תפקידו ובהעלבת עובד ציבור. בגין העבירות. .. נתבקש מעצרה עד תום ההליכים של הנערה".

בדיון בערעור על מעצרה עד תום ההליכים הציע בא כוחה של הילדה עו"ד מוטי לוי כי הילדה תשהה אצל אביה או אמה החיים בנפרד, במקום במעצר, אך השופטת פרוקצ'ה פסלה את החלופות המוצעות. אביה של הילדה המתגורר בישוב ביו"ש נפסל כי "לא עמד במשימה שהוטלה עליו" למנוע ממנה לצאת לפעילות למרות שנאסר עליה, ואילו האם נפסלה לתפקיד בשל היותה תושבת גוש קטיף הנתון לטענת השופטת "לתסיסה ולמתח חברתי הקשה הקשור בהתנתקות". על חלופת המעצר להיות "באזור רחוק ממוקד המתח החברתי הקיים, שבו תוכל הנערה לשהות עד סיום משפטה, או עד שיחזרו השקט והרגיעה לאזור. אם לא תימצא חלופה נאותה תשאר הנערה במעצר עד סיום משפטה", קבעה השופטת.

עוד כתבה השופטת בהחלטתה: "המשיבה היא נערה צעירה בשנים אשר עד לתקופה אחרונה לא היתה לה כל מעורבות עם החוק. התקלותה עם החוק היא פרי אירועי התקופה. היא נסחפה עם חברותיה למאבק האידיאולוגי המתנהל כיום סביב מדיניות ההתנתקות המשלב בתוכו למרבית הצער גם נערים ונערות צעירים שאינם בשלים לכך. המאבק חורג לא אחת מגבולות חופש הביטוי והפגנה המותרים במסגרת החוק. הוא גולש למעשי הפרה חמורים שלה חוק המבקשים למנוע בדרך אלימה מהלכים של יישום מדיניות ממשלה שנתגבשה כחלק מההליך הדמוקרטי במדינה... כל אלו הונעו על רקע תנועת המרי המונעת על ידי מבוגרים, אשר אינם חוסכים מילדיהם מעורבות במהלכים הפוגעים בחוק, מסכנים את גורלם וטובתם, ואינם מגוננים עליהם לבל יקחו חלק במאבק רעיוני שהם אינם כשירים על שום גילם הצעיר להבין את משמעויותיו ואת תוצאותיו".
