

בד בבד עם ההכנות לפתיחת צעדת ההתחברות נמשכים מאמצי חברי הכנסת של הימין להשגת תומכים לחוק דחיית ההתנתקות. לדברי אחד מיוזמי ההצבעה: תמונות קשות מהצעדה עשויות להוביל ח"כים להתנגד לדחייה.

כזכור, ההצבעה על החוק אמורה להערך ביום ד', עם הסיום המתוכנן של המצעד. כתבנו בכנסת אריאל כהנא מצטט גורמים המעורבים בגיבוש הרוב למען החוק שאומרים כי כרגע קשה להעריך את תוצאות ההצבעה והדבר תלוי בעיקר בתמונות שיגיעו בימים הקרובים מן הצעדה.

לדברי אחד ממקדמי החוק "אם יהיו תמונות של אלימות ושל התנגשויות כמו שראינו בימים האחרונים מכיסופים אפילו אנשים שעד היום הפגינו התנגדות עקבית לחוק עושיים שלא לתמוך בו. מצד שני, אם הצעדה תהיה שקטה עשויים גם כאלה שעד היום תמכו בתכנית לשנות את עמדתם והצביע בעד דחייתה".

כאן המקום להזכיר את חששה של מועצת יש"ע מפני פעילות של פרובוקטורים במסגת העצרת והצעדה שבעקבותיה. כזכור הבוקר דיווח כתבנו חגי הוברמן על מידע שהגיע למועצת יש"ע ומלמד על צעירים, שאיש אינו יודע מי מפעיל אותם, המתכננים לפרוץ את גדרות המערכת המקיפות את רצועת עזה, ולפרוץ את תוך שטח הרצועה בדרך לגוש-קטיף. הצעירים הללו ניסו לגייס לאחרונה בני נוער מישיבות מסויימות, כמו "ישיבת מרכז לצעירים", או הישיבה התיכונית בקרית-ארבע.

כתבנו בכנסת מבהיר ומדווח כי נכון לעכשיו, התומכים המובטחים בחוק הם חברי המפד"ל, האיחוד הלאומי, ש"ס והמורדים, המונים יחדיו כ36 ח"כים. צפוי כי אחדים מחברי הליכוד, כגון רבלין וסער, יצטרפו אליהם. מעבר לכך, שורר סימן שאלה על אופן התנהגותם של השרים נתניהו, נווה וכ"ץ.

