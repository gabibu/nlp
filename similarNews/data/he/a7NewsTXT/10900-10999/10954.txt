

על הבריטים להתכונן לאבדות בנפש במאבק בטרור, אמר ביום ראשון השר הבריטי לענייני צפון-אירלנד ג'ון רייד.

לשאלת כתב רשת בי.בי.סי. האם צפויות אבדות בנפש בפעולות הצפויות בעקבות הפיגועים בארה"ב, השיב רייד: "אני סבור שאנו צריכים להתכונן לכך".

"עלינו להתמודד עם העובדה שנעמוד בסכנה, משום שאנו בעלי הברית הקרובים ביותר של ארה"ב, והדבר עשוי לדרוש מאתנו קורבנות, לא רק כאן אצלנו, עם הסכנות הצפויות או עם המטרד עקב הגברת אמצעי האבטחה", אמר עוד השר.

"בעת שאנו מתכוונים לתקוף את הטרור, ברור שנשקפת סכנה לחיי-אדם אך לנהוג אחרת היה מתפרש כאילו אנו בורחים מהקשיים ולמעשה, נכנעים לטרור", הוסיף.

"אינני חושב שאנו יכולים לנהוג כך", הטעים.

השר הדגיש, כי ממשלת בריטניה תנהל את מסעה נגד הטרור תוך כיבוד החוק הבינלאומי, ותדרוש החלטות מהאו"ם, אם יידרש הדבר.

כמו-כן שלל רייד כל אפשרות של שימוש בנשק גרעיני בסכסוך. "אני לא חושב שמישהו חולם על נשק גרעיני בהקשר הזה", ציין.


