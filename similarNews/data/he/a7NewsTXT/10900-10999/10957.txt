

נמשכות התגובות החריפות בליכוד ובמפלגות הימין על הצהרת אריאל שרון ולפיה הממשלה מציעה לפלשתינים להקים מדינה. חבר הכנסת צבי הנדל מהאיחוד הלאומי - ישראל ביתנו אומר כי הוא יפעל לפרישת מפלגתו מן הקואליציה אם ראש הממשלה ושר החוץ ימשיכו במדיניות הנוכחית כלפי הרשות הפלשתינית.

ביומן ערוץ 7 אמר הנדל כי מתן היתר מצד ראש הממשלה לשר החוץ להיפגש עם ערפאת יסייע ראש אש"פ להציג את עצמו בעולם כלוחם חופש ולא כטרוריסט. שר הבריאות ניסים דהן אומר כי ש"ס אינה מתנגדת להקמת מדינה הפלשתינית. חבר הכנסת שאול יהלום אומר כי שרון נופל לפח אליו נפל שמעון פרס. שרי הליכוד עוזי לנדאו ודני נווה תוקפים את ההכרזה. השר צחי הנגבי אומר על הכרזת שרון כי היא מנוגדת למצע הליכוד ולדעת הרוב המכריע של מצביעי הליכוד.
