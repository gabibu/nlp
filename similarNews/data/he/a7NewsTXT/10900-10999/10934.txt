

הבולשת הפדרלית, האף.בי.איי. קרקעה אתמול את מטוסי הריסוס ברחבי ארה"ב, וקראה לעקוב אחר כל פעילות חשודה הכרוכה בשימוש בחומרים כימיים מסוכנים, המשמשים לריסוס גידולים חקלאיים מן האוויר.

עם זאת, הבולשת הפדראלית לא קשרה קשר ישיר בין הפיגועים בניו-יורק ובוושינגטון לבין ההחלטה לקרקע את המטוסים, באיגרת שפורסמה באתר האינטרנט של האגודה הלאומית לתעופה חקלאית.

בעדכון שפרסמה רשות התעופה הפדראלית באתר, שכתובתו: http://www.agaviation.org, נאמר כי האיסור על פעולות הריסוס הוטל מסיבות של בטחון לאומי, והוא תקף בכל מדינות ארה"ב, להוציא אלסקה והוואי.

השבועון "טיים" דיווח בשבת, כי חוקרים גילו מדריך לריסוס גידולים חקלאיים, בחיפושם אחר האחראים לפיגועים בניו-יורק ובוושינגטון, ובשל כך התעורר החשד כי מטוסי ריסוס ישמשו להתקפות בנשק כימי או ביולוגי.

ממשרדי הבולשת הפדראלית בוושינגטון נמסר, כי טרם ראו את הדו"ח ושאין להם מה לומר בנושא.



