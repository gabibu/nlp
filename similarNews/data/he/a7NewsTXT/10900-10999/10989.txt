

מנכ"ל משרד החוץ אבי גיל זימן אליו בערב את שגריר בריטניה בישראל, והביע בפניו דאגה מהתבטאותו של שר החוץ הבריטי ג'ק סטראו בעניין הטרור.

גיל אמר, כי ההתבטאות יכולה להתפרש כהטלת האשמה וכהבנה לטרור המופנה כנגד אזרחי ישראל. לדבריו, גישה זו עלולה להביא להגברת הטרור ולא להדברתו, על אחת כמה וכמה שהדברים יתפרסמו באיראן, מדינה התומכת בטרור שמדיניותה הרשמית קוראת לחיסול מדינת ישראל והמסייעת באופן פעיל לגורמי טרור.

עוד יצויין כי שר החוץ סטראו יגיע מחר לביקור ראשון בישראל במסגרת סיור באיזור. הביקור נועד לסייע בהקמת קואליציה עולמית למאבק בטרור. סטראו ייפגש במהלך ביקורו הקצר עם נשיא המדינה משה קצב, ראש הממשלה אריאל שרון ושר החוץ שמעון פרס.
