

בערב דווח בכלי התקשורת כי שר החוץ קולין פאוול התקשר לרה"מ שרון ולחץ עליו בדבר פגישתם של פרס וערפאת.

ח"כ הנדל הגיב כי "האדם היחיד בממשל בוש שלוחץ לקיים את הפגישה בין פרס לערפאת הוא שר החוץ קולין פאוול. אין שום לחץ אמריקני לפגישה".

ח"כ צבי הנדל הוסיף "כי לא היתה מעולם בקונגרס ובתקשורת האמריקנית אהדה כל כך גדולה למדינת ישראל כמו שיש היום. מי שאומר שיש לחץ אמריקני - משקר. הפגישה תגרום לנזק אדיר וממילא פרס מזיק בכך שלא נותן אפשרות לפרק את הרשות הפלשתינית ואת כלי ההסתה שלהם. כולנו יודעים שהרוב המוחץ נגד פרס. גם בתוך הישיבה של העבודה היום ירדו עליו."

יצויין כי בסקרים רבים שנערכו לאחרונה נראה שיש בצבור הישראלי רוב מוחץ נגד הפגישה ביניהם. בערוץ 2 הביאו בחדשות אתמול כי בסקר שהם ערכו, 85% מתנגדים לפגישה. באתר האינטרנט של msn.co.il - קרוב ל-7000 אנשים הצביעו והתוצאה היא 76.7% נגד הפגישה.

