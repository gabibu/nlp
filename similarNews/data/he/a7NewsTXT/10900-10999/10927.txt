

השבוע מלאה שנה לנטישת קבר יוסף בשכם ולהפקרתו בידי הערבים. כזכור, זמן קצר לפני כן נורה במתחם הקבר לוחם מג"ב מדחת יוסוף, וצה"ל נמנע מלבצע פעולת חילוץ כדי להציל אותו. יוסוף דימם למוות. תלמידי ישיבת "עוד יוסף חי" לומדים כיום ביצהר, ובשלוחה קטנה בפאתי העיר שכם, בכניסה למחנה חורון. שם השלוחה   "תועה בשדה".

"הישיבה אמנם בגלות, אך היא חיה ופורחת", סיפר לערוץ 7 יהודה ליבמן, מנהל ישיבת 'עוד יוסף חי'. "למעשה, מאז שהישיבה הועברה מקבר יוסף ליצהר השתפר מצבה. בשכם היינו 18 שנים. שאבנו כוח מהמקום. כיום, מדי יום שישי אנו עולים להר גריזים לתפילת מנחה, במקום הנקרא 'מצפה יוסף', ומתפללים שם בקהל רב. ממקום זה אפשר לראות בבירור את מתחם הקבר בשכם. בימים הראשונים ראינו את השחור של השריפה, ואת הכיפה הירוקה. אחר כך, לאחר לחץ בינלאומי, שופץ המקום, והערבים חזרו וצבעו את הכיפה בלבן".

על פי המסורת המוסלמית, מציין ליבמן, יוסף הצדיק קבור בחברון, ולכן אין למוסלמים כל תביעה מוסלמית על המקום. לדבריו, כיום היחידים הנכנסים מדי פעם למקום הם השומרונים. "דרכם אנו מתעדכנים בקשר למצב במקום. הם סיפרו כי האתר נעול, כי יש בו שמירה, וכי בדרך כלל אין כניסה של מוסלמים למקום. אנו מרגישים אובדן, כאב והשפלה".

ובאותו עניין: קצין מג"ב שי שילר נפצע אשתקד קשות במהלך פינוי קבר יוסף. הוא הספיק לחלץ מהמתחם הנטוש את כסא אליהו שהיה מוצב בתוך ציון הקבר. ביציאה מהמקום נורתה על המשאית אש, ושילר נפצע פצעים אנושים בראשו. לאחר שהחלים מפציעתו יצר קשר עם תלמידי ישיבת קבר יוסף, שהכסא הועבר לרשותם, ואמר כי הוא מאמין שחייו ניצלו בזכות הצלת הכסא. לפני ימים אחדים הזמין שילר את תלמידי הישיבה לטקס ברית המילה של בנו בכורו בנהרייה. התלמידים ורבניהם באו לטקס הברית, ועמם אותו כסא אליהו ממתחם קבר יוסף. שמו של התינוק בישראל: נריה יוסף.

