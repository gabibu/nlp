

אליזבת מלכת בריטניה תרמה סכום בלתי ידוע לטובת קורבנות התקפות הטרור באמריקה, כך דיווח העיתון סנדיי טלגרף.

העיתון הלונדוני ציטט עוזרים בארמון בקינגהם שתארו את התרומה כ"יוזמה אישית" של המלכה, שהיתה מאד נרגשת בטכס הזכרון שנערך בקתדרלת סנט פול, ארבעה ימים אחרי הפיגועים.

הנסיך פיליפ הרים כנראה גם הוא תרומה לקורבנות, ואחרים מבני משפחת המלוכה אמורים ללכת בעקבותיו.

המלכה, שהיא ידידה של ויליאם פאריש השגריר האמריקני, עמדה בראש מביעי הצער בבריטניה. יומיים אחרי הפיגוע, היא הורתה למשמר הארמון לנגן את ההמנון האמריקני בטכס חילופי המשמר.

בקתדרלת סנט פול, היא הובילה את המתאבלים בשירת ההמנון האמריקני. הנסיך פיליפ ופאריש, שאימן 3 סוסים של המלכה בחוותו בטכסס, קראו את פרקי התפילה.

בתפילה למען הקורבנות שנערכה ביום חמישי בכנסיית סנט תומאס בניו יורק, קרא שגריר בריטניה בוושינגטון סר כריסטופר מייר מסר מהמלכה.

עוזרי המלכה לא גילו לאיזה גוף היא תרמה, אבל העיתון מסר שהתרומה יועדה לקרן של אסון מרכז הסחר העולמי, שבסיסה בבריטניה.


