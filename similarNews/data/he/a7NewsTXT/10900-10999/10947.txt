

בחודש אוגוסט 2001 נרשמו ע"י משטרת ישראל 1,391 תאונות דרכים עם נפגעים, לא כולל תאונות שאירעו ביהודה ושומרון. מבין התאונות, 45 הן קטלניות ו-148 תאונות עם פצועים קשה. בתאונות אלו נפגעו 2,703 איש, מהם 49 הרוגים ו-160 פצועים קשה. על כך מסרה הלשכה המרכזית לסטטיסטיקה, על סמך נתונים ארעיים שנתקבלו ממשטרת ישראל וסוכמו בלשכה.

בבדיקת נתוני המגמה נמצא, כי בשנת 2001 נרשמת עלייה קלה במגמה של מספר התאונות בקצב של 0.3% לחודש, וזאת לאחר שבמהלך שנת 200 נרשמה ירידה במגמת התאונות, בקצב של כ-3.0% בממוצע לחודש. במגמה של מספר הנפגעים נרשמה במהלך שנת 2000 ירידה בקצב של 2.6% בממוצע לחודש. לאחר עלייה קלה בתחילת שנת 2001, מסתמנת ירידה קלה.

יוזכר, כי המגמה מחושבת על בסיס נתונים מנוכי עונתיות, תוך התחשבות במספר ימי החגים וימי הפעילות.

בסיכום שמונת החודשים הראשונים של שנת 2001 מתברר, כי אירעו בהם 11,992 תאונות, בהן היו 24,579 נפגעים מהם 330 הרוגים. זאת, לעומת 14,746 תאונות ו-306 הרוגים בתקופה המקבילה אשתקד. יצוין, כי הנתונים בהודעה זו לשנת 2001 הם ארעיים, בעוד שהנתונים לשנת 2000 - סופיים.

בנוסף, נרשמו בחודש אוגוסט ביהודה ושומרון 32 תאונות, בהן נהרגו 2 איש ונפצעו 58. נתוני שמונת החודשים הראשונים של שנת 2001 ביהודה ושומרון מסתכמים ל-324 תאונות, בהן נהרגו 14 איש ונפצעו 737.
