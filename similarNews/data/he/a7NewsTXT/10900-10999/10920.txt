

ארה"ב הזהירה את בעלי בריתה כי לאחר הפיגועים הקטלניים בניו יורק ובוושינגטון תיתכן אפשרות שיתרחש סבב שני של מתקפות טרור לקראת סוף השבוע, כך דיווחה סוכנות הידיעות ג'יג'י, שציטטה מקורות ממשלתיים ביפן. "הפיגועים הבאים עלולים להיות בהיקף גדול מאלה שבארה"ב, כך עולה ממידע שוושינגטון סיפקה ליפן", דיווחה הסוכנות.

סוכנות הידיעות ציטטה את המקורות, שאמרו בשבת כי אמצעי הטרור יהיו אכזריים יותר מאלה שב-11 בספטמבר. שגרירות ארה"ב בטוקיו לא יכלה לאשר את הידיעה, והיא ציינה כי לא ידוע לה על כל מידע חדש בנוגע לאפשרות של מתקפת טרור נוספת. ואשינטגון חושדת כי קבוצה הקשורה לאוסאמה בין לאדן תכננה במשך שנים פיגועים בנשק ביולוגי וכימי, כגון גז העצבים סארין.

בידי ארה"ב מידע ולפיו הקבוצה רכשה כבר מטוסים קלים במטרה לפזר מן האוויר חיידקים הגורמים לאבעבועות שחורות ולאנטרקס. (מחלה מגפתית) "המטרות של הפיגועים האפשריים אינן ידועות, אך בין האפשרויות מדינות החברות בנאט"ו וכן פקיסטן".

ובתוך כך נודע כי נשיא ארה"ב לשעבר ביל קלינטון אישר בזמנו תוכנית למעצרו ולחיסולו של אוסאמה בין לאדן, ואף יצר קשר עם תנועה באפגניסטן, שהייתה אמורה לעשות זאת. כך דיווח ערוץ הטלוויזיה סי.אן.אן. אתמול. "אימנו גם אנשי קומנדו לפעולות יבשה, אולם לא היה לנו מידע מודיעיני מספיק כדי ליישמן", אמר קלינטון.

