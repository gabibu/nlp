

מתיחות בין שמאל לימין בממשלה בעקבות החלטת ראש הממשלה אתמול שלא לאפשר לשר החוץ להיפגש עם יאסר ערפאת. ההחלטה באה בעקבות לחץ כבד שהפעילו שרי ש"ס והימין על ראש הממשלה שלא לאפשר את הפגישה. השר ישי הבהיר לשרון כי הוא מתנגד לחלוטין לפגישה זו. השרים זאבי וליברמן מסיעת "האיחוד הלאומי ישראל ביתנו" העבירו לראש הממשלה מסר לפני ישיבת הממשלה, ולפיו אם פרס ייפגש עם ערפאת הסיעה תעזוב את הממשלה.

חברי ליכוד רבים מתנגדים לפגישה, וכן השרים שלום, לבנת, לנדאו ונווה. מר שרון עצמו אמר בפתח ישיבת הממשלה כי אי אפשר להיפגש בעת שנמשכת אש המרגמות, ולאחר שהרשות הפלשתינית שחררה את המחבל שרצח ביום חמישי את תושבת נוקדים שרית עמרני.

ח"כ משה גפני מ"יהדות התורה" קבל על כך שפרס נפגש עם בכירים ברשות ביום השבת. ראש הממשלה לשעבר בנימין נתניהו אומר כי פגישה בין פרס לערפאת היא בגדר שערוריה, וכי היא כמעשה חלם. נתניהו ציין כי ערפאת היה האיש שהמציא, בשנות השבעים, את חטיפת המטוסים כאמצעי טרור.
במחאה על כך שפגישתו עם ערפאת בוטלה לא השתתף שר החוץ בישיבת הממשלה אתמול. בישיבה של שרי מפלגת העבודה לאחר מכן ביקש פרס לצאת לחופשה.

לאחר הישיבה הודיעו שרי מפלגת העבודה כי ביום שני הם ייפגשו עם רה"מ שרון וידרשו ממנו לאפשר לשר החוץ להיפגש עם ערפאת. אף על פי ששרי מפלגת העבודה התייצבו בחזית אחידה למען שמעון פרס, הרי מאז הפיגוע בארה"ב אחדים מהם התבטאו בשבוע האחרון נגד פגישה עם ערפאת. הם דוחים את איומיו המרומזים של שר החוץ לעזוב את הממשלה. יו"ר הסיעה אפי הושעיה הציע לכנס את סיעת מפלגת העבודה ביום שלישי, ואולם שרים אחדים בעבודה מתנגדים לכך מחשש שחלק מחברי סיעתם - ובראשם חיים רמון, אופיר פינס, שלמה בן עמי, ויעל דיין - ילחצו לעזוב את הממשלה.

