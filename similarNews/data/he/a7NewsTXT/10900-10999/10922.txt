

לשכת ראש הממשלה הבהירה כי למרות החלטתו של ראש הממשלה שלא לאפשר לפי שעה לשר החוץ שמעון פרס להיפגש עם ערפאת, אין שינוי בהנחיות שנתן שרון למערכת הביטחון, ולפיהן ישראל תימנע מפעולות יזומות. אם ישרור שקט מוחלט במשך 48 שעות, קבע שרון, ייפגש פרס עם ערפאת.

הרמטכ"ל שאול מופז אומר כי אי אפשר להבחין בהפסקה של הטרור ושל האש מצד הפלשתינים, אף כי יש ירידה מסוימת במספר הפיגועים בימים האחרונים. מופז אישר כי בהתאם להוראת הדרג המדיני הופסקו הפעולות היזומות של צה"ל בשטחי A, כולל הסיכולים הממוקדים. רב אלוף מופז שוחח עם כתבים בתום ישיבת ועדת החוץ והביטחון של הכנסת. "אירועי 11 בספטמבר בארה"ב יצרו מציאות עולמית חדשה ביחס אל הטרור", אמר הרמטכ"ל והוסיף כי מאז הפיגועים בארה"ב מתחזקת במדינות העולם ההכרה כי יש להוקיע את הטרור.

