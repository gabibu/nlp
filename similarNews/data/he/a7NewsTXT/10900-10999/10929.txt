

נשיא רוסיה ולדימיר פוטין שיגר לרב הראשי ברוסיה ברל לזר איגרת ברכה אל יהודי רוסיה, לרגל ראש השנה. "הנני מברך מקרב לב את יהודי רוסיה לרגל חג ראש השנה", נאמר באיגרת.
"השנה היוצאת הייתה פורייה בעבורכם: הוקמו מחדש בתי הכנסת, ונפתחו בתי ספר ומרכזים קהילתיים חדשים. אך חשובה עוד יותר מכך התפתחותם הרוחנית של בני האדם. יהודים רבים רכשו את העושר הייחודי של תרבותם ושל דתם. גם כיום אנו נתקלים בגילויים של אנטישמיות ולא יכולה להיות לכך כל הצדקה. גם להבא תמשיך המדינה להעניק את כל הסיוע המקיף לפיתוחם של ארגוני ציבור ודת יהודיים. אני משוכנע כי עתידה של מדינתנו הוא בשכנות טובה בין כל העמים המאכלסים אותה, ובכיבוד הדדי של בני האמונות השונות. אני מאחל לכם בריאות, הישגים והצלחה. שנה טובה."

