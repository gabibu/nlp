

ראשי מועצת יש"ע, ונשים מתנועת "נשים בירוק" הפגינו אתמול מול משרד ראש הממשלה במחאה על ההסכמה העקרונית של שרון לפגישה בין פרס לערפאת. השרים לימור לבנת, סילבן שלום ושמואל אביטל באו לפני ישיבת הממשלה אל המפגינים כדי להביע הזדהות עמם.

כביש תקוע נוקדים, שבו אירע ביום חמישי פיגוע רצחני, נפתח אתמול לתנועת ערבים, ובמחאה על כך הפגינו תושבים מתקוע סמוך ליישובם. יצוין כי הרשות הפלשתינית עצרה את הרוצח, אך שילחה אותו מיד לחופשי.

בקריית ארבע יושבת משפחת ברוך שבעה על בתה שרית עמרני, שנרצחה ביום חמישי בדרך לביתה בתקוע. בני משפחות ברוך ועמרני הם תושבים ותיקים בקרית ארבע. הזוג הצעיר, דור שני של מתנחלים, התאהב בנוף המדברי של נוקדים, והחליט להשתקע שם. ליאור ברוך, אחיה הצעיר של שרית, סיפר לערוץ 7 כי אחותו הייתה אישה שקטה, חייכנית, עדינה וטובת לב.

