

מחדלים של האפ בי איי קדמו לפיגועים בארה"ב. כך חושף היום העיתון וושינגטון פוסט.

היעדר תיאום ושיתוף פעולה בין ה-FBI ל-CIA, מחסור בסוכנים דוברי ערבית, מתרגמים וסוכנים מנוסים ובעלי מיומנויות ויכולות ניתוח והערכות מצב, ציוד טכנולוגי מיושן וחוסר יכולת לעיבוד כמויות המידע העצומות, הם בין הכשלים החמורים בעבודת ה-FBI.

בעיתון נחשף בין היתר כי החששות נעורו זמן רב לפני ה-11 בספטמבר. בשנתיים האחרונות העבירו סוכני ה-CIA ל-FBI את שמותיהם של כמאה אנשים החשודים בהיותם מקורבים לאוסאמה בן לאדן או לאחד מארגוניו, ואשר חיו בארה"ב. במברק מה-23 באוגוסט (18 יום לפני הפיגוע) הוזכרו שמותיהם של שניים מהחשודים, חאליד אל מידהאר ונאווק אל חאזמי (שלקחו חלק בחטיפות המטוסים). סוכני ה-FBI חיפשו אחר השניים אך לא הצליחו לאתרם לפני שעלו למטוס שהתרסק במתחם הפנטגון.
