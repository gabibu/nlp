

חופי בת ים נסגרו היום בבוקר לרחצה, בשל זיהומם במי ביוב.

משרד הבריאות ביקש להזהיר את הציבור שלא להתרחץ בחופי בת ים עד שתתוקן התקלה.

המפקח הארצי לבריאות הסביבה במשרד הבריאות, זאב פיש, אמר כי משרדו מקיים קשר הדוק עם עיריות השוכנות לחופי הארץ וכאשר שמע בבוקר על זרימת הביוב למימי החוף, דרש ממשרד הפנים להורות על סגירת החוף. פיש הוסיף ואמר, כי משרדו עורך בעונת הרחצה בדיקות שגרתיות אחת לשבוע, בהן נדגמת איכות המים. לדבריו, לאחר תיקון התקלה, ידגום משרדו את המים ועד שתמצא הוכחה שהמים אינם מזוהמים, לא יורה על פתיחת החוף מחדש. עוד אמר, כי נבדקת האפשרות שגם חופים קרובים לחופי בת-ים הזדהמו.
