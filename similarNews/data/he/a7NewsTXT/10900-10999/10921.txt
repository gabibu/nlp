

בעקבות הפיגוע במגדלים התאומים ובפנטגון נבדקים כעת מחדש הנהלים לפתיחת שמי ישראל למטוסים אזרחיים. תחקיר שעשה כתבנו קובי סלע, ואשר הובא לידיעת הרשויות המתאימות, הביא להעלאת הנושא בישיבת ועדת החוץ והביטחון של הכנסת. הרמטכ"ל אמר שם כי כעת נבדקות דרכים לפתרון הבעיה. בעקבות ממצאי התחקיר עסק בנושא גם מינהל התעופה האזרחית.

העיתון "אל חייאת אל-ג'דידה" מדווח כי ארגונים אמריקנים רשמיים וממשלתיים הודיעו לעשרות אזרחים פלשתינים אשר קיבלו אישורי כניסה לארה"ב כי האישורים הללו מוקפאים עד להודעה חדשה. במקביל הקפיא האו"ם אישורים כאלה, אשר נתן למתמחים פלשתינים בכל התחומים, שהיו אמורים לצאת לניו יורק בסוף חודש זה כדי להשתתף בהשתלמויות במסגרת התכניות של האו"ם ביש"ע.
כדי למנוע פגיעות באזרחים מתכוונת פקיסטן לנסות למתן כל פעילות אמריקנית נגד אפגניסטן, כך אמר מזכירו של השליט הצבאי פרבז מושאראף, טאריק עזיז. עוד אמר עזיז, כי משלחת אמריקנית תבוא בקרוב לפקיסטן כדי לדון בתוכניות האמריקניות, ובסיוע שפקיסטן תוכל לתת לארה"ב בתוך גבולותיה.

דובר מטעם מיליציית הטליבאן, השולטת בקאבול, שב וחזר אתמול על סירובה של המיליציה להסגיר את אוסאמה בין לאדן לארה"ב, והזהיר מפני "השלכות חמורות כתוצאה ממתקפה על אפגניסטן". ובאשר למעמד ה"אורח" שממנו נהנה בין לאדן באפגניסטן מאז הגיעו לפני חמש שנים אמר הדובר: "לא נוכל למצוא פשרה בעניין דת האיסלם", אמר הדובר. הוא הזהיר את המדינות השכנות לאפגניסטן מפני "השלכות חמורות" אם אלה ישתפו פעולה עם ארה"ב בתקיפות האוויריות על אפגניסטן. "האומה האפגנית לא תשכח לעולם שלב חשוב זה בתולדותיה".

צבא ירדן פתח באחרונה בתמרונים משותפים עם יחידות של צבא ארה"ב ובריטניה, כך דיווחה אתמול סוכנות הידיעות הרשמית "פטרה". הסוכנות הזכירה גם כי במחצית הראשונה של 2001 ערך צבא ירדן תמרונים צבאיים משותפים עם צבאות של מדינות ידידות, וביניהן צרפת ואיטליה.

