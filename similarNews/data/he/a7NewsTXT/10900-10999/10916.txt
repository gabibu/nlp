

סלעית שטרית הי"ד , עובדת סוציאלית בת 28, נרצחה בפיגוע ירי בעת שנסעה היום עם בעלה בשעות הבוקר בכביש הבקעה (מס. 90).

ברק וסלעית שטרית נסעו בכביש הבקעה לכיוון דרום. מעט לפני השעה 6.30 בבוקר, באיזור צומת ברדלה, בין הישוב מחולה לשדה תרומות, נפתחה לעבר מכוניתם אש ממכונית עוקפת, סלעית נפצעה מהירי פצעים אנושים בראשה.

מנשה פרג', פרמדיק של מד"א, סיפר , כי הגיע דקות ספורות לאחר האירוע בניידת טיפול נמרץ. "ראיתי רכב מסוג סיטרואין ברלנגו. האשה שנפגעה היתה שרועה על הכביש מחוץ לרכב. הבעל הוציא אותה מהרכב וניסה לבצע בה פעולות החייאה עד הגעת הצוותים הרפואיים", אמר.

לדבריו, במקום היו מספר צוותים רפואיים, שכללו רופאה, תושבת מחולה. פעולות ההחייאה נמשכו כשלושת רבעי השעה , ומאמצי הצוותים הרפואיים להחיותה עלו בתוהו ושם נקבע מותה.

הבעל, שעמד סמוך והיה שרוי בהלם, כשאנשים בסביבתו מנסים להרגיעו. הוא ביקש להתייחד עם רעייתו המתה כמה דקות לבד.

כוחות צבא ומשטרה שהגיעו למקום מצאו תרמילים רבים פזורים בשטח. הרכב של בני הזוג ספג מעל 15 פגיעות. בשלב זה לא ידוע בכמה מחבלים מדובר.

צה"ל הקים מחסומים באיזור ופתח בסריקות אחר המחבלים, שכנראה נמלטו לשטחי הרשות הפלשתינית.

למקום הובאה מעבדה ניידת. כביש הבקעה נסגר לתנועת כלי רכב.

סלעית שטרית ז"ל תובא למנוחת עולמים בקיבוץ שדה אליהו, בו היא התגוררה, היום בשעה 3 אחה"צ.


