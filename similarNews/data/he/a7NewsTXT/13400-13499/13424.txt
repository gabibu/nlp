

שושנה בן-ישי, נערה בת 16 מבית"ר עלית, ומנשה מני רגב, בן 14 מירושלים, נרצחו, ו-49 נפצעו אתמול אחה"צ בפיגוע ירי של מחבל מארגון הג'יהאד האיסלאמי בצומת הגבעה הצרפתית בירושלים.
המחבל נורה ונהרג מיד אח"כ מירי שוטר ושוטרת מג"ב, חייל מילואים ואזרח, שהיו במקום בעת האירוע.

דקות אחדות לפני השעה 4 אחה"צ עמד מחבל על המדרכה בצומת, ופתח באש לעבר אוטובוס בקו 25, שהגיע מכיוון נווה יעקב. צומת הגבעה הצרפתית נמצאת על קו התפר, בסוף כביש מספר 1 המפריד בין מזרח העיר ומערבה. באיזור כבר היו בעבר מספר אירועי ירי נגד כלי רכב ישראלים.

יצויין כי לפני שלושה שבועות נלכדו בצפון העיר מחבלים לפני שהצליחו להוציא לפועל פיגוע באזור. לפני כשבועיים נעצרה חוליית מחבלים בכפר עיסאוויה, שהתכוונה לבצע בצפון-מזרח ירושלים פיגוע ירי נוסף.

על פי חקירה ראשונית של המשטרה היה המחבל חמוש ברובה M-16 מקוצר, שהוסתר בכליו עד שהגיע לצומת. המחבל הצליח ככל הנראה לירות מחסנית שלמה עד שחיסלו אותו.

מיד אחרי הירי הגיעו למקום הפיגוע כוחות משטרה, מג"ב ומגן דוד אדום. בתחילה התנהל מרדף אחרי מחבל או שניים, שלפי טענות עדי ראיה נמלטו אל הוואדי הסמוך, וביקשו לברוח לשועפת, כביכול.
מצפייה בקלטת וידאו שהוקלטה במקום ע"י מצלמת המשטרה המוצבת בצומת דרך קבע התברר מאוחר יותר כי את הפיגוע ביצע מחבל אחד בלבד: חאתם שוויקי, בן 24 מחברון, המחזיק בתעודת זהות של הרשות הפלשתינית. בכליו של המחבל נמצא פתק המעיד על השתייכותו הארגונית.
מאוחר יותר הודיע מפקד משטרת מחוז ירושלים ניצב מיקי לוי כי הג'יהאד האיסלאמי קיבל עליו את האחריות לפיגוע.

גם ארגון החמאס מיהר לקבל עליו את האחריות לפיגוע. לדברי הארגון, זו הייתה נקמה על חיסולו של ג'אמיל ג'דאללה, מבכירי הזרוע הצבאית של החמאס עז אדין אל-קאסם בשבוע שעבר ע"י צה"ל. בהודעה שפרסם החמאס שעות אחדות אחרי הפיגוע, ושנמסרה בתחנת הטלוויזיה בלוויין של אבו דאבי, נאמר כי חולית "סאריה אל-קודס" עומדת מאחורי הפיגוע. בקלטת מופיע שוויקי כשהוא אוחז בנשק ובקוראן.

בכרוז שהפיץ הג'יהאד האיסלאמי נמסר כי בכוונתו של הארגון להמשיך בפיגועים "עד לגירוש האויב הציוני מאדמת פלשתין".

את צומת הגבעה הצרפתית מאבטחים 24 שעות ביממה שוטרי משטרת ישראל ומשמר הגבול. כך גם היה בזמן הירי, אולם ככל הנראה השוטרים עמדו בצד אחד של הצומת, ואילו האוטובוס שנורה עמד בצד השני של הצומת, והסתיר את המחבל מעיניהם. כך אבד זמן יקר עד לחיסולו של המחבל בידי השוטר והשוטרת.

ניידות מגן דוד אדום פינו לבתי החולים 49 פצועים.

לבית החולים "הדסה" בעין כרם פונו 12 פצועים - שניים במצב קשה, והם הובהלו לחדר הניתוח, ועשרה פצועים קל עד בינוני.

לבית החולים "הדסה" בהר הצופים, הקרוב מאוד לצומת, הובהלו 15 פצועים במצב קל, ורובם עתידים להשתחרר בקרוב.

לבית החולים "שערי צדק" הגיעו 17 פצועים - שלושה במצב קשה, והיתר פצועים קל עד בינוני.

לבית החולים "ביקור חולים" הגיעו חמישה פצועי הלם - ארבע נערות ואישה אחת.

השוטרת אתי רחבי סיפרה כי עמדה בקצה הטרמפיאדה עם עמיתה אלה. לדבריה, בתחילה לא הצליחו השניים לזהות את המחבל מאחר שהאוטובוס שעליו ירה המחבל חצץ ביניהם לבין היורה,אולם מאוחר יותר הם רצו לאמצע הצומת, והתקרבו אליו, כפי שמתארת אתי: "אני מקידמת האוטובוס ואליעד מאחור, כדי לאגף את היורה. איגפנו את המחבל, ירינו לעברו והוא נפל", סיפרה.

במקום היו בשעת האירוע אזרחים רבים. צומת הגבעה הצרפתית הוא מהעמוסים ביותר בירושלים, והוא מחבר בין גבעת זאב, רמות אשכול, הגבעה הצרפתית והשכונות הערביות של צפון ירושלים.

מזל אמסלם, מורה בבית הספר ברנדט, שנסעה באוטובוס שאליו ירה המחבל, סיפרה: "ראיתי את המחבל מאחורי הדלת האחורית של האוטובוס. הוא היה בהיר, מתולתל, לבוש מכנסים חומים וחולצה משובצת. הוא כיוון לעברנו רובה ארוך. אני לא הבנתי איך הוא יכול לעשות את זה".

אמסלם, שעלתה על האוטובוס בקו 25 בשכונת נווה יעקב, כפי שהיא עושה בכל יום ב-15 השנים האחרונות, הוסיפה: "נפלו שברי זכוכיות, התכופפתי וקראתי לבנות באוטובוס להתכופף מהר. מיד הבנתי שמדובר במחבל. הבנות נשכבו על הרצפה, חלקן בכו, חלקן צעקו אמא'לה וחלקן קראו פרקי תהילים".

אמש הובאה למנוחות שושנה בן ישי בירושלים.

מנשה מני רגב הי"ד יובא למנוחות היום בשעה 12:00 בצהרים בבית העלמין בגבעת שאול.


