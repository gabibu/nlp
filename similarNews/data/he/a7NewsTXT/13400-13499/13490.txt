

בוועדת החוקה של הכנסת נדחתה אתמול הצעת החוק של המפד"ל ו"האיחוד הלאומי" להקים בית משפט לחוקה. עשרה חברי כנסת מסיעות העבודה, שינוי, מר"צ והסיעות הערביות הצביעו נגד הצעת החוק. שמונת נציגי יהדות התורה, ש"ס, הליכוד ו"ישראל בעלייה", תמכו בהצעות.

על פי ההצעה, יוקם בית משפט מיוחד לחוקה שהרכבו ישקף את מגוון הדעות בישראל. נשיא בית המשפט העליון השופט אהרון ברק מתנגד לחוק בטענה שיוביל לפוליטיזציה של בית המשפט. מציעי החוק טוענים מנגד כי בית המשפט העליון אינו משקף את מגוון הדעות בישראל. למרות החלטתה של ועדת החוקה אתמול אין מניעה שהצעת החוק תובא לדיון ולהצבעה במליאת הכנסת, וזאת אכן כוונתם של מגישי ההצעה. הם העריכו כי במליאה תזכה ההצעה לרוב.

