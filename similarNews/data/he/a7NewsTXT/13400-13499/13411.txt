

שר התיירות, הרב בני אילון, הגיע אמש להלויית הנרצחת בפיגוע , שושנה בן ישי הי"ד. בדברי הספדו לנערה שנרצחה אמר השר כי אביה יצחק ביקש שיזדעזעו אמות הספים וכי שגרת החיים לא תשוב אחר רצח בתו. "אסור שדם יהודי יהיה הפקר", אמר השר אלון, ציין את העובדה שהפיגוע התרחש במרכז ירושלים והדגיש את זכותו של העם היהודי לחיות בישראל.

השר אילון הבטיח לאב השכול בפני הקהל, כי יעביר הלאה את בקשתו. הוא אמר כי על ממשלת ישראל "מוטלת החובה לפקוח עיניים, לא לגמגם, להוביל למעשים" ולהשלימם.

"כל הקהל כאן וההורים מצפים למעשים. עלינו, כאן, מוטל לא לשכוח ולא לשקוט, עד שהביטחון בארץ יחזור", אמר השר וציין את הפיגועים הרבים שאירעו בשבוע החולף ואת האדישות של הציבור בארץ.

"לא נהיה אדישים", הבטיח השר אילון לקהל הנוכחים שגדש את בית ההלוויות שמגר בירושלים.


