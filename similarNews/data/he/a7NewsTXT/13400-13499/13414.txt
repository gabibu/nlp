

מפציצי B-52 של חיל האוויר האמריקני השליכו אתמול את מטען הפצצות הגדול ביותר על צפון-מזרח אפגניסטן מתחילת ההפצצות, שנכנסו לשבוע החמישי שלהם.

מצד שני, נמשכה ההתנגשות הקרקעית באזור מזאר אל-שריף, הבירה האסטרטגית של הצפון, בו איבדה האופוזיציה חלק מהשטח שהיא כבשה יום קודם לכן. אבל, היא הצליחה להקים מסלול נחיתה במרחק של כמה עשרות קילומטרים מקאבול, יתרון לא מבוטל לקראת הקרב העתידי על עיר הבירה.

בחזית הצבאית, מטוסי B-52 השליכו יותר מ-100 פצצות בתוך חמש שעות על עמדות הטליבאן בצפון-מזרח אפגניסטן, ליד טאג'יקיסטן, כך מסר כתב של סוכנות הידיעות הצרפתית.

כל קווי החזית של הלוחמים האיסלאמים בערו לאורך כ-50 ק"מ.

ממערב לחזית זו, נמשכו קרבות קשים זה היום השני ברציפות בין לוחמים של הברית הצפונית לטליבאן, כדי להשתלט על מזאר אל-שריף, הנמצאת בשליטתה של המיליציה האיסלאמית משנת 1998.

כיבוש השטח הסמוך לגבול האוזביקי, בו נמצא בנוסף מנחת מטוסים, יכול לספק סיוע לוגיסטי לאופוזיציה, ולשמש בסיס לפריסה אפשרית של הכוחות האמריקנים.

בחזית אחרת, המשתרעת כמה עשרות קילומטרים מצפון לקאבול, נחת מטוס לראשונה במנחת של האופוזיציה, שהוקם בסיוע האמריקנים.

במקביל, קבוצה חדשה של 1,200 לוחמי שבטים נכנסה לאפגניסטן, ובכך הגיע ל-4,400 מספר המתנדבים שהצטרפו לג'יהאד תוך ארבעה ימים.


