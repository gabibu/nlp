

שר הבטחון בנימין בן אליעזר אמר ביום ב', כי הערכות צה"ל בשטחי A בימים שלאחר רצח השר רחבעם זאבי חסכה חיי עשרות רבות של ישראלים, מאחר ובלמה נסיונות של חוליות חבלה ושל מתאבדים לפגע בישראל.

בתשובה לשאלה אם הכניסה לשטחי A בשבועיים האחרונים היתה נכונה, מאחר והטענה היא כי לא הצליחה למנוע פיגועי טרור, השיב שר הבטחון: "ההערכות שלנו כפי שהיתה בימים הראשונים חסכה חיים של עשרות רבות של ישראלים. כמה חוליות וכמה מתאבדים ניסו לעבור דרך חיילי צה"ל והדבר הזה נמנע מהם".

שר הבטחון נשאל מדוע ישראל נסוגה מקלקיליה, למרות פיגוע הירי הרצחני בירושלים, ואמר, כי כל הערכות נכונה לזמנה וצריך לשנותה, כשהמציאות משתנה. יחד עם זאת הדגיש: "אנחנו שומרים לעצמנו את כל הזכות להגן על עצמנו בכל דרך. אין שיטה אחת ואין דרך אחת. לא נרפה מאף מחבל ולא נרפה מאף מנהיג שמוביל את הטרור".

שר הבטחון דיבר בתום ביקור בבית משפחת אברהם בבני ברק, שבנם בני הוכרז כחלל צה"ל שמקום קבורתו לא נודע. בן אליעזר אמר בתום הביקור, שבא להשתתף בצערה של המשפחה, שהוא גם צערו האישי וצערה של מערכת הבטחון. "לא היה אירוע בו המדינה עשתה כל כך הרבה, כמו סיפור חטיפתם של שלושת הבנים. לא חסכנו דבר, בכל אמצעי ובכל דרך".

על החיזבאללה אמר שר הבטחון: "אנחנו עומדים מול אנשים, שקשה לי מאד לקרוא להם אנשים. זו חבורה של אנשים אכזריים. אין להם לא דין ולא דיין, והם ניסו במשך חודשים להתעלל. סתם להתעלל".

"למרות הכאב והאבל, נעשה כל שניתן כדי שהבנים יחזרו הביתה", הדגיש בן אליעזר.
