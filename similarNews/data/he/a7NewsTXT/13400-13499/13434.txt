

בהסתמך על מודל החיזוי העונתי של השרות המטאורולוגי צפוי כי כמות המשקעים המצטברת בחודשי החורף של תשס"ב (דצמבר, ינואר ופברואר) תהיה בגבולות הממוצע הרב שנתי, עם נטיה כלפי מעלה, כך נמסר ביום ב' מהשרות המטאורולוגי .

הממוצע הרב שנתי, כמוגדר במודל החיזוי, מבוסס על 21 תחנות המדגם הארצי המייצג את ישראל מהצפון עד קו באר שבע בדרום. הוא עומד על 348 מ"מ גשם, כאשר בהגדרת הממוצע במודל החיזוי מותרת סטייה של 10% מעל או מתחת לממוצע הרבשנתי.

הודגש כי התחזית של השרות המטאורולוגי תואמת השנה, בקוים כלליים, את התחזית ארוכת הטווח של מרכז החיזוי האירופי (ECMWF) לאזור מזרח הים התיכון. על פי מרכז החיזוי האירופי צפוי כי כמות המשקעים באזורנו, בחודשים דצמבר עד ינואר, תהיה בין 0 עד 50 מ"מ מעל לממוצע הרב שנתי.

תוצאות המחקר והנסיון שנצבר במשך 18 שנים של הוצאת התחזית העונתית של השרות המטאורולוגי, מצביעים על שיעור הצלחה של כ-70%.

השרות חזר והדגיש, כבכל שנה, כי רמת הדיוק של התחזית העונתית של השרות המטאורולוגי, כמו גם של מרכזי חיזוי אחרים, היא עדיין נמוכה יחסית. לפיכך מיועדת התחזית העונתית של השרות המטאורולוגי, בשלב זה של פיתוחה, בעיקר לגורמי משק המים בישראל.
