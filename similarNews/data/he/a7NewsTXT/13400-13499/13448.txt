

סופת ההוריקן "מישל" שעוצמתה עדיין גבוהה למרות החלשות-מה, יצאה את קובה בלילה שבין יום ראשון לשני, לאחר שגרמה לשטפונות, לפינוי תושבים ולבעיות תקשורת וחשמל, ונמצאת כעת בדרכה לאיי בהאמה.

הסופה, שסווגה בשבת כדרגה 4 (על פי סולם סאפיר סימפסון המגיע עד דרגה 5), שינתה את עוצמתה, וכעת מדורגת כסופה בדרגה 3, ומהירות הרוחות שלה עומדת עתה על כ-170 קמ"ש.

מקובה נמסר כי האי כולו נפגע ביום ראשון והוצף לאחר גשמים כבדים ורוחות עזות שמהירותן המקסימלית הייתה כ-180 קמ"ש.

על פי דיווחי הרשויות הקובניות, יותר מ-600 אלף איש, וכמספר הזה ראשי בקר, פונו לפני ש"מישל" הגיעה לאי. עוד נמסר כי מדובר בסופת ההוריקן הקשה ביותר שפקדה את קובה מזה חמישים שנה.

לפני הגיעה לקובה חלפה "מישל" באמריקה המרכזית, שם נמנו לפחות 12 הרוגים ואלפים שנותרו ללא קורת גג.



