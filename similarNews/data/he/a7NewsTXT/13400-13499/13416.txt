

קובה נותקה מהעולם החיצון ביום ראשון בערב, לאחר שסופת ההוריקן "מישל" גרמה לניתוק הקשר הטלפוני עם האי.

"מישל", שסווגה בתחילה כסופה מדרגה 4 בסולם סאפיר-סימפסון, שבו יש 5 דרגות, נחשבת כעת לסופה מדרגה 3 שגורמת לנזקים פחות קשים.

"איננו צופים לקבל ידיעות מקובה במשך מספר ימים כי הקשר איתה נותק", אמר ריצ'ארד קנאב, מטאורולוג במרכז החיזוי הלאומי בפלורידה.

"נראה שהסופה חזקה מאוד. אני בטוח שיש להם שם בעיות עם אספקת החשמל", אמר מצידו בוב צ'ארטוק, דובר מרכז החיזוי.

ב-02:00 (לפי שעון ישראל) היתה עין הסערה במרחק 24 ק"מ דרומית לעיר קולון, והתקדמה לכיוון צפון-מזרח במהירות 20 קמ"ש.

יותר מחצי מיליון בני אדם פונו מבתיהם במערב ובמרכז קובה והועברו למקומות בטוחים. כמו כן, פונו מהבירה האוואנה יותר מ-150,000 אנשים.

"מישל" פגעה בקובה ברוחות עזות מאוד שמהירותן הגיעה ל-180 קמ"ש במספר מקומות באי. גשמים עזים ירדו על האי ונמסר כי הסופה היא העזה ביותר שפקדה את האי זה שנים רבות.

