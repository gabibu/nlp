

שר ההגנה הצרפתי, אליין רישאר, אמר כי "צרפת משתתפת בתכנון המבצעים שמבצעת ארה"ב נגד ארגון אל קאעידה .

רישאר אמר בראיון, המופיע ביום שני בעיתון "לה פיגארו", כי "צרפת הגדילה את נוכחותה הימית במבצעי מודיעין והגנת הכוח הימי בים הערבי ובפריסת כוחות אוויריים למשימות תצפית בזירת אפגניסטן".

"קיים תיאום מדיני בדרג ההנהגה, ויש מעורבות של צרפתים בתכנון", המשיך רישאר", "ואנחנו מקבלים עדכון על מכלול הפעולות".

"עם זאת, הבה נבין בבירור: זהו מבצע אמריקני לאומי, המתבצע בעזרת מספר מדינות שארה"ב פנתה אליהן", הוסיף השר.

בתשובה לשאלה אם תחול הפוגה במבצעים ענה רישאר כי "עדיין מוקדם מדי לדבר על כך. כרגע, הטליבן אינם עומדים לנצח, והשאלה היא באיזה קצב ובאיזו דרגה הם יוחלשו וייתפוררו".
