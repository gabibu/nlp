

חילופי דברים נוקבים היו בין ראש-הממשלה, אריאל שרון, לבין תלמידי בית הספר בית שולמית בירושלים, שבו למדה שושי בן ישי, שנרצחה שלשום בפיגוע בגבעה הצרפתית.

חברותיה של שושי שאלו אותו, כשביקר הבוקר בבית הספר עם שרת החינוך, האמנם הוא עושה הכל כדי לשמור עליהן. "יש לנו צבא חזק ונשק ומתוחכם", אמרה אחת מהן, "אבל הממשלה לא יוזמת אלא מגיבה בלבד". תלמידה אחרת, שנפצעה בפיגוע שלשום, הזכירה לשרון כי היא וחברתה המנוחה פעלו למען נצחונו בבחירות האחרונות, כי האמינו שהוא ישיב את השלום והבטחון לישראל.

בתשובה אמר ראש הממשלה כי כבר היו לנו ימים קשים מאלה ואסור שרוחנו תיפול בקרבנו. לדבריו, צה"ל וכוחות הביטחון האחרים אינם מגיבים אלא פועלים ללא הרף כנגד המפגעים למיניהם. "אנחנו ננצח", חתם ראש-הממשלה את דבריו.
