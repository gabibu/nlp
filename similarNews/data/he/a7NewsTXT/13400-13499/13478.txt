

הצלב האדום הבינלאומי האשים אתמול את ישראל כי היא מפירה אמנת ז'נבה על הגנת אזרחים בתקופת מלחמה בפעולותיה בשטחים הפלשתיניים.

"עבודתנו, שהיא סיבת קיומנו, מאז 1967 היא פיקוח על כיבודם של סעיפי אמנת ז'נבה הרביעית ע"י ישראל", אמר מנהל הארגון פול גרוסרידר במסיבת עיתונאים בעמאן.

"ברור שיש הפרות רבות", הוסיף גרוסרידר שביקר בקצרה ביום ראשון בשטחים הפלשתיניים. במסגרת סיורו באיזור הוא יבקר גם בישראל, בלבנון, בסוריה ובמצרים.

גרוסרידר מנה כ"הפרות האמנה" את ההתנחלויות הישראליות "הלא-חוקיות", ואת "הרס הבתים הפלשתיניים" ע"י חיילי צה"ל.

לדבריו, בהתאם לסעיפים הבסיסיים בחוק הבינלאומי יש להעניק אפשרות לבקר עצירים פלשתיניים בבתי כלא ישראליים, ולהבטיח מעבר חופשי לאמבולנסים המובילים פצועים לבתי חולים. "ישראל אינה מכבדת מספר סעיפים בחוק הבינלאומי, למרות שהיא חתומה על אמנות אלה והיא חייבת לכבדן", הדגיש.

גרוסרידר ציין כי ידון בשאלות אלה עם מנהיגי ישראל ביום שלישי, וכי ייפגש ביום רביעי עם בכירים פלשתיניים בעת שיבקר פעם נוספת בשטחים.

בתשובה לשאלה אמר גרוסרידר כי ידון גם בגורלם של שלושת החיילים שנחטפו ע"י החיזבאללה.


