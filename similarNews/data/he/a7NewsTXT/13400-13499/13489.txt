

נראה כי לבנון נוטה לסרב לשיתוף הפעולה המוצע עם ארה"ב בנושא העיצומים הכספיים על ארגון "חיזבאללה", כך נאמר אתמול ביומון הלבנוני "אל מוסתקבאל". בשבוע שעבר החליטה וושינגטון להוסיף 22 תנועות וארגונים, וביניהם החיזבאללה, לרשימת ארגוני הטרור. ארגונים נוספים שהוספו לרשימה הם החמאס והג'יהאד האסלאמי, שיהיו נתונים עתה לפיקוח הדוק ביותר בענייני כספים.

היומון, בבעלותו של ראש ממשלת לבנון רפיק אל-חרירי, ציטט את דבריו של חבר במשלחת שהתלוותה לחרירי בביקורו בערב הסעודית. לדבריו, סביר להניח שלבנון תסרב לדרישה להקפאת נכסי חיזבאללה, "או לכל דרישה אחרת, הפוגעת ברעיון ההתנגדות לכיבוש הישראלי". על פי הנהלים שפורסמו לאחר המתקפות בארה"ב, אם לא יצייתו בנקים זרים לדרישותיה היא יכולה כעת למנוע מהם פעילות בשוק האמריקני, ולהקפיא את נכסיהם. לבנון אומנם גינתה את פעולות הטרור נגד ארה"ב, אולם הזהירה כי מלחמתה של ארה"ב נגד הטרור אינה אמורה לפגוע בתנועות כחיזבאללה.

