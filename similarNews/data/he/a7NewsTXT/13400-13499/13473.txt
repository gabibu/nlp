

אלפים התייחדו הערב בבנייני האומה עם 78 הנספים באסון המטוס הרוסי, במלאת 30 יום לאסון.

בטקס השתתפו נשיא המדינה, משה קצב, יו"ר הכנסת, אברהם בורג, ראש הממשלה, אריאל שרון, הרב הראשי לישראל, מאיר לאו, משפחות הניספים, עולים חדשים מחבר העמים, חברי תנועות נוער וחיילים.

ראש הממשלה, אריאל שרון, אמר: "30 יום חלפו מאז האסון הנורא והידיעה הקשה לא מרפה. לא רק המילים- גם התמונות שבות וחוזרות". הוא הוסיף ואמר: "כל תמונה היא סיפור חיים, עולמות שלמים של תקוות, שאיפות. כולם יחד יוצרים רקמה אנושית חיה".

"בהינף יד של גורל אכזרי צלל הכל בים השחור ואנו נותרנו המומים וכואבים", הוסיף שרון.
