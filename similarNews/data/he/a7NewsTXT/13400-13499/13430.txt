

הסופה הטרופית "מישל", הצפויה להיות הגרועה ביותר בחצי המאה האחרונה, התקרבה אתמול במהירות לאי קובה. רוחות חזקות, שמהירותן עד 260 קמ"ש, הגיעו לפאתי צפון האי.

כאשר הגיע ההוריקן בשעות הצהריים אתמול למרחק של כ- 60 ק"מ מדרום לאי יובנטוד, וכ-300 ק"מ מדרום להוואנה, ביטלה קובה את כל הטיסות עד ליום שני לפחות, הורתה לכל הסירות לחזור לנמלים, ונקטה אמצעי חירום כדי להגן על חיי האזרחים ורכושם.

בהוואנה פונו כ- 150,000 תושבים מאזורים נמוכים וממחוזות הקרובים לים. אזרחים הסתערו על החנויות וביקשו לאגור מצרכי מזון.

התיירים הזרים נתבקשו להישאר במלונותיהם.

מדינת פלורידה האמריקנית נכנסה גם היא למצב כוננות, וגשמים עזים החלו לרדת, מלווים ברוחות סוערות.

צעדי חירום ננקטו, והתיירים נתבקשו לעזוב את האזורים הצפויים להיפגע במדינה.



