

בשעה 10 בלילה התקבצו עשרות בני משפחה וחברים בבית הלוויות שמגר בירושלים, עם היוודע דבר הרצחה של שושנה בן ישי בת ה-16, בפיגוע בצומת הגבעה הצרפתית בירושלים.

כתבת עתי"ם מוסרת כי בין הבאים היו חברות רבות של שלומית לספסל הלימודים בבית הספר "בית שלומית" בנווה יעקב, שזעקו בכאב ומאנו להשלים עם מותה של חברתם.

יצחק בן ישי, אביה של שושנה, אמר כי "דם יהודי לא יכול להיות הפקר. הממשלה צריכה לדאוג שכל ילד יחזור הביתה בשלום". האב הטעים כי חשוב לו שהמסר יגיע לאוזני ממשלת ישראל והממשל האמריקני כאחד, שכן בתו היתה אזרחית ארה"ב.

האב, מפיק דפוס במקצועו והאם אחות בבית החולים שערי צדק, עלו עם ילדיהם לפני 11 שנה מארה"ב והתיישבו בכפר אדומים. כעבור תקופת זמן עברה המשפחה לביתר עלית. שושנה נולדה בלונג איילנד והיתה בת 5 כשעלתה עם משפחתה ארצה. היא היתה הבכירה בין ששת ילדי המשפחה.
