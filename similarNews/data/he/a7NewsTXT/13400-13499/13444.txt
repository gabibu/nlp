

מספר "מרגלים" וחיילים אמריקנים המשתתפים במבצעי הקומנדו בדרום אפגניסטן, נלקחו בשבי, אמר ביום שני מושל קנדאהר, אחד ממעוזי טליבאן. את הדברים אמר המושל בשיחה עם כתב סוכנות הידיעות האיראנית.

למידע לא הגיע אישור ממקורות אחרים.

לדברי המושל, מולא מוחמד חסן רחמני, "האמריקנים נעצרו כיוון שהיו מרגלים או בגלל שלקחו חלק בפעולות קומנדו בדרום אפגניסטן".

המושל לא מסר מה היה המספר המדויק של השבויים ולא ציין מתי בדיוק נלקחו בשבי או נעצרו.

כאשר נשאל על המתקפות על אפגניסטן, אמר המושל כי "הטליבאן מוכנים למלחמה ארוכה נגד האמריקנים". לדבריו, "לטליבאן יש יכולת להילחם גם במשך עשרים שנה".

המתקפות האמריקניות נגד כוחות טליבאן באפגניסטן החלו ב-7 באוקטובר.



