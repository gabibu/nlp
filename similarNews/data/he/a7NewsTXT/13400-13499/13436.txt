

הארי פוטר הקסים אתמול בערב את לונדון בבכורה העולמית שנערכה לסרט "הארי פוטר ואבן החכמים", שזמן רב כל כך ציפו לו.

הקולנוע בכיכר לסטר הפך לבית הספר לקסמים ולכישוף "הוגוורטס", לרגל הבכורה הנוצצת של הסרט שאליה הגיעו כוכבים וידוענים רבים.

מאות מעריצים עמדו במשך שעות בתור בקור הלונדוני, כשרבים מהם לבשו גלימות וחבשו כובעים מחודדים, בתקווה להשיג כרטיסים לסרט, וכ-5000 מעריצים, רובם ילדים, עמדו בכיכר כדי לראות את כוכבי הסרט.

הסרט, שאורכו שעתיים וחצי והסרטתו עלתה 125 מיליון דולר, יוצג לציבור הרחב החל מה-16 בנובמבר וכל המבקרים צופים שיהיה להיט.

הסופרת ג'ואנה קתלין רולינג נכחה בסרט ואמרה: "זה נפלא. אני מרוצה מאוד. כולם אוהבים אותו. הסרט היה בדיוק כפי שדמיינתי, בעיקר הוגוורטס".

רולינג, שעמדה איתן נוכח הפצרות הוליווד להסריט את "הארי פוטר" עד למציאת במאי שענה על דרישותיה, התעקשה שהסרט לא יהיה עוד סרט אימים הוליוודי מתקתק ודרשה שהוא יצולם בבריטניה ושכל השחקנים יהיו בריטים.

הבמאי כריסטופר קולומבוס, שנבחר ע"י רולינג לאחר שהתחייב לשמור על נאמנות מרבית לספר, אמר כי רצה לעבוד עליו מאז שבתו מסרה לו עותק של הספר. "זו הרגשה נפלאה. כולנו מתרגשים מאוד".


