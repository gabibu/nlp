

כל העובדים במוסדות הרפואיים בארה"ב קיבלו הודעה כי הם יכולים להתחסן מפני מחלת האבעבועות השחורות. מבצע זה נובע מהחשש של האמריקנים כי במסגרת הלוחמה הביולוגית תתפרץ מחלה זו, וזאת אף על פי שאין כל סימן להתפרצות כזו.

מחלת האבעבועות השחורות נעלמה לחלוטין מהעולם כבר בשנת 1981. מנהל המרכז למניעת מחלות ולפיקוח עליהן ג'פרי קופלן אמר לכתב רשת הטלוויזיה C.N.N.: "הגדלנו את מספר האנשים שכיום יכולים, והם ובעלי כישורים לצאת ולבחון מקרים של חשד לאבעבועות שחורות, אם יצוצו".

מקורות במרכז אמרו כי עשרות עובדים במוסדות ובמרכזים רפואיים מקבלים בימים אלה חיסונים נגד נגיף האבעבועות השחורות. על פי דיווחים ב"ניו יורק טיימס", מדובר עד כה בכ-140 איש שקיבלו את החיסון. מנהל המרכז הלאומי לאלגריות ומחלות מדבקות אמר כי מי שמקבלים חיסונים הם אנשים שייקראו לצאת לפעולה כאשר יופיע הסימן הראשון למחלה במקום כלשהו ברחבי ארה"ב. "עלינו להיות מוכנים לתסריט שבו נגיפי האבעבועות השחורות ישמשו נשק ביולוגי", אמר. נגיף האבעבועות השחורות מזוהה כגורם למחלה מידבקת המאופיינת בפריחה, בחום גבוה ובהתפתחות של שלפוחיות עם גלד.

