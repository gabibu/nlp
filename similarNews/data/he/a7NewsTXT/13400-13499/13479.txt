

המשטרה הצבאית סיכלה באחרונה נסיון מכירת נשק על ידי חייל צה"ל העצור בכלא צבאי לגורמים עויינים או פליליים.

לפני שבועיים התקבלה במשטרה הצבאית ידיעה מודיעינית שהעלתה חשד ולפיו בכוונת חייל צה"ל העצור בכלא צבאי למכור את נשקו האישי לגורם פלילי או חבלני תמורת 200 דולר.

היחידה המרכזית של המשטרה הצבאית בשיתוף עם משטרת ישראל הפעילה שוטר סמוי, שבעזרת מתווך מטעם החייל "קנה" את כלי הנשק. בחקירתו הודה החייל בכוונה למכור את הנשק. הוא הודה גם כי התכוון למכור גם אקדח פרטי של חברו ונשק נוסף, אותו תיכנן לגנוב מיחידתו לכשישוחרר מהכלא הצבאי.

גורמים בצה"ל הדגישו ביום ב' כי מערך המודיעין של המשטרה הצבאית רחב והיא חוקרת ללא לאות בשיתוף פעולה עם גורמים ביטחוניים אחרים כדי לסכל את מה שהוגדר "תופעת הסחר באמצעי לחימה על ידי חיילי צה"ל".


