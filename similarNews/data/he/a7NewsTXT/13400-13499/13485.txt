

שר הביטחון בנימין בן אליעזר הגיע אתמול לבני ברק לביקור בבית משפחת אברהם, שבנה, בני, הוכרז כחלל צה"ל שמקום קבורתו לא נודע. במהלך הביקור אצל משפחת אברהם שמע בן אליעזר טענות קשות מהבת דפנה. היא הטיחה בשר שלא כל המידע נמסר למשפחות. שר הביטחון השיב: "לא הסתרנו פירור של מידע". האב נחלץ לעזרת השר, והדגיש כי מהרגע שנכנס בן אליעזר לתפקידו ידעה המשפחה כל מה שהיה אפשר לדעת.

חיים אברהם אמר לשר הביטחון, כי למרות הפסיקה שהבנים בגדר חללים שמקום קבורתם לא נודע, הרי שהסיפור טרם הסתיים, וכי יש להביא את הבנים הביתה. הוא הוסיף כי את חסן נסראללה, ראש החיזבאללה, שאותו כינה "ראש הנחש", יש לחסל. "חסלו את המנוול הזה", אמר, והוסיף: "צריך לפרוע את השטר, ולפרוע את דם בנינו, מהמנוול הזה, חסן נסראללה, ימח שמו ויאבד זכרו".

