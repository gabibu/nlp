

ההליכים נגד תוקפו של פקד גיא רייף יימשכו. כאשר מסר רייף את עדותו בוועדת אור לפני יותר מחצי שנה תקף אותו עבד אל מונע אבו סלח, אביו של אחד מ-13 המתפרעים הערבים שנהרגו במהלך ההתפרעויות במאורעות אוקטובר. בית משפט השלום דחה את הבקשה לבטל את כתב האישום נגד המואשם בגרימת חבלה חמורה לפקד רייף.

ועדת אור, שמונתה על ידי ממשלתו של ברק, חוקרת, כזכור, את מותם של 13 מתפרעים מערביי ישראל במהלך המאורעות בהתחלת מלחמת אוסלו. סניגוריו של אבו סלח עוה"ד חסן ג'בארין וריאד אניס ביקשו לבטל את כתב האישום בטענה כי ביום האירוע לא הוזהרו המשפחות מהעדות הקשה שהושמעה, וכי אין מדובר בעבריין, אלא באדם הנתון במצב נפשי קשה.

התובעת המשטרתית חני לומפ אמרה כי מדובר באירוע של חבלה חמורה, שבוצעה בין כותלי בית משפט בשעה ששוטר מסר את עדותו, ועם כל הצער וההבנה לסבלו של הנאשם בעקבות מות בנו, אין די בנימוק זה כדי להביא לביטול כתב האישום. עוד הוסיפה התובעת, כי היועץ המשפטי לממשלה בחן בעצמו את התיק, והחליט כי ההליכים הקשורים אליו יימשכו. התובעת הדגישה כי מדי יום נשמעים בבתי משפט עדויות של אנשים הנאשמים בהריגה, כאשר בני משפחה נמצאים באולם, ולא מבוצעות תקיפות נגד הנאשם, גם כאשר הוא מעיד בלי כל מחיצה בינו לבין הקהל. השופט אמנון כהן החליט לדחות את בקשת הנאשם, ושלב ההוכחות במשפט נקבע לחודש ינואר הקרוב.


