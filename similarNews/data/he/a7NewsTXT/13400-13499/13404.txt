

"הגוף היחיד שמתנהג כמו גוף טרור זו המשטרה", במלים אלה תקף ח"כ מיכאל קליינר את המשטרה, שלדבריו הסתערה על פעילי "כך" באזכרה במלאת 11 שנים להרצחו של הרב מאיר כהנא הי"ד.

כתבת עתי"ם מוסרת כי ח"כ קליינר הגיע לאזכרה, אותה קיימו פעילי "כך" מחוץ לאולם בו עמדה להתקיים בירושלים, בניגוד לצו מפכ"ל והוראת בית המשפט העליון. ח"כ קליינר אמר כי "חמור שלא איפשרו לפעילי 'כך' לערוך אזכרה".

ח"כ קליינר אמר כי הוא ניגש לסגן מפקד מחוז ירושלים תנ"צ אילן פרנקו שהיה בשטח, ותוך כדי הדיבור עימו ראה כי השוטרים מסתערים על משתתפי ההפגנה, בהם ילדים, ומכים בהם מכות נמרצות.
ח"כ קליינר ציין, כי במקום האזכרה המאולתרת היו יותר שוטרים מאשר משתתפים.

ממשטרת ירושלים נמסר בתגובה כי "המפגינים שהגיעו לרחוב האליאב פעלו בידיעה מראש שמדובר בהפגנה בלתי חוקית ובהפרה בוטה של צו מפכ"ל, שקיבל אישור של בית המשפט. המשתתפים ניסו בתוך שהם מפירים הפרה בוטה את הצו האוסר עליהם זאת, להכנס בכוח לאולמי "היכל דוד", ובתוך כך תקפו את השוטרים במכות ובבקבוקים, גרמו נזק לכלי רכב שחנו בסביבה, חסמו את הכביש וקראו קריאות שיש בהן חשד להסתה".
