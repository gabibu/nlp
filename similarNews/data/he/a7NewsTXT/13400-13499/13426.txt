

עם היוודע דבר הרצחה של שושנה בן ישי בת ה-16, כבר התקבצו אמש עשרות בני משפחה וחברים בבית ההלוויות שמגר בירושלים.

בין הבאים חברות רבות של שלומית לספסל הלימודים בבית הספר "בית שולמית" בנווה יעקב. הן זעקו בכאב, ומיאנו להשלים עם מותה של חברתם.

יצחק בן ישי, אביה של שושנה, אמר: "דם יהודי לא יכול להיות הפקר. הממשלה צריכה לדאוג שכל ילד יחזור הביתה בשלום". האב הטעים כי חשוב לו שהמסר יגיע לאוזני ממשלת ישראל והממשל האמריקני כאחד, שכן בתו הייתה אזרחית ארה"ב.

האב, מפיק דפוס במקצועו, והאם, אחות בבית החולים "שערי צדק", עלו עם ילדיהם לפני 11 שנה מארה"ב, והתיישבו בכפר אדומים. כעבור תקופת זמן עברה המשפחה לבית"ר עלית. שושנה נולדה בלונג איילנד, והייתה בת 5 כשעלתה עם משפחתה ארצה. היא הייתה הבכירה בין ששת ילדי המשפחה.
חברתה של שושנה אמרה עליה, כי הייתה שקטה וצנועה.

חוה גולדשטיין בת ה-16, חברתה לכיתה של שושנה בבית ספר "בית שולמית" בנווה יעקב, סיפרה כי שושנה הייתה ילדה שמחה, שעודדה את הסובבים אותה, וגם את מי שלא הייתה לה עמו היכרות קרובה. שושנה אהבה את מדינת ישראל, אמרה חברתה, "אהבה עצומה", והיא חייתה בידיעה ברורה כי בישראל תרצה לחיות ולגדל את משפחתה.

היא אמרה על חברתה, כי "הקפידה להשתתף בכל ההפגנות", וכי הייתה "הכי איכפתית ורגישה לאנשים שסבבו אותה".

מני רגב הי"ד למד בכיתה ח' בבית ספר ברנט בנווה יעקב. הוא היה בן זקונים להוריו שושי וגידי, והניח אחות ושני אחים.

אחותו הגדולה, ליאת, בת ה-24, סיפרה כי ביום בו נרצח אחיה היתה המשפחה אמורה לחוג את יום הולדתו ה-18 אחיהם רמי. היא סיפרה כי מני קנה בשבוע שעבר לאחיו מתנת יום ההולדת, ובקש ממנה להחביא אותה בבית עד למועדה ביום ראשון. לדברי האחות, היא דיפדפה בהודעות האינטרנט בטלפון הנייד שלה, בהן נמסר כי 16 אנשים נפצעו בפיגוע, אך לרגע לא העלתה בדעתה כי אחיה הקטן נרצח. "אפילו לא זכרתי שהוא לומד באיזור. חברה של אחי התקשרה וסיפרה כי מני לא חזר הביתה. אחר כך נסעתי עם משפחתי לזהות את גופתו במכון הפתלוגי באבו כביר", סיפרה.


