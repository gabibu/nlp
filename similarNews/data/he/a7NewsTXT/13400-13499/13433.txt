

ועדת הכנסת תערוך היום הצבעה בבקשת היועץ המשפטי לממשלה אליקים רובינשטיין להסרת חסינותו של חבר הכנסת עזמי בשארה.

יו"ר הוועדה ח"כ יוסי כץ (עבודה) הודיע אתמול כי לאחר שעיין עיון יסודי בחומר שהגיש היועץ המשפטי, בתגובתו של בשארה, וכן בפרוטוקולים של ישיבת הוועדה, החליט להצביע נגד הסרת החסינות בנושא התבטאויותיו של בשארה.

"אני מסתייג מכל מילה שאמר בשארה בכינוסים בסוריה ובאום אל פאחם. אלה דברים חמורים. עצוב שהגענו למצב שבו חבר כנסת, שנשבע אמונים למדינת ישראל ולחוקיה, מדבר בצורה כזו כלפי המדינה בה הוא מתגורר, אבל מכאן ועד הסרת החסינות הדרך ארוכה. צריך לשים על כפות המאזניים מצד אחד את עקרון חופש הביטוי של הח"כ, ואת היכולת להגיד את דבריך ללא מורא וללא משוא פנים, שהיא בסיס עבודתו הפרלמנטרית, ומצד שני יש לאסור קריאת עידוד לפעולות טרור ולמעשי אלימות", דברי חכ כץ.

כתבת עתי"ם מציינת, כי כץ הסביר שבדק בדקדקנות את דבריו של בשארה, וכי אף על פי שהוא דוחה את דבריו מכל וכל, הרי אין בקריאתו עידוד מפורש למעשי טרור או קריאה מפורשת להצטרפות לארגון טרור. "אני מאמין שלמדינת ישראל יש חוסן מספיק כדי לשמוע גם את המתנגדים לה מתוכה".
לדבריו, מדובר כאן בתקדים מסוכן, ומי שפוגע בחופש הביטוי של צד אחד במפה הפוליטית, מחר ייפגע אף הוא מאותו תקדים. נוסף על כך לא ייתכן שבעת ובעונה אחת עם חקיקה בנושא, כפי שיוזמת סיעת "האיחוד הלאומי", נסיר חסינות באותו הנושא. יש כאן סתירה גמורה.


