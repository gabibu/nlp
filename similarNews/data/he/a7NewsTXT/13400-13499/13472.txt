

שר ההגנה האמריקני דונלד ראמספלד אמר היום כי הפצצות האוויר על אפגניסטן הן רק ההתחלה במלחמה נגד הטרור, וכי ארה"ב תרדוף אחר רשתות הטרור בכל מקום.

במסיבת עיתונאים שנערכה בניו דלהי, לאחר פגישה עם שר ההגנה ההודי ג'ורג' פרננדס, אמר ראמספלד כי מספרי ההרוגים באפגניסטן כפי שנמסרו ע"י הטליבאן והנזקים שנגרמו להם, לדבריהם, אינם נכונים וכי "ההפצצות לא יכלו להיות מדוייקות יותר".

ראמספלד ציין, כי המאבק האמריקני נגד הטרור הוא גדול יותר מאשר הפעולה באפגניסטן בלבד. "אין לי כל ספק כי המאבק הוא גדול בהרבה מהפעולה באפגניסטן. אפגניסטן היא הבעיה הראשונה כי ארגון אל-קאעידה נמצא שם והורג אלפי אנשים חפים מפשע", הדגיש. הוא הוסיף: "אנחנו נרדוף אחר רשתות הטרור בכל מקום שבו נמצא אותן".
