

ראש עיריית ניו יורק, רודי ג'וליאני, אישר ביום ראשון כי חיידקי אנתרקס נמצאו בחבילה שנשלחה אליו ע"י משרדו של טום ברוקאו, המנחה הראשי של רשת NBC.

"חיידקי אנתרקס בכמות קטנה מאוד נמצאו בחבילה שהכילה קלטת וידאו. סביר מאוד להניח שמדובר בזיהום עקיף", אמרה סנדרה מלין, דוברת משרד הבריאות בעיריית ניו יורק.

ג'וליאני אמר כי הקלטת נשלחה בשבוע הראשון של אוקטובר, לפני שהתברר כי עוזרת של ברוקאו חלתה באנתרקס עורי. הוא הוסיף כי הקלטת הונחה על שולחן בעמדת המשטרה בעירייה וכי היא נלקחה משם ע"י שני אנשים שאחד מהם היה ראש הסגל שלו, טוני קרבונטי. ג'וליאני לא מסר מה היה בקלטת וגם לא מדוע היא נשלחה אליו ע"י NBC.

מלין הוסיפה כי ייתכן מאוד "שהקלטת זוהמה ע"י המכתב שנשלח ל-NBC".

יצויין כי ב-18 בספטמבר הגיע מכתב נגוע באנתרקס לטום ברוקאו. אחת העוזרות שלו, שפתחה את המעטפה הנגועה, חלתה באנתרקס עורי.
