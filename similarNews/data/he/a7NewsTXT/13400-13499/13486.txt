

ביום ראשון הייתה אמורה להתקיים באולם "היכל דוד" אזכרה לרב מאיר כהנא הי"ד, במלאת 11 שנים להרצחו. המשטרה הוציאה צו לסגירה מנהלית של האולם בו היתה צריכה האזכרה להתקיים, לפיכך היא התקיימה בחוץ.

עדות נוספת על אירועי האזכרה לרב מאיר כהנא מסר אחד ממשתפי האזכרה, חגי בן ארצי, תושב בית אל: "עמדנו מאות אנשים מחוץ לאולם היכל דוד וקיימנו אזכרה לרב מאיר כהנא הי"ד. נישאו נאומים ודרשות של רבנים ושל אנשי ציבור, והקהל התנהג בצורה מופתית. פתאום, בלי שום התראה, ובלי שום התגרות מצד הקהל, התנפלו עשרות אנשי יס"מ על המשתתפים באזכרה. הם הרביצו להם, ובעטו בהם, והתנהגו באלימות שלא תתואר", אמר. בן ארצי הוסיף: "הייתי המום. לא ידעתי למה זה מגיע לנו. למאות אנשים אזרחים תמימים שמשתתפים באזכרה מתוך כאב גדול".

כפי שדווח כאן אתמול מתח ח"כ קליינר ביקורת על החלטת בית המשפט העליון שלא לאפשר למשפחה ולאוהדים לקיים את האזכרה בתוך האולם. גם סגן השר לבטחון הפנים גדעון עזרא מתח ביקורת על ההחלטה. לדבריו, ההתנגדות לאפשר את קיום האזכרה הייתה של היועץ המשפטי לממשלה אליקים רובינשטיין, ולא של המשטרה.

תמיכה נוספת הגיעה בדמות מכתב שנשלח אל אחד מפעילי תנועת כ"ך לשעבר ברוך מרזל מהפרופסור אהוד שפרינצק, דיקן בית הספר לממשל במרכז הבינתחומי בהרצליה. בשיחה ביומן ערוץ 7 סיפר פרופ' שפרינצק על לידתו של המכתב אל מרזל. לדבריו, ממכתב ששיגר אליו מיכאל בן חורין, למד כי נאסר על משפחת כהנא לקיים את האזכרה. בעקבות מכתב זה שיגר שפרינצק מכתב לברוך מרזל, ובו הביע את מחאתו הנמרצת על האיסור. שפרינצק אמר כי דווקא בשל התנגדותו הנחרצת בעבר לפעילויות האלימות שכ"ך הייתה מעורבת בהן, עתה, משסבר כי הופעל שיקול דעת מוטעה באיסור שהוטל על עריכת האזכרה, הוא ראה צורך להביע את מחאתו על העוול.

שפרינצק הוסיף כי לדעתו כבר מזמן היה צריך לשקול אם הסיבות שהובילו להוצאת תנועת כ"ך אל מחוץ לחוק עדיין תקפות, ולאפשר לה לחדש את פעילותה. לדבריו, ההחלטה על איסור קיום האזכרה, כפי שנתקבלה, "נשגבת מבינתו", שכן אם השיקול לאיסור היה כתוצאה ממידע "חסוי" על סכנה לציבור ממתפרעים, זה היה מובן, אבל המידע "החסוי" שבשלו הוחלט לאסור על האזכרה, היה שחברי תנועת כ"ך לשעבר הם המארגנים. "אז מה?", שאל שפרינצק, הרי ברור הוא שתלמידיו של כהנא וחברי תנועתו לשעבר קשורים למשפחה, ושהם חלק מהאזכרה".

שפרינצק הוסיף כי באוסרם את קיום האזכרה נהגו הרשויות "בטכנוקרטיה נוראה", כלשונו, וזאת מכיוון שיש בו באיסור הזה משום התעלמות מהאבל העמוק ששרויה בו משפחת כהנא עקב הירצחם של הבן בנימין כהנא, ואשתו טליה הי"ד, בפיגוע האכזרי לפני 10 חודשים. רצח זה הותיר את ששת ילדיהם הקטנים יתומים מאב ומאם. בנסיבות אלו, האיסור לקיים את האזכרה קומם אותי, סיכם שפרינצק.


