

יציאת צה"ל מקלקיליה, בלילה, התבצעה בלא שום תיאום עם הפלשתינים, ולמעשה הם לא התחייבו להשיב את השקט לעיר, כטענת הדרג המדיני.

כתבנו חגי הוברמן מוסר כי המפקד הערבי של קלקיליה לא טרח להגיע לפגישה עם מפקד חטיבת צה"ל באזור.

שר הביטחון בנימין בן אליעזר הציג אתמול בפני ראש הממשלה אריאל שרון את תוכנית הנסיגה של צה"ל מקלקיליה, וקיבל את אישורו לביצועה.

במהלך הלילה אתמול היו תקריות ירי אחדות באיזור קלקיליה. הערבים ירו לעבר עמדות צה"ל בעיר ובסביבתה. למרות זאת לא השתנתה ההוראה, וכאמור כוחות צה"ל נסוגו.

יחד עם זאת, יימשך הכתר על העיר קלקיליה גם לאחר הנסיגה, כמו גם על כל שאר ערי יהודה ושומרון. גם ראש הממשלה אריאל שרון וגם שר הביטחון בנימין בן-אליעזר הודיעו, כי למרות הנסיגה הצפויה במהלך השבוע משטחי A, שטחים שנתפסו לאחר רצח השר זאבי, תימשך מדיניות הסיכול הממוקד נגד מחבלים של הארגונים הפלשתינים השונים, ונגד שולחיהם.

בתגובה לפיגוע בירושלים אמר השר שמעון פרס: "אין בדעתי להקל ראש בחומרת המצב. אין זה פשוט להילחם בטרור, הבנוי תמיד על הפתעות ועל פעולת יחידים, אך נעשה את כל המאמצים כדי שמקרים כאלה לא יישנו", אמר.

"בכל עיר ובכל יישוב [בשטח הרש"פ] פועלות כנופיות שונות. צריך להתמודד עם גורמים מקומיים שונים, ואין זה פשוט", אמר.


