

"מה אומרת אמא על קבר בנה? רז יקירי, במלחמה משיגים רק דבר אחד, עוד אימהות בוכות שלא יכולות לומר דבר. מה אומרת אמא שצלצלה הבוקר ב-5.00 לפלאפון הסלולרי של בנה ושמעה - 'שלום הגעתם לתא הקולי של רז, אינני יכול לענות עכשיו', הוא כבר לא יוכל לענות לי אף פעם. לחגיגת בר המצווה שלו כתבתי בין השאר: 'אני מסתכלת עליך, רז, בהרבה דאגה: האם נתתי די אהבה? האם חינכתי כהלכה? האם נתתי מספיק ביטחון, והאם הצלחתי להבהיר מה פסול ומה נכון?, האם תדע להבחין בין טוב לרע, גם כשהתמונה הכללית איננה די ברורה?', ואני עומדת היום על קברו של רז עם המון גאווה, גאווה על ילד מושלם של אמא", כך אמרה בכאב אורה לפר-מינץ, אמו סל סמ"ר רז מינץ, שנהרג בערב שבת צפונית לרמאללה, מעל קברו בחלקה הצבאית בבית העלמין בצור שלום.

אלפים רבים הגיעו אתמול אחר הצהריים לבית העלמין, שם הובא סמ"ר רז מינץ למנוחות. היו בהם חיילים זוטרים לצד קצינים בכירים, וביניהם אלוף פיקוד המרכז יצחק איתן, מפקד החטיבה שבה שירת רז, מפקד הגדוד, קציני משטרה בכירים הנמצאים בקשרי עבודה עם אביו, העיתונאי יואב מינץ, תושבים רבים מהקריות, אישי ציבור, חברים ובני משפחה.

