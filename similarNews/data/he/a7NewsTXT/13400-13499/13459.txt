

ביום ראשון היתה מתוכננת להתקיים באולם "היכל דוד" אזכרה לרב מאיר כהנא הי"ד, במלאת 11 שנים להרצחו. המשטרה הוציאה צו לסגירה מנהלית של האולם בו היתה צריכה האזכרה להתקיים, לפיכך היא התקיימה בחוץ.

אחד ממשתפי האזכרה חגי בן ארצי תושב בית אל, סיפר על אשר התרחש: "עמדנו מאות אנשים מחוץ לאולם היכל דוד וקיימנו אזכרה לרב מאיר כהנא הי"ד. נשאו נאומים ודרשות של רבנים ואנשי ציבור, והקהל התנהג בצורה מופתית. ופתאום, בלי שום התראה ובלי שום התגרות מצד הקהל התנפלו עשרות אנשי יס"מ על המשתתפים באזכרה. הרביצו ובעטו והתנהגו באלימות שלא תתואר", אמר.

בן ארצי הוסיף: "הייתי המום. לא ידעתי* למה זה מגיע לנו. למאות אנשים אזרחים תמימים שמשתתפים באזכרה מתוך כאב גדול ופתאום משטרת ישראל מתנפלת עלינו בלי שהיתה איזושהי הפרעה לסדר הציבורי".

אחד מהדוברים באזכרה היה ח"כ מיכאל קליינר שאמר כי החליט לבוא להפגנה ולנאום, על אף החלטת המשטרה ובתי המשפט לאסור על קיומה. ח"כ קליינר מתח ביקורת על בתי המשפט, על כך "שלא איפשרו לערוך את האזכרה לאדם יהודי וזאת לאחר שאיפשרו לערוך הלוויה מפוארת לפייסל חוסייני בירושלים". לדבריו, היתה צריכה המשטרה ובתי המשפט לאפשר לפעילי "כך" לערוך אזכרה בתוך האולם, במקום לגרום לכך שיעמדו בחוץ.

גם סגן השר לבטחון הפנים, גדעון עזרא, מתח ביקורת על ההחלטה. לדבריו ההתנגדות היתה של היועץ המשפטי לממשלה, אליקים רובינשטיין, ולא של המשטרה.

תמיכה נוספת הגיעה בדמות מכתב שנשלח אל אחד מפעילי תנועת כ"ך לשעבר ברוך מרזל, מפרופ' אהוד שפרינצק דיקן בית הספר למימשל במרכז הבינתחומי בהרצליה. בשיחה ביומן ערוץ 7 סיפר שפרינצק על לידתו של המכתב אל מרזל. לדבריו ממכתב ששיגר אליו מיכאל בן חורין, למד כי נאסר על משפחת כהנא לקיים את האזכרה.

בעקבות מכתב זה שיגר שפרינצק מכתב לברוך מרזל ובו הביע את מחאתו הנמרצת על האיסור. שפרינצק אמר כי דוקא בשל התנגדותו הנחרצת בעבר לפעילויות האלימות שכ"ך היתה מעורבת בהן, עתה משסבר כי הופעל שיקול דעת מוטעה באיסור על עריכת האזכרה, הוא ראה צורך להביע את מחאתו על העוול.

שפרינצק הוסיף כי לדעתו מזמן היה צריך לשקול אם הסיבות שהובילו להוצאת תנועת כ"ך אל מחוץ לחוק, עדיין קיימות, ולאפשר לה לחדש את פעילותה.

לדבריו ההחלטה על איסור קיום האזכרה כפי שנתקבלה "נשגבת מבינתו", שכן אם השיקול לאיסור היה כתוצאה ממידע "חסוי" על סכנה לציבור ממתפרעים, זה היה מובן, אבל המידע "החסוי" שבשלו הוחלט לאסור על האזכרה, היה שחברי תנועת כ"ך לשעבר הם המארגנים. "אז מה?", שאל שפרינצק, הרי ברור הוא שתלמידיו של כהנא וחברי תנועתו לשעבר קשורים למשפחה והם חלק מהאזכרה".

שפרינצק הוסיף כי באוסרם את קיום האזכרה נהגו הרשויות ב"טכנוקרטיה נוראה", כלשונו, כיון שיש לזכור כי משפחת כהנא שכלה את בנימין וטליה כהנא הי"ד, בפיגוע רצח אכזרי לפני 10 חודשים. רצח זה הותיר את ששת ילדיהם הקטנים יתומים מאב ומאם. בנסיבות אלו, האיסור לקיים את האזכרה קומם אותי, סיכם שפרינצק.
