

מנכ"ל רשות הדואר, תת אלוף במיל. דן נדיב, הודיע אמש לשר התקשורת, ראובן (רובי) ריבלין על כוונתו לסיים בסוף השנה את תפקידו, בתום שלוש שנות כהונה כמנכ"ל הרשות.

נדיב הודיע לשר התקשורת כי מיצה את עצמו בתפקיד, הביא למהפכה בשרות לאזרח, שמר על תקציב מאוזן, הכניס שרותים רבים לסניפי הדואר ושיפר את תדמיתה בציבור.

דן נדיב, 48, שעבד תחת שלושה שרי תקשורת שונים, הודה לשר ריבלין על האמון והתמיכה נתן לו מאז נכנס לתפקיד. הוא ביקש מהשר למצוא לו מחליף בתקופה הקרובה.

שר התקשורת הודה לתת אלוף במיל. דן נדיב על שירותו המסור והנאמן כמנכ"ל הרשות וביקש ממנו להשאר בתפקידו עד למציאת מחליף וביצוע חפיפה מסודרת.

גורמים בכירים בהנהלה, בוועד העובדים ובמועצת הרשות הביעו אכזבה וצער על התפטרות המנכ"ל. לדבריהם נדיב, שהיה מינוי מקצועי, הצליח להזניק את הרשות ולהצעדיה קדימה בתחום השרות לאזרח ובמתן שרותים חדשים רבים.

עם סיום תפקידו מתכוון נדיב להשתלב בעסקים פרטיים במגזר העסקי.


