

איש דת שמרני איראני בכיר האייטולה אחמד ג'אנאתי האשים אתמול את ארה"ב בניסיון "להפיל את הרפובליקה האיסלמית".

"האמריקנים רוצים להפיל את הרפבוליקה האיסלמית, ולהחליפה במשטר חילוני", אמר האייטולה ג'אנתי בנאום בפני אלפים, שהתאספו מול משכנה לשעבר של השגרירות האמריקנית בטהרן, לרגל יום השנה ה-22 ללקיחתם כבני ערובה של הדיפלומטים האמריקנים.

ג'אנאתי, שהוא אחד מחמשת האימאמים של העיר טהרן, ויו"ר מועצת הפיקוח, כלי בקרה חוקתי, גינה בחריפות את ההפצצות האמריקניות באפגניסטן, ואמר: "האמריקנים נתפסו בחולות נודדים".

"ההפצצות היום-יומיות באפגניסטן הן סימן שהאמריקנים אינם שולטים עוד במשבר, ואם זה יימשך - סופם יהיה מר", הוסיף איש הדת.

לדידו של ג'אנאתי, "האמריקנים צריכים לצפות לנקמה אלוהית על האסונות שהם ממיטים על עמה החף מפשע של אפגניסטן".

"גורלה של ישראל הפושעת, המנצלת מצב זה כדי להסלים את התקפותיה נגד הפלשתינים, לא יהיה שונה", המשיך, בהדגישו שהוא "רואה את טביעות אצבעותיה של ישראל מאחורי הפיגועים של 11 בספטמבר בארה"ב".


