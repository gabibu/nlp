

אתמול ירו המחבלים פעמיים אל בתי היהודים בחברון. איש לא נפגע, ולא נגרם נזק. ועד היישוב היהודי בחברון אמר כי זו הפעם העשירית שהמחבלים יורים, ומפירים את ההסכם בין הממשלה לג'יבריל רג'וב, ולפיו ישמור רג'וב על השקט בחברון ובסביבתה.

שלשה רימונים נזרקו אל כוח צה"ל בגבול ישראל מצרים ליד רפיח. כתבנו משה פריאל מסר כי איש לא נפגע.

במפעל בצפון השומרון היה לפני הצהריים פיגוע חבלני. מחבלים ביצעו פיצוץ במפעל פרופיליין באזור התעשייה "שחק" ליד היישוב שקד. שלושה בני אדם נפצעו, שניים מהם קל, ואחד בינוני. הם פונו לקבלת טיפול בבית החולים "העמק" בעפולה.

אתמול הודיעה מערכת הביטחון כי השב"כ וצה"ל לכדו לפני יותר מחודש חוליית מחבלים שפעלה באזור הגלבוע. מדובר בחולייה בת שישה חברים של התנזים, הזרוע הצבאית של הפתח'. לפני שלשה חודשים רצחה החוליה הזאת את עליזה מלכה ליד קיבוץ מעלה גלבוע; הניחה מטעני חבלה בכפר מסעדה ברמת הגולן, ליד קיבוץ מעלה גלבוע, ליד קיבוץ מרב, ובכפר סוייטאת.

הפלשתינים ירו הלילה על כוחות צה"ל במקומות שונים ברחבי יש"ע. יריות נורו על כוח צה"ל שהיה באזור נווה צוף ועל עמדת צה"ל ביד יאיר הסמוכה ליישוב דולב. שניהם באזור בנימין. צה"ל השיב באש. לפנות בוקר ירו מחבלים אל עמדת צה"ל בתל רומיידה שבחברון. היריות באו מכיוון חארת' אל שייך. הפלשתינים ירו על עמדות צה"ל בגדיד ובקטיף. לעבר כוח צה"ל שהיה בציר קרני נצרים נורו יריות. בכל התקריות לא היו נפגעים.


