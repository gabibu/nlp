

בוועדת החוץ והביטחון דיווח רה"מ אריאל שרון כי הוא מגבש בימים אלו תוכנית מדינית חדשה יחד עם שר החוץ שמעון פרס. לדבריו, האמריקנים לא הציעו תכנית מדינית חדשה, ונאומו של קולין פאוול בעצרת האו"ם יעסוק בחזון "ולא יחרוג מהפרמטרים המוכרים של המדיניות האמריקנית". "האמריקנים", אמר שרון, "מצפים כי ישראל תצא משטחי A" , אך, לדבריו, אינם לוחצים לעשות כן.

בהמשך דבריו אמר שרון כי הרש"פ היא "אימפריה של שקר". לדבריו, כל ההסכמים עם ערפאת אינם מקוימים. נוסף על כך, ציין שרון, ערפאת משקר לעמו, לאמריקנים ולישראל. למרות התחייבויותיו, אמר שרון, ערפאת כלל אינו מבצע פעולות סיכול.

שר החוץ שמעון פרס ויאסר ערפאת הצטרפו אתמול לפגישה לא-רשמית של בכירים באיחוד האירופי בברסל, בלגיה. פרס אמר לאחר הפגישה כי ישראל רוצה פעולות ולא הבטחות. "קיימת בעיה אמיתית של אמינות, כי מה שהובטח לא קוים". הוא הוסיף כי "קשה לשבת ליד ערפאת לאחר הפיגוע של יום ראשון בירושלים".


