

חרף התנגדותם של נציגי השמאל והערבים, הסירה אתמול ועדת הכנסת את חסינותו של עזמי בשארה מסיעת בל"ד. היועץ המשפטי לממשלה אליקים רובנישטיין מבקש להעמיד את בשארה לדין בשל יציאתו לסוריה, שהיא מדינת אויב, וכן בשל ארגון נסיעות כאלה לערבים ישראלים. כמו כן, יועמד בשארה לדין על התבטאויותיו בקרדחא בסוריה ובאום אל פחם, התבטאויות שהייתה בהן תמיכה בארגוני טרור.

יו"ר חרות ח"כ מיכאל קליינר שלח אתמול מכתב ליועץ המשפטי לממשלה בדרישה לתקן את סעיפי האישום נגד ח"כ בשארה. "מה שבשארה עשה בסוריה איננו בגדר הסתה גרידא", כתב קליינר. "כשאזרח מנסה להביא לפעולה צבאית נגד ישראל, מדובר בעבירה של בגידה במדינה ע"פ סעיף 96 לחוק העונשין. אמנם ועדת הכנסת הסירה את חסינותו של בשארה, אבל היא עשתה זאת בגין העבירה הלא נכונה".

לדברי קליינר, בשל חסינותו המהותית של בשארה סעיפי האישום שבחר היועץ המשפטי לממשלה עלולים להביא לזיכויו בבית המשפט. "מערכת התביעה של מדינת ישראל צריכה לפעול במגמה להביא להרשעתו של בשארה על העבירה החמורה שביצע, ולא כדי לאפשר לו לחמוק מעונש", כותב קליינר.

ח"כ נחמה רונן ממפלגת המרכז, שהצביעה נגד הסרת החסינות בכל הנוגע להתבטאויות של בשארה, אמרה כי מי שמרשה לבשארה להתמודד לחברות בכנסת צריך גם לשמוע מה יש לו להגיד. עם זאת הוסיפה רונן, ואמרה: "אני מתקוממת נגד ההתבטאויות של ח"כ בשארה, והייתי רוצה לראות אותו ואת מפלגתו מחוץ לחוק ומחוץ לכנסת".

היועץ המשפטי אמר כי ההחלטה להסיר את חסינותו של בשארה "נכונה ומחויבת המציאות" לדבריו, העמדה לדין של בשארה תקבע את גבולות הדמוקרטיה.

ארגון השמאל הקיצוני "גוש שלום" הודיע כי הסרת חסינותו של בשארה היא מעשה "אנטי דמוקרטי מכוער". הארגון אף הגדיר את דברי ההסתה של בשארה כ-"דעות פוליטיות לגיטימיות", ואת המסעות שארגן לסוריה כ-"מעשה הומניטרי", שנועד לאפשר מפגשים משפחתיים.


