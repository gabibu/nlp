

"הגוף היחיד שמתנהג כמו גוף טרור זו המשטרה". במלים אלה תקף אתמול ח"כ מיכאל קליינר את המשטרה, שלדבריו הסתערה על משתתפי טקס אזכרה במלאת 11 שנים להירצחו של הרב כהנא.
בהתערבות פעילי שמאל אסרו בית המשפט העליון ומפכ"ל המשטרה על מוקירי זכרו של הרב כהנא לערוך את האזכרה, בטענה שמארגנים אותה אנשי תנועת "כך" לשעבר, תנועה שהוצאה אל מחוץ לחוק בתואנה שהיא נחשבת ארגון טרור.

מארגני האזכרה עתרו לבג"צ כדי לבטל את האיסור, אולם בג"צ דחה את עתירתם. למרות הדחייה, נאספו מאות משתתפי האזכרה מחוץ לאולם, וניסו לערוך את האזכרה שם. כוחות משטרה גדולים שהיו במקום מנעו את כניסת משתתפי הטקס לתוך האולם, ובתגובה החל חלק מן הקהל להתפרע, והתעמתו עם השוטרים. בהתפרעות נפצעו שני אזרחים, אחד מהם בראשו, ונעצרו שישה נוספים, ונלקחו לתחנת משטרה.

למקום הגיע ח"כ קליינר ואמר: "חמור שלא איפשרו לפעילי 'כך' לערוך אזכרה".

ח"כ קליינר טען כי ניגש לסגן מפקד מחוז ירושלים תנ"צ אילן פרנקו, שהיה בשטח, ותוך כדי הדיבור עמו ראה כי השוטרים מסתערים על משתתפי ההפגנה, וביניהם ילדים, ומכים בהם מכות נמרצות.
ח"כ קליינר ציין, כי במקום האזכרה המאולתרת היו יותר שוטרים מאשר משתתפים.

בתגובה נמסר ממשטרת ירושלים כי המפגינים שהגיעו לרחוב אהליאב פעלו בידיעה מראש שמדובר בהפגנה בלתי חוקית, ובהפרה בוטה של צו מפכ"ל, שקיבל אישור של בית המשפט.

לאחר שנרגעו הרוחות החלו נאומים במקום. בין הנואמים היו ח"כ מיכאל קליינר, נדיה מטר מתנועת "נשים בירוק" ונועם פדרמן מפעילי "כך". קהל המפגינים קרא קריאות "אין ערבים - אין פיגועים", "בולשביזם החוצה" ו"חופש ביטוי גם ליהודים".

ח"כ מיכאל קליינר סיפר כי החליט לבוא להפגנה ולנאום, למרות החלטת המשטרה ובתי המשפט לאסור על קיום האזכרה. הוא מתח ביקורת על בתי המשפט, על כך ש"לא איפשרו לערוך את האזכרה לאדם יהודי, ולעומת זאת כן איפשרו לערוך הלוויה מפוארת לפייסל חוסייני בירושלים".

לדברי ח"כ קליינר, הגיע הזמן להחזיר את שני האירגונים "כך" ו"כוח" למסגרת החוק, וזאת כי לא ייתכן שהם יוגדרו כארגוני טרור בעוד שהתנועה האיסלמית מכנסת אלפי אנשים ודוברת בלא כל הפרעה דברי הסתה קשים נגד קיומה של מדינת ישראל.

קליינר סבור כי אם פעילי "כך" יאמרו דברי הסתה יש לפעול נגדם, אבל כל עוד רצונם הוא "לקיים אזכרה לאדם יהודי, ששימש גם כח"כ, יש להניח להם לערוך את האזכרה בכבוד".

איתמר בן גביר אמר כי מה שהתרחש אתמול חושף את הצביעות בשמאל. לטענתו, אותם אנשים שנאבקים למען חופש הביטוי לתנועה האיסלמית עשו הכל כדי למנוע מפעילי "כך" את חופש הביטוי, "דבר שלא עזר להם, ועל אפם ועל חמתם התקיימה העצרת לזכרו של הרב כהנא ז"ל".
פעילי כ"ך אחרים מסרו לכתבת עתי"ם כי החליטו להגיע למקום, וזאת כדי לומר למשטרה ולפרקליטות "די לסתימת הפיות". "היום כולם יודעים כי הרב כהנא צדק", אמרו.


