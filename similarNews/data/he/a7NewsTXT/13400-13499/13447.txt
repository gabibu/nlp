

יותר מ-2,500 כבשים פלשו היום למרכז העיר מדריד לשמחתם של אלפי צופים, ביניהם המלכה סופיה והנסיכה כריסטינה, דיווחו ערוצי התקשורת הספרדים ביום שני.

בעלי החיים הגיעו לכיכר פוארטה דל סול, כשהם מוקפים בכח משטרה שניסה להסיט את התנועה לרחובות אחרים. אחרי העדר צעד צבא קטן של מנקים.

הרועים המלווים את העדר דורשים שימור זכויות המעבר בדרכים המסורתיות לעדרים, כולל בערים ובכבישים ראשיים.

מזה מאות שנים, שימשו יותר מ-30 אלף ק"מ של שבילים ודרכים את עדרי הצאן ברחבי ספרד, כאשר נאלצו לשנות את מיקום שדות המרעה על פי עונות השנה. אולם רבים מהשבילים ומהדרכים נסגרו עקב פיתוח עירוני או סלילת כבישים ראשיים.

הכבשים, אליהם נילוו מספר תיישים וסוסים, צעדו עד כה 1,200 ק"מ, מדרום ספרד ועד לבירה.

הרועה מריה יוג'ניה אידלגו שילמה לפקיד משרד איכות הסביבה סכום של 100 מרבדיס (מטבע עתיק) בתמורה לקבלת אישור מרעה לכבשים במדריד, כפי שנקבע בחוק.

המחאה מאורגנת זו השנה השמינית ברציפות, ולדברי המארגנים זו תהיה צעדת העדר האחרונה. "הגיע הזמן שהשלטונות יעשו משהו", אמרו.

הצופים, בהם כאמור המלכה סופיה, ובתה כריסטינה עם בעלה ובנה, נהנו גם הם מהמחזה ממרפסת הארמון המלכותי במדריד.
