

השתלת הריאה בוצעה בציפורה בן גל, בת 58 מת"א שסבלה מפיברוזיס ריאתי (לייפת של הריאות - הצטלקויות). ציפורה, אם ל   3 בנים, חיתנה את בנה יומיים לפני ההשתלה.

"לאחר שהבנתי שהשתלה היא המוצא היחיד, עשיתי הכל כדי להגיע אליה בכושר מקסימלי, דבר שהבנתי שיסייע בהחלמה", אמרה ציפורה, "מיכל החמצן עימו הסתובבתי לפני ההשתלה זכה לשם 'עזרה' כדי להקל על קבלתו. היום אני מסתכלת על צילום הרנטגן של הריאה החדשה שזכיתי לקבל, ואני מנסה למצוא גם לה שם כדי שהיא תיקלט בקלות רבה יותר. אני מוקירה תודה לצוות הרפואי במכון למחלות ריאה, ובמיוחד לפרופ' מרדכי קרמר, מנהל המכון ואילנה בקל, אחות אחראית, שהיו זמינים 24 שעות בכל שאלה. בנוסף, אני מודה לצוות במחלקת ניתוחי חזה ולב וכמובן למשפחת התורם, שעשו מעשה נשגב. אני מקווה שאוכל לפצות אותם על האובדן".

ההשתלה בוצעה ע"י ד"ר מילטון סאוטה, מנהל היחידה לכירורגיה של הריאות וד"ר גידי סהר, מנהל יחידת השתלות לב-ריאה.

לדברי פרופ' מרדכי קרמר "ציפורה המתינה להשתלה כחצי שנה, מצבה החמיר והיא נזקקה לחמצן.
ציפורה ביקשה שנשתדל שההשתלה תהיה רק לאחר חתונת בנה, ואכן כך היה   ההשתלה בוצעה יומיים לאחר החתונה".
השתלת הכבד בוצעה בשוקי, תושב ת"א בן 47, אשר סבל מהפיטיטיס C והמתין להשתלה מספר חודשים.

שוקי אמר כי "בעקבות המחלה, הייתי חלש מאוד, ישנתי שעות רבות, ונאלצתי להפסיק את עבודתי. אני מודה מקרב לב למשפחה התורמת שעשתה מעשה אצילי והצילה את חיי. חשוב להעלות את המודעות לנושא ושאנשים יסייעו כמה שניתן לקידום הנושא. כמו-כן אני מודה לצוות הרפואי שטיפל בי והציל את חיי, ובמיוחד למחלקת השתלות ולמחלקה לטיפול נמרץ כללי בה אני מאושפז".

ההשתלה בוצעה ע"י פרופ' איתן מור מנהל מחלקת השתלות וד"ר ניקו אונאקה. פרופ' מור אמר כי "לצערנו מס' ההשתלות בארץ הוא מהנמוכים בעולם. אנשים רבים נפטרים בזמן ההמתנה להשתלה או נאלצים לנסוע למקומות מרוחקים כמו קולומביה וסין כדי לעבור השתלה".

בנוסף, בוצעו שתי השתלות כליה.

מצבם של כל המושתלים טוב ויציב.

