

מאבק ההסתדרות צמצם את היקפי התופעה ואולם יו"ר הסתדרות המעו"ף, ליאון מורוזובסקי, אומר כי ההסתדרות תטיל את מלוא כובד משקלה ותאבק עד שאחרון העובדים יקבל את השקל האחרון שחייבים לו.

מאבק ההסתדרות לתשלום שכרם של עובדי הרשויות המקומיות והמועצות הדתיות מתחיל להניב ניצנים ראשונים של הצלחה. מדו"ח שפרסמה אתמול ההסתדרות על הקפי תופעת אי-תשלום שכר ברשויות המקומיות עולה כי בעקבות המאבק, מימדי התופעה הצטמצמו בשבוע האחרון אולם כ-2000 עובדים, ב-15 רשויות, עדיין לא קיבלו את שכר חודש מרץ 2005. 1300 עובדים לא קיבלו שכר גם בפברואר. בסה"כ קיימים חובות שכר ב- 23 רשויות. עובדי הרשויות המקומיות ששכרם מולן מצטרפים למאות עובדי המועצות הדתיות שלא מקבלים שכר מזה חודשים רבים.

יו"ר הסתדרות המעו"ף, ליאון מורוזובסקי, אמר אתמול כי "ההסתדרות לא תרפה ותטיל את מלוא כובד משקלה על-מנת שאחרון העובדים יקבל את השקל האחרון שחייבים לו. צריך לזכור שעד כיסוי החובות לאחרון העובדים שר הפנים, יו"ר המרכז לשלטון מקומי וראש הממשלה עצמו, שמשרדו אחראי על שכרם של עובדי המועצות הדתיות, הם בגדר מפירי חוק ופסקי דין של בית-הדין הארצי לעבודה".
