

באישור שר הפנים ניתן להכריז על הקמת רובע עירוני. הדבר יאפשר לתושבי האזור להקדיש חלק מכספי הארנונה ישירות לתועלת שכונתם בלבד

יו"ר סיעת שינוי במועצת העיר נתניה, אדיר בנימיני, פועל להקמת רובע עירוני בשני אזורים במזרח ובדרום נתניה. על פי סעיף 12 בפקודת העיריות, ניתן באישורו של שר הפנים "להכריז שאזור פלוני הכלול בתחום העירייה יהיה רובע עירוני, אם נוכח (שר הפנים) שתושבי אותו אזור רוצים בכך". מדובר בסעיף שהוא שריד מהתקופה המנדטורית והועתק מחוקי השלטון המקומי הבריטי בשנות ה-30, אך מעולם לא יושם בשום רשות מקומית בארץ.
הקמת רובע עירוני תאפשר לתושבי מזרח ודרום נתניה לבחור ועד לרובע שיוכל לעשות שימוש באחוז מסוים שיקבע ממיסי הארנונה הכללית לטובת הנוחיות של תושבי הרובע עצמו.

חבר מועצת העיר, אדיר בנימיני, ששימש בעברו בתפקיד יועץ שר הפנים בתקופת כהונתו של אברהם פורז מקווה ששר הפנים הנוכחי, אופיר פז פינס, לא יטרפד את המהלך. עיריית נתניה אינה מרוצה ממנו מכיוון שהמהלך עלול להתפרש כביקורתי כלפיה, ולהעיד על חוסר שביעות רצון לכאורה מרמת השרותים שהיא מספקת לתושבים. הרעיון להקמת רובעים עירוניים נולד לאחר שבנימיני התרשם שתושבי אותם חלקים בעיר המורכבים מאוכלוסיה מאוד רחבה של אקדמאים מחפשים מסגרת לפעול ולקדם את איכות החיים בשכונה שלהם. לאחרונה היו אמורות להתקיים בחירות לוועד שכונה ב"קריית השרון" במזרח העיר מחוץ למסגרות העירוניות, ביוזמה פרטית של מספר תושבים.

בנימיני אומר כי "בקרוב איזום פגישה עם נציגי תושבים ממזרח נתניה במטרה לעניין אותם ברעיון. במידה ותהיה היענות אפעל להוצאתו לפועל. כולי תקווה שעיריית נתניה לא תנסה לשים לנו רגליים". לדבריו "יש כאן אפשרות לעשות מהלך תקדימי ברמה הארצית, שייתן אפשרות לתושבים המעוניינים בכך לקחת על עצמם אחריות לשיפור את איכות החיים שלהם ולהפנות את כספי המיסים שלהם ישירות לתועלתם. כרגע כספי הארנונה הכללית "נבלעים" בתוך הקופה הכללית לצרכים רבים ומשונים, ברובע עירוני התושבים יוכלו לחוש ולהיות שותפים בהחלטות לגבי שימוש בכספי המיסים שלהם לטובת צרכים שהם יבחרו".


