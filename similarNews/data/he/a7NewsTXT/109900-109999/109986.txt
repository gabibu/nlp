

חברת "בזק" אישרה השבוע קוד אתי חדש לחברה. לדברי החברה, "דרכנו בעסקים", הקוד האתי להתנהלות עסקית, מהווה את תעודת הזהות הערכית-אתית של החברה, הצהרה מפורשת ומוחשית לדברים שמנהלים ועובדים בבזק מאמינים בהם ושואפים לקיומם.

קוד אתי הונהג בשנים האחרונות בחברות ובארגונים רבים, במטרה להציב ערכים מנחים וכללי התנהגות לארגון. מדובר במסמך שיטתי המתווה כללי התנהגות ראויים להכוונת פעולתם של נושאי משרה בכירה, מנהלים ועובדים, בהתייחס לאופי פעולתה של החברה.

בסוף שנת 2003 פירסמה רשות ניירות ערך טיוטת תקנות בעניין קוד אתי שתובא לאישור ועדת הכספים של הכנסת. הקוד האתי של בזק מציב "רף"   ומצביע על מה שראוי לעשות בחברה, להבדיל מנהלי החברה או חוקי המדינה המהווים את ה"סף"   המינימום הכרחי הקובע את ה"מותר" ואת ה"אסור".

עקרונות העשייה עליהם נבנה הקוד האתי הם: יושרה, כבוד לזולת, אחריות אישית ושוויון. הקוד פונה לשישה מעגלי השפעה: העובדים, הלקוחות, בעלי המניות, השותפים לעסקים, המתחרים והקהילה.

"עם הצגת הקוד האתי, אנו מנחילים בבזק את ערכי האתיקה העסקית, המהווים אבני דרך ונורמות להתנהגות עסקית בחברה מתקדמת" אומר מנכ"ל בזק אמנון דיק. "ערכים כמו מניעת ניגוד עניינים, שמירת סודיות, הגנה על נכסי התאגיד ועוד - יש להם משמעות רבה וחשוב שיוטמעו בקרב העובדים".

הקוד האתי גובש בבזק על ידי אנשי האגף לפיתוח מנהלים והדרכה בראשות סגן סמנכ"ל משאבי ניהול אהוד מזומן, ובסיועו של פרופ' יוסף גרוס יו"ר עמותת שבי"ל, כיועץ חיצוני. את הנושא יזמה וקידמה רבות יו"ר בזק לשעבר עו"ד מיקי מזר.

"אתיקה עסקית מהווה אתגר ומבחן ניהולי במיטבו", אומר אהוד מזומן, "והנהלת בזק התחייבה להוביל את החברה על פי הסטנדרטים הקבועים בקוד האתי - לשמש מודל ליושר אישי, הגינות וניקיון כפיים, ולהוות קו מנחה לכל עשייה או התנהגות במישור האישי, המקצועי והארגוני".




