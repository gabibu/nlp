

חברת סונול, בשיתוף עם קבוצת מאיר, שבשליטת יעקב שחר וישראל קז; ואיש העסקים, אפרים גרינברג, חתמו על הסכם שיתוף פעולה ראשון מסוגו בארץ להקמת תחנות דלק זעירות. סונול תחזיק 75% בחברה המשותפת שתקים את התחנות ותפעילן, ואילו מאיר וגרינברג יחזיקו יחד ב-25%.

סונול רכשה 75% ממניות חברה קיימת, "דלקט", שהוקמה בשנת 2000 על ידי קבוצת מאיר וגרינברג, ושמתמחה בתחנות דלק זעירות. פעילות החברה הוקפאה לפני כשנתיים, בעקבות העיכובים שהיו באישור התמ"א להקמת תחנות דלק זעירות. תמ"א זו אושרה באחרונה באופן עקרוני על ידי המועצה הארצית לתכנון ובנייה. כיו"ר דלקט יכהן מנכ"ל סונול, יוסי אנטורג; כסגן יו"ר פעיל של החברה יכהן אפרים גרינברג וכמנכ"ל החברה יכהן דוד חיון.

לדברי מנכ"ל סונול ויו"ר דלקט, יוסי אנטורג, "תחנה זעירה היא תחנה שעלות ההשקעה בה נמוכה בהרבה מתחנת דלק ציבורית רגילה. ניתן להקימה על שטחים מצומצמים במיוחד, והיא כוללת עד ארבע עמדות תדלוק בלבד. אין בה מבנים למעט גג למשאבות. יתרונותיה מאפשרים הקמת תחנות בטוחות מאוד מבחינה סביבתית ותהליכי רישוי מהירים בהרבה מתהליכי הרישוי הקיימים לגבי תחנות דלק ציבוריות. בשל יתרונותיהן, התחנות אמורות לקום באזורים עירוניים, תעשייתיים ומסחריים".

לדברי אנטורג, "תחנות אלו אמורות להפחית במידה ניכרת את הסכנה לזיהומים סביבתיים, גם עקב הסטנדרטים הגבוהים בתחום הבטיחות והסביבה שיאפיינו את הקמתן וגם עקב שיטחן המצומצם". הוא מציין, כי "תחנות מסוג זה יענו על הביקוש הגובר של תחנות דלק בתוך המרכזים העירוניים, התעשייתיים והמסחריים, ויאפשרו הגברת התחרות לטובת הצרכנים".

לדברי אנטורג, שילובה במיזם החדש של קבוצת מאיר, שהיא בעלת ניסיון ומוניטין נרחבים בתחומים רבים במשק, תביא להוספת ערך מוסף משמעותי לפעילות של חברת דלקט. הוא מציין, כי דלקט צברה בשנים האחרונות ניסיון רב בתחום לימוד נושא התחנות הזעירות.

סונול היא חברת הדלק השלישית בגודלה בארץ. היא נמצאת בבעלות מלאה של גרנית הכרמל, הנשלטת על ידי קבוצת בורוביץ וחברת גלנקור. גרנית היא גם הבעלים של חברות טמבור וסופרגז וכן מעורבת בפרויקטים בתחומי התפלת המים, הנדל"ן, התיירות והתקשורת.

חברת מאיר היא הבעלים של חברת הפניקס וכן יבואנית רכבי הונדה, וולבו ויגואר ויבואנית של דגמי משאיות שונים, כגון וולבו, רנו ומיצובישי. מאיר היא גם הבעלים של חברת מרכבים, חברת השכרת הרכב והליסינג הרץ ורשת אוטו סנטר. מאיר היא גם הבעלים של קבוצת הכדורגל מכבי חיפה וכן עסקים נוספים.

סגן היו"ר הפעיל, אפרים גרינברג, כיהן בעבר כמנכ"ל בחברות הנפט לפידות, חנ"ה, מצדה והמכון למחקרי נפט וגיאופיזיקה. כמו כן, כיהן כמשנה למנכ"ל משרד האנרגיה. גרינברג, שהיה איש עסקים פרטי ויועץ בכיר במשק האנרגיה בשנים האחרונות, הוא היזם והוגה הרעיון של הקמת החברה לפיתוח תחנות דלק זעירות.

מנכ"ל החברה, דוד חיון (42), כיהן בעבר כסמנכ"ל בחברת דלק השקעות, שבשליטת יצחק תשובה, כיו"ר חברת הספנות נתיבים, המשותפת ליצחק תשובה ורמי אונגר, וכדירקטור בחברה הבורסאית קומיוטק. חיון שימש במשך 14 שנים ככתב בכיר בעיתון "גלובס" בתחומי האנרגיה, התחבורה, התעופה והתיירות.


