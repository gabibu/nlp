

יותר ויותר חברות ישראליות "מגלות" את קפריסין כגשר לעסקים. 720 חברות ישראליות פועלות כיום בקפריסין או דרך קפריסין. מהווה גידול של 2.5% לעומת שנת 2003. כך מסר שרגא ברוש, יו"ר מכון היצוא ונשיא התאחדות התעשיינים.

ברוש מעריך, כי היצוא לקפריסין יגדל השנה בכ- 7%-5% לעומת 2004 ויסתכם בכ-385 מליוני דולרים.

ברוש הדגיש, כי מיקומה של קפריסין מהווה יתרון כגשר בין אירופה לאסיה; קפריסין גם חברה באיחוד האירופי על כל היתרונות של החברות באיחוד; לקפריסין גם תשתית נאותה, הכוללת שירותי בנקאות טובים לפעילות עסקית.

יו"ר מכון היצוא ונשיא התאחדות התעשיינים גילה, כי בקפריסין פועלות כיום כ- 14,000 חברות זרות.

הוא ציין, כי ברבע הראשון של 2005 חלה ירידה של כ-6% ביצוא של ישראל לקפריסין (כולל יהלומים) והסתכם בכ-82 מיליון דולר. בתוך כך: חלה ירידה של 8% ביצוא כימיקלים וזיקוקי נפט לקפריסין ברבע הראשון של השנה לעומת התקופה המקבילה אשתקד והסתכם בכ-70 מיליוני דולרים; חל גידול של 47% ביצוא מוצרי כרייה, חציבה ומינרלים והסתכם בכ-11 מיליון דולר; חל גידול של כ-36% ביצוא מוצרי עץ, ריהוט, נייר ודפוס והסתכם בכ-1 מיליון דולר; חל גידול של כ-48% ביצוא מוצרי גומי ופלסטיק והסתכם בכ-2 מיליון דולר. כן חל גידול של 68% ביצוא מוצרי מתכת והסתכם בכ-2.5 מיליון דולר.

יו"ר מכון היצוא ונשיא התאחדות התעשיינים ציין, כי בסוף השבוע שעבר ערך מכון היצוא כנס בנושא "קפריסין כגשר לעסקים בינלאומיים" בשיתוף עם חברת Company Express, בהשתתפות כ- 140 חברות.

