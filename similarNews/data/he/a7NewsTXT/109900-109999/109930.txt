

מפכ"ל המשטרה, רב ניצב משה קראדי, נפגש עם תושבים בנווה דקלים שבגוש קטיף. יגאל קירשנזפט, מנהל בית חב"ד בישוב וידיד של המפכ"ל מתקופת שירותם הצבאי היה בפגישה וסיפר שהתושבים הצביעו ברגלים ולא באו לפגישה.

"הציבור הצביע ברגלים ובמקום 22 חברי מליאה שהיו אמורים להיות בפגישה הגיעו רק 3 ועוד כמה עובדי מועצה", סיפר קירשנזפט ליומן ערוץ 7. "כמו שעשו למופז שביקר בישוב כך עשו גם לקראדי ולא הגיעו להיפגש איתו", הוסיף ותיאר איך השולחן הגדול שסביבו היתה אמורה להיערך הפגישה היה מלא בכיבוד ומסביב לו ישבו שלושה-ארבעה עובדי מועצה ועוד שלושה חברי מליאה כשאת שאר המקומות תופסים שוטרים שהגיעו יחד עם מפכ"ל המשטרה.

קירשנזפט סיפר שבמפגש הועלו בפני קראדי טענות קשות לגבי התנהלות המשטרה והניסיונות החוזרים ונשנים לפתות נערים באמצעות פלאפונים על מנת שישמשו כמודיעים משטרתיים, תלונות על האזנות שנעשות לקווי הטלפון של התושבים, על מעקבים שנערכים אחרי אנשים ועל כך שהשוטרים הולכים ללא תגים כאשר הם מפזרים הפגנות. "חלק מהדברים הוא רשם לעצמו לטיפול", אמר.

"קראדי דיבר על כך שהוא נותן פקודות שכל הגירוש יהיה בעדינות ובנימוס ובכל פקודה שהוא מוציא הוא מדגיש את הצורך להתנהג בעדינות ולעומתו, אנחנו דיברנו על עצם הגירוש, שלא יתכן שכל אדם שהוא בר דעת ושומר חוק ימלא אחרי הפקודות הבלתי חוקיות הללו", אמר קירשנזפט וסיפר שלאחר שהסתיימה הפגישה הוא נפגש לשיחה בארבע עיניים עם ידידו, מפכ"ל המשטרה. את תוכן השיחה סירב קירשנזפט לחשוף אך הוא סיפר שפעמים רבות במהלכה נאנח קראדי מעומק ליבו ואמר שזה מאוד קשה לו.

"אמרנו לו שאנחנו מקווים שבעזרת ה' לא יהיה גירוש ושהוא לא יהיה שותף לזה", הוסיף קירשנזפט והדגיש כי המילה 'פינוי', אצל תושבי גוש קטיף מתקשרת לשירותים ולאשפה ועל כן הם לא משתמשים בה אלא במילה גירוש.
