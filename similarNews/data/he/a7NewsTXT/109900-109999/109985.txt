

בדובר צה"ל בוחנים שילוב מש"ק דוברות בכל אחד מגדודי חטיבות החי"ר הסדירות, כך מגלה השבועון "במחנה" בגיליונו האחרון.

מש"ק הדוברות ייבחר מבין לוחמי היחידה ויהיה חלק אורגני ממנה. הוא יעבור הכשרה במסגרת קורס הדוברות של דובר צה"ל שיכין אותו מבחינה מקצועית לעבודה התקשורתית.

בימים אלו נערך ניסוי בגדוד הסיור של חטיבת גבעתי ובגדוד הקרקל המעורב. גורם בכיר בדובר צה"ל טען כי הניסוי מתקדם יפה והיעד הרצוי הוא לשלב מש"ק, שיעסוק בכל הפעילות התקשורתית של היחידה, בכל אחד מגדודי חטיבות הצנחנים, גולני, גבעתי והנח"ל.

עד היום, הוצב נציג דובר צה"ל כמעט בכל חטיבה מרחבית. בניגוד לתוכנית החדשה, המש"ק החטיבתי הוא חלק מיחידת דובר צה"ל ואינו לוחם לשעבר ביחידה. הוא אותר מראש טרם גיוסו, עבר את קורס הדוברות ולאחר סיומו שובץ כדובר בחטיבה המרחבית.
