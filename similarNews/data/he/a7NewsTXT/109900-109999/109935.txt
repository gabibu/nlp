

שמעון הלוי, חבר הפורום המשפטי למען ארץ ישראל, אומר כי המאמצים בחזית המשפטית נגד עקירת היישובים נמשכים. "דעת הקהל עשויה להשפיע על פסיקת בג"צ", אמר.

הלוי, חבר הפורום המשפטי למען ארץ ישראל סיפר ביומן ערוץ 7 על העתירות שמוגשות לבג"צ נגד חוק פינוי פיצוי ונגד תכנית עקירת היישובים.

"אנחנו ממשיכים במאמצים שלנו ויש להם סיכויים מצויינים", אמר והוסיף שמי שקורא את כתבי הטענות ואת מהות העתירות רואה שהטענות המובאות שם מגובות בפסיקות קודמות של בג"צ ובאמירות של שופטים. "בעיקר מחזקת אותנו העובדה שבג"צ דן בעתירה על גדר ההפרדה ששם הוא הוכיח שהחלטה מדינית מן הסוג של ההתנתקות, החלק השני כביכול של ההתנתקות, הוא ראוי לדיון.

"אנחנו יודעים שמבין 11 השופטים שדנים בעתירה הזאת יש את השופט אדמונד לוי שראה לנכון להביע עמדה שתומכת בצו שימנע מן המדינה מניעה מוחלטת מלבצע צעד בלתי הפיך שעלול לפגוע כרגע בהתיישבות עד שבג"צ יגבש החלטה סופית בעניין הזה", אמר הלוי והוסיף שאמנם יש דעת מיעוט ודעת רוב, אך בדרך כלל מופיעות שתי הדעות ושופטים אחרים מצרפים את הדעות שלהם והם עשויים בהחלט לשנות את דעתם.

"אני בהחלט משוכנע שבזכות דעת הקהל והעובדה שיתברר בראיונות שנערכים ובתכניות בהן מאזינים מתקשרים לרדיו שההסתמכות של התושבים על הבג"צ הזה רבה מאוד אנחנו נוכל לראות שבג"צ מפנה יותר ויותר אנרגיות ומשאבים לדיון בכל טענה וטענה מן הטענות הכבדות מאוד שהמשפטנים הנכבדים שלנו העלו בצורה מאוד מוצלחת", טען הלוי.

לשאלת המראיין האם בג"צ פוסק שלא על פי פרמטרים משפטיים ענה הלוי כי "אנחנו יודעים שבג"צ יושב כבית דין צדק אבל אנחנו יודעים שיש לו גם שיקולים ציבוריים ודי רק להסתכל כמה ימים אחורה בפסיקת בג"צ בעניין גיורי הקפיצה וכיצד מהר מאוד הזדרזו שופטי בג"צ לרצות ציבורים אחרים בפסיקתם בעניין העבודה בשבת שבאה להוכיח שבג"צ מאוזן".

"אנחנו באמת חושבים שבג"צ מאוזן", הבהיר הלוי בשם הפורום המשפטי למען ארץ ישראל, "ואנחנו חושבים שבג"צ ער לא רק לדברים שנאמרים לגביו בתוך חדרי הדיונים אלא גם למה שקורה במדינה ולהסתמכות של התושבים על פסיקותיו".
