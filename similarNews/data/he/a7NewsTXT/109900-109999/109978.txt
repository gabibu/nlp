

מיצג "ילדי העולם" בנוי מחמישה עולמות בהשראת יבשות תבל, במסגרתו משולבים פינות ישיבה ואפשרויות משחק

רשות שדות התעופה דואגת להעניק שירות גם לנוסעים הצעירים בטרמינל החדש בנמל התעופה בן-גוריון, ולמענם היא פתחה, ערב עונת הנסיעות של פסח, פינת הפעלה ומשחקיה לילדים. פינת ההפעלה היא למעשה, מיצג הבנוי מחמישה עולמות בהשראת יבשות תבל וכולל הדמיות לעולם המים, עולם הקרח, עולם המדבר, עולם הרים ירוקים ועולם הג'ונגל.

במסגרת המיצג משולבים פינות ישיבה, אפשרויות משחק, סירה, כוכב ים, גשרון, גמל, עץ תפוח ובליבו מנהרה, איגלו ועוד הרבה אלמנטים מפוסלים למישוש ולצפיה. המיצג, המפוסל כולו מעץ מלא וצבוע בצבעים מרהיבים, עוצב ובוצע על ידי הפסלים האחים יעל שמואלי והד שמואלי, משפחה של אומנים מעין הוד.

פינת ההפעלה ממוקמת במתחם הדיוטי פרי בטרמינל 3 ליד חנות הצעצועים, ומכוונים אליו פסל של ציפור כחולה ודגים ופסל של כדור הארץ, והיא תעמוד לשירות הילדים באופן קבוע .


