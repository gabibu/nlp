

יוזמה מקומית: שני תושבי רעננה פירסמו מודעות בעיתונות הקוראות לנבחרי הציבור בעיר לפעול למען שמירת השבת.

הפורטל המקומי של רעננה מדווח כי היוזמה להפצת מודעות בכלי התקשורת היא של עקיבא איסרליש ואבי כ''ץ, מבעלי חנות ''כפר השעשועים''.

בהודעה שכותרתה: ''זעקה ומחאה גדולה'' כותבים השניים: ''נפרצה הגדר והשבת נפגעת ברעננה. שמירת קדושת השבת בפרהסיה, שהיתה אחד ממאפייני עירנו והיתה מקובלת על כלל האוכלוסייה, שונתה לבלי היכר. השבת הפכה למרמס ונפתחות חנויות ועסקים ביום השבת באזור הפארק ובאזור התעשייה, ואנו זועקים מרה נגד ראש העירייה, סגני ראש העירייה, חברי המועצה המקומית, הרבנות המקומית והמועצה הדתית, שאינם פועלים באומץ ובעוצמה הראויה נוכח המצב החמור''.
בנוסף, קוראים איסרליש וכ''ץ לציבור להחרים את החנויות הפתוחות בשבת, גם בימי חול.

''רעננה היא העיר עם הכי הרבה שומרי שבת אחרי בני ברק, ועם נציגים דתיים במועצה שעושים הכי פחות'', טוען כ''ץ. ''עד עכשיו היה ברעננה סטטוס קוו, ולאט לאט זה הולך ומופר. פתיחת מעדניית 'טיב טעם' עברה בשתיקה, בגלל שהנציגים הדתיים אמרו שיפעלו בדרכים שקטות, אך בפועל הם לא עשו דבר. אי אפשר כבר לעבור בשבת ברחוב אחוזה, בגלל שהרחוב מלא בכיסאות של בתי קפה שפועלים בשבת. בעלי עסקים זועקים, בצדק, כי הם מקופחים, ופרנסתם נפגעת בגלל העסקים שפתוחים בשבת''.

לפי הדיווח באתר של רעננה, כ''ץ משמש גם כחבר הפורום הארצי של בעלי רשתות שומרות שבת. בעבר היו חברי הפורום פעילים בסגירת קניון ערים בכפר סבא, וכיום הם פעילים בסגירת הקניון בבאר שבע. גם בעניין רעננה כ''ץ מודיע כי הוא הולך להילחם עד שינצח. ''יש לי תקציב בלתי מוגבל שהקצו לי אנשים שהשבת יקרה להם, וזאת על מנת שאלחם למען קדושת השבת בכל מקום ומקום'', אמר. ''אני לא אירגע עד שאקים את הציבור הדתי בעיר על נבחריו. אנו מקווים שהמודעה תספיק, אך אם לא - אנו נדאג להפעיל שעונים מעוררים שיעירו את מי שישן''.

