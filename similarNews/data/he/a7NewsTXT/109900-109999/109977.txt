

בחודשים ינואר-מרס 2005 הסתכם יבוא הסחורות (למעט יהלומים) ב-8.7 מיליארד דולר. 38% מהיבוא היה מארצות האיחוד האירופי, 17% מארצות הברית, 17% מארצות אסיה והשאר מיתר ארצות העולם.

יצוא הסחורות (למעט יהלומים) הסתכם בשלושת החודשים הראשונים של שנת 2005 ב-6.4 מיליארד דולר. באותה תקופה היווה יצוא הסחורות (למעט יהלומים) לארצות האיחוד האירופי 37%, היצוא לארצות הברית 27%, היצוא לארצות אסיה 14% והשאר ליתר ארצות העולם.

על כך נמסר מהלשכה המרכזית לסטטיסטיקה, על סמך נתונים ארעיים על הסחורות שעברו במכס ואשר אינם כוללים את הסחר בין ישראל לרשות הפלשתינית. כמו כן, הנתונים אינם כוללים יבוא ויצוא שירותים (הכוללים שירותי תוכנה). נתונים על כלל יצוא ויבוא סחורות ושירותים מתפרסמים במסגרת מאזן התשלומים מדי רבע שנה.

נתוני המאזן המסחרי (למעט יהלומים) בחודשים ינואר-מרס 2005 מצביעים על עודף בסחר עם ארצות הברית (240 מיליון דולר). לעומת זאת, באותה תקופה נרשם גירעון במאזן המסחרי עם ארצות האיחוד האירופי (985 מיליון דולר), עם ארצות אסיה (610 מיליון דולר) ועם יתר ארצות העולם (959 מיליון דולר).

נתוני המגמה של יבוא הסחורות (למעט יהלומים, אניות ומטוסים וחומרי אנרגיה) שחושבו בלשכה המרכזית לסטטיסטיקה לאחר ניכוי העונתיות הרגילה וגורמים בלתי סדירים, מצביעים על ירידה של 7.3% מתחילת השנה. זאת, לאחר יציבות בחודש דצמבר 2004.

היבוא מארצות האיחוד האירופי, על פי נתוני המגמה, ירד בחודשים ינואר-מרס ב-4.9% בחישוב שנתי, לאחר יציבות בדצמבר 2004. היבוא מארצות הברית ירד בחודש האחרון ב-3.5%, לאחר יציבות בחודש פברואר. היבוא מארצות אסיה היה יציב בחודשיים האחרונים, לאחר עלייה של 7.4% בחודשים נובמבר 2004-ינואר 2005.

לעומת זאת, היבוא מיתר ארצות העולם עלה בשלושת החודשים האחרונים ב-15.8% בקצב שנתי, בהמשך לעלייה של 37.7% בחודשים אוקטובר-דמצבר 2004.

ביצוא הסחורות (למעט יהלומים), על פי נתוני המגמה, נרשמה ירידה של 6.6% בשלושת החודשים האחרונים, לאחר יציבות בדצמבר 2004.

היצוא לארצות הברית ירד בשלושת בינואר-מרס ב-7.2% בקצב שנתי, בהמשך לירידה של 4.4% בחודשים אוקטובר-דצמבר 2004. היצוא לארצות אסיה ירד בשלושת החודשים האחרונים ב-19.8%, בהמשך לירידה של 7.0% בדצמבר 2004. היצוא לארצות האיחוד האירופי היה יציב בחודש מרס לאחר עלייה של 4.5% בחודשים דצמבר 2004   פברואר 2005. היצוא לקבוצת יתר ארצות העולם עלה בחודש מרס ב-1.2% לעומת ירידה של 6.9% בדצמבר 2004-פברואר 2005.


