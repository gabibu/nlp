

בית המשפט העליון הוציא היום (ה') צו על תנאי המורה למדינה לנמק מדוע ייאסר על קבוצת פעילי ימין להפגין מול בית הרב הצבאי הראשי.

הדיון נערך היום בעתירתו של איתמר בן גביר אשר ביקש מבית המשפט להתיר לו לקיים את המחאה מול ביתו של הרבצ"ר, הרב וייס. הדיון ארך כשעתיים ובמהלכו טען בן גביר כי מניעת ההפגנה והאיסור של היועץ המשפטי להפגין - יפגע בחופש הביטוי.

כמו כן, במהלך הדיון הוצגו תמונות בהן נראו אנשי שמאל מפגינים ממול ביתם של נבחרי ציבור. במהלך הדיון ביקש השופט סאלים ג'וברן לאסור על ברוך מרזל ואיילה בן גביר להפגין מול הרב, ואולם השופט ברק לא קיבל את דעתו של השופט ג'ובראן.
השופט ברק אמר כי הניסיון להגביל הפגנות מול בתים של עובדי ציבור הוא ניסיון פסול. הוא ציין כי "צריך לאזן בין האינטרסים ולצמצם את מספר המשתתפים וזמן ההפגנה אבל לא למנוע באופן גורף".
בתום הדיון הוחלט למעשה להוציא צו על תנאי המורה למדינה לנמק בתוך 30 יום, מדוע נאסר על פעילי הימין להפגין מול אישי ציבור.

נציג המדינה יובל רויטמן טען כי מאחורי ארגון ההפגנה עומדים אנשי כהנא. הוא הוסיף לטעון כי מדובר גם במערכת משומנת שדואגת לעשות קמפיין מתוכנן נגד אישי ציבור וקציני צבא.
הוא הזכיר שעשו הפגנו הפגנות מול רב פיקוד המרכז ויזנר ומול ביתו של מפקד חרוב בכרמי צור.
השופט ברק קטע את דבריו ואמר לו כי "אם הם מפגינים בצורה שקטה איפה כאן הפסול?"

בן גביר השיב לרויטמן: "אם המדינה תוכיח שהתנהגתי באלימות כלפי הרב הצבאי הראשי אני מוכן למשוך את העתירה וההיפך הוא הנכון. עצם זה שהגשתי את העתירה להתרת ההפגנה מעיד על הכוונות שלי ומי שמבקש לסתום פיות זה הפרקליטות".
