

הנהלת מרכז השלטון המקומי החליטה בישיבתה כי, הרשויות המקומיות לא ידונו בבקשות ולא יציבו אנטנות סלולאריות בתחומן, כל עוד לא יוסדר סעיף השיפוי בחוק הקרינה הבלתי מייננת.

הנהלת מרכז השלטון המקומי החליטה בישיבתה כי, הרשויות המקומיות לא ידונו בבקשות ולא יציבו אנטנות סלולאריות בתחומן, כל עוד לא יוסדר סעיף השיפוי בחוק הקרינה הבלתי מייננת. החלטה זו, באה בעקבות הערר, שבכוונת שר האוצר, ח"כ אהוד אולמרט להגיש לממשלה, ושידון בישיבתה היום ולפיו, סעיף השיפוי בחוק הקרינה הבלתי מייננת יחול רק לאחר שנה מיום כניסתו של החוק לתוקף.

עדי אלדר, יו"ר מרכז השלטון המקומי אמר כי, שר האוצר נכנע ללחצים של החברות הסלולאריות ובוחר לקדם את האינטרסים הכלכליים והדורסניים שלהן על-פני קידום האינטרס הציבורי. "כבר כיום חשופות הרשויות המקומיות בפני תביעות של תושבים בסכומים של מאות מילוני שקלים בגין הצבתן של אנטנות סלולאריות. ולכן, אישורה של הצעת החוק, היה חיוני בכדי למנוע מצב בלתי נסבל זה אשר מאלץ את הרשויות המקומיות לממן את הפיצויים מהקופות הציבוריות",הוסיף אלדר .

לדבריה של יעל גרמן, ראש עיריית הרצליה, העומדת בראש מטה המאבק של הרשויות המקומיות להסדרת האנטנות, "באם יתקבל הערר של השר אולמרט, הרי שבאופן פרדוקסאלי, החברות הסלולאריות, שגורפות רווחי עתק כל שנה והן הנהנות העיקריות

מהצבתן של האנטנות, שוב לא יחויבו לשאת בפיצויים לתושבים והנטל הכספי יפול על קופותיהן הדלות של הרשויות המקומיות. יתרה מכך, עד אשר יחויבו החברות הסלולאריות בשיפוי, הן ימהרו לפרוס אנטנות בכל פינה ובכך יבטיחו שהשיפוי לא יחול עליהן, לכשיכנס לתוקף".

כזכור, בשבוע שעבר אישרה ועדת השרים לענייני חקיקה את הצעת החוק לקרינה בלתי מייננת ובכלל זה את סעיף השיפוי לועדות התכנון המקומיות בגין תביעות על-פי סעיף 197 לחוק התכנון והבנייה. על-פי החלטת הועדה, יקבע אחוז השיפוי שיינתן לרשויות המקומיות על-ידי החברות הסלולאריות על-ידי המועצה הארצית לתכנון ובנייה. עוד קבעה הועדה כי, סעיף זה יחול מייד עם כניסתו לתוקף של החוק.
