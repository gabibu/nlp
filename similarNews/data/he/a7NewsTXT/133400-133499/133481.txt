

80% מהאזרחים הערבים בישראל תומכים בזכות השיבה של הפליטים הפלשתינים למולדת או מתן פיצויים כפתרון מנימום. כך עולה מסקר חדש שערך המרכז הערבי למחקר חברתי יישומי בחיפה, מדה אל-כרמל.


42% מהערבים הישראלים כורכים את זכות השיבה והפיצויים יחד, ואילו 29% סבורים שיש לתת לפליטים לבחור בין השיבה למולדת ובין פיצויים.

פרופ' נדים רוחאנא, מנכ"ל מדה אל-כרמל, הציג נתונים ראשוניים מהסקר בכנס השני למען זכות השיבה והשלום שהתקיים אתמול (שבת) בנצרת. , הסקר יתפרסם במלואו בימים הקרובים.

כתבנו חגי הוברמן מציין כי זהו הסקר הראשון המתייחס לעמדותיו של המיעוט הערבי בישראל באשר לסוגיית זכות השיבה של הפליטים הפלשתינים משנת 1948. בסקר התראיינו כ-1,400 ערבים מעל גיל 18, מכל שדרות החברה הערבית בישראל.

מהסקר עולה כי 80% מכלל האזרחים הערבים תומכים בזכות השיבה, 12% סברו שיש להעניק זכות שיבה רק לפליטים השרויים במצוקה בגלות, ואילו 7% אמרו שיש להעניק את זכות השיבה לגבולות המדינה הפלשתינית בשטחי 67'.

הסקר בדק גם את סוגיית האחריות לנכבה. 83% מהנשאלים אמרו כי האחריות מוטלת על ישראל, על מנהיגי המדינות הערביות וגורמים אחרים. 33% אמרו שישראל היא האחראית הבלעדית על הנכבה, 25% הטילו את האחריות במלואה על מדינות ערביות ו-20% אמרו שהאחריות נופלת על המנהיגות הערבית.

על השאלה באיזו מידה אחראית ישראל לפתרון בעיית הפליטים ענו 93% שהיא גבוהה עד בינונית, 75% סברו שהיא גבוהה ו-18% סברו שלישראל אחריות בינונית בלבד. 86% מהנשאלים סברו שישראל היא האחראית הבלעדית לפיצוים של הפליטים על העוול שנגרם להם כתוצאה ממלחמת 1948.

אחד הנתונים שהפתיעו היה שיעורי הנכונות של הנשאלים לתמוך בפליטים השבים הן מבחינה כספית והן מבחינה נפשית, חרף המתח הבין-עדתי השורר באחרונה בחברה הערבית בישראל: 66% מהנשאלים אמרו כי הם מוכנים לתמוך בפליטים כספית ונפשית, ו-24% אמרו כי יתמכו רק מבחינה נפשית. 68% מהנשאלים הביעו נכונות לקלוט את הפליטים בעריהם ובכפריהם, 18% הסכימו לקלוט מספר מוגבל של פליטים ו-14% סירבו לקלוט אותם בכלל.
