

יהודים יוכלו להמשיך ולנסוע בכביש מצומת אדם לעטרות ומשם לכביש 443. הכביש, מחבר למעשה בין יישובי מטה בנימין ומקצר לשפלה. כך מדווח אתר ירושלים 02net. לפי הדיווח, בעקבות המחאה ביום שישי האחרון של תושבי אזור בנימין, החליט צה"ל לאפשר זמנית לישראלים לנסוע באזור זה.

ביום ששי יצאה שיירת מחאה ממקום הכינוס בתחנת הדלק שבצומת פסגות, כביש עוקף רמאללה. השיירה ניסתה להגיע אל צומת קלנדיה כדי להפגין על סגירת הציר - היוצא מצומת אדם מערבה לכיוון השפלה- לתנועת יהודים בלבד. כזכור, במקום נבנית חומת הפרדה שנותרה עדיין פתוחה בצומת עד לקבלת חוות דעתו של בית המשפט בעתירות הנדונות לפניו בימים אלה. אלא שהצבא כבר הקדים ומונע תנועת יהודים במקום. סגירת הכביש מאריכה את דרכם של התושבים לשפלה בקרוב לשעה תמימה.

כתבנו מאיר גרוס מדווח שבבית אל הוקם ועד פעולה, וזו היתה פעולת המחאה הפומבית הראשונה שלו. כ- 30 כלי רכב, מבית אל, פסגות ועוד נעו בשיירה עם שליטים וזו נחסמה כשלוש מאות מטר לפני הצומת עצמה על ידי משטרה וצבא. התושבים יצאו ברגל לנקודת הבידוק לבאים מהאזורים שבשליטת הרשות הפלישטינאית- בה נרצח לפני כשבוע חייל צה"ל- וקיבלו סקירה על המקום ועל התוכניות לגביו מפי נתן דרייפוס ודניאלה שאוואט. לבקשת קצינים בכירים שהגיעו למקום- וגם עקב קרבת השבת- עזבו המוחים את המקום. אגב, כששבו למכוניותיהם נדהמו לגלות שהמשטרה ניצלה את היעדרם כדי להדביק דו"חות על שמשות המכוניות. ה"דמוקרטיה" ממשיכה להפעיל את שיטותיה.
