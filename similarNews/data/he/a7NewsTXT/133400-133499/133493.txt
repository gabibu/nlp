

בפעם השניה תוך שבוע יורים המחבלים רקטות קסאם לעבר העיר אשקלון. הפעם ירו מהריסות היישוב דוגית שבצפון חבל עזה ופגעו באזור התעשיה שבדרום העיר, בו נמצאים מתקני תשתית רבים.

מערכת "שחר אדום" שהותקנה על מנת להתריע מפני ירי תלול מסלול מרצועת עזה לתחומי ישראל פעלה היום בצהריים באזור זיקים וזיהתה נפילות של שתי רקטות קסאם דרומית לאשקלון. הרקטות התפוצצו בהפרש של חצי שעה זו מזו בשטחי אזור התעשיה בו ממוקמים מתקני תשתית רבים.

רונן, תושב אשקלון, אמר לערוץ 7 כי שמע את שתי ההתפוצצויות בהפרש של חצי שעה זו מזו. "בנס נמנע אסון", אמר. בשעה זו מבצעים כוחות הביטחון סריקות על מנת לאתר את מקום ההתפוצצות.

מבדיקה ראשונית התברר כי הרקטה נורתה משטח הריסות היישוב הישראלי דוגית בצפון חבל עזה. "זה היה החשש שהפלשתינים ינצלו את ההריסות של הישובים המפונים וישגרו קאסמים לעבר ישראל משטחים יותר קרובים", אמרו בתגובה גורמים בפיקוד הדרום.
