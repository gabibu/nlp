

ישראל חסון, סגן ראש השב"כ לשעבר: שרון הבטיח לעם ביטחון. כשהוא נישא על גלי ההינתקות ולא שעה לאזהרות, הצליח להביא אותנו תוך 3 חודשים למציאות חדשה שבה החמאס עולה לשלטון ואשקלון נמצאת בטווח הקסאם.


בסיבוב הבחירות הרביעי, שהתקיים ביום חמישי, ניצח ארגון החמאס בשש מתוך שבע הרשויות הגדולות. כעת שולט חמאס ברשויות מקומיות שבהן מתגוררים 1.1 מיליון פלסטינים.

ישראל חסון, סגן ראש השב"כ לשעבר, וכיום בחבר בתנועת ישראל ביתנו, תוקף את התנהלות ראש הממשלה ואומר כי "שרון הבטיח לעם ביטחון. כשהוא נישא על גלי ההינתקות ולא שעה לאזהרות, הצליח להביא אותנו תוך 3 חודשים למציאות חדשה שבה החמאס עולה לשלטון ואשקלון נמצאת בטווח הקסאם".

חסון מוסיף כי "צריך לזכור שמדובר ביועצים של שרון ש"מיטיבים" לראות ולחזות את המציאות. אבל התוצאות בבחירות המקומיות ברשות הפלשתינית מעמידות בספק את יכולת החיזוי והניבוי של ההנהגה המדינית - הלהקה מקדימה. הם הבטיחו לנו בהינתקות תרומה לביטחון ושליטה של הרשות במנגנוני הביטחון. מאחר והתרגלנו לזיגזגים ומכיוון שאנחנו יודעים שהאנשים לא משתנים. המציאות משתנה ותופחת על פניהם של ראשי 'קדימה'".

"אנחנו מציעים לתושבי המדינה להתעשת ולחשוב קצת מעבר למענק כזה או אחר שארה"ב מציעה לרשות, ולתמוך במדיניות שתתרום באמת לביטחון של עם ישראל.
החלטת ארה"ב למנוע סיוע בעתיד לרשות הפלשתינית היא בומרנג שרק מחזק את החמאס. צריך להבין שאבו מאזן, לא מסוגל להנהיג את הפלשתינים ולא להיות פרטנר לתהליך מדיני", אמר חסון.

פעילות צה"ל הלילה

בצפון רצועת עזה הרגו חיילי צה"ל מחבל בעת שניסה להטמין מטען חבלה סמוך למעבר ארז, ליד גדר המערכת. האיש היה מחבל בוועדות ההתנגדות העממית.

דובר צה"ל מסר כי צה"ל תקף הלילה צירי גישה למרחבי שיגור של רקטות קסאם בדרום רצועת עזה. התקיפה נועדה להקשות על המחבלים את התנועה אל המקומות האלה ולשבש את נסיונות הירי אל תחום ישראל.

ליד חאן יונס נהרג אמש בכיר בגדודי אבו ריש של הפאתח, חאלד אבו סיתה מפיצוץ במכוניתו. מקורות פלסטיניים אומרים כי הפיצוץ היה בעת שאבו סיתה שב מירי של רקטות קסאם. משרד הפנים הפלסטיני הודיע כי חפץ חשוד התפוצץ במכוניתו והזהיר מפני אחזקת חפצים כאלה.

במהלך פעילות צה"ל הלילה במחנה בלאטה סמוך לשכם זיהה הכח מחבל חמוש, פתח לעברו באש ופגע בו. אש נפתחה לעבר החיילים, אך לא היו נפגעים מקרב כוחותינו ולא נגרם נזק. כך מדווח קובי פינקלר
