

ח"כ נתניהו אומר כי אם השר שלום, ייבחר מחר בפריימריס לראשות הליכוד, המפלגה תהפוך לשלוחה של "קדימה" ותקבל את חלוקת ירושלים. מקורבי שלום בתגובה: נתניהו בלחץ. ברור לו שהוא כבר הפסיד את הבחירות.

ח"כ בנימין נתניהו אמר בשבת כי אם שר החוץ, סילבן שלום, ייבחר מחר בפריימריס לראשות הליכוד, המפלגה תהפוך לשלוחה של "קדימה" ותקבל את חלוקת ירושלים.

בכנס תומכים גדול בתל אביב נמנע נתניהו מלהזכיר את שמו של שלום, אך אמר כי "מתפקדי הליכוד צריכים להחליט אם הם מעוניינים בליכוד קטן וחלש שיהיה שלוחה של מפלגת קדימה ויוביל לחלוקת ירושלים, או לליכוד חזק שיעמוד איתן על ערכיו".

מחנה נתניהו, טוען כי עמרי שרון מריץ את שלום לראשות הליכוד על מנת לייצר מפלגה קטנה שניתן יהיה לקבל את תמיכתה.

מקורבי שלום אמרו בתגובה כי "נתניהו בלחץ. ברור לו שהוא כבר הפסיד את הבחירות. הוא מ-פ-ח-ד. למרות שהוא ואנשיו הצהירו שליכודניק לא תוקף ליכודניק, נתניהו שב ומשמיץ את שלום".

נתניהו אמר הבוקר כי השאלה המרכזית היא מי יכול לספק את ההתנגדות לתכנית הנסיגה הגדולה של "קדימה", והסכנה של חלוקת ירושלים. "אני לא רוצה את החמאס על חומות ירושלים", אמר נתניהו, "הבוקר נכתב כי מיליון תושבים ברשויות מצויים בשליטת החמאס, יצירת הבסיס לטרור איסלאמי ברצועה, מתרחשת כתוצאה מהנסיגה החד צדדית".

'הארץ' מדווח כי בכנס בתל אביב אמר אורי פארג', שדיבר בשם פעילי השטח, כי עמרי שרון "דאג לעבודות לכולם - לגסטון מלכה ולגומא"; השניים, שנחשבו לאנשיו של עמרי שרון בליכוד, הצהירו לאחרונה על תמיכתם בשלום. מנחה הכנס, ראש העיר אילת לשעבר גבי קדוש, אמר כי "מחר או שמפקירים הכל לעמרי שרון, לשלומי עוז ולמנגנון הדיל והופכים למפלגת חסות של עמרי שרון, או שמצילים את הליכוד. אני מעריך את שלום. הוא בחור טוב, אבל חבל לי שהוא נותן לעמרי שרון להשתלט על המטה שלו".

ח"כ יובל שטייניץ אמר כי אחרי שבע שנים, נתניהו צריך "לשוב למקומו הטבעי". לדבריו, "לפני שלוש שנים מעלנו באמון הבוחרים ואיפשרנו לאריק ולעמרי להשחית את התנועה. נביא את ביבי לשקם את התנועה".

השרה לימור לבנת מציעה כי המפסיד בהתמודדות על ראשות המפלגה ישוריין במקום השני ברשימת התנועה בבחירות לכנסת. לבנת אמרה שהצעתה תמנע קרע נוסף בליכוד ותאחד את התנועה סביב המועמד שייבחר.

יו"ר מרצ, יוסי ביילין אומר הבוקר כי "אין ספק שיוזמת ז'נבה יצרה את הלגיטימציה לחלוקת ירושלים המזרחית - כאשר השכונות הערביות יהיו בידי הרשות הפלסטינית, והיהודיות בידי ישראל. יש כאן הישג גדול לעמדתנו, שכן בלי חלוקה שכזאת לא יהיה שלום".
