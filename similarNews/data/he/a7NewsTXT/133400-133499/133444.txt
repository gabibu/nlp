

משרד התחבורה החל בימים אלו להנפיק לנהגים רשיון נהיגה התקף ל- 10 שנים, במקום 5 שנים עד כה, זאת במסגרת תוכניתו של שר התחבורה, מאיר שטרית לשפר את השרות לציבור הנהגים.

עלות חידוש רשיון הנהיגה ל- 10 שנים תהיה 365 שקלים בלבד, שהם 65% מהאגרה אותה היו צריכים הנהגים לשלם עבור עשר שנות רשיון.

ממשרד התחבורה נמסר כי הארכת תוקפם של הרשיונות ל- 10 שנים תחול על כל בעלי הרכב, למעט
נהגים חדשים, נהגי רכב כבד, נהגי רכב ציבורי ונהגים מעל גיל 65. אלה ימשיכו לחדש את הרשיון אחת לשנתיים.

במסגרת תוכניתו של שטרית להתאים את רשיונות הנהיגה לתקינה האירופית הוחלט גם לצלם מחדש את כל 3.3 מיליון בעלי רשיונות הנהיגה בישראל. צילום הנהגים יתבצע על ידי רשות הדואר
וחברת "מרמנת" שזכו לאחרונה במכרז שפרסם משרד התחבורה.

צילום הנהגים יתבצע בשיטה ביומטרית חדשנית, המאפשרת זיהוי מוחלט של האדם המופיע בצילום, גם לאחר שנים רבות ולאחר שמראה פניו השתנה, בשל שינויים פיזיולוגיים או חיצוניים שחלו במראה הנהג.

התמונות החדשות ישמרו במאגר מרכזי, מיוחד של משרד התחבורה וישמשו את המשרד לצורך חידוש רשיונות נהיגה או הנפקת רשיונות אחרים של משרד התחבורה, כמו רשיונות שיט או טיס.

יצויין כי לאחרונה התגלתה תופעה של זיוף רשיונות נהיגה שהתאפשרה בעיקר בשל חוסר עדכון תמונותיהם של הנהגים ברשיונות הנהיגה. עקב כך המליצה משטרת ישראל לצלם מחדש את כל הנהגים בישראל.
