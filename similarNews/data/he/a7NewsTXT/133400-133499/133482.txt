

צה"ל צריך לפעול "במלחמה כמו במלחמה" אומר יו"ר מועצת הר חברון צביקי בר חי, ביום שבו מובא למנוחות יוסי שוק הי"ד. שוק, תושב בית חגי, נרצח ביום ו'.


מספר ימים לפני שיוסי שוק הי"ד נרצח בדרכו לביתו בבית חגי, הסיר צה"ל כ 50 חסימות בכבישי יו"ש. יו"ר מועצת הר חברון צביקי בר-חי אומר לכתבנו אריאל כהנא כי צה"ל מבין את משמעות הסרת החסימות אך ידי המפקדים כבולות, וזאת בהשראת 'רוח המפקד', ראש הממשלה. צה"ל אינו מנהל מלחמת חורמה נגד הטרור, כי כשצה"ל מנהל מלחמה זה נראה אחרת, הוא אומר.

הימים הקרובים וגם השבוע הקרוב אינם מדאיגים את בר-חי. צה"ל מבצע פעולות כ"שהדם חם ורותח" אבל אחר שבוע שבועיים חוזרים ל'שיגרת ההפקרות' על הכבישים. הוא מוסיף כי הבעיה אינה המפקדים בשטח, אלא מערכתית. כל המערכת אינה במצב שהיתה בו לפני כשנתיים כאשר ננקטו הליכים התקפיים ומערכתיים. אחד הסממנים לכך הוא העדר משאבי כוח אדם להם נזקקים המפקדים בשטח.

לטרור לדבריו יש שתי תשובות: התרחבות ההתיישבות וטיפול בהיבט הבטחוני. לבית חגי נוספו לאחרונה 20 משפחות, גידול של כ 30% , ו"זו התשובה". בהיבט הבטחוני יש לדבריו "להפוך עולמות". מפקדי הצבא צריכים לדבריו לשמוע את תחושות המתיישבים. "אסור לעבור לסדר היום ויש לפעול עד שייעשה שינוי, מדובר בחיי אדם והכתובת על הקיר". המפקדים לדבריו מקשיבים ו'יודעים בלב שאנחנו צודקים' אך אין להם כוח לשנות בתוך המערכת.
