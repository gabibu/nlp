

ברוך מרזל, יו"ר מפלגת חי"ל, יוצא בחריפות נגד מועצת יש"ע על כך שהשיקו לתדהמתו קמפיין שכותרתו "אוהבים אותך פייגלין - מצביעים נתניהו". מועצת יש"ע: אין למועצה קשר- תומכים בכל מועמד ששומר על ההתיישבות.

ברוך מרזל, איש חברון ויו"ר מפלגת חי"ל (חזית יהודית לאומית), טוען כי אנשי מועצת יש"ע פועלים בימים האחרונים נגד ריצתו של משה פייגלין לראשות הליכוד, וכי הם השיקו קמפיין שכותרתו " אוהבים אותך פייגלין - מצביעים נתניהו".

מרזל שלח מכתב נזעם לראש מועצת בנימין, פנחס וולרשטיין, ולחברי הנהלת מועצת יש"ע על "התערבותם הבוטה שלכם נגד פייגלין" והציע להם, כלקח ממאורעות גוש קטיף, "להפגין קצת צניעות, לחזור למקצוע אותו אתם מבינים יותר מכל , להתעסק בבניין הארץ , בחינוך בביוב ובתברואה, זהו המנדט שקבלתם מהציבור ביש"ע".

"אינני חשוד כמי שחבר בתנועת מנהיגות יהודית של משה פייגלין שהוא איש יקר וטוב ואולם אינני תומך בריצתו בתוך הליכוד , ואולם הופתעתי באשר לקמפיין שלכם ובאשר להתערבות הבוטה שלכם נגד פייגלין", כותב להם מרזל.

הוא מזכיר להם את הקמפיין שהשיקו לפני כמה שנים במטרה להמליך את שרון ולמרות אזהרתו "מהאיש וממעשיו, סירבתם להתייחס ולמעשה הכתרתם את מי שהחריב יישובים ועקר עיירות בארץ ישראל".

מאוחר יותר, ממשיך ומזכיר מרזל, את תמיכתם במפד"ל ובאיחוד הלאומי והסיוע שלהם בכניסתם לממשלה. "כתוצאה מכך קיבלנו קואליציה של חורבן והרס והסיעות הללו היוו את הגשר והמקפצה של שרון בדרך לתוכניותיו הזדוניות".

"עכשיו אתם מבקשים להביא לניצחון נתניהו, שעשה את הסכמי וואי, מסר את חברון, ותמך בהתנתקות כשהייתה בתחילת דרכה".

והוא ממשיך וכותב: "פנחס ידידי, אולי פשוט הגיע הזמן להבין שזה לא המקצוע שלכם להתעסק בפוליטיקה ואין לכם כל זכות להפריע לאנשים טובים שחושבים על טובת ארץ ישראל.
גם אם משה פייגלין איננו בדיוק " כוס התה" של מועצת יש"ע הרי שלא כל החוכמה נמצאת אצלכם, אין לכם זכות לפגוע באנשים גם אם הם חושבים אחרת מכם ונדמה לי שאחד הלקחים של אסון גוש קטיף הוא שהגיע הזמן שתפנימו שאין לכם מונופול על ההתיישבות".

מרזל שב והציע להם כאמור, כלקח ממאורעות גוש קטיף , "להפגין קצת צניעות, לחזור למקצוע אותו אתם מבינים יותר מכל, להתעסק בבניין הארץ, בחינוך בביוב ובתברואה, זהו המנדט שקבלתם מהציבור ביש"ע".

דוברת מועצת יש"ע אומרת בתגובה כי "חד משמעית אין למועצה קשר- לא להבעת עמדה וגם לא במימון הקמפיין הזה. מועצת יש"ע באופן מסורתי לא מתערבת בשום עניין פוליטי. אנחנו תומכים ומצדדים בכל מועמד שמציג סדר יום שתומך בהתיישבות". היא ממשיכה ומבהירה שמועצת יש"ע היא גוף חוץ פרלמנטרי ולכן לא מתערבים כלל. "העמדה היחידה שלנו היא תמיכה במחנה הלאומי- כשהפרשנות יכולה להיות כל מפלגה שנמצאת ימינה מהליכוד וכל מועמד שנמצא באותן מפלגות ויש לו סדר יום שששומר על ההתיישבות", דברי מועצת יש"ע.

ממטה פייגלין נמסר בתגובה לקמפיין "אוהבים את פייגלין, מצביעים נתניהו": "ההיסטוריה של פעילים בכירים ביש"ע מלמדת שהם יודעים לעשות את כל הטעויות האפשריות. המעורבות לטובת נתניהו. אותו נתניהו שתמך בהתנתקות, חתם על הסכם וואי וויתר על חברון נראית מוזרה ביותר. חבל שהעסקנות השתלטה על האידאולוגיה".
