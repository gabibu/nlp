

ברבע השלישי של 2005 חלה האצה של 2% בתפוקת התעשייה בהשוואה לרבע השני של השנה.

כן חודשה קליטת העובדים בתעשייה - נקלטו כ-3,100 מועסקים, (המהווים 0.9% מכלל המועסקים בתעשייה), זאת לעומת הרמה החודשית הממוצעת ברבע השני של 2005. כך מסר שרגא ברוש, נשיא התאחדות התעשיינים בהסתמכו על ניתוח חודשי שערך אגף כלכלה בהתאחדות התעשיינים.

ברוש קורא לחברי הכנסת מהמפלגות השונות להתעלות מעל לאינטרסים הצרים והאישיים, לגלות אחריות לאומית ולאשר תקציב ביניים לחצי שנה עד סוף יוני 2006, ללא דיחוי. דבר שימנע אסון כלכלי, יבטיח את המשך צמיחת המשק והתעשייה, וישדר יציבות למשק ולמשקיעים בארץ ובחו"ל.

מניתוח התאחדות התעשיינים עולה כי ברבע השלישי של 2005 חודשה קליטת העובדים בתעשייה. קליטה בקצב כה מהיר לא נרשמה כשנה, מאז הרבע השני של 2004. זאת לאחר יציבות במצבת העובדים שנרשמה במהלך המחצית הראשונה של 2005. מהניתוח עולה, כי ברבע השלישי של 2005 חודשה קליטת העובדים בקבוצת ענפי הטכנולוגיה המסורתית. בתקופה זו נרשם גידול במצבת העובדים של 1.3% שהם כ- 1,500 איש, זאת לאחר קיפאון במהלך המחצית הראשונה של השנה. (מדובר בענפי המזון, משקאות וטבק, טקסטיל והלבשה, עור והנעלה, נייר ומוצריו, דפוס והוצאה לאור, עץ ורהיטים).

בדומה, בחודשים יולי - ספטמבר 2005 חודשה קליטת העובדים בשיעור של 0.9% שהם כ- 800 איש, בקבוצת ענפי הטכנולוגיה המעורבת מסורתית, זאת לאחר קיפאון במהלך המחצית הראשונה של השנה. (מדובר בענפי כרייה וחציבה, מינרלים אל מתכתיים, מוצרי גומי ופלסטיק, מתכת בסיסית ומוצרי מתכת).

במקביל, בתקופה הנסקרת נרשמה האצה קלה של 0.8% בשיעור קליטת העובדים, שהם כ- 520 איש, בקבוצת ענפי הטכנולוגיה העילית. זאת בהמשך לקליטת עובדים בשיעור של 0.3% ברבע השני של 2005. (מדובר בענפי הרכיבים האלקטרוניים, ציוד לבקרה ופיקוח, וציוד רפואי ומדעי, ציוד תקשורת אלקטרוני וכלי הובלה).

בנוסף, ברבע השלישי של 2005 חודשה קליטת העובדים בשיעור של 0.6% שהם כ- 280 איש, בקבוצת ענפי הטכנולוגיה המעורבת עילית, זאת לאחר נסיגה של 1% ברבע השני השנה. (מדובר בכימיקלים וזיקוק נפט (כולל תרופות), מכונות וציוד, מנועים וציוד חשמלי).

עוד מתברר מניתוח התאחדות התעשיינים, כי ברבע השלישי של 2005 הציגה קבוצת ענפי הטכנולוגיה העילית צמיחה חדה בשיעור של 5.8% בתפוקה, זאת לאחר גידול מתון של 0.8% ברבע השני ולאחר נסיגה של 2% ברבע הראשון השנה; בנוסף, בתקופה זו נרשמה צמיחה ריאלית בשיעור של 0.9%, בתפוקת קבוצת ענפי הטכנולוגיה המסורתית, זאת בהמשך לגידול בקצב דומה ברבע השני השנה; במקביל, נרשמה עלייה ריאלית מתונה של 0.5% בתפוקת קבוצת ענפי הטכנולוגיה המעורבת עילית, זאת לאחר נסיגה של 2% שנרשמה ברבע השני השנה; בדומה, בחודשים יולי - ספטמבר 2005 נרשם גידול ריאלי מתון של 0.4% בתפוקת קבוצת ענפי הטכנולוגיה המעורבת מסורתית, זאת בהמשך לגידול בקצב דומה ברבע השני השנה.

נשיא התאחדות התעשיינים מציין, כי ברבע השלישי של 2005 נמשכה העלייה המתונה בשיעור של 0.3% בפריון העבודה בתעשייה, זאת בדומה לרבע השני השנה. (פריון העבודה = תוצר לשעת עבודה). העלייה המתונה בפריון העבודה חלה על רקע הגידול בתפוקת התעשייה לצד עלייה דומה בשעות העבודה בתקופה זו.
