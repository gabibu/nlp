

האגודה למלחמה בסרטן פנתה במכתב לראש הממשלה, בנושא סל הבריאות 2006. וביקשה כי "ממשלת ישראל ואתה כעומד בראשה, צריכים לראות בהתמודדות עם מחלת הסרטן יעד לאומי".


במכתב של פרופ' אליעזר רובינזון, יו"ר האגודה למלחמה בסרטן ומירי זיו, מנכ"ל האגודה, לראש הממשלה נכתב כי "ברצוננו לפנות אליך באופן אישי ולהביא לתשומת לבך, כי חולי הסרטן בישראל אינם יכולים להמתין עוד. הם זקוקים לעדכון ראוי של סל התרופות היום, כדי לקבל את התרופות שהוכחו כיעילות לטיפול במחלתם. דחיית הטיפול   עלולה לעלות בחייהם!

היום חיים בישראל כ - 120,000 חולי סרטן הנמצאים בטיפול או במעקב. נתוני רישום הסרטן הלאומי במשרד הבריאות, מראים שמדי שנה נוספים בארץ כ - 23,500 חולי סרטן חדשים. לכל החולים יש משפחה ומעגל רחב של ידידים וכולם מתמודדים עם תחושה חוסר אונים, כאשר קיימת תרופה חיונית ליקירם והיא איננה ברת השגה.

אנו מבקשים כי עוד בטרם תתפזר הכנסת, תוביל אתה, את ממשלת ישראל לאישור הקצאה של תוספת מיידית לסל התרופות, כך שלפחות 350 מליון שקל, כפי שאושרו כתוספת בשנה שעברה, יהוו עדכון לסל. תוספת זו עשויה להציל את חייהם של אלפי חולים שאין להם כוחות להלחם להשגת זכותם למצוא מזור למחלתם.

אזרחי ישראל משלמים כל חייהם מס בריאות ומצפים לזכות בטיפול המיטבי שהמדינה תעניק להם, בזכות ולא בחסד - כאשר הם חולים.

נושא חמור נוסף, הדורש טיפול נמרץ בטווח הארוך, הינו הטיפול במשבר מערך הרדיותרפיה, אשר הולך ומחמיר. מדובר בטיפול החיוני עבור למעלה ממחצית חולי הסרטן בישראל ובכוחו לרפא רבים מהם.

חשוב שתזכור כי המאבק במחלת הסרטן נוגע לכלל הציבור במדינת ישראל. ממשלת ישראל ואתה כעומד בראשה, צריכים לראות בהתמודדות עם מחלת הסרטן יעד לאומי.

אנו מבקשים שתענה למצוקת חולי הסרטן ותפעל לטיפול דחוף בנושא זה, שבכוחו להציל חיי רבים, במסגרת עדכון ראוי של סל הבריאות 2006.

ודאי תסכים כי חולי הסרטן, צריכים להלחם במחלת הסרטן שלהם ולא בתקציב. הם צריכים להשקיע אנרגיה בהתמודדות עם המחלה עצמה ולא בהשגת חשיפה תקשורתית לגיוס כסף לתרופות שאינן בסל. חולי הסרטן בישראל תולים בך את תקוותם   ובטוחים שלא תאכזב אותם", נכתב בממכתב.
