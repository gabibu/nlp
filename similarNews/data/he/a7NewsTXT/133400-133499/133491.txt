

דובר מועצת חוף עזה לשעבר, ערן שטרנברג, הודיע היום כי יסייע לקמפיין של משה פייגלין, המתמודד לראשות הליכוד. שטרנברג הודיע כי בניגוד לעמדת עמיתיו ממועצת יש"ע, יפעלו הוא ו-200 ממגורשי גוש קטיף בקלפיות בליכוד כדי לסייע לבחירתו של ראש תנועת "מנהיגות יהודית בליכוד".

לדבריו, "פייגלין הוא המועמד היחיד שהוכיח חוט שדרה אידיאולוגי לאורך כל הדרך. הצבעה לנתניהו שהרים את ידו בעד העקירה ואמר לא פעם כי הוא מחויב למימוש ההתנתקות, תאיץ את חורבנו של המחנה הלאומי".

"מנגד, ההבדל בין חותם הסכמי וואי לבין סילבן שלום היא אשליה אופטית בלבד. גם אם נכונה הטענה שפייגלין יביא לליכוד פחות מנדטים, הרי שעצם בחירתו תפיח רוח חיים במחנה הלאומי כולו ותחזיר לאנשים רבים מקצת מהאמון במערכת שאבד לחלוטין", הוסיף.

