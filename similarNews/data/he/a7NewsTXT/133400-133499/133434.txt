

מבקר המדינה, השופט מיכה לינדנשטראוס, תוקף בחריפות את עסקת רכישת 30% מאלישרא בשנת 2002 על ידי התעשיה האווירית וקורא לפטר את יו"ר אלתא ומנכ"ל התעשייה האווירית, משה קרת, שנושא באחריות לעיסקה.

מבקר המדינה פירסם דו"ח חריף על עיסקת רכישת שליש ממניות חברת אלישרא בידי חברת אלתא, שהיא חברה בת של התעשיה האווירית, תמורת מאה מליון דולרים.

הדו"ח מעלה ליקויים חמורים בהערכת שווי העיסקה. שווי אלישרא הוערך בשלוש מאות ושלושים מליון דולרים, מעל שווייה האמיתי באותה עת, ובתעשיה האווירית הסתמכו על נתונים של הנהלת אלישרא, בלי לבדוק אותם בעצמם.

עוד מתברר כי מועצת המנהלים של אלתא אישרה את העיסקה בטלפון, אף שהיתה מהותית לחברה. גם רשות החברות לא בדקה את שוויה האמיתי של אלישרא, והמליצה לאשר את העיסקה, אף כי ערך החברה היה נמוך יותר. בתעשיה האווירית ובאלתא אומרים כי מסקנות הדו"ח מוטעות, וכי סכום הרכישה שיקף את מחיר השוק של אלישרא. באלתא מוסיפים כי הרכישה האסטרטגית של החברה היריבה כבר הניבה פירות עיסקיים בסכום של יותר מחמישים מליון דולרים והציבה את אלתא בין חמש החברות המובילות בעולם בתחום המלחמה האלקטרונית.

"ראוי שהשרים המופקדים על התעשייה האווירית ועל אלתא, שרי הביטחון והאוצר, ידונו בליקויים החמורים העולים מהדוח, לרבות בהיבט האחריות האישית של יו"ר הדירקטוריון משה קרת ובעלי תפקידים נוספים", כותב המבקר.

מהתעשייה האווירית נמסר בתגובה: "מסקנות דוח הביקורת מוטעות. תהליך קבלת ההחלטות לקניית 30 אחוז מאלישרא היה נכון ותקין. הרכישה תואמת את האסטרטגיה של אלתא והתעשייה האווירית, ואת מדיניות איחוד התעשיות הביטחוניות. הרכישה התנהלה על פי כל הכללים, תוך קבלת כל האישורים הנדרשים".

לטענת התעשייה האווירית, מחיר השוק של אלישרא בשנת 2002 עמד על כ-300 מיליון דולר, שווי מחיר שחברת אלביט מערכות עמדה לשלם לאלישרא עבור אותן מניות. "יש להדגיש, כי שיתוף הפעולה בין אלתא ואלישרא כבר הניב פירות עסקיים, בדמות הגשת הצעות מחיר ללקוחות בהיקף של 350 מיליון דולר, מתוכן התקבלו הזמנות בכ-52 מיליון דולר".

עוד נמסר, כי חוות דעת משפטית שהוכנה על מסקנות המבקר קבעה, כי אין להטיל אחריות כלשהי על נושאי המשרה של אלתא והתעשייה האווירית לתוצאותיה של עסקת אלישרא.

לקריאת הדו"ח

