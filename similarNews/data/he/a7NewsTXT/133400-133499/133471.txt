

פרויקט ייחודי, פרי יוזמתה של סטודנטית עיוורת הלומדת באוניברסיטת בן-גוריון בנגב, מסייע במציאת מקורות תעסוקה לכבדי-ראייה.

עינב מהרבני, בת 23, מסטרנטית עיוורת מן המחלקה למנהל עסקים, מעורבת בפרויקט 'מעוף' שתכליתו לאתר מקורות תעסוקה לאנשים הסובלים ממגבלות גופניות. עיתון אוניברסיטת בן-גוריון 'אבג' מדווח כי בסיוע הפרויקט סופקו עד היום משרות ל-20 כבדי ראייה ברחבי הארץ.

במערכת כלכלית שבה כ-70 אחוזים מן האנשים הסובלים ממגבלות גופניות אינם מועסקים גובר הצורך לתקן את העיוות. כאן נכנס לתמונה פרויקט 'מעוף'. פעילותו היא תולדה של מאמץ משותף של 'מרכז בנג'יס ליזמות וניהול היי-טק' בבית-הספר לניהול באוניברסיטת בן-גוריון, עם המרכז הישראלי לשיטות מחקר איכותניות, הקרן למפעלי שיקום, ומט"י - הרשות לפיתוח עסקים קטנים בבאר-שבע.

עינב מהרבני מצאה דרך לשלב פעילות מחקרית המתבצעת באוניברסיטה ואיתור משרות בשביל קהל היעד שלה. היא מסבירה: "חוקרים רבים באוניברסיטה משתמשים בראיונות מוקלטים כבסיס למחקרם. ראיונות אלה צריכים להיות מתומללים כדי שיוכלו לשמש להמשך הניתוח המדעי".

מתמללים שמבצעים את עבודתם מביתם מאזינים להקלטות, ומקלידים את המלל ואת הדגשים הלא-מילוליים. בכך הם מאפשרים לחוקרים להמשיך את ניתוח המידע. מהרבני מסבירה את תלותה של התוכנית בטכנולוגיה, וכבר מתכננת את הצעד הבא: "אנחנו שואפים להקים אתר אינטרנט שיאפשר תקשורת אינטראקטיבית בין הלקוחות והעובדים. לקוח יעלה לאתר את הקובץ המוקלט, שיילקח לתמלול על-ידי המתמלל הזמין ביותר. כדי לעשות זאת אנחנו זקוקים למימון נוסף, והתוכנית העסקית שאנחנו בונים תציג את החיוניות הכלכלית של הפרויקט".

עינב ועמיתיה זיהו את ההזדמנות העסקית של התוכנית והתחילו לשווק אותה במסגרת 'מרכז בנג'יס ליזמות וניהול היי-טק' שבבית-הספר לניהול."יש הרבה לקוחות פוטנציאליים באוניברסיטת בן-גוריון ובאוניברסיטאות אחרות. כיוון שמרחק לא מהווה מגבלה, נוכל לתת שירות גם לאוניברסיטאות ברחבי העולם. החברה בישראל היא רב-תרבותית, ולא נתקשה למצוא מתמלל הדובר את השפה הרצויה", היא מציינת.

אחד היתרונות של מתמללים-עיוורים נובע מיכולתם לזהות דברים בנימת הקול, שמתמלל-רואה לא היה שם לב אליהם. "זהו יתרון משמעותי מבחינת חוקרים המעוניינים לא רק בתוכן הדברים, אלא גם באופן שבו נאמרו", אומרת עינב.

