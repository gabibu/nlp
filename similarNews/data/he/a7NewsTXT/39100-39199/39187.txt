

ח"כ אביגדור ליברמן, יו"ר מפלגת "האיחוד הלאומי-ישראל ביתנו", אומר בתגובה לפרסומים לפיהם יוסי ביילין ויאסר עבד רבו גיבשו טיוטה להסכם קבע בין ישראל לערביי הרש"פ, כי בטיוטה טמונה נכונות ל"איחוד משפחות", ומשמעותה "זכות השיבה". "זוהי הנדוניה שעמה יבוא עמרם מצנע לממשלת האחדות שאריאל שרון מבקש להקים אחרי הבחירות",אמר ליברמן.

בריאיון לשבועון הגרמני "פוקוס" הביע יו"ר העבודה עמרם מצנע נכונות לקבל את עיקרי התכנית שביילין ועבד רבו עומדים להציג עוד לפני הבחירות. מדובר במתווה קלינטון ובהסכמות טאבה, שהוחלט בהן לחלק את ירושלים, למסור מרבית יש"ע לערביי הרש"פ ולאפשר לפליטים ערבים להתיישב בתוך ישראל הקטנה במה שקרוי "זכות השיבה".

לעיתון "פוקוס" אמר מצנע כי תהליך אוסלו נתן לערפאת אפשרות לבנות מדינה אוטונומית ובתמורה הוא התבקש לעשות דבר אחד: לעצור את הטרור. את זה הוא לא עשה, אומר מצנע, ועם זאת אין הוא שולל מו"מ עם ערפאת אם ערפאת יהיה נציגם של ערביי הרש"פ. "אנהל מו"מ עם הנציגים שיבחרו הפלשתינים. אני בטוח שבעתיד הקרוב הם ירצו שיהיו להם מנהיגים אחרים. הם יודעים שערפאת הוא זה שהביא אותם למצב שהם נתונים בו כעת".

מצנע התייחס לתכנית שהציג ברק בקמפ דויד ואמר כי ברק הציג אותה בצורה גרועה לפני העם. מצנע שב והבטיח לעקור את הישובים אם ייבחר לראשות הממשלה.

מקורות ערביים מוסרים כי מסמך ביילין-עבד ראבו להסדר הקבע יוצג לפני הבחירות בישראל כאלטרנטיבה למדיניותה הנוכחית של הממשלה וכדי להשפיע על הבוחר הישראלי. המקורות הללו מסרו כי בטיוטה נכלל פתרון בסוגיית "זכות השיבה": "במסגרת זו מתגבש פתרון שעל פיו תכיר ישראל באחריותה ותתיר כניסה של פליטים פלשתינים לשטחה בפריסה של 10 שנים".

יוסי ביילין טען כי לא דובר על הכרה ישראלית בזכות השיבה, וכי יותר רק לחלק סמלי של הפליטים לשוב לשטחי ישראל, וכי מרביתם יוכלו לשוב לשטחי המדינה הפלשתינית לכשתקום. עוד הוסיף ביילין כי במהלך קמפ דיויד ובטאבה "היו דיבורים על זה", ולדבריו גם היום יש פליטים שמגיעים לישראל כל הזמן לאיחוד משפחות. מדובר במספרים שאין בהם השפעה דמוגרפית על ישראל", דברי ביילין בריאיון ל"קול ישראל".
