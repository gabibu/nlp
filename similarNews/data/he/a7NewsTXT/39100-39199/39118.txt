

ראש לשכת ראש הממשלה עורך הדין דב וייסגלס ומנכ"ל משרד האוצר אוהד מראני יצאו במוצאי שבת לוושינגטון כדי למסור לידי האמריקנים את בקשתה הרשמית של ישראל לקבלת ערבויות, בסך עשרה מיליארד דולרים. האפשרות של קבלת ערבויות אמריקניות נדונה לראשונה בביקורו האחרון של שרון בוושיגנטון לפני שבועות אחדים, וזאת על רקע מצבה הכלכלי הקשה שאליו נקלעה ישראל, ובגלל ההוצאות הכבדות המוטלות עליה בגין בעיות הביטחון, ובמיוחד לנוכח ההיערכות למתקפה אמריקנית אפשרית בעירק.

לפני כעשרה ימים ביקר עו"ד וייסגלס בארה"ב ודן עם האמריקנים בנושא. כעת תועבר לאמריקנים הבקשה הרשמית והמפורטת, כפי שגובשה בדיונים מקדימים שנערכו במשרדי האוצר והביטחון.
מקורות מדיניים העריכו כי הבקשה תידון רק לאחר הבחירות בישראל, וזאת כדי שהדבר לא ייראה כהתערבות של האמריקנים בענייניה הפנימיים של ישראל.

בסוף שבוע שעבר פורסמה בוושינגטון הודעה רשמית בדבר הסיוע הצבאי לישראל לשנת 2004, שיעמוד על 2.16 מיליארד דולרים. הסיוע כפוף לאישור הקונגרס.

יורם אטינגר, בעבר ציר ישראל בוושינגטון, אומר לערוץ 7 כי ישראל צריכה לבקש ערבויות ולא מענק. מענק לטווח הקצר נראה אמנם קל יותר להשגה אך הוא יפגע במעמדה של ישראל בעיני האמריקנים, והיא תצטייר כמדינות כמו ירדן או מצרים ולא כמדינות המתקדמות. עוד אומר אטינגר כי הוא מקווה שהאמריקנים יתנו את מתן הכספים בהפנייתם אך ורק לפיתוח תשתיות התורמות לצמיחה ולתעסוקה, כגון סלילת כבישים, בניית גשרים, תשתיות חשמל ואיגום מים.

אטינגר מוסיף כי התניית הערבויות במהלכים מדיניים תתרחש רק אם ישראל בעצמה תזמין את הלחצים, ודבר זה יתבטא בכך שהנהגתה תדבר על מדינה פלשתינית, על "ויתורים מכאיבים", על הצורך להקים גדר הפרדה, שמשמעותה ויתור על טריטוריה, ועל קבלת תכנית "מפת הדרכים", תכנית בת שבעה שלבים להקמת מדינה פלשתינית. דיבורים אלו, לדבריו, מחזקים את ידיהם של המקטרגים על מדינת ישראל, המצויים במחלקת המדינה וב C.I.A..

ממשל בוש, אומר אטינגר, הוא הממשל הידידותי ביותר לישראל מאז הקמתה ב 48', והוא מאפשר לה לפעול במהירות נגד הטרור, ולכן ישראל לדעתו צריכה לנהוג כפי שנהג ראש הממשלה המנוח מנחם בגין. בשנת 81', כשראה כי ישראל נתונה לאיום גרעיני, אומר אטינגר, החליט למרות הלחצים ה"ברוטאליים", כלשונו, מצד אמריקה, מצד האו"ם ומצד מדינות אירופה, וגם למרות התנגדותם של אמ"ן והמוסד, לפעול במהירות נגד הכור הגרעיני בעירק.

אטינגר מוסיף כי לישראל חשיבות רבה בעיני בכירי הממשל, כגון צ'ייני ורמספלד, ואפילו בעיני הנשיא בוש. הם רואים בישראל "נושאת המטוסים האמריקנית הגדולה ביותר בעולם", הניצבת במקום האסטרטגי החשוב ביותר, ושאפשר להיעזר בה במלחמתם בלי שיהיה צורך להציב בה ולו חייל אמריקני אחד לשם כך. יתר על כן, מוסיף אטינגר, במהלך ביקורו האחרון בארה"ב אמר לו יו"ר תת ועדה של תקציב הביטחון כי ישראל מעבירה לאמריקה מידע מודיעיני רב יותר מזה שמעבירות כל מדינות נאט"ו ביחד.
