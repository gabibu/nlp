

אמש התקיימה התייעצות משפטנים בכירים בלשכת השר לשיתוף פעולה אזורי רוני מילוא, והוחלט להגיש תביעה פלילית בבלגיה נגד ערפאת. לדעת המשפטנים ערפאת נושא באחריות לרצח בקיבוץ מצר.

הרוצח הוא מחבל בארגון התנזים, הכפוף ישירות לערפאת וממומן על ידיו. התביעה תוגש בימים הקרובים.

השר מילוא אמר בשיחה ליומן ערוץ 7 כי את הפיגוע בתוך ישראל הקטנה ביצע רוצח שניתן להוכיח את כפיפותו הישירה לערפאת. זאת ועוד מוסיף מילוא כי בישיבת הממשלה ציין הרמטכ"ל שיש הוכחות לכך שראש החוליה של הרוצח קיבל אישית כסף מערפאת למימון הפיגוע. מילוא הוסיף כי יש חשיבות בתביעה זו, שתהיה בבלגיה, משום שיש בה אפשרות להעמיד את העולם על האמת מי פה הרוצח ומי התוקף ומי הם הנפגעים, אם שסוככה על שני ילדיה שנרצחו. באמצעות תביעה משפטית כזו אפשר לפרוץ לתודעה הציבורית העולמית, אומר מילוא.

מלבד האיום המשפטי על הרש"פ בימים אלה ניכר חששם של ערביי הרש"פ מצעדיה של ישראל, שהם תוצאה של "התחרות", כלשונם, בין המפלגות השונות. תחרות זו, חוששים ברש"פ, עלולה להביא להגברת לחץ כלכלי וצבאי עליהם, אם ימשיכו פיגועי ההתאבדות.

הערב מפרסמת הרש"פ קריאה למחבלים להימנע מפיגועי התאבדות בתוך ישראל.

בהודעת הרש"פ , לאחר ישיבתה בלשכת ערפאת ברמאללה, נמסר כי "הרש"פ רואה בכל פיגוע בתוך ישראל ובכל פגיעה באזרחים חפים מפשע דבר העלול לפגוע באינטרס העליון של הפלשתינים, ודבר שיגביר את הלחץ הכלכלי והצבאי עליהם, עקב התחרות בממשלת הימין, לקראת הבחירות המתוכננות בישראל".
