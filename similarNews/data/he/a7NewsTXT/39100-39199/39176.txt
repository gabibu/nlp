

רבה של צפת, הרב שמואל אליהו מותח ביקורת על פוליטיקאים מימין ומשמאל, שהביעו מחאה על התערבותו של אביו, הרב מרדכי אליהו, בסוגיות שונות במהלך הבחירות לקביעת רשימת המפד"ל לכנסת ה-16, שהתקיימו אמש. "מותר לרב אליהו להביע דעתו, במיוחד כששואלים אותו", אמר.

הרב אליהו גינה את הביקורת שנמתחה על הרב מרדכי אליהו, לדבריו מבלי שניתנה לו האפשרות להגיב עליה, מאחר שהוא עושה בימים אלה בארה"ב.

הרב שמואל אליהו אמר, כי דעתם של רבנים חשובה בכל הסוגיות ההלכתיות והמדיניות, כפי שכל אחד במדינה יכול להתבטא.

"גם פרעה אמר למשה רבנו, 'אל תתערב בסוגיות מדיניות של יציאת ישראל ממצרים.. תתרכז בעניינים הילכתיים וענייני כשרות'. משה רבנו לא שמע לפרעה, ולכן אנחנו היום בארץ-ישראל ולא עבדים במצרים", הסביר הרב שמואל אליהו את זכותו של הראשון לציון להביע דעתו בענייני מדיניות ופוליטיקה.

"באותה תורה שכתוב בשר וחלב, כתוב גם ענייני ארץ-ישראל. לכן אי-אפשר לבוא לאותם רבנים ולומר להם, 'אסור להתערב'. דעתם של אנשי השמאל על התערבות רבנים היא סלקטיבית. כשהרב עובדיה יוסף תמך בהסכמי אוסלו, איש לא מתח עליו ביקורת. אבל כשהרב מרדכי אליהו מביע דעתו בסוגיות ארץ-ישראל, הם רואים זאת כהתערבות פוליטית", קבל.

באשר לביקורת על התערבות הרב מרדכי אליהו בבחירות במפד"ל, אמר הרב שמואל אליהו "כל מי שהעביר במפד"ל ביקורת על הרב מרדכי אליהו עשה זאת מתוך אינטרסים אישיים. כל מי שהרגיש שנפגע, העביר ביקורת. כל מי שלא קיבל תמיכה, העביר ביקורת. לצערי, במפד"ל יראו את תוצאות הביקורת בקלפי".

לשאלת כתב עתי"ם, האם בעקבות הביקורת בכוונת הרב מרדכי אליהו לתמוך בש"ס, ענה הרב שמואל אליהו: "מי שהיה לו יד בהסכם אוסלו הארור שבגללו נהרגו מאות אנשים, לעולם לא יקבל את תמיכתו של הרב מרדכי אליהו".
