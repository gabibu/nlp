

גורמים במערכת הבטחון אומרים, כי מסמך פנימי של החמאס, שנמצא בפשיטת צה"ל על מתקני הבטחון המסכל הפלשתיני ליד העיר העזה לפני כשבוע, מלמד על כך שתנועת החמאס קיימה את "שיחות קהיר" עם הרשות הפלשתינית ותנועת הפתח, מתוך שאיפה להדק את קשריה עם שלטונות מצרים מחד גיסא ועם הרשות הפלשתינית מאידך גיסא.

כזכור, בתחילת החודש נועדו בקהיר, בתיווך מצרי, נציגים מטעם תנועות החמאס, הפתח והרשות הפלשתינית, על פי הפירסומים כדי לדון בהפסקת הפיגועים נגד בישראל וכן לדון בדרכים להגיע לאחדות לאומית פלשתינית. בתום השיחות הגיעו הצדדים להבנות, אולם בהודעתם לא היתה התייחסות לשאלת הפיגועים בתחומה של ישראל, ובחמאס הכחישו ידיעות לפיהן הושגה הסכמה כזאת.

את הדיאלוג יזמו בין השאר נציגים של האיחוד האירופי, שנפגשו עם ראש המחלקה המדינית של חמאס חאלד משעל בביירות שבועות אחדים לפני השיחות, אותן אירחה כאמור ממשלת מצרים בקהיר.

לדברי הגורמים הבטחוניים, ביקשה תנועת החמאס, בשיחות שהיו בקהיר, להעמיק את הסיוע של הרשות הפלשתינית לפעולות הטרור של התנועה, אותם גורמים לא הסבירו עם זאת, כיצד נתפס מסמך של תנועת החמאס במתקן הבטחון המסכל הפלשתיני בעזה.

גורמי הבטחון אומרים, כי תנועת החמאס שואפת לחזק את מקומה בסכסוך הישראלי-הפלשתיני ולהפוך לגורם מרכזי בו, תוך כדי ניצול קריסתה של הרשות הפלשתינית בשתי שנות האינתיפדה. במסמך שנתפס מתוארת הרשות הפלשתינית כגוף הרוס ומפולג, ובישראל מפרשים זאת כביטוי לשאיפת החמאס לבנות את הרשות הפלשתינית מחדש, "החל מהמרחב הגיאוגרפי וכלה בהרכב הנהגתה", כלשון המסמך שנתפס.

תנועת החמאס סבורה, כי הרשות הפלשתינית נכנסה עמה לדיאלוג בדירבון מצרי ומתוך הבנה, כי השגת הסכמה עם החמאס עשויה להשיג השפעה מכרעת על עתיד הרשות הפלשתינית ואולי אף על עתיד נשיאה ערפאת.

המסמך מתווה את מטרות הדיאלוג של החמאס עם הפתח ועם הרשות הפלשתינית, ובהן "ביסוס הקשר עם מצרים על יסודות חדשים", על בסיס ההערכה כי מצרים מעוניינת בהידוק הקשרים עם התנועה כאלטרנטיבה לרשות הפלשתינית.

מטרה נוספת, עליה הצהירו מלכתחילה הצדדים, ובראשם החמאס, היא "בניית אחדות לאומית פלשתינית" על בסיס אסטרטגי פלשתיני מאוחד ובחינת הדרכים למאבק ב"כיבוש הישראלי".

המסמך מגלה כי תנועת החמאס מצפה מהרשות הפלשתינית כי תשתלב "בהגנה על העם
הפלשתיני", תעניק חסות מדינית לפיגועים המבוצעים נגד ישראל ותפסיק לגנותם וכן תחדל מהתיאום הבטחוני עם ישראל.

גורמי הבטחון מבינים את מסמך החמאס שנתפס החודש, כמעיד חד משמעית על כך שאין בדעת החמאס להפסיק את פיגועי הטרור נגד ישראל, וכן כי היא רואה בדיאלוג עם הרשות הפלשתינית ועם הפתח אמצעי לקידום מטרותיה, שהן כאמור הידוק הקשרים עם מצרים, ורתימת הרשות הפלשתינית למאבק בישראל באמצעות פיגועי הטרור.

במערכת הבטחון מדגישים, כי לא נמצא במסמך שנתפס כל זכר לאפשרות של הסכמה על הפסקת פיגועי הטרור, כפי שנמסר על מטרתן של שיחות קהיר.

גורמי הבטחון מפרשים את הדיאלוג בין החמאס לבין הרשות הפלשתינית, ככזה שבא לענות על שאיפתה של תנועת האופוזיציה להתייצב בראש הרשות הפלשתינית, כשזו תוקם מחדש, כמו גם לקבל את חסותה לתקיפות נגד ישראל ולהתחיל בדיאלוג מדיני עם מדינת החסות העיקרית של הרשות הפלשתינית, מצרים. ככלל ברור, כי לחמאס שאפות פוליטיות ברשות הפלשתינית וזו, הנחלשת והולכת, חייבת עתה להתייחס לתנועת הסירוב, שצברה כוח רב ואהדה עמוקה בציבור הפלשתיני בשתי שנות האינתיפדה.
