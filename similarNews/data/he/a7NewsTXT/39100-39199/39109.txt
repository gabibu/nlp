

"עם היבחרי אפעל להקמתה של ממשלה רחבה. זהו צו השעה ורצון העם. אקים ממשלת אחדות על בסיס קווי היסוד של הממשלה הנוכחית ושר הביטחון של הממשלה זו יהיה שאול מופז", כך אמר אתמול ראש הממשלה אריאל שרון בכנס פעילים שנערך בגבעת האירוסים, ליד נס ציונה.

ראש הממשלה בירך את שר הבטחון שאול מופז ושיבח את הנחישות שהוא מגלה, כדבריו. "מופז הוא חיזוק חשוב ונכס לממשלת ישראל ולעם ישראל", אמר שרון. הוא חזר ושיבח את שר החוץ בנימין נתניהו, על פעילות ההסברה שלו בעקבות הפיגוע הקשה.

שרון הזכיר שוב את התקפת הטרור שהיתה בירושלים ביום חמישי שעבר, ואמר כי הטרור ביקש לגדוע חיי נערים, חייהם של סבתא ונכדה, אם ובנה. הוא חזר והדגיש, כי "את הטרור השפל והנתעב, אנו ננצח".

"במלחמה עיקשת, נחישות ואחריות לאומית, נגדע את ידי המרצחים, גם אם הדבר יתמהמה, יעד זה בוא יבוא", אמר שרון.
