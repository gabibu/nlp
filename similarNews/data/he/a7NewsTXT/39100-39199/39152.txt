

שר הבטחון שאול מופז הורה היום לאנשי מקצוע במשרדו לקדם החלטה ולפיה, ייחשבו אנשי כיתות הכוננות בישוביי יש"ע או בתוך הקו הירוק לאנשי מילואים לכל דבר, אם וכאשר הם מבצעים פעילות על פי הוראת צה"ל.

שר הבטחון הורה בנושא בתום דיון במשרדו השתתפות ראש אגף כוח אדם במטכ"ל האלוף גיל רגב, ומנכ"ל משרד הבטחון עמוס ירון. בדיון השתתפו גם אנשי מקצוע רבים בתחום השיקום והמשפט במשרד הבטחון.

שר הבטחון מופז אמר בדיון, כי יש לבדוק את נושא זכויות אנשי כיתות הכוננות כאשר הם נפגעים בפעילות מבצעית, שצה"ל יוזם אותה וקורא לאנשי כיתות הכוננות לפעול בגינה. זאת, בייחוד לאחר שהנושא עלה לדיון לאחר הקרב בחברון לפני עשרה ימים, במהלכו נהרגו שלושה מאנשי כיתת הכוננות של חברון וחמישה נוספים נפצעו.

כתב עתי"ם מוסיף, כי לדברי שר הבטחון, צה"ל לא יכול להתעלם מאנשי כיתות הכוננות, אותם הוא מפעיל מבצעית מעת לעת. בכירי משרד הבטחון יצטרכו, על פי דרישת מופז, לקדם החלטה, לפיה אנשי כיתות הכוננות, שייפגעו בפעילות מבצעית על פי קריאת צה"ל, לא יהיו נפגעי פעולות איבה אלא חללי צה"ל או פצועים בעת שירות מילואים, ועל כן מטופלים על ידי אגף השיקום.
