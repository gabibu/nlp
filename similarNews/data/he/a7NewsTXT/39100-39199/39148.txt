

על פי מידע שהגיע באופן בלעדי לכתב ערוץ 7 חגי סרי ביום רביעי הקרוב תתפלג מפלגת מימד. הפילוג המדובר יתרחש בכינוס בו אמורה מימד לקיים על מנת לאשר (או לא) את הצטרפותה למפלגת העבודה.

הסכם זה נחתם כבר בין ראשי המפלגות אולם הוא זקוק לאשרור סופי של חברי המפלגה בהצבעה שתתקיים ביום רביעי הקרוב.

בכינוס זה, יפרשו ככל הנראה, הרב יהודה עמיטל, מקימה של התנועה הזו וח"כ הרב יהודה גלעד המתנגדים לשותפות עם מפלגת העבודה ממימד, זאת לעומת דעתם של חברים אחרים במימד בראשותו של ח"כ הרב מלכיאור המצדדים בחבירה עם העבודה.

כיוון שלאנשי הרב מלכיאור יש רוב במימד, הצפי המסתמן הוא כי הצעת האיחוד בין מימד למפלגת העבודה תתקבל ובידי הפלג המוגדר כימני יותר במימד, בראשות הרבנים גלעד ועמיטל ואנשיהם לא תיוותר ברירה אלא לפרוש.

הרב יהודה גלעד אמר לכתב ערוץ 7 כי בכוונתו ובכוונת הרב יהודה עמיטל להקים גוף משותף עם גורמים בציבור החילוני לשיתוף פעולה חוץ פרלמנטרי.
