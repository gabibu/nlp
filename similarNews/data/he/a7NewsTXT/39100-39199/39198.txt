

ראשי רשויות בגליל תובעים מיו"ר מפלגת העבודה עמרם מצנע לשנות את מיקומו של נציג הגליל ברשימת העבודה לכנסת. אם לא ישונה מיקומו, הם מאיימים, לא ייפתחו הסניפים לפעילות ציבורית בצפון.

במכתב ששיגרו ראשי הרשויות: שלמה בוחבוט ממעלות תרשיחא, מנחם אריאב מנצרת עלית ועדי אלדר מכרמיאל, הם כותבים כי מיקום נציג הגליל לכנסת נקבע למקום ה-28 ונציג הנגב למקום ה-22. "החלטה זאת מבטאת ומראה לתושבי הגליל, כי למפלגת העבודה אין עניין בהם. המיקום הנוכחי הוא גט שנותנת מפלגת העבודה לגליל", ציינו שלושתם בפנייתם למצנע .

מיקום נציג הגליל אינו צמוד למיקום נציג הנגב והדבר מבטא יחס של זלזול ואף התעלמות מתושבי הגליל, המונים כמיליון וחצי תושבים, טוענים השלושה, ומוסיפים כי אלפים מהם תומכי מפלגת העבודה. "אם פניה של מפלגת העבודה מופנים בחזרה להגה השלטון ולהנהגת כלל המדינה, היא מחויבת לשנות את השיבוץ ולשבץ את נציג הגליל בקדמת הרשימה.

