

גורם בכיר בפיקוד צפון אומר כי החיזבאללה הפך לארגון הטרור החזק ביותר בעולם מבחינה צבאית, וכי נשיא סוריה בשאר אל אסאד מטפח אותו ומעניק לו יחס מועדף יותר מזה שזכה לו בזמן אביו חאפז אל-אסד. לדברי אותו מקור, סוריה סיפקה לאחרונה לחיזבאללה רקטות בקוטר של 220 מ"מ העשויות להגיע למרחק שבין 70 ל-75 קילומטרים בתוך ישראל וכי בכוונתה של סוריה לספק גם רקטות בעלות קוטר גדול אף יותר.

עוד אומר הבכיר כי ארגון החיזבאללה הוא בין הארגונים היחידים בעולם שאיננו מדינה ושיש לו עוצמה חזקה כזאת מבחינה צבאית ומבחינה של תשתיות צבאיות, ומאחוריו עומדות מדינות המספקות לו נשק לפעולות התקפיות נגד ישראל במסלול אספקה היוצא מאיראן דרך סוריה ועד לבנון.

מאז נסיגת צה"ל מלבנון וההיערכות צמודת הגדר של צה"ל, מציין הבכיר, האיום המיידי הוא משמעותי מאוד. המרחק בין שקט לאירוע קטסטרופלי הוא מרחק של החלטה.

"החלטה של אחד משני הצדדים יכולה להביא להסלמה כוללת בצפון", אמר.

הגורם הבכיר הדגיש כי החיזבאללה ינסה ליצור מציאות דינמית אלימה, שבמהלכה יתלקח האזור, והחיזבאללה עצמו יתחמק מן האחריות לפגיעה. באשר לירי הנ"מ בגבול הצפון, אמר אותו מקור בכיר, האחריות לירי מוטלת על ממשלת לבנון, שכן הטענה של האו"ם ושל לבנון כי ארגון החיזבאללה יורה אש נ"מ מכיוון שמטוסי חיל האוויר חודרים ללבנון ומבצעים טיסות סיור בשמיה, הופכת את החיזבאללה לשליחה של לבנון ולאלה הפועלים באחריותה. בבוא הזמן תשלם לבנון על כך.

הוא הוסיף כי ישראל אינה מעוניינת בפתיחת חזית שניה, אולם יש לה היכולת והכושר הצבאי לכך, אם תידרש.

לדברי הגורם, בכך שהם מאפשרים חופש פעולה מוחלט לחיזבאללה נגד ישראל בגבול לבנון הסורים טועים.

על הסכנה הנשקפת מארגון החיזבאללה, ולא רק לישראל, אפשר ללמוד מן הדברים שנושא מנהיגו של הארגון נסראללה, האחראי על התוויית מדיניות הטרור של הארגון, והמובאים בשבועון אל-אינתיקאד, ביטאונו הרשמי של ארגון החיזבאללה. נסראללה קורא להפיץ את תרבות פיגועי ההתאבדות ברחבי העולם. "האומה החזירה לידיה את נשק פעולות ההתאבדות (איסתשהאד), ללא פעולות ההתאבדות אין משמעות למאבק. הממשל האמריקני והמומחים באמריקה ובישראל וכן הגנרלים בצבא לא הצליחו לבטל את תפיסת פעולות ההתאבדות ואת נשק ההתאבדות. מאז פסגת שרם א-שיח' הם ממשיכים לדבר על פרוק הארגונים הטרוריסטיים ותקיפת תשתית הטרור, ואולם הם לא הצליחו להשיג את יעדם. לאור זאת עלינו לפעול להפצת רעיון המוות, למען מימוש דרכו של אללה, השהאדה, ופעולות ההתאבדות (איסתשהאד) בקרב האומה האסלאמית, כדי להגן על אדמתנו".
