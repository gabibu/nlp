

שר החוץ בנימין נתניהו, המתמודד על ראשות הליכוד, אמר היום, כי אם ייבחר לראשות הליכוד הוא יציע לשרון להיות שר חוץ בממשלתו. "הוא עשה את התפקיד היטב בממשלה הקודמת, ואני בטוח שנוכל לעבוד ביחד גם בממשלה הבאה". שרון: "ביבי שר חוץ מצויין, ואני אשמח אם ימשיך את תפקידו בממשלה אחרי הבחירות" ח"כ משה ארנס הודיע היום, כי הוא תומך במועמדותו של בנימין נתניהו לראשות הליכוד.

שר החוץ בנימין נתניהו, המתמודד על ראשות הליכוד, אמר היום, כי אם ייבחר לראשות הליכוד הוא יציע לשרון להיות שר חוץ בממשלתו. "הוא עשה את התפקיד היטב בממשלה הקודמת, ואני בטוח שנוכל לעבוד ביחד גם בממשלה הבאה", אמר נתניהו בפגישה עם ראשי מטה הבחירות שלו בירושלים.

נתניהו שלף את הצעתו לאחר ששרון הודיע בכנס פעילים אתמול, כי הוא משריין לשאול מופז את תפקיד שר הבטחון גם בממשלה הבאה, אך נמנע מלגלות איזה תיק הוא מייעד לנתניהו.

בסביבתו של שר החוץ אמרו כי ההצעה נועדה לקרוע את המסיכה מעל פניו של שרון שממשיך לשחק משחקים, יוצר תחושה כאילו הוא הולך למנות את נתניהו בממשלתו, אך לא אומר זאת בגלוי".

במטהו של נתניהו משוכנעים, כי שרון לא ירצה את נתניהו בממשלתו והראייה לכך היא, שלאחר שהוא כבר חילק את תיק הבטחון, ובהנחה שתיק החוץ יהיה מיועד לעמרם מצנע, כי שרון רוצה להקים ממשלת אחדות, לא יהיה לשרון מה להציע לנתניהו.

נתניהו חזר היום ואמר, שממשלתו תמנע הקמת מדינה פלשתינית והיא תהיה מבוססת בעיקרה על המחנה הלאומי, ביניהם אנשי הליכוד.

ובתוך כך, ראש הממשלה אריאל שרון הזמין הערב, את בנימין נתניהו, להמשיך ולכהן בתפקיד שר החוץ, גם בממשלה שיקים שרון אחרי הבחירות לכנסת. בכנס פעילי מחנה שרון בבאר-שבע אמר שרון: "ביבי שר חוץ מצויין, ואני אשמח אם ימשיך את תפקידו בממשלה אחרי הבחירות".

ח"כ משה ארנס הודיע היום, כי הוא תומך במועמדותו של בנימין נתניהו לראשות הליכוד. "נתניהו הוא היחיד היכול להביא להכרעת הטרור ורק ממשלה בראשותו תביא לנצחון", אמר ארנס בכנס פעילים בירושלים בפני כ-300 תומכי נתניהו.
