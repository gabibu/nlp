

לשכת ארגוני העצמאים תובעת ממשרד האוצר להכיר בהוצאות לנופש בבתי המלון בארץ לציבור העצמאים, כפי שהם מכירים בהוצאות הללו לציבור השכירים, במסגרת של חופשת הבראה של עד עשרה ימים בשנה, לפי הוותק של העובד.

לדברי נשיא לשכת ארגוני העצמאים זאב וינר, באמצעות ההכרה על הוצאות לנופש בארץ, יהיה אפשר להציל את בתי המלון מקריסה בגלל התפוסה הנמוכה, ולשמר את התשתית שלהם. "מדובר בענף תשתית חשוב למשק, ואסור לתת לו להיסגר בתקופה הקשה שלו. מדובר בענף המעסיק יותר מ 50 אלף עובדים ישירים ועקיפים, שבגלל מצב התיירות של ישראל הם צפויים לפיטורים", אמר וינר.

"אני מאמין כי אם יכירו להם בהוצאה זו עשרות אלפי בעלי עסקים יצאו לחופשות בבתי המלון בארץ. אנו מוכנים כי ההכרה בהוצאות תהיה רק לעצמאים שיציגו חשבוניות מס על שהותם בבתי המלון המקומיים, וזאת אף על פי שידוע לנו כי באשר לשכירים מדובר בתוספת שכר לכל דבר, שאינה מחייבת אותם לצאת לחופשות לבתי המלון", הוסיף וינר.

"המדינה לא תפסיד מההכרה בהוצאות לנופש לעצמאים, משום שבאמצעות הגדלת התפוסה בהם יגיעו בתי המלון לרמת רווחיות כזאת שתחייב אותם במס על ההכנסות שלהם", ציין וינר.

בעבר העלה וינר את התביעה הזאת בפני משרד התיירות כדי שיפעל לשינוי החוק הקיים. המשרד אימץ את התביעה הזאת, אולם בפועל דבר לא נעשה, ו בגלל הירידה בהיקף התיירות לישראל בתי המלון מתקשים לפעול.
