

שר האוצר סילבן שלום הורה למנהל המכס והמע"מ איתן רוב לקזז 71 מיליון ש"ח מכספי הרש"פ המוקפאים בידי ישראל ולהעבירם לגופים ממשלתיים. בין היתר בשל אי תשלום חובות מצד הרשות עבור אספקת חשמל לאזור עזה יועברו כספים לחברת החשמל.

כמיליון שקלים יועברו למשרד החקלאות לכיסוי חובה של הרש"פ בגין אספקת חיסונים. לדברי שר האוצר, לרש"פ חובות נוספים לגורמים ישראליים, וייתכן כי בזמן הקרוב ייעשו משום כך פעולות קיזוז נוספות. אין זו הפעם הראשונה שבה מחליט שר האוצר לקזז חובות מכספי הרש"פ המוקפאים, והוא הודיע, כי ייתכן שימשיך לנקוט צעד זה בגביית יתרת החובות המצטברים.

סך כל כספי המסים של הרש"פ המוקפאים בישראל מגיע לכשני מיליארד שקלים וחצי.
