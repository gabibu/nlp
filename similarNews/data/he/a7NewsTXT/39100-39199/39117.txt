

סכום לא מבוטל של כסף שהועבר מחשבונה של אשת השגריר הסעודי בוושינגטון, בתו של המלך פייסל ואשתו של השגריר הסעודי הנסיך בנדר, הגיע לשני סטודנטים שהיו בקליפורניה ושסייעו לשניים מהחוטפים ב 11 בספטמבר, כך נחשף אתמול.

פרשה זו עדיין נחקרת, אך לדברי ד"ר עוזי ארד, ראש המכון למדיניות ולאסטרטגיה במרכז הבינתחומי בהרצליה, ויועצו של שר החוץ נתניהו, הוא מתקשה להאמין כי קיים קשר ישיר בין גורמי שלטון בסעודיה לפיגועים רצחניים. את הדברים אמר ארד בראיון לערוץ 7 והוסיף כי קיומו של קשר שכזה אינו עולה בקנה אחד עם מטרותיהם של הסעודים. יחד עם זאת, מציין ארד, סעודיה קשורה קשרים ענפים עם כל מה שמתרחש בנושא החתרנות האסלאמית הקיצונית. קשרים אלו עדיין לא נחשפו, והם מורכבים יותר ממה שמשערים.

לדברי ארד, ישנם אנשים רציניים בממשל האמריקני וגם מחוצה לו המודעים לתופעות המורות על כך שסעודיה אינה בת ברית נאמנה של אמריקה בכל דבר ועניין. אנשים אלו מאמינים כי יבוא הרגע שבו ארה"ב תצטרך להתבונן התבוננות נוקבת במאזן קשריה עם סעודיה, אך לעת עתה לאמריקה יש עדיין אינטרסים בסעודיה והיא אינה מעוניינת לחשוף את הביזיונות שטמונים בתוך היחסים המורכבים הללו.

כמו שסופו של השמן לצוף כך מוקדם או מאוחר יצופו גם האמיתות האלה, והעניין יעלה על סדר היום האמריקני, אומר ארד. עוד הוא אומר כי סעודיה משפיעה גם על מצבה של ישראל, וזאת בנותנה "רוח גב", כלשונו, לריבוי הסתה ואלימות אסלאמית קיצונית נגדה. ועוד: פעמים רבות ההסברה הישראלית עומדת אל מול גורמים שסעודיה מתקצבת, והמציגים תמונה הפוכה מן האמת. סעודיה מעורבת מעורבות עמוקה גם בתכנית "מפת הדרכים", שתכליתה הקמת מדינה פלשתינית בשבע דרכים מקוצרות. לדבריו, בסיסה של תכנית זו הונח בסעודיה, ובהצהרות בוש הפכה לתכנית אופרטיבית שבוחשים בה האירופאים, האו"ם, הרוסים והאמריקנים כמו גם מדינות ערב וגם סעודיה, ומעורבותה של סעודיה בנושא אינה לטובת האינטרסים הישראליים.
