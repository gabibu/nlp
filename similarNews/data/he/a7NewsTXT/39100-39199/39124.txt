

ספינה חדשה ומשוכללת נכנסת היום לשימוש בבסיס השיטור הימי בתל אביב. הספינה תושק היום במעמד השר לביטחון הפנים, מפכ"ל המשטרה, מפקד משטרת תל אביב וראש עיריית תל אביב.

את הספינה החדשה בנתה חברת "דלתא" האנגלית, המפרט שלה תוכנן בדייקנות על פי צרכיה הייחודיים של משטרת ישראל, והיא אמורה לתרום תרומה ניכרת להצלת חיי אדם ובחילוץ כלי שייט הנתונים במצוקה.

אורכה של הספינה 14 מטרים, והיא מיועדת להפלגות בים גבוה. משקלה עשרה טון, היא מהירה מאוד, בטיחותית ביותר ובעלת סביבת עבודה נוחה לצוות. מדובר בספינה בעלת יכולת גבוהה לתמרונים בים גבוה, היא מצוידת במכשירי אלקטרוניקה משוכללים המסייעים בחיפוש ובניווט בתנאים קשים.

הספינה החדשה תחליף ספינה ישנה ואיטית, שתצא מהשירות. ביחידת השיטור הימי בתל אביב ישנה ספינה נוספת.

במערך השיטור הימי של משטרת ישראל נמצאות בשימוש שמונה ספינות וארבע סירות גומי, כמו כן בשימוש המערך שלושה אופנועי ים.

במהלך השנה האחרונה חילצו והצילו אנשי יחידת מערך השיטור הימי ברחבי הארץ כ 1,500 אנשים אשר נקלעו למצוקה בים.

לפני ימים אחדים קיבלו שוטרים ומתנדבים ממערך השיטור הימי תעודות הצטיינות והוקרה על פעילות באירועים בלתי שגרתיים.
