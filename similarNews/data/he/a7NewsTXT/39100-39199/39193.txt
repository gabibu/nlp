

פול מק'קאן, דובר סוכנות הסיוע של האו"ם, טוען כי ההסבר שצה"ל נתן להריגתו של עובד האו"ם בג'נין איאן הוק בן 52 "אינו אמין". לדבריו "הממצאים הראשוניים שבידינו מנוגדים לחלוטין להודעת צה"ל. המתחם קטן מאוד, ובשום זמן נתון לא איבדנו שליטה במקום. לא היו פעילים (פלשתינים) במקום. אני עצוב ורוגז על ירי למוות באדם שעבד במקום המסומן בבירור כשייך לאו"ם".

מומחה לביטחון ממטה האו"ם בניו-יורק החל בחקירה מיידית של נסיבות מותו של הוק, שעמד בראש פרויקט בעלות כ-17 מיליון דולר, לשיקום מחנה הפליטים בג'נין. חלק מהמחנה נהרס בקרבות שניהל גרעין מחבלים שמלכד ושביצר את המחנה כנגד חיילינו.

על פי דיווחי היומון הבריטי "אינדפנדנט", הועברה גופתו של הוק למעבדה רפואית באזור תל-אביב, ובכירים באו"ם ממתינים להחלטת משפחתו היכן תיבדק הגופה בדיקה שלאחר המוות.

כזכור הוק נורה במהלך חילופי אש שהתנהלו בין המחבלים לבין כוחותינו. מצה"ל נמסר כי המחבלים ירו ממתחם האו"ם ומהסמטאות הסמוכות למקום, בעודם משתמשים באזרחים כמגינים אנושיים. צה"ל אומר כי במקרה אחד ירה מחבל לעבר החיילים בעודו מסתתר מאחורי אישה שהחזיקה בידה את הדגל הכחול של סוכנות הסיוע.

הוק, שיצא מסמטה שירו ממנה המחבלים לעבר חיילינו, נחשד כי העצם שהחזיק בידו הוא רימון. לאחר שנורה התברר כי החזיק טלפון נייד.

התקרית התרחשה ביום שישי כשחיילינו היו במבצע חיפוש אחר בכיר בג'יהאד האיסלמי עבדאללה נאג'י ואחאש , ונפתחה לעברם אש. ואחאש היה מעורב בתכנון פיגועים רבים, בהם פיגוע ההתאבדות בחודש שעבר שנהרגו בו 14 ישראלים. ואחאש הסגיר את עצמו לאחר שהסתיים הירי.

למרות התנצלותה של ישראל על הטעות, ג'ק סטרו, שר החוץ הבריטי, דרש קיום חקירה מעמיקה לגבי נסיבות התקרית.
