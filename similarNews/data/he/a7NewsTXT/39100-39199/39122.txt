

מרכז לסיוע משפטי ולסנגור קהילתי ליוצאי אתיופיה עתר לבג"צ נגד שר הדתות אשר אוחנה, בטענה כי בכל הקשור לשירותי דת יהודי אתיופיה מופלים לרעה.

לדברי העותרים, עולי אתיופיה המבקשים כיום להירשם לנישואין במקום מגוריהם, כגון לוד, רמלה, אשדוד, יבנה, צפת, ירושלים, תל אביב ועוד, נתקלים בסירוב של הפקידים במועצות הדתיות לסייע להם בזאת, עד כדי כך, שאפילו אין פותחים עבורם תיק לרישום נישואין ומפנים אותם אל הרב יוסף הדנה.

הרב הדנה הוסמך לטפל בענייניהם של יהודי אתיופיה, אך העותרים טוענים, כי נפח המשרה שלו מצומצם, וכי משום כך הוא אינו עומד במעמסה, שכן מידי יום פוקדים את משרדו כחמישים איש. נטען כי משכורתו של הרב הדנה זעומה ועומדת כיום על סך 7500 שקלים ברוטו.

העותרים טוענים כי ראוי לשלם לרב הדנה משכורת של רב עיר, וכן לצייד אותו בכוח אדם מספיק ובשירותי משרד. עוד הם טוענים כי מדובר בפגיעה בעקרון השוויון, עד כדי פגיעה בכבוד האדם וחירותו. את העתירה הגישו עורך הדין הפרופסור מיכאל קורינלדי ועורך הדין גלעד קורינלדי.
