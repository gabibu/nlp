

בבחירות המקדימות לקביעת רשימת המפד"ל נבחר חבר הכנסת זבולון אורלב למקום השני ברשימה אחרי שר התשתיות אפי איתם שמקומו שוריין בראש הרשימה. במקום השלישי מוצב חבר הכנסת שאול יהלום, ברביעי שר התיירות ומנהיג המפד"ל בעבר הרב יצחק לוי. למקום החמישי ששוריין לאישה הגיעה גילה פינקלשטיין שהתמודדה על מקומה מול הרבנית יהודית שילת ממעלה אדומים. פינקלשטיין הגיעה בדירוג הנבחרים למקום התשיעי אולם השיריון עליו החליטה המפלגה הציב אותה במקום החמישי.

למקום השישי הגיע חבר הכנסת לשעבר ניסן סולומיאנסקי אחריו אלי גבאי ואחריו במקום השמיני ושאינו ריאלי על פי סקרי דעת הקהל הוצב חבר הכנסת יגאל ביבי.

אכזבתם של חבר הכנסת ביבי והשר הרב יצחק לוי ממיקומם מעלה אפשרות של שיקולי פרישה אפשריים מחברותם במפד"ל. ההערכות הן כי אם אכן יחליט מי מהשניים על פרישה, תתבצע פרישה שכזו רק לאחר הבחירות, זאת כדי שלא לפגוע בסיכויי הבחירה של המפלגה בבחירות הכלליות.

הבחירות עצמן התנהלו תוך סערה בעקבות רשימות מועמדים מועדפים שהועברו בין המצביעים. ספירת הקולות הסתיימה רק בשעה שלוש לפנות בוקר בשל תקלות טכניות בהליך הספירה.

בראיון לרשת ב' הכחיש הרב שמואל אליהו, רבה של העיר צפת, בנו של הראשון לציון והרב הראשי לשעבר הרב מרדכי אליהו, דיווחים כאילו אביו אסר על שריון מקום לנשים ברשימת המפד"ל. לדבריו, אביו אמר כי הוא מתנגד לשריון משום שאישה מוכשרת וראויה צריכה להיבחר כמו כל אחד אחר, ואין סיבה שיידחפו אחרים מפניה.

הרב שמואל אליהו הוסיף כי אישה המתאימה לכך יכולה גם להיבחר לעמוד בהנהגת מפלגה, אך במציאות יש נשים יחידות בלבד המוצלחות והמוכשרות לעסוק בענייני פוליטיקה, ובדרך כלל עוסקים בתחום זה גברים. משום כך, מוסיף הרב אליהו, אביו אינו רואה מדוע יש לנופף בדגל שריון מאולץ וכפוי מלמעלה, המתנגש גם בערכים חשובים לא פחות, כמו העובדה שעירוב גברים ונשים אינו משאת הנפש.
