

השבועון "טיים" מדווח כי יחידות עילית של צה"ל פעלו בעירק עם כוחות אמריקנים וניסו לאתר משגרי טילים וטילים, כך מדווח "קול ישראל", ומציין כי לפני שבועות אחדים התפרסם דיווח דומה בעיתון "וושינגטון פוסט". לפי שעה אין לשתי הידיעות אישור ממקורות רשמיים.

ארה"ב ממתינה עתה להתפרקותו הרשמית של סאדאם חוסיין מנשקו, ומזכיר ההגנה האמריקני דונאלד ראמספלד אף ציין בראיון לערוץ הטלוויזיה C.N.N. כי פירוק הנשק העירקי, גם ללא פרישתו של סדאם חוסיין, יוכל להיות הפתרון למצב הנוכחי.

"הסיבה שבגללה החליט הנשיא לפנות לאו"ם ולקבל את הגישה ולפיה הביקורות עשויות להיכשל, הייתה כי הוא הגיע למסקנה שהמלחמה היא הבחירה האחרונה ולא הראשונה", אמר ראמספלד, והוסיף: "השימוש בכוח אפשרי בכל זמן. אנשים חייבים להבין שיהיה מדובר באפשרות האחרונה, ולא הראשונה, ושבכל מצב, חיי בני אדם יהיו בסכנה, וכי לשם העמדת חיי אדם בסכנה צריכה להיות סיבה טובה".

עם זאת שר החוץ העירקי נאג'י סברי שלח מכתב ארוך למזכיר האו"ם, ולפיו הוא רואה בהחלטתה החדשה של מועצת הביטחון בנושא הפיקוח על הנשק עילה אמריקנית למלחמה נגד ארצו.

"זו החלטה בכוונה תחילה להפוך את עירק למטרה, מבלי לחשוב מהי העילה לדבר", כתב סברי למזכיר האו"ם קופי אנאן.

החלטת מועצת הביטחון דורשת מממשלת בגדד להצהיר, עד שמונה בדצמבר, על כל נשק להשמדה המונית, על מתקנים לייצורו ועל כל תוכנית אחרת לפיתוח נשק כימי, ביולוגי או גרעיני, גם אם הם לא נועדו לשימוש צבאי".

כל כשל עירקי לשתף פעולה עם הפקחים, ידווח למועצת הביטחון ויגרור אחריו ענישה. ממשל בוש איים במלחמה כדי לכפות את פירוק הנשק העירקי אם או בלי אישור האו"ם. אולם מדינות אחרות, ובהן צרפת, רוסיה וסין, אמרו כי את ההחלטה יכולה לקבל רק מועצת הביטחון.

בכירי המשקיפים שביקרו בבגדד בשבוע שעבר אמרו כי בבגדד הביעו דאגה באשר לזמן הקצר שניתן להם כדי להכין את מה שהוגדר כ"דיווח מלא".

במכתבו מציין סברי כי "כל הצהרה לא מדויקת בין אלפי הדפים שנכין תהפוך עילה עבור ארה"ב, כדי שתוכל להכריז מלחמה על עירק".
