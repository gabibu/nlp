

שר הביטחון לשעבר משה ארנס הודיע כי יתמוך בנתניהו לראשות הליכוד. ארנס אמר את הדברים ביומן "בוקר בשבע" בערוץ 7 בראיון שהעניק לעמנואל שילה. עוד הוסיף ארנס ואמר כי הסיבה ליוזמתו לתמוך בנתניהו נעוצה בתמיכת שרון בהקמת מדינה פלשתינית, ולדבריו "לא יכולה להיות שגיאה גדולה יותר מאשר המסר שמועבר היום לפלשתינים כאילו יקבלו בעד הטרור מדינה. לדבר על מדינה פלסטינית לפני שהכרענו את הטרור זה מוקדם מדי וזהו סדר לא נכון. קשה לי להבין מדוע שרון נוהג כך".

עוד הוסיף ארנס כי "הדבר החשוב ביותר כרגע הוא להביא להכרעה במלחמה, שנמשכת שנתיים. אינני רוצה לחשוב מה יקרה עם מלחמת ההתשה הזו נגד ישראל תמשך שנתיים נוספות". לדברי ארנס נתניהו יתמודד טוב יותר עם המלחמה בטרור, שלדעתו יש להכריעה.

בנימין נתניהו, המתמודד על ראשות הליכוד, אמר כי אם ייבחר לראשות הליכוד הוא יציע לשרון להיות שר חוץ בממשלתו. "הוא עשה את התפקיד היטב בממשלה הקודמת, ואני בטוח שנוכל לעבוד ביחד גם בממשלה הבאה", אמר נתניהו בפגישה עם ראשי מטה הבחירות שלו בירושלים.

נתניהו שלף את ההצעה הזאת לאחר ששרון הודיע בכנס פעילים כי הוא משריין לשאול מופז את תפקיד שר הביטחון גם בממשלה הבאה, אולם שרון לא אמר איזה תיק הוא מייעד לנתניהו.

בסביבתו של שר החוץ אמרו כי ההצעה נועדה לקרוע את המסיכה מעל פניו של שרון, שממשיך לשחק משחקים ויוצר תחושה כאילו הוא הולך למנות את נתניהו בממשלתו, אך לא אומר זאת בגלוי".

במטהו של נתניהו סבורים כי שרון לא ירצה את נתניהו בממשלתו, והראיה לכך היא שלאחר שהוא כבר חילק את תיק הביטחון, ובהנחה שתיק החוץ יהיה מיועד לעמרם מצנע, כי שרון רוצה להקים ממשלת אחדות, לא יהיה לשרון מה להציע לנתניהו.

אמש חזר נתניהו ואמר שממשלתו תמנע הקמת מדינה פלשתינית ושהיא תהיה מבוססת בעיקרה על המחנה הלאומי, ביניהם אנשי הליכוד.
