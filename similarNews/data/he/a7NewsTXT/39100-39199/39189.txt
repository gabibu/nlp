

שר הביטחון שאול מופז הורה אמש לקדם החלטה שאנשי כיתות כוננות בישובים ביש"ע או בתוך ישראל הקטנה ייחשבו לאנשי מילואים לכל דבר, אם וכאשר הם מבצעים פעילות על פי הוראת צה"ל. כזכור, אנשי כיתת הכוננות בחברון נהרגו כשהסתערו על המחבלים שתקפו את חיילינו. מדובר ביצחק בואניש, אלכס דוכן, ואלכס צביטמן, הי"ד.

בדיון שהתקיים במשרד שר הביטחון בהשתתפות ראש אגף כ"א במטכ"ל האלוף גיל רגב, ובהשתתפות מנכ"ל משרד הביטחון עמוס ירון, אמר מופז כי יש לבדוק את נושא הזכויות של אנשי כיתות הכוננות הנפגעים בפעילות מבצעית שצה"ל יוזם וקורא להם לפעול בגינה.

לדבריו צה"ל לא יכול להתעלם מאנשי כיתות הכוננות שהוא מפעיל בפעילות מבצעית מעת לעת. מופז הורה לבכירי משרד הביטחון לקדם החלטה שעל פיה אנשי כיתות הכוננות שצה"ל יקרא להם וייפגעו בפעילות מבצעית, לא יהיו "נפגעי פעולות איבה" אלא "חללי צה"ל" או "פצועים בעת שירות מילואים", ועל כן אגף השיקום יטפל בהם.

בתגובה אומר ח"כ צבי הנדל מהאיחוד הלאומי כי החלטה זו של שר הביטחון להעניק לאנשי כיתות הכוננות ברחבי יש"ע מעמד של חיילים - ראויה וחשובה. "אני מברך את שר הביטחון על כך שהוא מגלה רגישות למצבם המיוחד של התושבים ביש"ע, ובמיוחד לכיתות הכוננות העומדות בחזית מלחמת אוסלו מול סיכונים ביטחוניים אדירים", דברי ח"כ הנדל.

חיזוק למה שביטא שר הביטחון במחויבותו של צה"ל כלפי כיתת הכוננות ניתן למצוא בדברי הפרידה של רבקה בואניש, אלמנתו של יצחק בואניש הי"ד, קצין הביטחון של קריית ארבע, שהובא למנוחתו האחרונה.

"יצחק, דרור, אלכס יונתן ואלכס צביטמן, לא בחרתם להיות גיבורים, הייתם קודם כל בעלים טובים, אבות למשפחה, בנים, אחים. לא בחרתם להיות גיבורים, אך ידעתם שזהו צו השעה.

יצחק, כשנכנסת לשם, לסמטה, ידעת שאתה הולך לעשות את התיקון של קבר יוסף, שכה כאבת- "איך יכול להיות שחיילים נהרגים ונפצעים ואי אפשר להוציא אותם משם ?! זה לא ייתכן" ואתה עשית זאת. כשצה"ל כולו לא מסוגל, אתה לקחת אתך את חייליך יחד עם חיילי צה"ל שהיו מסוגלים לעשות זאת- ועשיתם זאת, אתם נקמתם את קבר יוסף. כאן, בחברון, אנחנו נקמנו את קבר יוסף".

לקראת סיום דבריה אמרה עוד: "נהרגו כאן 12 שבטי ישראל. זה לכל עם ישראל. אתם לחמתם לא רק עבור קריית ארבע וחברון, אלא עבור כל עם ישראל".
