

על סדקים ברש"פ ועל המקום שמתחיל לתפוס החמאס במקומה למד צה"ל ממסמך שנתפס במהלך פשיטה שערך צה"ל על מפקדת הביטחון המסכל בעזה, כך מדווח העיתונאי עמוס הראל. המסמך, שכתבה הנהגת מנגנון ה"דעווה", התמיכה האזרחית של החמאס, ב 12 בנובמבר, ושהופץ כחוזר פנימי לפעילי החמאס ברצועה, הגיע לידי אנשי הביטחון המסכל של הרש"פ ברצועה.

תוכן המסמך, כך מעריכים אנשי המודיעין של ישראל, מעיד על כך שמעמדו של החמאס עולה, לעומת מעמדה של הרש"פ, המידרדר. השיחות בין החמאס לפאתח' במצרים בשבוע שעבר לא עסקו, כפי שסברו תחילה, בנסיונות להגיע להסכמה על הפסקת פיגועים בתוך "ישראל הקטנה", אלא בהתחזקות החמאס וברצונו לחזק את הקשר עם המצרים. החמאס, על פי החוזר, רואה ברש"פ ארגון שיש לבנותו מחדש, והוא שואף "לבסס את הקשר עם מצרים על יסודות חדשים". מהלך זה מבוסס על רמזים מצריים כי קהיר בוחנת את האפשרות לייסד את מעמדו של החמאס כאלטרנטיבה לרש"פ.
החמאס דורש מהרש"פ השתלבות ב"הגנה על העם הפלשתיני", הפסקת גינוים של מבצעי הטרור, מתן חסות מדינית לפיגועים והפסקת התיאום הביטחוני עם ישראל.

לדעת מערכת הביטחון, מהמסמך עולה כי החמאס רואה בדיאלוג עם מצרים דרך ליצור אקלים שיאפשר את המשך הפיגועים גם בתמיכתה.
