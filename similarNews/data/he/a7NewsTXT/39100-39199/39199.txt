

מאות מתושבי שכם הפרו אתמול את העוצר. הם החלו להתפרע והשליכו לעבר חיילינו מטענים ובקבוקי תבערה. הללו השיבו אש וממנה, כפי הנראה, נהרג ילד שהשתתף בהתפרעויות.

אחד החידושים במלחמת אוסלו הוא השימוש שעושים אירגוני המחבלים בילדים הערבים כ"בשר תותחים" וכלוחמים לכל דבר. על הפיכת הילדים לצבא במלחמת אוסלו, בעידודם של אירגוני המחבלים, ניתן ללמוד מכתבת תחקיר שערך שבועון החיזבאללה "אלאינתיקאד". בכתבה חושף הכתב את תפקידם המרכזי של הילדים ושל הנערים בלחימה בחודש אפריל במחנה הפליטים בג'נין, כך נחשף באתר דובר צה"ל.

עפ"י הכתבה הכינו הילדים מטעני נפץ וגם השתתפו בלחימה לצד המחבלים המבוגרים בעודם משליכים ומטמינים מטעני נפץ. ילדים ערבים הודו בפני הכתב שערך את התחקיר, והוא גם קיבל על כך אישור מאת המחבלים עצמם כי הילדים השתתפו בלחימה בפועל.

"הלוחמים במחנה הפליטים ובעיר ג'נין הפיקו לקחים מניסיונות הפעולות הקודמות כדי להעלות את רמת מוכנותם ואת פיתוח יכולת הלחימה שלהם. אלו באו לידי ביטוי בבירור בפיתוח מיומנויות צבאיות ייחודיות שפיתחו צעירי מחנה הפליטים. הם הפסיקו להשתמש באבנים (כדי ליידות אותם לעבר חיילי צה"ל) והחליפו אותם בתקיפות שביצעו במטעני נפץ" נכתב בכתבה. "בכך מיסדו ילדי המטענים תופעה אשר במסגרתה הפכו להיות מקצועיים יותר בהתמודדות מול הטנקים, הצלפים והכוחות הישראליים, ברחבי מחנה הפליטים והעיר ג'נין כולה".

"הילדים", מוסיף הכתב, "מתמחים בייצור סוגים שונים של מטעני נפץ אשר כל ילד יצליח להכין אותם במחנה הפליטים." כפי שאמר הילד ראמי מג'נין:

"החלפנו את האבנים במטענים משום שההשפעה והאפקט שלהם רבים יותר". במחנה הפליטים מספרים בגאווה כי מחמוד טוואלבה (ראש הג'יהאד בג'נין, שנהרג בקרבות באפריל) הוא המייסד האמיתי של תופעת המטענים.

כהכנה לקראת כניסת צה"ל לג'נין אסף טוואלבה את הלוחמים ולמדם בשטח כיצד להכין מטענים כמו אלו שטמן אישית במקומות מתאימים. כאשר טנקי הכיבוש (כוחות צה"ל) התקדמו לכיוון המחנה, יצאו מאות ילדים מבתיהם , לא מתוך רצון לברוח או מתוך פחד, הסביר עבדאללה אלווחש, מבכירי הג'יהאד האיסלאמי, אלא: "הם פנו להכין את מטעני הנפץ למערכה". עוד מפרטת הכתבה את "חלוקת המשימות" של הילדים: "חלק מהילדים השתתפו בהכנת מטעני הנפץ וקבוצה אחרת של ילדים טמנה את מטעני הנפץ במקומות שהוגדרו ע"פ הנחיות הנהגת המאבק. קבוצה אחרת של ילדים ארבה ברחובות עם מטענים ביד ועל הגב ילקוט או שק, מלאים עד לעייפה במטענים".

הכתב עלי סמודי מג'נין מעיד כי ראה ילדים מקבלים מטעני נפץ וצוברים ניסיון בשימוש במטענים בעודם רודפים אחר הצבא הישראלי.

פאדי, ילד ערבי, אומר היום "אנו נפוצץ את ראשיהם במטעני הנפץ. הם לא ייכנסו לעולם לתוך מחנה הפליטים אלא על גופותינו". "הילד בסאם לבש בגדיו על סף ביתו ומיהר לחדר להביא את המטענים אשר הכין, ושם אותם בילקוט בית הספר שלו. הוא הוציא את ספרי הלימוד שלו ושם במקומם את מטעני הנפץ".

"כשהחל הקרב בג'נין", ממשיכה הכתבה, "רעמו קולות הפיצוצים. ההפתעה הגדולה הייתה שהתברר כי מקור הפיצוצים הם מטעני הנפץ של הלוחמים הפלסטינים ושל ילדי מחנה הפליטים, אשר תקפו את הטנקים"

מקורות ערבים טוענים כי ישראל מתכוונת לגרש את אשתו של איאד סוואלחה, מפקד הג'יהאד האיסלמי, שחיסלה ישראל בשכם. עורכת הדין של האישה טוענת כי נגד מרשתה הוצא צו גירוש. לטענת הערבים מדובר בצו שהוציאה ישראל, המורה על גירושה לחו"ל, בדומה להרחקת משפחות של מבוקשים.

