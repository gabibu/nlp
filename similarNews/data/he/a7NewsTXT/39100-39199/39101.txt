

המשרד לאיכות הסביבה יוציא מחר צו סגירה מנהלי למפעל למילוי בלוני חמצן בצומת קרית אתא, בעקבות דליפת חמצן שאירעה במקום היום אחר הצהריים במשך כארבע שעות, במהלכן היתה סכנה של ממש לפיצוץ, במקרה שהחמצן שדלף היה בא במגע עם ניצוץ כלשהו. עקב כך נסגרה התנועה במקום.

בד בבד יוציא המשרד לאיכות הסביבה צו ביטול היתר רעלים עד לבדיקה מדוקדקת של הנעשה במפעל. צו הסגירה המנהלי יוצא למפעל למשך 30 יום ובתיאום עם משטרת זבולון.

מנהל מחוז חיפה של המשרד לאיכות הסביב, רוברט ראובן, אמר, כי המשרד ידרוש להוציא את המפעל מהאיזור, שכן מדובר באירוע שני של תקלה חמורה במהלך חמשת החודשים האחרונים. לפני כחמישה חודשים ניספו שני פועלי המפעל, בפיצוץ שאירע בעת מילוי בלוני גז.

הפיצוץ שאירע היום במפעל נגרם משום שמיכלית שהגיעה למפעל לא ניתקה את הכבל הגמיש, שחובר ממנה למיכל החמצן במפעל, שתכולתו כ-40 טון. כשפתחה בנסיעה גררה המיכלית את המתקן, וכתוצאה מכך אירע פיצוץ והחלה דליפה של חמצן. במקום הדליפה של הגז הנוזלי ירדה הטמפרטורה עד מינוס 140-180 מעלות צלסיוס, ובשל כך קפא משטח האספלט של המפעל.

לאחר שהסתיימו עבודות הכבאים במקום, כשנפסקה דליפת החמצן, התעורר חשש שחמצן נותר גם במערכת הניקוז והביוב, וכדי למנוע כל סיכון הוזרמו מים לביוב. בסופו של דבר הוסר החשש, כשהתברר שאין חמצן בביוב.

מאז ניספו שניים מעובדי המפעל הורה המשרד לאיכות הסביבה להנהלתו להקטין את מלאי החמצן במקום, ובכוונת המשרד לאיכות הסביבה לבדוק, אם אכן מולאה ההוראה.

המשטרה פתחה הערב לתנועה, לאחר כארבע שעות, את שדרות ההסתדרות במפרץ חיפה, מצומת הצ'ק פוסט צפונה, לאחר שנפסקה דליפת גז החמצן, ממיכל במפעל למילוי בלוני חמצן בצומת קרית אתא, כתוצאה מחסימת ציר התנועה המרכזי באיזור נוצרו פקקי תנועה כבדים ביותר בכל הדרכים החלופיות.

ח"כ יובל שטייניץ מהליכוד, שהוא יו"ר ועדת המשנה לתפיסת הבטחון ובניית כוחו של צה"ל, מסר בעקבות דליפת החמצן בצומת קרית אתא, כי במהלך השנתיים האחרונות הוא התריע בפורומים שונים, חלקם חסויים, על הצורך להגדיר כ-40 מתקנים צבאים ואזרחיים כבעלי חשיבות אסטרטגית מיוחדת, ובהם גם מיתקנים שלהם פוטנציאל של הרס רחב היקף במקרה שיפגעו בשעת מלחמה.

מיתקנים אלה דורשים, לדבריו, רמת אבטחה גבוהה ומיגון מיוחד. "איני רוצה לזרוע בהלה בקרב הציבור, אך אם נתפס לא מוכנים התוצאות עלולות להיות חלילה מחרידות ממש", אמר ח"כ שטייניץ.
