

מ-1 בדצמבר יונהגו במוסכים תעודות תקינות חדשות לרכב המקשות על זיופן, זאת לאחר שהתגלו מקרים רבים של זיוף תעודות תקינות לרכב, דברי מנכ"ל משרד התחבורה סלמן בן ציון.

על פי תקנות התעבורה כלי רכב שנכשל במבחן השנתי ("טסט") חייב להמציא תעודת תקינות של הרכב, שמוסך מורשה חתם עליה. בנוסף לכך, כלי רכב שעברו תאונה חייבים להציג בעת ה"טסט" השנתי תעודת תקינות של הרכב ושל מערכת הבלמים.

לאחרונה התברר כי גורמים פליליים זייפו תעודות תקינות של מוסכים מורשים.

בעקבות זאת החליט משרד התחבורה להקשות על הזייפנים ולהנפיק תעודות תקינות חדשות שאינן ניתנות לזיוף.

המוסך המוסמך יוציא את תעודת התקינות החדשה ומספר הרישיון שלה יהיה מחורר בחלקה העליון, ולכל סוג של תעודת תקינות יהיה צבע שונה. למבחן רישוי שנתי תונפק תעודה כחולה, לתקינות בלמים (לרכב שגילו למעלה מ-15 שנה) תעודה כתומה, ולמערכת בלמים פנאומטית תעודה אפורה. לרכב מיושן שגילו 19 שנה ומעלה תונפק תעודת תקינות שחורה ולמונית שגילה למעלה מ-10 שנים תעודה ירוקה. כמו כן יונפקו תעודות מיוחדות לרכב שעבר שיקום לאחר תאונה (הרכב חייב באישור של מכון בדיקה): תעודה חומה לתיקוני פחחות ותעודה סגולה לתיקוני מכונאות.

על פי ההנחיות החדשות של אגף הרכב רק מנהלים מקצועיים במוסכים יכולים לחתום על תעודות התקינות. אם המנהל המקצועי נעדר מהמוסך, מכל סיבה שהיא, חל איסור להנפיק אישור תקינות.
