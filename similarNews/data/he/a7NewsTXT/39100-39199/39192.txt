

אותותיה של מערכת הבחירות הפנימיות, המתקיימת במפלגות, ניכרים כבר בשל ההפסדים הנגרמים למשק. היעדרותם מהעבודה של אלפי פעילי מפלגות לתקופות ארוכות גורמת להפסדים. כך טוענים ארגוני העצמאים. לדבריהם אמנם ההיעדרות נעשית על חשבונם של העובדים באמצעות ניצול ימי החופשה השנתית שלהם, אך מדובר בהיעדרות מעסקים קטנים ובינוניים ,שכל היעדרות של עובד אחד משפיעה על כל המערכת" מסר נשיא לשכת אירגוני העצמאים זאב וינר.

לדבריו, "מערכת הבחירות החלה כבר ביום ההכרזה על פירוק הממשלה, ומי שמשלם את המחיר הוא המגזר העסקי בלבד".

כדי להקטין את הפסדי המעסיקים תובע וינר כי יום הבחירות לא ייחשב הפעם כיום שבתון. "בתקופה כה קשה למשק מן הראוי לבטל את יום השבתון, הטומן בחובו הפסדים של מאות מיליוני שקלים, מה גם שחלק ניכר מהעובדים אינו מנצל את זכות הבחירה והוא הופך את יום הבחירות ליום בילוי. במקביל, וינר תובע כי אם תביעה זו לא תתקבל, ייקבע בחוק שעבודה ביום הבחירות לא תקנה זכויות לתשלום תוספות שכר לעובדים.
