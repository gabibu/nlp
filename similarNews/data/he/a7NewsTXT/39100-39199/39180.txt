

בכירים בפתח קראו הערב לערוך משפט עממי לממונה על ההסברה ברשות הפלשתינית, יאסר עבד רבו וזאת בשל הפירסומים על תוכנית השלום שהוא רוקם יחד עם יוסי ביילין. בכירי הפתח כועסים על אחד הסעיפים בתוכנית, המדבר על פשרה בבעיית הפליטים הפלשתינים.

בכיר הפתח וחבר המועצה המחוקקת הפלשתינית, חוסאם חאדר הדגיש את כעסם של הפליטים בין בכירי הפתח. לדבריו, בכירים בפתח התרו בעבד ראבו לבל יחצה את הקו האדום של סוגיית הפליטים, שאינה עומדת למיקוח מבחינתם בכל שלב שהוא במשא ומתן עם ישראל.

חאדר טוען כי יאסר עבד ראבו עוסק בשיווק עצמי מול ארה"ב וישראל למען אינטרסים אישיים הנוגדים את העניין הלאומי הפלשתיני.

בכיר פלשתיני אחר אמר מצידו, כי מסמך ביילין-עבד ראבו לא יתקבל אצל איש מהפלשתינים, ובראש ובראשונה יידחה ע"י ערפאת, וזאת בשל נוסח הפשרה בסעיף הפליטים הפלשתינים הכלול בו.

אותו בכיר אף אמר, כי תוכנית ביילין-עבד ראבו הוצגה ע"י ביילין בפני יו"ר המועצה המחוקקת הפלשתינית אבו עלא, שפסל אותה, בשל יכולתו המועטה של עבד ראבו "להזיז דברים". אבו עלא אמר, כי אין ביכולתו של עבד ראבו להזיז אבן ממקומה, לא כל שכן תוכנית שלום, ולכן נגזר גורלה של תוכנית ביילין-עבד ראבו להשמר באותה מגירה בה מונחות תוכניות דומות קודמות, יחד עם התוכניות ביילין-אבו מאזן ונוסייבה-עמי איילון.
