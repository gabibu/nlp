

שרת החינוך לימור לבנת הודיעה היום כי הזוכים בפרס ישראל בחקר הכלכלה לשנת תשס"ב הם פרופסור יעקב פרנקל ופרופסור אריאל רובינשטיין. השרה לבנת ברכה את הזוכים בפרס על הישגיהם ותרומתם הגדולה לאקדמיה ולמחקר, הזוכים להוקרה ולהכרה בינלאומית רחבה.

פרופסור יעקב פרנקל הוא מהבולטים בחוקרים ומגדולי המיישמים בתחום הכלכלה הבינלאומית ובתחום המקרו כלכלה בארץ ובעולם. תרומותיו מוצאות את ביטויין הן בתחום האקדמיה בחקר הכלכלה והן ביישום התיאוריה הכלכלית והבאתה לידי מימוש בתחום המדיניות הכלכלית. פרופ' פרנקל ששימש כנגיד בנק ישראל זוכה להכרה בינלאומית, תורם לפתרון בעיות כלכליות בינלאומיות והוא חבר בכיר במוסדות כלכליים בין לאומיים מהמובילים בעולם.

פרופ' אריאל רובינשטיין הוא מבכירי החוקרים של התיאוריה הכלכלית בארץ ובעולם. פרופ' רובינשטיין הוא חוקר מקורי ויצירתי שתרם רבות להתפתחות בתחומים חשובים בתיאוריה הכלכלית וביניהם תורת המיקוח ורציונליות חסומה. פרסומיו של פרופ' רובינשטיין זכו לתהודה ולהכרה בינלאומית רחבים על כל אלה מצאה ועדת השופטים את פרופ' רובינשטיין ראוי לפרס ישראל בחקר הכלכלה לשנת תשס"ב.
