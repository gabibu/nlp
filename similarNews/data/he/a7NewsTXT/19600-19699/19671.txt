

בית משפט השלום בירושלים חייב בשבוע שעבר את העיתונאי גדעון ספירו, כתב במקומון ירושלמי, לשלם 50,000 שקלים למועצת קריית ארבע, ועוד 10,000 שקלים לבית המשפט, בעבור הוצאות משפט. קביעה זו של בית המשפט ניתנה בעקבות תביעת דיבה שהגיש ראש מועצת קריית ארבע צבי קצובר על דברי בלע ונאצה שפרסם ספירו במאמר שלו לפני כשש שנים, מאמר שבו השווה את ראש המועצה ואת הרב לווינגר לראשי מדינת מיסיסיפי, המתאנים לאזרחים השחורים, הורגים בהם ופוצעים אותם. את כלל המתנחלים השווה ספירו לתנועה הגזענית קלו- קלאס-קלאן בארצות הברית.

קצובר ציין כי זה הוא המקרה החמישי או השישי שבו תבע עיתונאים שהכפישו את שמה של קריית ארבע.

הוא סיפר כי לפני שבועיים הוא זכה בתביעה נגד עיתון "כל העיר" שכתב שהוא והרב לווינגר מנשלים את ניצולי תרפ"ט, ובמקרה הזה חויבו הכתב והעיתון לשלם למועצת קריית ארבע 25,000 שקלים, ולצרף התנצלות מפורטת.

קצובר הוסיף כי בכל המקרים שבהם הוא תבע אנשים בתביעת דיבה הייתה ידו על העליונה, למעט מקרה אחד, שבו איש צבא העיד נגדו עדות שקר. קצובר אמר כי הוא מתכונן להגיש בקרוב עוד שתי תביעות דיבה, והסביר את היקף התופעה: "עיתונאי השמאל מתייחסים אלינו כאל שק חבטות. כל מי שרוצה לפרסם את שמו חובט בקריית ארבע. אנחנו מצדנו החלטנו לעצור את התופעה, ואני חייב לומר בסיפוק שהיא הולכת ומתמעטת".



