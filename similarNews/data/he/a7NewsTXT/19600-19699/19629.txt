

למעלה מ-1,000 אתרי פסולת פיראטיים פועלים ביהודה ושומרון, כ-30 מיליון מ"ק שפכים לשנה זורמים מערי יהודה ושומרון לנחלים בישראל, אקויפר ההר בסכנה - אלה חלק מהממצאים החמורים שנחשפו לראשונה בדיוני המועצה הלאומית לאיכות הסביבה.

המועצה קוראת להגדלת שיתוף הפעולה בין הגופים והמשרדים המטפלים באיכות הסביבה לנוכח "פצצת הזמן האקולוגית" וחוסר שיתוף הפעולה מצד הרשות הפלשתינית בנושאי איכות הסביבה.

יצחק מאיר, מנהל איגוד ערים שומרון לאיכות הסביבה אומר כי ברשות הפלשתינית אין מערכת לתכנון, והבניה היא על-פי אינטרסים אישיים ופוליטיים. מחצבות מוקמות ללא תכנון, הכלבת מתפשטת, אין שימור קרקע, אין התייחסות לאיכות הדלקים, אין טיפול בחומרים מסוכנים ואין איסוף גרוטאות. לדבריו, קיימת תופעה חדשה שמצביעה על כך שקבלנים ישראלים המבקשים לחסוך בעלויות, מפנים פסולת מישראל למזבלות הפיראטיות בשטחי יש"ע והעדר אכיפה מספקת מגביר את "ייצוא" הפסולת לאתרים הפיראטיים.
