

לא חל שינוי במצבה של החיילת הלה לוסטיג מחיפה שנפצעה ביום א' אנושות מירי מחבלים, שביצעו פיגוע ליד מחנה פיקוד דרום בבאר שבע. מהנהלת המרכז הרפואי "סורוקה נמסר שהפצועה מאושפזת עדיין, ללא הכרה, ביחידה לטיפול נמרץ כללי.

ביום הפיגוע עברה הלה לוסטיג ניתוח ממושך, לטיפול בפצעי ירי באגף, בבטן, בגפיים והוגדרה כסובלת מפגיעות רב מערכתיות. בימים ב' ו-ג' היא עברה עוד 2 ניתוחים טיפוליים, אך לא חל שינוי במצב והיא לא יצאה מכלל סכנה.

ב"סורוקה" מאושפזת עוד פצועה מהפיגוע, אורלי זינו, חיילת בת 19 מבאר שבע. היא נפצעה מפגיעת קליעים בגפים ואחרי טיפול וניתוח במחלקה הכירורגית, הועברה ביום ב' למחלקה הפלסטית. מצבה מוגדר כפצועה קל והיא מאושפזת להמשך טיפול והשגחה.
