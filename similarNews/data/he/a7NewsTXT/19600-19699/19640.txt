

בסקירתו של ראש השב"כ אבי דיכטר בפני ועדת חוץ ובטחון של הכנסת אמר דיכטר כי ישראל מתמודדת כיום אל מול ארבעה מרכיבים של טרור פלשתיני: פיגועי ירי, מחבלים מתפוצצים, ירי מרגמות וטילי "קאסם".

לדבריו בחצי השנה האחרונה פעלו בישראל 52 מחבלים מתפוצצים. 7 מהם לא הצליחו לבצע את זממם, בשל תקלה טכנית או כי נחשפו ונעצרו. הוא ציין כי מתרחב שיתוף הפעולה בין הארגונים השונים לביצוע פיגועי התפוצצות.

דיכטר אמר כי גם גיל המתפוצצים יורד וכי שני המחבלים שהתפוצצו ליד מי עמי היו תלמידי תיכון.
המחבלים המתפוצצים אמר דיכטר נהנים מהילה ויוקרה בקרב הפלשתינים.

לדעת דיכטר כדי לצמצם למינימום את יכולתם של המחבלים המתפוצצים לחדור לתוככי ישראל הקטנה, יש צורך לחצוץ בין יו"ש לבין ירושלים ושאר אזורי ישראל הקטנה.

עם זאת, מחקירת הפיגועים בירושלים עולה כי ערביי מזרח ירושלים סיפקו תשתית למפגעים ולפעמים גם ביצעו את הפיגועים בעצמם, וכי ענין החדירה מיו"ש אינו מהווה מרכיב בתכנון פיגועים.

לדברי ראש השב"כ ישנה מעורבות גדלה והולכת של ערביי ישראל בפיגועים, וכי 25 התארגנויות של ערביי ישראל שעסקו בפיגועים או בסיוע למבצעיהם נחשפו. 5 מהן באום אל פאחם, אך גם בגליל ובמשולש.

חוליה מאום אל פחם תיכננה לבצע פיגוע בבנק ביום שבו מחלקים את תשלומי המוסד לביטוח לאומי.

ראש השב"כ הוסיף עוד, כי הרש"פ עושה מאמצים לאורך כל התקופה האחרונה להשיג אמצעי לחימה איכותיים יותר ובכמות גדולה יותר, וזאת בניגוד לכל ההסכמים שחתמה עם ישראל.

דיכטר גם ציין כי ערפאת ניצל את העובדה שישראל "נזהרה בכבודו" ולא ערכה חיפושים במסוקו ומטוסו והוא ניסה להבריח מחבלים. לדבריו נוסף על כך שהרש"פ אינה פועלת נגד הטרור, ישנם אזורים שלמים ביו"ש בהם אין לה דריסת רגל.
