

ישראל סיימה לפני כמה ימים בניית גדר מערכת אלקטרונית בין ישראל לבין סוריה, כדי למנוע חדירת גורמי טרור שניסו בחודשים האחרונים להבריח אמצעי לחימה לרשות הפלשתינית.

מדובר בגדר מערכת שהוקמה זו פעם ראשונה צפונית לכפר מג'דל שאמס מאז כבש צה"ל את רמת הגולן בשנת 1967 במקומות בצפון רמת הגולן, שם מעולם לא היתה גדר מערכת. הגדר באורך מספר קילומטרים עמידה בפני השלג ומזג האוויר הסוער.

גורמים צבאיים מסרו , כי באחרונה חדרו שתי חוליות של מחבלים באיזור זה ברמת הגולן והותירו אחריהם אמצעי חבלה וחומרי נפץ. אבל, הם הצליחו להימלט חזרה לסוריה. החשש הגדול הוא שחוליות נוספות ינסו להעביר חומרי חבלה מסוריה דרך רמת הגולן לרשות הפלשתינית.

עוד מעריכים אותם גורמים, שככל הידוע אין בשלב זה בכוונת סוריה לאפשר לאותם מחבלים לבצע פעולות חבלה ברמת הגולן הגדר מיועדת למנוע חדירתן של חוליות אלה וכמו כן למנוע את המשך הסתננותם של תושבים דרוזים מכפרי צפון הגולן לסוריה ובחזרה.
