

שרת החינוך לימור לבנת הודיעה היום כי הזוכה בפרס ישראל בחקר הארכיאולוגיה לשנת תשס"ב הוא פרופ' אברהם בירן. השר לבנת ברכה את הזוכה בפרס על הישגיו ותרומתו הגדולה לאקדמיה ולמחקר, הזוכים להוקרה ולהכרה בינלאומית רחבה.

אתמול הוכרזו שני הזוכים הראשונים בפרס ישראל, בתחום חקר הכימיה, פרופ' עדה יונת ופרופ' איתמר וילנר. בראש חבר השופטים שבחרו אותם עמדה פרופ' חוה ליפשיץ. במהלך החודש הקרוב יוכרזו כל הזוכים, אשר יקבלו את פרס ישראל בטקס הממלכתי שייערך ביום העצמאות.

פרופ' בירן ניהל חפירות באתרים רבים בארץ וגולת הכותרת של עבודתו המדעית היא מפעל החפירות בתל-דן, שם נתגלתה המצבה הייחודית אשר מזכירה לראשונה את "בית דוד".
לפרופ' בירן תרומה גדולה בהפצת הארכיאולוגיה המקראית לציבורים גדולים בארץ ובעולם. לפרופ' אברהם בירן תרומה חשובה במשך שנים רבות לחיים הציבוריים והמדיניים של מדינת ישראל.
