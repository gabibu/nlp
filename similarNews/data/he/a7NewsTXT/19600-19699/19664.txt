

ראש השב"כ אבי דיכטר מסר אתמול בוועדת החוץ והביטחון את הדו"ח החצי שנתי של שירות הביטחון הכללי.

הוא עמד על ההבדל המשמעותי בין אפשרויות חדירת המחבלים מעזה ואפשרויות חדירתם מאזורי יהודה ושומרון, לתוך "ישראל הקטנה". לדבריו, בעזה משקיעים ארגוני המחבלים מאמץ לא רק בתכנון הפיגועים אלא גם בחציית הגדר, ולא פעם קרה שחוליות חבלה העדיפו לבצע את הפיגועים בתוך הרצועה, בשל הקושי לחצות אותה.

לעומת זאת, אמר דיכטר, ביהודה ושומרון עצם החדירה לישראל אין בה כל קושי, ולכן אין היא מרכיב בתכנון הפיגועים. מחקירת הפיגועים בירושלים עלה כי ערביי מזרח ירושלים סיפקו תשתית למפגעים, ולפעמים גם ביצעו את הפיגועים בעצמם. לכן, סבור ראש השב"כ כי הצורך בחיץ פיזי בין תחומי יהודה לירושלים ובין יהודה ושומרון לשטח "ישראל הקטנה" הפך להיות קריטי כדי לצמצם עד למינימום כניסת מתאבדים: "אינני מזהה שום יכולת אחרת שיש בה אפשרות למנוע פיגועים פרט לחיץ פיזי", אמר.

דיכטר מסר אתמול כמה נתונים על מחצית שנה האחרונה. לדבריו, במהלך תקופה זו, פעלו בישראל 52 מחבלים מתאבדים. 45 "הצליחו" במשימתם, והאחרים נכשלו, אם מפני שנתפסו או בעקבות תקלה טכנית. לדברי דיכטר, במהלך אוקטובר 01' ערבים ביצעו חמישה עשר פיגועי ירי במרכזי הערים.
דיכטר הצביע על מגמה של ירידה בגיל המפגעים. לדבריו, שני המחבלים שהתפוצצו בטרם עת בדרכם לבצע פיגוע תופת במפרץ חיפה היו תלמידי תיכון.

עוד הצביע ראש השב"כ על עלייה במעורבותם של ערביי ישראל בתכנון ובסיוע לפיגועים. 25 חוליות כאלה נחשפו, מוצא חמישה מתוכן היה אום אל- פאחם.

בדיווחו הזכיר דיכטר גם את ערפאת, ואמר כי ניצל את העובדה שישראל לא ערכה חיפושים על כלי רכבו והבריח מחבלים ואמצעי לחימה במטוסו ובמסוקו. לטענתו, ערפאת מבקש להתחמש בכמות הרבה יותר של אמצעי לחימה, והוא מנסה להשיג אמצעים מתוחכמים עד כמה שאפשר. הוא ציין שראשי הרש"פ כמעט אינם עושים דבר למיגור הטרור, וכי ישנם שטחים מסוימים ברש"פ שבהם אין דריסת רגל למנגנונים של ערפאת.

בתגובה אומר שר התשתיות אביגדור ליברמן כי "לא במקרה גבול הלבנון עומדת לקראת פיצוץ. פחות משנה לאחר מנוסתנו החיזבאללה התמקמה על הגדר והקטיושות שבידיו מסוגלות להגיע עד לפאתי חיפה. פחות משנה אחרי מנוסתנו מיש"ע יגיעו הקטיושות של הפלשתינים עד רחוב דיזנגוף בתל אביב וטילי כתף שברשותם ימנעו ממטוסים לנחות בנתב"ג. אם כבר עכשיו הגיעו פצצות המרגמה לגילה, ברור שבתרחיש של בריחה חד צדדית לא יהיה ספק שאותם מפצמ"רים ינחתו גם במתחם הכנסת וברחבת משרד רה"מ. כפי שתמיכת האו"ם בקו הגבול עם לבנון לא תמנע התלקחות ולא מנעה חטיפות ופיגועי טרור בצפון, כך גדר הפרדה בתמיכת העולם לא תמנע ירי מרגמות מגבעות על מישור החוף".

