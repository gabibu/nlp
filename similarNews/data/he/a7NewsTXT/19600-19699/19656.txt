

למעלה מ-1,000 אתרי פסולת פיראטיים פועלים בכפרים הערביים ביש"ע, כ-30 מיליון מ"ק שפכים לשנה זורמים מהכפרים הערביים ביש"ע לנחלים בישראל, אקויפר ההר בסכנה - אלה חלק מהממצאים החמורים שנחשפו לראשונה בדיוני המועצה הלאומית לאיכות הסביבה.

המועצה קוראת להגדלת שיתוף הפעולה בין הגופים והמשרדים המטפלים באיכות הסביבה לנוכח "פצצת הזמן האקולוגית" וחוסר שיתוף הפעולה מצד הרשות הפלשתינית בנושאי איכות הסביבה.

מהנתונים שהוצגו עולה, כי כ-30 מיליון מ"ק שפכים מוזרמים מדי שנה מהכפרים הערביים ביש"ע לנחלים הזורמים לישראל: שפכי הביוב של העיר רמאללה זורמים לנחל מודיעין ואיילון, שפכי קלקיליה לנחל ירקון, שפכי ג'נין לנחל קישון ושפכי העיר שכם, שם אושר מתקן שפכים ולא בוצע מהצד הפלשתיני, זורמים לנחל אלכסנדר. לנחל זה מוזרמת גם פסולת אורגנית של בתי הבד באזור שכם.

במקביל זורמי מי הביוב של העיר חברון, יחד עם נסורת אבן מתעשיית האבן לנחל חברון עד מיתר ודרומה ושפכי הביוב של בית לחם ובית סחור זורמים לנחל קידרון. הרשות הפלשתינית נמנעת מלשתף פעולה בעיקר משיקולים פוליטיים, אך הועלו גם חשדות למעשי שחיתות בכספים המועברים לרשות לצרוך ביצוע פרוייקטים התקועים מאז פרוץ האינתיפאדה.
