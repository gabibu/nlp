

מאתים ועשרים החתומים על "מכתב הקצינים" הקורא לסרב לשרת בשטחי יש"ע התכנסו אמש בתל אביב כדי להחליט על המשך פעילותם. מקום הכנס, שהיה סגור לתקשורת, נשאר "סודי" עד לשעות אחר הצהריים אתמול, וזאת כדי למנוע מאמצעי התקשורת להגיע לשם ולסקר את הנאומים ואת ההחלטות שיגבשו המשתתפים.

צה"ל מחלק את חותמי המכתב לשתי קבוצות: הקצינים, ואלה שאינם קצינים. את הקצינים הזמינו מפקדיהם לבירור משמעתי, והבהירו להם כי אם לא יחזרו בהם, יודחו ככל הנראה מתפקידי הפיקוד שלהם. הבירור הראשון עשוי להתקיים בשבוע הבא.

באשר לחיילים שאינם קצינים, צה"ל החליט לא לעשות דבר בינתיים, אלא אם תתבטא הצהרתם באופן מעשי, כלומר שהם אכן לא יתייצבו לשירות מילואים האמור להתקיים בשטחי יש"ע. נמסר כי חלק מן החיילים חותמי המכתב כבר נקראו לשירות מילואים, ומבחן המעשה שלהם ושל צה"ל יהיה בתוך חודש.
בעניין זה הביע אתמול עו"ד חיים משגב תמיהה על התנהלותו של היועץ המשפטי לממשלה בכל עניין הסרבנות. בתכנית הבוקר "בוקר בשבע" הוא טען כי למעשה התנהגותם של יוזמי המכתב, והחתומים עליו היא בגדר המרדה. עבירת ההמרדה, לדבריו, יש בה סעיפים כגון "לעורר אי רצון או מורת רוח בקרב יושבי הארץ, לעורר מדנים ואיבה בין חלקים שונים של האוכלוסין", וזה בדיוק אופיו של הצעד שנקטו.

לשם השוואה, וכדי לחזק את טיעונו, הזכיר עו"ד משגב אחד ממעשיהם של אנשי ימין שבגינם הואשמו בעוון המרדה. בנימין כהנא הי"ד הפיץ כרוז שקרא להפציץ את אום אל- פאחם מכיוון שיצאו משם מרצחים, ועל כך הועמד בזמנו לדין בגין המרדה, ונענש בחצי שנת מאסר.

עו"ד משגב השווה בין שני המקרים, והסביר כי המקרה שבו היה מעורב כהנא היה קל יותר מזה של הסרבנים: "מכתב הקצינים, לעומת זאת, הוא מעשה המרדה מובהק", קבע משגב, והוסיף: "אם הם באים וקוראים לסרב לשרת בשטחים הם מנסים, בדרכים בלתי כשרות, לשנות דבר שיסודו בדין", דבר האסור על פי חוק. אם מחילים את החוק על אנשי הימין, יש להחילו באותו אופן על אנשי השמאל שחתמו על מכתב סרבנים", סיכם.

אמש במפגש עם תושבי העיר אריאל גילה הרמטכ"ל שאול מופז כי לא כל האנשים ששמם הופיע במכתב הסרבנים אכן חתמו עליו. לדברי שאול מופז, חלק מהשמות המופיעים בעצומה ניתנו על ידי אחרים, ולא על ידי מי שכביכול חתמו עליה. אחרים שחתמו על העצומה הבין לאחר מעשה מה משמעותה, וחזרו בהם.

לכנס סרבני השירות שהתכנס אמש הגיעו רק כמחצית מ-230 חותמי עצומת הסרבנות.
חזור לכותרות


