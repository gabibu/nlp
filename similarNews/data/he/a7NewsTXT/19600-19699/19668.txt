

"מספרם של היהודים בתפוצות הולך ופוחת. 80% מן הגברים ו- 70% מן הנשים נישאים בנשואי תערובת", כך אמר אתמול פרופסור סרג'יו דה לה פרגולה במסיבת כתבים שערכה הסוכנות היהודית.
מספר היהודים בעולם עומד כיום על 13,300,000 איש, ומתוכם חיים 5.5 מליון במדינת ישראל. אם מגמת ההתבוללות תימשך, צופה פרופ' דה לה פרגולה כי בישראל יהיו יותר יהודים מאשר בתפוצות. יו"ר הסוכנות סליי מרידור קבע כי לפי התרחישים שיש בידו בעוד חמישים שנה יעמוד מספרו היהודים בעולם על 12 מיליון במקום 18 מיליון. " זה אומר שפעם שנייה בהיסטוריה היהודית, בהפרש של פחות ממאה שנה, ובנסיבות אחרות, יהיו שישה מיליון יהודים על כף המאזניים".

מרידור הכריז אתמול על הקמת גוף שיחקור את מצב היהדות מבחינה דמוגרפית בכל מקום בעולם. את הפרויקט ילוו מומחים מהאוניברסיטה העברית בירושלים, והם יחקרו את מצב היהודים בארה"ב, ברוסיה, בארגנטינה ובישראל, וזאת, כדי לבדוק כיצד אפשר למנוע את תופעת ההתבוללות.

מרידור הוסיף וקרא לממשלת ישראל לעודד משפחות המגדלות 4 ילדים ונתקלות בקשיים כלכליים, ולתמוך בהן, ואמר כי צעד כזה עשוי להכריע בצורה מאוד משמעותית את מספרו הכולל של עם ישראל בעתיד".

מרידור קרא גם להגברת החינוך היהודי בתפוצות, ולהקלה על הלא יהודים שהגיעו ארצה במסגרת חוק השבות. שר הבינוי והשיכון נתן שרנסקי תמך בדברי מרידור, ואמר כי בגלל החשיבות הגדולה שנותנת הממשלה לקליטת עלייה לא היו קיצוצים רבים במשרד זה.



