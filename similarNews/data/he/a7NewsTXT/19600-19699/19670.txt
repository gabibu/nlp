

ועדת החוץ והביטחון של הכנסת החליטה אתמול ברוב של תשעה מול שישה לאשר את "חוק הלוחמים הבלתי חוקיים", והעבירה אותו לקריאה שנייה ושלישית בכנסת. החוק, הידוע בכינויו "חוק דיראני ועובייד", עוסק בשני מחבלים אלה, ומגדיר אותם כלוחמים בלתי חוקיים. בתור שכאלה, הם לא יוכלו לפנות שוב לבג"צ ולבקש את שחרורם. מעמד השניים, לפי שעה, עד שיתקבל החוק, הוא של שבויי מלחמה, מעמד המונע מישראל לחקור אותם או להעמידם לדין, ולמעשה הוא מחייב את המדינה לפנות לבית המשפט מדי שישה חודשים כדי להאריך את מעצרם.

החוק, הזוכה לתמיכת הממשלה, יאפשר לישראל להמשיך ולהחזיק בדיראני ובעובייד כ"קלפי מיקוח" לצורך השבת השבויים הישראלים מלבנון, ויסייע להדוף את הביקורת מצד ארגוני זכויות האדם.
משפחתו של הנווט השבוי רון ארד היא שדרשה את חקיקת החוק, וזאת כדי למנוע את החזרתם של השניים ללבנון כל עוד אין מידע על מקום הימצאו ועל מצבו של ארד, הנעדר מזה 15 שנים.


