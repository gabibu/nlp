

אמש סמוך לשעה 22:00 נכנסו כוחות רגלים ושריון לעיירה דיר אל-בלח שבמרכז חבל עזה. דחפורים הרסו שלוש עמדות של המשטרה הפלשתינית במקום.

מאוחר יותר לקראת חצות פעלו כוחות צה"ל בעיירות בית לאהייה ובבית חנון שבצפון חבל עזה. כוחות צה"ל יצאו לאחר שעצרו פלשתינים חשודים ותפסו אמצעי לחימה.

הפלשתינים דיווחו על 3 שוטרים שנהרגו בחילופי האש בדיר אל-בלח. דובר צה"ל מסר כי הפעולה בוצעה בתגובה לירי רקטות הקאסם לעבר ישובים ישראלים ולאור המשך הטרור הפלשתיני.

ליד היישוב אלי סיני בצפון רצועת עזה נשמעו אתמול בלילה פיצוצים עזים ובצה"ל בודקים אם מדובר בנסיון כושל נוסף של שיגור טילי קאסם. נציג המתיישבים בצפון חבל קטיף עוזי פרחן אמר הבוקר: "כבר אתמול בערב שמענו את קולות הירי ונכנסנו לכוננות ספיגה. כשעתיים נשארנו בבתים לפי ההנחיות של מערכת הביטחון שלנו. במהלך כל הלילה שמענו את הפיצוצים באזור. אנו בטוחים שצה"ל יידע לעשות מלאכתו נאמנה ויחזיר את הביטחון והשקט לאזור".

גורמים בכירים בשב"כ אישרו אתמול כי אירגון החמאס ירה ביום שני בלילה שני טילי "קאסם" משכם לעבר ישוב באזור. ייתכן כי מדובר ביישוב אלון מורה, הנמצא כ- 4 ק"מ צפונית מזרחית לשכם. ההערכה היא שהטיל נפל בתוך השטח הפלשתיני. ייתכן כי הטיל התפוצץ על כן השיגור או שנורה, אך בשל תקלה טכנית נפל בשטח פלשתיני.

ביישובי יש"ע החלו להיערך לשיגור של "קאסם" וקציני הביטחון חיברו הנחיות, שיופצו לתושבים במקרה הצורך.

נציין כי אתמול לפנות בוקר הרסו כוחות צה"ל מחרטה, אשר קיים חשד כי שימשה לייצור אמצעי לחימה, בעיירה חלחול שמצפון לחברון. בפעולה בתוך שטח הרש"פ, נעצרו גם שלושה חשודים במעורבות בפיגועים.

תפיסת משאית ה"ירקות" ובה 8 טילי קאסם ומשגרים בשבוע שעבר בדרכה משכם לג'נין הוכיחה במערכת הביטחון כי בשכם יש אפשרות לייצור טילי קאסם, המוברחים לערים אחרות בשומרון. במערכת הביטחון סבורים כי ייתכן שגם בערים אחרות, כמו רמאללה, יש כבר טילי קאסם ומשגרים מוכנים להפעלה.

מועצת יש"ע קוראת לראש הממשלה להגיב על ניסיון ירי טילי הקאסם משכם ולא להמתין עד שיישפך דם יהודים חפים מפשע. המועצה אומרת כי כי עיכוב נוסף בתגובת ישראל שוחק את כוח ההרתעה שלה.

בסיור בגבול הצפון הזהיר אתמול שר הביטחון בנימין בן-אליעזר כי אם יהיה ירי נוסף של טילי קאסם, ייכנס צה"ל לשטחי הרשות הפלשתינית.

"אף אחד לא יכול לצפות מאיתנו שנגיב בשביעות רצון על מה שקורה. אנחנו נצטרך ללכת ולממש את זכותנו כדי להגן על התושבים שלנו עם כל מה שמתבקש מכך. אנחנו נעשה את זה הן בסיכול, הן במעצרים ובין אם זה בהערכות באזורים שונים כדי למנוע את שפיכות הדמים", הוסיף בן אליעזר.

מחבלת ניסתה לדקור אמש שוטר ליד טול כרם

מחבלת פלשתינית ניסתה אתמול לדקור בסכין שוטר של משמר הגבול ליד טול כרם. צוות מג"ב השתלט על הצעירה ועצר אותה. השוטר לא נפגע.

גם אתמול המשיכו מחבלים להתקיף את כוחותינו בשומרון ובחבל עזה. מצפון מזרח לשכם ירו מחבלים לעבר כוחות צה"ל. החיילים השיבו אש לעבר מקורות הירי. באזור רפיח ירו מחבלים אל כוח צה"ל שסייר באזור. גם ליד הכפר טאמון נורו יריות לעבר סיור צה"ל. איש לא נפגע בכל האירועים.
