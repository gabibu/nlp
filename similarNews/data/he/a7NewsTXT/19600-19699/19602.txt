

"המשטרה הפכה למהדורה אזרחית של צה"ל - פיגועים נמשכים והעבריינות בערים מתעצמת", כך אמר יו"ר מרכז השלטון המקומי, עדי אלדר. עוד אמר, כי מהנתונים שהציגה אתמול המשטרה עולה תמונה עגומה ולפיה יותר מ-87% מהפשעים אינם מפוענחים ובכלל זאת פשעים הכוללים אלימות קשה, אונס, רצח וגניבות רכוש.

אלדר אמר עוד, כי התוצאה של כמות הפענוחים הנמוכה היא שחיקה דרמטית בכח ההרתעה של המשטרה ופגיעה בבטחון האישי של התושבים, שכןמחד יש יותר ויותר עבריינים שמסתובבים ברחובות ואינם נענשים כלל ומאידך החשש של עבריינים אלה להתפס ולהענש בשל מעשי עבריינות הוא חשש מועט בלבד.

אלדר הוסיף, כי המשטרה נאלצת להתמודד עם מטלות בטחוניות חשובות שתכליתן הוא למנוע פיגועים ואולם על ראשי המשטרה להכיר בכך שהמצב הבטחוני הקשה עלול להמשך עוד זמן רב, וכי הפיכתה של המשטרה לסוג של צבא פנימי היא בפועל של הפקרת השמירה על שלטון החוק שתוביל חלילה להדרדרות קשה עוד יותר ברמת הבטחון האישי של התושבים.

אלדר ציין, כי לדעתו יש להקצות משאבים רבים הרבה יותר לשיטור הקהילתי כדי לתת מענה לבעיות הקשות של התגברות האלימות, צריכת הסמים ופגיעה ברכוש, ולהתיר למשטרה לטפל בבעיות הבטחוניות ובמקרי הפשע החמורים בלבד.

