

בעקבות ריבוי הברחות הנשק ואמצעי הלחימה מסוריה לשטח מדינת ישראל ומשם לרש"פ, החליטה הממשלה על הקמת גדר מערכת אלקטרונית בין המדינות בשטחים שבהם לא הייתה עד עתה הפרדה פיזית.

לפני ימים אחדים הסתיימה בניית הגדר, ויוזמיה מקווים כי תמלא את ייעודה.

הגדר עוברת מצפון לכפר מג'ד אל שאמס, ואורכה קילומטרים אחדים. היא נבנתה מחומרים עמידים בפני השלג ובפני שאר התופעות של מזג אוויר סוער.

גורמים צבאיים מסרו כי באחרונה חדרו לישראל שתי חוליות של מחבלים באזור זה ברמת הגולן, הותירו אחריהם אמצעי חבלה וחומרי נפץ, והצליחו להימלט חזרה לסוריה. החשש הגדול הוא שחוליות נוספות ינסו להעביר לרשות הפלשתינית חומרי חבלה מסוריה, דרך רמת הגולן.

עוד מעריכים אותם גורמים כי ככל הידוע בשלב זה אין בכוונתה של סוריה לאפשר לאותם מחבלים לבצע פעולות חבלה ברמת הגולן, אלא רק להעביר חומרי חבלה וחומרי נפץ. הגדר מיועדת למנוע חדירתן של חוליות אלה, וכן למנוע את המשך הסתננותם של תושבים דרוזים מכפרי צפון הגולן לסוריה ובחזרה, חדירות המשמשות לעיתים את מבריחי הנשק. אלה מסתייעים ב"מבקרים" בסוריה כשליחים לנשיאת אמל"ח.


