

משפטו של נשיא יוגוסלביה לשעבר סלובודן מילושביץ', שנפתח היום בהאג, הוא אזהרה לכל הרודנים, אמר שר החוץ הבריטי ג'ק סטרו.

"הוא לא היה עומד למשפט, אילו הקהילה הבינלאומית לא הייתה קמה נגד משטרו. רבים הטילו ספק באפשרות שההגנה הזו על זכויות האדם תצליח לשים קץ לפשעים שנעשו ביוגוסלביה לשעבר", אמר עוד סטרו.

השר סטרו העלה על נס את נחישות בית הדין הבינלאומי לפשעים, להעמיד למשפט את הנשיא לשעבר, ואת נכונותם של שלטונות בלגרד לעצרו. "אך עוד עבודה רבה לפנינו. כמה מהנאשמים טרם נתפסו, ויש להביאם לדין", הוסיף. "אני קורא לכל הממשלות הנוגעות בדבר, לכל אלה הרוצים לאחד את אירופה, להכיר בחשיבות שבהסדרת הבעיה הזו, ולשתף פעולה באופן מלא עם בית הדין", אמר.

"השתלבותן המלאה של המדינות האלה באיחוד האירופי תתאפשר רק אם ניתן יהיה לסגור את הפרק הזה בתולדותיהן באופן המניח את הדעת", הוסיף.


