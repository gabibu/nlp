

תכנית פרס אבו עלא כבר אינה סודית. פרס הדפיס אותה בעותקים אחדים, וחילק בין חברי כנסת שאותם הוא מבקש לשכנע ביעילותה ובהגיון הטמון בה. את מסע ה"שיווק" החל פרס בתוך מפלגת האם שלו, מפלגת העבודה, אך חברי סיעתו אמרו שההצעה אינה מעשית.

חיים רמון אמר: "מי זה בכלל אבו עלא? אפילו את התנזים אין הוא מצליח להרשים".

שלמה בן- עמי אמר: "אם אוסלו הייתה מלאה בחורים של גבינה שוויצרית, התוכנית הזו כל כולה חורים".
בכירי ברש"פ, ובראשם אבו עלא, מכחישים בכלי התקשורת שלהם כל הסכמה ביניהם ובין שמעון פרס על מדינה פלשתינית שגודלה יהיה 42% משטחי יש"ע. הם טוענים כי מעולם לא היו מסכימים לוותר על הדרישה של חזרת ישראל לגבולות של טרום מלחמת ששת הימים.

אולם פרס, שאמר אתמול לכתבים כי ערפאת תומך בתוכניתו, אינו מתייאש, ומנסה כעת לשכנע את שרי החוץ של האיחוד האירופי שתכניתו היא טובה וריאלית. לדבריו, זו התכנית היחידה שמסכימים עליה גם הישראלים וגם הפלשתינים.

בעקבות כך יצא אתמול מנכ"ל משרד החוץ אבי גיל לאירופה כדי לשכנע את שרי האיחוד בעמדותיו של פרס. פרס בעצמו יישאר בארץ, וייפגש עם חברי סיעות מרצ ושינוי כדי לזכות בתמיכתם לתכנית.



