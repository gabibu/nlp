

ניתוח פשוט, המתבצע במחלקה האורולוגית בבית חולים "זיו" בצפת, עשוי לפתור בעיה קשה בקרב נשים רבות הסובלות מבריחת שתן. תוך רבע שעה מסתיים הניתוח, והאשה משוחררת לביתה עוד באותו יום.

מחקרים מציינים, שאחת מתוך ארבע נשים סובלות מתופעה של בריחת שתן. הנושא שכיח מאוד בקרב נשים שילדו פעמים רבות. לאחרונה החלו ליישם בבית החולים בצפת ניתוח חדשני, שפותח בשוודיה. הניתוח מתבצע במספר מצומצם של מוסדות רפואיים בארץ, בהם גם המחלקה האורולוגית בצפת.

"הטיפול שהיה נהוג עד כה בקרב נשים הסובלות מתופעת איבוד שתן, היה שמרני וכלל תרופות ותרגילים. ברוב המקרים הטיפול לא הצליח והנשים נזקקו לניתוח ממושך הדורש אישפוז והחדרת קטטר לדרכי השתן", אמר מנהל המחלקה האורולוגית בבית החולים, ד"ר אוסקר קוטלירוף. לדבריו, "בשיטה החדשה מדובר בניתוח פשוט מאוד הנקרא PVT, במהלכו מתבצע חתך קטן בנרתיק, דרכו מחדירים סרט סינטטי הנדבק לרקמות ועוזר לעצירת השתן. הסרט מחליף את הרקמה שנחלשה, ואיננה מסוגלת לבצע יותר את תפקידה. כתב עתי"ם מציין, כי ייחודו של הניתוח הוא בכך שהוא מתבצע ללא צורך בהחדרת קטטר ונמשך כרבע שעה בלבד".
