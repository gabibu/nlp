

מפקד אוגדת עזה, תא"ל ישראל זיו אמר בצהריים כי בפעולת צה"ל ברצועת עזה נעצרו עד כה 18 פלשתינאים.

זיו אמר עוד כי בפעולה נתפסו אמצעי לחימה וחומר מודיעיני. לדבריו, הפעולה כוונה נגד מפעילי המרגמות וטילי קסאם. זיו הוסיף כי צפויות עוד פעולות דומות.

כוחות צה"ל ממשיכים לפעול בשעה זו בעיירה בית חנון. הערבים מדווחים כי כוחות צה"ל התמקמו בתוך העיירה ונתקו אותה משאר חלקי הרצועה.

אמש סמוך לשעה 22:00 נכנסו כוחות רגלים ושריון לעיירה דיר אל-בלח שבמרכז חבל עזה. דחפורים הרסו שלוש עמדות של המשטרה הפלשתינית במקום.

מאוחר יותר לקראת חצות פעלו כוחות צה"ל בעיירות בית לאהייה ובבית חנון שבצפון חבל עזה. כוחות צה"ל יצאו לאחר שעצרו פלשתינים חשודים ותפסו אמצעי לחימה.

הפלשתינים דיווחו על 3 שוטרים שנהרגו בחילופי האש בדיר אל-בלח. דובר צה"ל מסר כי הפעולה בוצעה בתגובה לירי רקטות הקאסם לעבר ישובים ישראלים ולאור המשך הטרור הפלשתיני.

ליד היישוב אלי סיני בצפון רצועת עזה נשמעו אתמול בלילה פיצוצים עזים ובצה"ל בודקים אם מדובר בנסיון כושל נוסף של שיגור טילי קאסם. נציג המתיישבים בצפון חבל קטיף עוזי פרחן אמר הבוקר: "כבר אתמול בערב שמענו את קולות הירי ונכנסנו לכוננות ספיגה. כשעתיים נשארנו בבתים לפי ההנחיות של מערכת הביטחון שלנו. במהלך כל הלילה שמענו את הפיצוצים באזור. אנו בטוחים שצה"ל יידע לעשות מלאכתו נאמנה ויחזיר את הביטחון והשקט לאזור".

אתמול לפנות בוקר ערכו מחבלי הרש"פ ניסוי בטילי ה"קסאם" שלהם בשכם. הטיל ששוגר נפל, להערכת צה"ל, בתוך שטחי הרש"פ, והמחבלים לא הצליחו לגרום נזק. מדינת ישראל לא הגיבה על נסיון הפגיעה באזרחיה.

נציין את התבטאויותיו של שר הביטחון בנימין בן אליעזר בוועדת החוץ והביטחון ביום ב': "ידוע לנו שלחמאס יש טילי קסאם ביהודה ושומרון, והשאלה רק מתי יפעיל אותם. ירי טילי קסאם זה הוא, מבחינתנו, קו אדום, והעברנו לפלשתינים מסר שתגובתנו תהיה קשה".

אתמול, בעת שערך בן אליעזר סיור בצפון, הוא נדרש שוב לנושא, ואמר כי טילי הקאסם חורגים מהקווים האדומים בעיקר בגלל הטווח הרחוק שלהם, וכי מטרת ההיערכות במרחבים שצה"ל תפס היא להרחיק את הטילים: "התגובות שלנו הן שונות משהיו. מעבר למסר שאנו אומרים, עם זה לא נשלים ולא ניתן שטילי קסאם יירו לעבר מרכזי יישוב בישראל, ונגיב במלא החריפות. יש לנו עניין בהרגעת הרוחות, ולהביא לכך שיבינו שהטרור אינו משתלם. אני מקווה שהמצב יירגע".

שר הביטחון הוסיף כי כל עוד יש סכנה של ירי טילי קסאם תישאר ישראל באותם מרחבים שתפסה, וכי צה"ל יעשה את מה שמתבקש למנוע זאת, בין אם בישיבה באותם מרחבים ובין אם בדרכים אחרות: "אף אחד אינו יכול לצפות מאתנו שנגיב בשביעות רצון על מה שקורה. אנחנו נצטרך ללכת ולממש את זכותנו כדי להגן על התושבים שלנו עם כל מה שמתבקש מכך. אנחנו נעשה את זה הן בסיכול, הן במעצרים והן בהיערכות באזורים שונים, כדי למנוע את שפיכות הדמים".

מועצת יש"ע קראה לראש הממשלה להגיב על נסיון ירי טילי הקסאם משכם, ולא להמתין עד שיישפך דם יהודי. המועצה אומרת כי עיכוב נוסף בתגובתה של ישראל שוחק את כוח ההרתעה שלה.
