

מאז נובמבר 2000 לא עברה אף ספינה ישראלית את תעלת סואץ, אמר היום בכיר במינהלת התעלה, שייחס את הדבר לאינתיפאדה הפלשתינית. "הספינות הישראליות הפסיקו לעבור בתעלה מאז נובמבר 2000, מיד לאחר שפרצה האינתיפאדה, בסוף ספטמבר" אמר הבכיר, שביקש להישאר בעילום שם.

אותו בכיר אמר כי 32 אוניות משא ישראליות עברו בתעלה בשנת 2000, והדגיש כי אין כל הגבלה בעניין המעבר בתעלה, על ספינות המניפות דגל ישראלי. לדבריו, מדובר זכות שהקנה לישראל הסכם השלום עם מצרים, שנחתם ב-1979.

סוכני אוניות מצריים הודיעו באוקטובר 2000 כי בכוונתם להחרים את ישראל, וסרבו להעניק לספינותיה סיוע בכל נמלי המדינה, לחוף הים התיכון ובים האדום.

על פי מידע שפורסם אתמול מטעם מינהלת התעלה, 13,986 ספינות של מדינות שונות עברו בתעלה בשנת 2001.





