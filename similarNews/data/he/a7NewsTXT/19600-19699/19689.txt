

שר התיירות בני אלון: "משרד התיירות ישקיע מאמצים רבים ותקציבים גדולים בשיווק בתיירות פנים ובתיירות חוץ במהלך החודשים אפריל-יולי 2002, במטרה לשמור על רמת תפוסה אחידה וגבוהה בין פסח לבין חודשי הקיץ".

השר אלון אמר דברים אלה היום בפגישה שקיים עם חברי נשיאות לשכת התיאום של תעשיית התיירות. "על הענף כולו לשתף פעולה על מנת להשיג מטרה זו", אמר אלון, "וזאת באמצעות יצירת חבילות אטרקטיביות של המלונות וחברות התעופה ושיווק מסיבי של משרד התיירות בארץ ובחו"ל".

בתום הישיבה סוכם כי תוקם ועדה משותפת למשרד התיירות, התאחדות המלונות ולשכת מארגני תיירות נכנסת, אשר תסכם את הדרכים לשיווק משותף בדגש על חודשים אלו".
