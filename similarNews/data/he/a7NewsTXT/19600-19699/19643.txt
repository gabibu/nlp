

מקורות צבאיים מסרו כי כוחות חיל רגלים ושריון נכנסו הערב למחנה הפליטים דיר אל בלח במרכז רצועת עזה.

הפעולה הקרקעית באזור עזה היא תגובה לפיגוע בבאר שבע, שבו נהרגו שתי חיילות, ולירי של שלושה טילי קסאם 2 שלשום על קיבוץ סעד בנגב. כך אמרו גורמים בטחוניים.

בישראל ראו בשיגור הטילים הסלמה חמורה וגורמים צבאיים הבהירו בימים האחרונים כי צפויה גם פעולה קרקעית נגד הפלשתינים.

לדברי גורמים בטחוניים ההתמודדות עם טילי הקסאם תיעשה באמצעות כניסה לשטחי הרש"פ מהם עשוי להתבצע ירי. המטרה היא להרחיק את פוטנציאל השיגור מריכוזי האוכלוסייה ולשבת במקומות שבהם ניתן לשלוט על שיגור טילי הקסאם.

שר הביטחון בנימין בן-אליעזר אמר הבוקר בסיור בצפון כי אם ישוגרו עוד רקטות קסאם, תיכנס ישראל ותתפוס איזורי ביטחון ביש"ע על מנת להרחיק את מוקדי השיגור.


