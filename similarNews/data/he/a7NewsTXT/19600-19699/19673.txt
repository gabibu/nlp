

האבטלה גואה, וממדיה עצומים, ולעומת זאת חקלאי ישראל משוועים לידיים עובדות.

בהפגנת החקלאים בשבוע שעבר זרקו החקלאים פרות וירקות, וטענו כי מכל מקום היה היבול מושלך לפח, משום שאין מי שיקטוף אותו.

חקלאי מטולה התייאשו מהממשלה, ופנו אתמול לבג"צ נגד שר העבודה והרווחה, ונגד מנכ"ל שירות התעסוקה והממונה על העובדים הזרים בשירות התעסוקה, בדרישה להתיר להם להעסיק עובדים זרים במטעי הנשירים של מטולה בהיקפים הנדרשים, ולהעמיד את מכסת העובדים הזרים שמותר להם להעסיק על מספר זהה לזה שהיה בשנה החולפת.

בעתירה שהם הגישו באמצעות עורכי-הדין עופר בר-און ואלירן סטרייכמן, טוענים העותרים, כי לא התחשבו בהם בקביעת מכסת העובדים הזרים שהוקצו להם בעבר, וטענו כי בשעה שצה"ל היה בלבנון הם העסיקו למעלה מאלף עובדים. לדבריהם, אחרי נסיגת צה"ל הם העסיקו 560 עובדים זרים, ואילו כעת מוכנה המדינה שיעבדו במטולה בסך הכל 85 עובדים זרים קבועים.

החקלאים מקיימים עדיין משמרות מחאה בכניסה למושבה מטולה, והם מונעים כניסתם של פקחי שירות התעסוקה שבאים לאכוף את מכסות העובדים החדשות. גם ביסוד-המעלה ובמושבים נוספים בצפון נחסמה השבוע דרכם של נציגי שירות התעסוקה, והם שבו בידיים ריקות.


