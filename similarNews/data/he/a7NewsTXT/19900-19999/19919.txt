

עיריית נתניה חנכה פרוייקט משטרתי חדש "משטרת התיירות", שמטרתו להשרות אווירת ביטחון בקרב התיירים. בעירייה מקווים על ידי כך להילחם בתדמית העיר, שהידרדרה בעקבות שורת הפיגועים ומקרי האלימות שפקדו אותה בתקופה אחרונה ולהחזיר לעיר את התיירים.

הרעיון נולד לאחר הפיגוע בקניון אמר מפקד תחנת נתניה, סגן ניצב אבי בירן, בשיחה שנערכה בין המפכ"ל, רב ניצב שלמה אהרונישקי, וראש העיר, מרים פיירברג, ובה נדונו הצעות למשוך תיירים לעיר. הוצע להקים את המשטרה המיוחדת המונה כעת כשהעניין בהרצה ארבעה שוטרים וארבעה פקחים. שוטרי היחידה שולטים בשפות זרות ובעלי ותק במשטרה, והם מזוהים על ידי שרווליות עליהן כתוב "משטרת התיירות". כלי רכבם אופניים מוגדרים "ידידותיים" לתייר. "השוטרים יסיירו בכל האזורים המתוירים כגון בתי המלון, הטיילת, חופים ובתי קפה, וינסו לתת שירותים לתייר כמו הכוונה וטיפול ראשוני באירועים פליליים", אמר בירן והוסיף כי "היחידה היתה בחודש האחרון בתקופת הרצה והצליחה להביא לתשעה מעצרים של עברייני זיוף, סמים וכדומה".

משטרת התיירות היא מוסד ידוע ברחבי העולם, שהצליח להוכיח את עצמו, עתה נותר לבחון את הענין גם בארץ.

