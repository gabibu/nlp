

השר לתאום חברתי שמואל אביטל נענה לפניית ראש הממשלה אריאל שרון ודחה את הודעת ההתפטרות שלו מהממשלה, עד לאחר פגישה שתהיה בין שרון לבין יו"ר סיעת "עם אחד", ח"כ עמיר פרץ, מחר.

בישיבת הממשלה היום אמר שרון כי לפני צאתו לארה"ב סוכם עם סיעת "עם אחד" שתהיה פגישה נוספת לפני שיודיעו על פרישתם מהקואליציה. שרון הוסיף, כי בשל מחלתו הפגישה לא התקיימה. לכן פנה לח"כ פרץ וביקש אותו לדחות את ההודעה האישית של השר אביטל עד לאחר פגישתם מחר, אם יהיה בה צורך.

שרון אמר: "אני רואה חשיבות רבה בימים אלה לקיום קואליציה רחבה ככל האפשר מסיבות מובנות". הוא מסר כי ח"כ עמיר פרץ נענה לבקשתו ולפיכך, השר אביטל לא הודיע על התפטרותו בישיבת הממשלה.
