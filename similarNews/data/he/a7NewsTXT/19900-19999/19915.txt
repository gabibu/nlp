

גורמים במשרד החוץ סבורים כי בקרב ההנהגה הפלשתינית שוררת בימים אלה תחושת סיפוק הנובעת מיחסו של הממשל האמריקני כלפיה, בעקבות הסברים ששיגר ערפאת לנשיא בוש בפרשת ספינת הנשק קארין A. הפלשתינים מזהים סדקים בקונצנזוס הישראלי, שמתבטאים הן במכתב הקצינים המסרבים לשרת ביש"ע הן בחידוש הפגנות השמאל הישראלי.

בנוסף, מתרחב הפער בין ארה"ב לאיחוד האירופי, הדורש שישראל תנהל מו"מ תחת האש הפלשתיני. כל אלה מהווים סממנים מעודדים מבחינתם של הפלשתינים, שחשים כי שיא המשבר בפרשת קארין A מאחוריהם.

בדו"ח משרד החוץ נאמר, שערפאת חש כיום מעין חסינות משום שארה"ב מתנגדת לפגיעה בו או ברש"פ. ערפאת נוקט בצעדי סיכול מוגבלים ובמקביל הוא מנסה לשכנע את הקהילה הבינלאומית כי המצב חמור ומחייב חידוש הפעילות המדינית והמו"מ, מבלי להתנות זאת ברגיעת השטח, כפי שדורשת ישראל.

עפ"י הדו"ח מעמדם של הפלשתינים השתפר מבלי שהם נאלצו לפעול נגד הטרור. הממשל האמריקני דורש מהפלשתינים לפעול נגד הטרור אך מתנגד לצעדים שיביאו למיטוט הרש"פ וממשיך לראות בערפאת מנהיג לגיטימי של הפלשתינים. לדעת מחברי הדו"ח, האמריקנים מעוניינים כעת להמנע מהסלמת העימות הישראלי-פלשתיני או מצעדים העלולים להפריע לפעולה אמריקנית אפשרית, במסגרת המערכה שלהם נגד הטרור העולמי.



