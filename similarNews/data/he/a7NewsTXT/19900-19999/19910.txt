

אמש סמוך לשעה 19:45 פוצץ מחבל ערבי מטען חבלה שנשא על גופו בקניון "יובלים" בקרני שומרון. מצלמות המוצבות בקניון תיעדו את המחבל רץ לכיוון הפיצרייה שבה סעדו ישראלים רבים, ולאחר שניות ספורות נשמע פיצוץ עז. בפיגוע נרצחו נער ונערה, ופונו לבתי החולים כ-30 פצועים.

לבית החולים מאיר בכפר סבא פונו חמישה פצועים במצב בינוני עד קשה. בין הפצועים שתי נשים וכן נער כבן 14. לבית החולים בלינסון בפתח תקוה פונו שני פצועים במצב בינוני עד קשה, חמישה בינוני ושלושה פצועים קל. עוד 8 פצועים קל הובאו לבתי החולים השרון ותל השומר.

עדי ראייה במקום דיווחו על הרס רב שנגרם לחנויות במקום. בזמן הפיצוץ שהו במקום אנשים רבים, רובם צעירים מיישובי הסביבה.
כלי התקשורת הפלשתינים מסרו כי הפיגוע בוצע בעקבות חיסולו של מחבל החמאס , מסעוד אבו סעבע, מפקד הזרוע הצבאית של החמאס בג'נין, בשבת בעיר.

תחנת הטלוויזיה הקטארית אל ג'אזירה דיווחה כי התקבלה הודעה במערכת מארגון החזית העממית לשחרור פלשתין שקיבל על עצמו את האחריות לביצוע הפיגוע. בהודעה נמסר כי שמו של המחבל הוא סאדק עאהד עבד אלחק, תושב קלקיליה.

אמש התקיימה התייעצות טלפונית בין ראש הממשלה ושר הביטחון ובה נידונה תגובת ישראל לפיגוע התופת בקניון קרני שומרון. בשיחות פנימיות אמר רה"מ כי "מדינת ישראל מעולם לא הפסידה במלחמה, והיא תנצח גם במלחמה הנוכחית".

היום בשעות הצהריים יכנס רה"מ את המטבחון המורחב לדיון בטחוני-מדיני בתגובת ישראל להסלמה במצב הביטחוני. בישיבה ישתתפו שר הביטחון בן אליעזר,שר החוץ פרס וראשי הקואליציה.

הבוקר הותרו לפרסום שמותיהם של הנרצחים בפיגוע הרצחני אמש: קרן שצקי, בת 15, ונחמיה עמר, בן 15, שניהם תושבי שכונת גינות שומרון בקרני שומרון. הלוויתו של נחמיה תצא היום בשעה 14:45 מבית משפחתו בקרני שומרון. קרן תובא למנוחות מחר.



