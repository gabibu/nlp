

למרות אמצעי הביטחון המוגברים מטוסי נוסעים עדיין חשופים לטרור, לא פחות מכפי שהיו לפני 11 בספטמבר, אמרו ביום חמישי מומחי תעופה. "הדיווחים שלפיהם השתפר הביטחון באופן ניכר, בעיקר בארה"ב, הם לא יותר מהרבה רעש ויחסי ציבור", אמר כריס ייטס, עורך לענייני ביטחון בתעופה של כתב העת "ג'יינס", המתמחה בענייני ביטחון.

לאחר הפיגועים ב 11 בספטמבר ננקטו אמצעי ביטחון קפדניים בשדות תעופה ברחבי העולם. נהלים מחמירים הונהגו בבדיקות נוסעים בשדות התעופה, וכל החפצים החדים, מסכין ועד מלקטת (פינצטה), נלקחים מהנוסעים. כלי סכו"ם מפלסטיק תפסו את מקומו של סכו"ם המתכת במטוסים. מסקנתו של ייטס באה בעקבות פרצות חמורות במערך הביטחון שנתגלו בשבוע האחרון. פרצה ראשונה במערך הביטחון נתגלתה כשמפעיל סורק בשדה התעופה של מנצ'סטר שבצפון אנגליה נכשל במבחן סדרי ביטחון כשאפשר ל"נוסע" להעלות למטוס רובים, מטען דמה, וציוד להרכבת פצצות. ועוד: ביום שני נטלו עמם שודדים 6.5 מיליון דולרים בפשיטה על מכונית של "בריטיש איירווייז" באזור סגור בהית'רו, שדה התעופה הבינלאומי של לונדון, ההומה בעולם. "אם מישהו יכול להיכנס לשדה תעופה ולשדוד 6.5 מיליון דולרים אפשר גם בקלות להטמין שם פצצה", אמר ייטס. "שני האירועים מעידים על כך שתחום התעופה עדיין חשוף לסכנות", אמר טים ספייסר, שכיר-חרב לשעבר, ועתה יועץ לענייני ביטחון. "הייתי המום מהאירוע בשדה התעופה הית'רו", אמר ספייסר, ראש החברה לייעוץ אסטרטגי בינלאומי. חברתו בדקה באחרונה את סדרי הביטחון בשדה התעופה של סרי לנקה. "הדבר הקריטי הוא לשמור על רמה גבוהה של עירנות, משום ששמירה בלבד יכולה לשתק את המוח. כשאין אירוע, זה רק טבעי שאנשים מגלים רשלנות", אמר.

עם זאת הודו מקורות רשמיים בבריטניה כי אי-אפשר להשיג 100 אחוז ביטחון מבלי לשתק את כל תחום התעופה. "בארה"ב עושים רעש גדול בקשר לאמצעי ביטחון, אך מעט מאוד הוראות חדשות הונהגו בקשר לציוד חדש, והמטרה הסופית לסרוק 100 אחוז מהמטען עד סוף השנה, פשוט לא תושג", אמר ייטס.

"הבעיה נעוצה בהתמקדות ענף התעופה באמצעי ביטחון בעלי פרופיל גבוה. הדבר דומה לנעילת הדלת הקדמית, בעוד שבאותו זמן משאירים את הדלת האחורית פתוחה לרווחה. בשדות תעופה אמריקנים רבים רמת הבטיחות ירודה במידה מזעזעת", הוסיף.

ספייסר הוסיף כי "הדלת האחורית" היא נקודת התורפה שהטרוריסטים יבקשו לנצל.
"יש הרבה יותר סיכויים שמישהו ינסה להעלות משהו על מטוס מהדלת האחורית מאשר לשאת את זה אתו למטוס", הוא אמר. "אולי יש שיטה טובה, אבל תמיד מאיימת הסכנה של סוס טרויאני, וזה מדאיג", אמר.



