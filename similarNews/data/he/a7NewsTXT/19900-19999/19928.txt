

דיון מיוחד בנושא ההסברה הישראלית באינטרנט התקיים בשבוע שעבר בכנסת, בראשות יו"ר ועדת החוץ והביטחון ח"כ מיכאל איתן. הדיון, שהיה משותף לוועדת המדע והטכנולוגיה ולוועדת החוץ והביטחון, כונס במטרה להגביר את מדיניות ההסברה הישראלית ולמצוא דרכים, שיתנו מענה הולם לאלפי אתרים פרו-פלשתינים ואנטי-ישראליים ברשת האינטרנט.

בוועדה הוצגה תמונת המצב ברשת, לפיה אין מענה ישראלי ראוי ומשמעותי לשפע האתרים בגנות ישראל, הפועלים ברשת בלא הפרעה. רוב האתרים הפרו-פלשתינים, ציינו אנשי עמותת 'על ישראל', מופעלים מאתרים שונים במערב - בעיקר מארה"ב. כן מופעלים אתרים רבים גם מן המזרח התיכון. אתרים אלו נגישים לגולשים האירופים בשפות רבות. האתרים מציגים את ישראל כישות טרור אלימה, גזענית ושטנית, המפרה חוקים בינלאומיים וטובחת בערבים ובפלשתינים.

בסיכום הדיון הוחלט כי יש לפעול באופן אינטנסיבי לריבוי מספר האתרים היכולים לשמש להסברת ישראל, וכן לשפר את האתרים הקיימים. כן הוסכם שיש לפעול לשיפור הדרכים לחשיפת האתרים הקיימים, כך שיופיעו בקלות במנועי החיפוש השונים.

הידיעה הועברה אלינו באדיבות הסוכנות היהודית לישראל.

