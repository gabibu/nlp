

סא"ל אייל וייס, מפקד יחידת דובדבן, יובא היום למנוחות בשעה-16:00 בחלקה הצבאית בבית העלמין בזיכרון יעקב. סא"ל וייס ז"ל נהרג בפעולת יחידתו בכפר סיידא ביום שישי לפנות בוקר.

על יחידת דובדבן, שהפכה לכוח המוביל בצה"ל, החל וייס לפקד לפני כשנה. עיקר עיסוקה של דובדבן הוא בתפיסת המבוקשים מקרב ארגוני החבלה הפלשתיניים, ורבים מ-1800 המבוקשים שתפס צה"ל בלחימה ביש"ע, נלכדו על ידי לוחמיה. יחידת דובדבן קיבלה לפני שבועות אחדים, עם מפקדה תא"ל אייל וייס, את צל"ש הרמטכ"ל ופרס רה"מ לפעילות מיוחדת. אלוף פיקוד המרכז כינה ביום ו' את סא"ל אייל: "מטובי המפקדים. אמיץ ולוחם".

כבר ב-1936 הוקמו יחידות המסתערבים הראשונות הרבה לפני הקמת מדינת ישראל. בתקופה הראשונה פעלו יחידות המסתערבים של הפלמ"ח כמיליציות שהתמחו במשימות עומק, נגד האויב הערבי וחיילי המנדט הבריטי. הלוחמים התמחו אז באיסוף מודיעיני וברכישת ובהברחת נשק.
עם הקמת המדינה ב-1948 פורקו יחידות המסתערבים ולוחמיהן הצטרפו לצה"ל. ב-1987, בפרוץ באינתיפאדה הראשונה, נוצר הצורך בהקמתן מחדש של יחידות המסתערבים. כך הוקמה "סיירת שמשון", שתחום התמחותה ברצועת עזה ובמקביל הוקמה "סיירת דובדבן" לשטחי יו"ש.

יחידת דובדבן כסיירת "מסתערבים" הפועלת ביש"ע עוסקת בסיכול פעולות הטרור. היחידה מבצעת יותר מ-200 מבצעים בשנה, חלקם במדים וחלקם בבגדים אזרחיים, ורובם ככולם חשאיים. לפיקוד על יחידת דובדבן נבחרו במהלך כל שנות קיומה קצינים מחוננים שצמחו ביחידות עילית של צה"ל.
פעולות המסתערבים זרעו בלבול ברחוב הערבי. במקרים רבים, כאשר "המסתערבים" ביצעו פעולה לתפיסת מבוקשים ביש"ע, סברו תושבי המקום כי החיילים המחופשים אינם אלא אנשי המנגנונים של הרש"פ, הפועלים נגד משתפי פעולה עם ישראל ומרגלים ישראלים, ובמקרים מסוימים זכו הלוחמים המסתערבים לאהדת האוכלוסיה המקומית. כיום, ולנוכח ההסלמה במה שמכונה בצה"ל "מלחמה בעצימות נמוכה", סיירת דובדבן היא היחידה עליה מוטלות מספר המשימות הגדול ביותר מבין יחידות הרגלים שמפעיל צה"ל בשטחי יש"ע.

הלווייתו של מפקד יחידת דובדבן סגן אלוף אייל וייס ז"ל תהיה בארבע אחר הצהריים בחלקה הצבאית בבית הקברות בזכרון יעקב.



