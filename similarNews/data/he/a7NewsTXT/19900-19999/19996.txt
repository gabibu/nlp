

במוצאי שבת, בעוד רוצחים המחבלים נערים תמימים בקרני שומרון, קיים השמאל הקיצוני הפגנה בתל אביב בהנהגת ח"כ שריד ובהשתתפות יוסי ביילין וסרי נוסייבה. בהפגנה נכחו 10,000 איש.

בתכניתנו "בוקר בשבע" אתמול הגיב ד"ר נדב שנרב על ההפגנה, ואמר כי על אנשי הימין לצאת לרחובות ולהפגין, וכי הטענות כאילו אין צורך להפגין נגד ממשלת ימין או ש"אנו כל כך צודקים שאין טעם להסביר את עמדותינו" אינן נכונות. לדברי שנרב, קיים חידלון כללי בהסברה של הימין, והשמאל מנצל זאת כדי לשוב ולהיות רלוונטי. שנרב אף תקף את מועצת יש"ע, ואמר כי אפשר שהמועצה אינה יוזמת הפגנות כי היא קונה את יחסי הציבור שלה בדם ההרוגים. שנרב טוען כי הדבר אינו מוסרי, ואף אינו יעיל. הוא סיים את דבריו בקריאתו למנהיגי הציבור והרבנים, כי אם הם חושבים שיש עוד טעם למאבק, יש להנהיג את המאבק נגד השמאל הישראלי, ונגד מדיניות הממשלה, המשותקת, לדבריו.
דובר מועצת יש"ע יהושע מור- יוסף אמר בתגובה כי שנרב אינו ראוי לתגובה, ובעניין "היציאה לרחובות" סיפר כי המועצה החליטה לקיים ביום רביעי הפגנה מול ביתו של ראש הממשלה, צעד שיהיה ראשון מסדרת הפגנות "כדי לגרום לבן- אדם לעבוד" אמר, ורמז בכך לראש הממשלה שרון.

