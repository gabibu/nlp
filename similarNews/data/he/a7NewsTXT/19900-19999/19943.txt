

יו"ר הכנסת אברהם בורג ויו"ר המועצה הלאומית הפלשתינית (פרלמנט אש"ף) סאלים זעאנון, נפגשו היום באתונה, בשולי ועידה בינלאומית, מסר מקור דיפלומטי.

הפגישה בין השניים שנמשכה כשעה, אורגנה ביוזמת נשיאי הפרלמנטים של יוון, ספרד, ושוודיה, שארצותיהם מכהנות כיום כ"טרואיקה האירופית" המובילה (כלומר - הנשיאה לשעבר, הנוכחית והבאה בתור של האיחוד האירופי), הודיע המקור, שביקש להישאר בעילום שם.

במהלך הפגישה לחצו שלושת נשיאי הפרלמנט האירופיים את בורג להיענות בחיוב להזמנתו של נשיא המועצה המחוקקת הפלשתינית אחמד קוריע (אבו עלא), ולהגיע לרמאללה כדי לנאום בפני חברי הפרלמנט הפלשתיני, זאת במטרה להביא קץ לפעולות האיבה באיזור.



