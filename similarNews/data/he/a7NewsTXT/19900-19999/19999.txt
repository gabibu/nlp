

האינטנסיביות של הפיגועים בסוף השבוע, ופיזורם על פני כמה גזרות וכמה ארגונים, מחזקים את ההערכה בצה"ל שערפאת הורה על מתקפת טרור חסרת תקדים. "הבידוד של ערפאת גרם לכך שהוא הגיע לפרשת דרכים, שבה החליט לבחור בטרור ולא במשא ומתן", אומרים בצבא.

"עד כדי כך הצלחנו לבודד אותו בעולם וללחוץ עליו, שהמערכת הפלשתינית הגיעה למבוי סתום", אמר קצין בכיר. "מול אותו קיר שעומד כעת מולו צריך ערפאת לבחור לאן פניו, האם לשינוי הדרך ולכניסה מחודשת למסלול מדיני, או להסלמה חמורה יותר ולשבירת הכללים. ומכיוון שעכשיו, שערפאת נתון בשפל, והוא חסר הישגים, אין הוא יכול לחדול מן האינתיפאדה, ולכן הוא בחר שוב במסלול ההסלמה", כך פרסם אתר ynet.

בתוך כך נודע אתמול כי יו"ר הכנסת אברהם בורג מתכוון לבקר ברמאללה, ולתאם במקביל עם "נשיא המועצה הלאומית הפלשתינית" סאלים זעאנון ביקור בירושלים. הם נועדו במסגרת ועידה בינלאומית באתונה. לפי התכנון יגיעו השניים לביקורים בעודם מלווים בנשיאי פרלמנטים ממדינות האיחוד האירופי עצמו, ובנשיא הפרלמנט של האיחוד האירופי. נמסר כי הביקורים אמורים להיערך בעשרת הימים הקרובים.


