

נשיא ארה"ב ג'ורג' וו. בוש אישר ביום שישי להקים אתר ענק, במרחק של כ-140 ק"מ מלאס וגאס, לאחסון פסולת גרעינית. באתר מתחת להרי יוקה שבנבאדה ייקברו כ-77,000 טונות פסולת גרעינית ממפעלי כוח ומתוכניות נשק החל משנת 2010.

בכירים במימשל של נבאדה הודיעו כי בכוונתם להתנגד לתוכנית, וביניהם המושל קני גווין, רפובליקני, מסר העיתון וושינגטון פוסט.

כתוצאה מכך, תישאר ההחלטה לקונגרס שבו מצדדים רוב הצירים בקבורת הפסולת הגרעינית באתר המרוחק בהרי נבאדה. שני בתי הנבחרים יצטרכו לתמוך בהצעתו של בוש כדי שהיא תתקבל ותהפוך לחוק. כמו כן, תצטרך ועדת הטיפול בחומרים גרעיניים להוציא רישיון לאתר.

מתנגדי ההצעה הודיעו כי יפעלו נגדה בבית המשפט. ארגונים לשמירה על איכות הסביבה טוענים, כי אין כל הוכחה שהאתר יתאים מבחינה גיאולוגית לאחסון חומרים רדיואקטיביים שאחדים מהם ממשיכים להיות קטלניים אפילו אחרי 10,000 שנים.

שני הצדדים בוויכוח מתייחסים לבעיות אבטחה, שגברו מאז ה-11 בספטמבר. מצדדי האתר אומרים כי קבורתו במאגר תת-קרקעי בטוח היא הפיתרון לחומרים המסוכנים, ואילו מתנגדיו אומרים כי ההובלה של הפסולת מ-103 כורים ב-31 מדינות, ברכבות ובמשאיות, מהווה סכנה גדולה.



