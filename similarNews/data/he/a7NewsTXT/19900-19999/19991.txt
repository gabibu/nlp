

אתמול עסקו השוטר ארז בלום והמתנדב יקיר שוורץ בסיור שגרתי באזור מחנה 80 בניידת של משטרת התנועה. סמוך לשעה 17:30 הבחינו השניים במכונית לבנה מסוג מאזדה שלוחית הזיהוי שלה לא התאימה לסוג הרכב. לאחר בדיקה במסוף התברר כי הלוחית שייכת למכונית גנובה. השוטרים הכינו את עצמם לקראת האפשרות כי מדובר במחבלים וחסמו דרכה של המכונית. אחד מהנוסעים ירד מן הרכב כשקלצ'ניקוב בידיו ופתח באש לעבר השוטרים. השוטרים התעשתו מיד והשיבו אש. במהלך חילופי האש, שהתנהלו מטווח של כ-5 מטרים בלבד, נפגע המחבל ונפל. בינתיים המחבל השני נמלט ברכבו. יקיר נשאר והמשיך לנהל קרב עם המחבל עד להריגתו, ובלום, שנהג את הניידת, פתח במרדף אחר המכונית.

בינתיים נסע המחבל צפונה לכיוון מחנה 80. בלום ירה לעברו דרך השמשה הקדמית של רכבו. במהלך המרדף השליך המחבל מטענים אחדים מהרכב, ואחד מהם גרם לפנצ'ר בגלגל של הניידת. בלום המשיך במרדף. "לא היה לי רגע של היסוס. ברגע שידעתי שמדובר במחבלים, הבנתי שאני חייב לעצור אותם בכל מחיר, ולכן המשכתי במרדף". בשלב מסיום התפוצץ רכבו של המחבל, ככל הנראה כתוצאה מפגיעת כדוריו של בלום בחגורת נפץ שהיתה על המחבל. ניידת משטרה נוספת שהצטרפה למרדף נפגעה מהפיצוץ ושלושת השוטרים שהיו ברכב נפצעו, שניים בינוני ואחד קל.

גם המחבל הראשון נשא על גופו חגורת נפץ ורק מאוחר יותר חבלני המשטרה פוצצו אותה.

גורמי צבא אומרים כי כעת מנסים מחבלים לבצע פיגועים "בזוגות", כדי להגדיל את מספר הנפגעים, ויאפשר לבצע שני פיגועים בעת ובעונה אחת.

כך היה בשבוע שעבר בבאר שבע, ולפני שבועיים בצומת מי- עמי, כאשר שני המחבלים התפוצצו בדרכם לפגוע באזרחים במפרץ חיפה.


