

במוצאי שבת סיימו הוריהם של נפתלי לנצקרון ואלירן רוזנברג להגיד קדיש על ילדיהם, שנרצחו בפיגוע בנווה ימין לפני כ- 11 חודשים, בעת שהיו בדרכם לישיבת "בני חיל" בקדומים. באותו מוצאי שבת רצח מחבל את נחמיה עמר, תלמיד כיתה ט' מישיבת "בני חיל", אשר בה לומדים 62 נערים. ד"ר צ'סנר, ממייסדי הישיבה, הגיע אתמול מירושלים, כינס את התלמידים, וביקש מהם לדבר על נחמיה.

התלמידים, שבחרו את נחמיה "ברוב מוחץ" למועצת התלמידים, סיפרו כי היה מלא שמחת חיים, והנהיג את הכיתה בדרכי נועם, בצניעות ובענווה. נחמיה ביקש מחבריו להרבות באמירת תהילים לעילוי נשמת נפתלי לנצקרון ואלירן רוזנברג. התלמידים סיפרו עוד כי לנחמיה היה חלום: להכין כדור גדול מנייר דבק ולשבור את השיא של "גינס". הוא התמיד, ולא התייאש בדרך להגשמת חלומו, אך כעת לא יוכל לממשו.

ציפורה שועלי, העובדת הסוציאלית של בית הספר, אמרה לכתבתנו כי נחמיה, שהוגדר "הילד הבעייתי" בבית הספר היסודי, עלה ופרח והתגלה כמנהיג נערץ בישיבת "בני חיל". "התלמידים", סיפרה שועלי, "דיברו על כך שחבריהם שנרצחו אשתקד וגם התלמיד שנרצח במוצאי שבת היו ילדים טובים. הם החלו לתהות מה קורה לילדים הטובים". שועלי הסבירה כי התלמידים, ששניים מהם מתנדבים במד"א, ושהיו נוכחים באירוע, ושחלקם אף נפצעו בפיגוע בשנה שעברה, היו נרעשים מאוד. הם הרגישו שצריך לעשות מעשה, מכיוון שהמבוגרים אינם עושים די.

צוות בית הספר ימשיך ללוות את הילדים תוך כדי רצון לחזור לשגרה מהר ככל האפשר.

ההרוגה השניה בפיגוע בקרני שומרון, קרן שצקי, תובא היום למנוחות בשעה 15:00 בבית העלמין
בקרני שומרון. חברותיה הטובות של שצקי, שאינן יודעות מה עלה בגורלה, עדיין מאושפזות בבית החולים "שניידר" בפתח תקווה.

מתוך 26 פצועי הפיגוע נותרו 22 בבתי החולים. מצב שניים מן הפצועים הוא קריטי, מצב שלושה מוגדר קשה, והיתר בינוני וקל. רוב הפציעות נגרמו ממסמרי פלדה שהטמינו המחבלים במטען, במטרה להעצים את ההרג וההרס.


