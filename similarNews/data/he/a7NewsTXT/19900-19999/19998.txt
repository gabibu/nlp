

לאחר ששבעה ישראלים נרצחו בסוף השבוע שעבר בידי מחבלים, הובעו הערכות שונות באשר להחלטותיהם הצפויות של הממשלה ושל המטבחון בקשר לדרכי התגובה. ההערכות לא היו אחידות, אולם הייתה תמימות דעים באשר לעובדה "שהפעם התגובה תהיה חריפה". עם זאת, המטבחון התכנס אתמול בפורום מורחב, ובחר שלא להחליט, לעת עתה, אלא לדחות את הדיון בשבוע. כל זאת על רקע הכרזת אישים המקורבים לראש הממשלה אתמול כי שרון חושב שהגענו למצב של "מלחמה", ומצד שני על רקע הכרזתו של שרון בעצמו כי ישוב וייפגש עם אישים פלשתיניים.

בתוך כך הגיבו אתמול אישים פוליטיים ושאינם פוליטיים על שרשרת הפיגועים הרצחניים:

נשיא המדינה משה קצב אמר כי ההסלמה של התקופה האחרונה מחייבת את הממשלה לשנות אסטרטגיה כלפי הטרור. הוא הסביר כי מאמצי ממשלת ישראל צריכים להיות מכוונים כעת לשאלה איך למנוע פיגועים בעתיד. ח"כ ישראל כץ קרא להחליט שיש למוטט את הרש"פ, ולהפוך את כל שטחי A ל-B, כלומר להנהיג שם שליטה בטחונית ישראלית. לדבריו, הממשלה אינה יכולה לתרץ תירוצים מדוע אינה פועלת. היא אינה עושה מעשה כי אינה רוצה בכך, הסביר כץ.

ח"כ צבי הנדל קרא להתנער ממשחקי המוסר המזויף, כלשונו, ולנקוט צעדי התרעה ברורים: "יש לקבור בעור חזיר את גופת המחבל שהתאבד בקרני שומרון, לגרש את משפחתו, ולהרוס את ביתו". ח"כ שאול יהלום אמר כי יש לנטוש את רעיונות הנפל ובניהם את רעיון תוכנית ההפרדה: "זוהי ארץ ישראל אחת משני צדי הקו הירוק", אמר יהלום, והוסיף כי "את הטרור אפשר לנצח רק על ידי נוכחות בערים שהן חממות הטרור, וזה הדבר שיביא לחיסולו הסופי".

ח"כ מיכאל קליינר אמר: "הפלשתינים מנסים לנצח אותנו בנקודות, ועל כן עלינו להכריע אותם ב'נוק אאוט' באמצעות כיבוש מחדש של כל שטחי יש"ע".


