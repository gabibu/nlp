

שירה חזן, תושבת עינב, ותלמידת אולפנת להב"ה בקדומים, עשתה את השבת אצל חברה מקרני שומרון.

יפה חזן, אמה של שירה סיפרה: "במוצאי שבת שוחחנו ושירה אמרה שהשבת הייתה נפלאה. היא ביקשה שלא נמהר לאסוף אותה". בני הזוג חזן, שהיו בשבת בתל אביב, הגיעו למחסום הפירות, שניות אחרי שאירע הפיגוע: "בעלי תפס את הנשק ורץ לעבר מקום הפיגוע, ולאחר דקות אחדות הוא התקשר אלי וצעק: 'שירה פצועה' 'שירה פצועה'! חייל הביא אותי למקום האירוע, והמראה היה נורא. ההרס הרב, הפצועים. את בתי ממש לא הכרתי", המשיכה יפה לתאר.

שירה פונתה לבית החולים בלינסון בפתח תקווה, ומשם הועברה למרכז הרפואי לילדים שניידר. רופאיה של שירה מגדירים אותה כ"נס רפואי", וזאת כי הצליחו לחלץ מסמר פלדה מתוך החדר הימני של לבה, מבלי שייגרם כל נזק ללב. הרופא שניתח אותה סיפר כי מעולם, בשלושים ושתיים שנות עבודתו, לא ראה מקרה שכזה.

יפה חזן החזיקה אתמול את מסמר הפלדה בהתרגשות, והודיעה כי היא שומרת אותו לחתונת בתה: "שיראה החתן ויידע עם מי הוא מתחתן", היא מחייכת. מצבה של שירה קשה, אך יציב, והיא מאושפזת במחלקה לטיפול נמרץ.

