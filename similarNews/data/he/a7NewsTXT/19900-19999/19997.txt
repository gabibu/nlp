

אתמול הובאו למנוחות שלושה מבין חמישה חיילי צה"ל שנהרגו בהיתקלויות עם מחבלים בסוף השבוע.
סא"ל אייל וייס, מפקד יחידת דובדבן, שנהרג בפעולה מבצעית בכפר צידא, ניטמן בבית העלמין בזכרון יעקב. מאות בני משפחה, חברים ולוחמים ליוו אותו בדרכו האחרונה. סגנו, סרן ע., שנתמנה להחליפו בתפקיד, ספד לו:

"אייל, אני עומד כאן מולך עם כל היחידה, מתקשים להאמין כי באנו לומר שלום של פרידה. כשאני מנסה לכתוב ולספר מי הוא אייל על הדפים, אני מרגיש שהם קטנים והמלים לא יבטאו את העוצמה ואת האיש, כפי שהוא בכל הממדים".

וייס, שהצטיין בכל תפקידיו, וששיקם את יחידת דובדבן לאחר ששלושה מלוחמיה נהרגו בפעולה בכפר א- סירה- שמלייה, הניח אחריו אישה, שיר, ובת, חושן, בת שבעה חודשים.

בבית העלמין הצבאי בחולון הובא למנוחות אתמול בצהריים סמל ראשון לי נחמן אקוניס, שנרצח בליל שבת מירי מחבל לעבר עמדה שבה שהה במחסום סורדא מצפון לרמאללה. חברו הקרוב מילדות, תומר, ספד לו בדמעות: "לי, היינו יותר מסתם חברים, היינו משפחה... נפלת קורבן למעשה טרור בידי מרצחים ערבים. אביך דיבר אלינו ואמר: 'הייתם שלושה מוסקטרים ועכשיו נשארתם רק שניים'.... היית אמיץ לב, מוכן להקריב את חייך למען המולדת, ואכן כך היה". אקוניס השאיר אחריו הורים ושלושה אחים.

סמל ראשון רון לביא מקצרין הובא למנוחות בבית העלמין הצבאי בנתניה. הוא נהרג ביום חמישי עם חבריו לצוות בהתפוצצות מטען מתחת לטנק המרכבה. ספד לו מפקד גדוד "סופה", סא"ל משה: "רון, דרך ארוכה עברנו מאז הגעת לגדוד לאחר צמ"פ ("צוות, מחלקה, פלוגה", האימון המתקדם בחיל השריון) בגדוד "רשת" של החטיבה. לאחר מכן השתלבת כלוחם מצטיין בפלוגת גולן. אישיותך המיוחדת, המשלבת מקצועיות ואחריות יחד עם שמחת חיים ורעות אמיתית, הפכו אותך לחייל דומיננטי בצוות ובפלוגה. אתה הוא שתמיד ייצג את החיילים מול המפקדים, וששמשת דוגמא ומופת לחיילים צעירים שנדרשו ללמוד את הנורמות ואת הסטנדרטים בפלוגה. תמיד אהבת לסייע לכולם והיית לעזר למפקדים, החל מהניהול השוטף של הפלוגה ועד סיוע בניווט ובהכוונת הטנק במבצעים השונים שבהם השתתפת. היית לוחם אמיץ ואחראי, שפעל מתוך אמונה בצדקת הדרך, אהבת את הפלוגה וכולנו אהבנוך". לביא הותיר אחריו הורים ושני אחים.


