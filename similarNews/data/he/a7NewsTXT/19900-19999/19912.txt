

במסגרת התגובה לפיגוע בציר קרני-נצרים, בו נהרגו שלושת אנשי צוות טנק מרכבה-3 בציר קרני-נצרים, הרסו בליל שבת כוחות חי"ר, שריון והנדסה מתקן אימונים של מנגנוני הטרור של הרש"פ בדרום העיר עזה, סמוך לאזור הפיגוע בנצרים. בצה"ל הסבירו כי הפעולה באה בתגובה למעורבות הרשות הפלשתינית בטרור ואי מניעתו.

בנוסף, השתלטו כוחות צה"ל על עמדות במפקדה אזורית של כוחות הרש"פ באזור מחנה הפליטים אל בורייג', במרכז רצועת עזה. כוחות צה"ל נשארו באזור גם אחרי ההשתלטות עליו ומקיימים במקום תצפיות למניעת נסיונות פלשתינים להסתנן לגבול המזרחי של הרצועה, בדרך לפיגועים בישראל או לירי רקטות על יישובים ישראלים ממזרח לרצועת עזה. הערבים דיווחו כי שלושה מאנשיהם נהרגו באזור מחנה הפליטים.

במקביל, המשיך צה"ל לבצע עבודות חישוף, שכללו הריסת מבנים ועקירת פרדסים ועצים באזור ציר קרני נצרים, סמוך לזירת הפיגוע. זאת, כדי שניתן יהיה לאתר ערבים המבצעים תצפית ואוספים מידע על תנועות צה"ל ואזרחים ישראלים באזור.

בליל שבת תקפו מטוסי חיל האוויר את מפקדת הבטחון הכללי הפלשתיני במחנה הפליטים ג'בליה סמוך לעיר עזה. האויב דיווח על 4 הרוגים. לראשונה מאז תחילת ההפצצות האוויריות של צה"ל ביש"ע, פגע צה"ל במפקדה פלשתינית בה היו אותה שעה אנשי הרשות.

בתוך כך לא נפסק ירי המרגמות והרקטות ברצועת עזה. פצצת מרגמה נורתה בשבת בבוקר לעבר כוח צה"ל במרכז רצועת עזה. בשעות הבוקר נורתה גם רקטה, ככל הנראה מסוג קסאם 2 ממזרח לעיר עזה לעבר היישוב כפר עזה שממזרח לרצועה, בשטח "ישראל הקטנה". מבדיקות ראשוניות עולה כי הרקטה שוגרה מטווח של 6 ק"מ.

במהלך השבת פתחו המחבלים באש לעבר שכונת גילה בירושלים. דירה בשכונה נפגעה קלות. כמו כן נפתחה אש לעבר מחסום 300 מדרום לירושלים, לעבר בסיס צה"ל בטול כרם ולעבר עמדת צה"ל ליד צומת זיף, דרומית מזרחית לחברון. אש נפתחה גם לעבר עמדות צה"ל ליד היישוב נווה דקלים וליד היישוב גדיד.

