

22 מאסרי עולם מצטברים נגזרו רביעי האחרון על מועתצם צברי מצלח מוקדי, תושב הכפר זאויה, שהיה מעורב בהכנת פיגוע התופת בקו 5 ברח' דיזינגוף בת"א ב- 19 באוקטובר 1994. בפיגוע נרצחו 22 ישראלים.

מוקדי, בן 31, הורשע בשורת עבירות חמורות, ובראשן העברת חומר הנפץ לפיגוע משכם לידיו של "המנהדס", יחיא עיאש, לשם הכנת מטען החבלה הקטלני. מוקדי דאג גם לצילומו של המחבל המתאבד, צאלח נזאל, בסטודיו לצילום בכפרים הערביים ביש"ע, כדי להשלים את זיוף תעודת הזהות בה השתמש המחבל המתאבד בדרכו לתל-אביב.

בשלב האחרון לפני יציאת המתאבד למשימתו הלינו מוקדי בביתו בכפר והסיעו בבוקר הפיגוע לתחנת האוטובוס באלקנה, משם הגיע לת"א ועלה על אוטובוס מס'5 . לאחר הפיגוע העביר "המהנדס" למוקדי קלטות וידאו ובהן מצולם המחבל המתאבד, כדי שיעבירן לסוכנויות הידיעות.

