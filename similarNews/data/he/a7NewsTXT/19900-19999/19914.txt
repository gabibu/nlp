

במלחמת ההתשה שמנהלת הרש"פ נגד ישראל נמצא מרכיב המורל הלאומי במקום מרכזי. מנהיג החיזבאללה שייח' חסאן נסראללה קרא בשבת לפלשתינים, לנהל מלחמת גרילה נגד ישראל כדי להבטיח את הניצחון, שלדבריו יהיה בקרוב. נסראללה הזכיר כי לוחמי החיזבאללה "הצליחו לגרש את הכובשים הציונים" מדרום לבנון "ולהביא לאיזון בטרור בעזרת הקטיושה, נשק צנוע שמול הצבאות הגדולים דומה לאקדח מים".

"אומרים שהקסאם 1 ו-2 אינם מסוגלים להפחיד חתול. אל תמעיטו מערך חשיבותם, כי הציונים פחדנים יותר מהחתולים", הוסיף נסראללה וציין כי "האינתיפאדה קרובה היום יותר מתמיד להגשמת ניצחון אמיתי".

"יש לנו סבלנות במאבק נגד היהודים, אמר נסראללה, "כמו ש'ארבע האמהות' שלהם הוציאו את צה"ל מלבנון כך עוד מעט יבואו כמה אלפים לכיכרות שלהם ויוציאו את צה"ל גם מהשטחים הכבושים. כך ננצח את ישראל". לדברי אבי רט בערוץ 7, ממשלת ישראל נלחמת בשתי חזיתות. ברש"פ ובמסע התבוסתנות שמנהל השמאל הישראלי המשתף בכך פעולה עם האויב האש"פי. שיתוף הפעולה עם ארגוני החבלה החל בקריאתה של תנועת השמאל הקיצונית "ארבע האמהות" לנסיגת צה"ל מלבנון תחת הסיסמא "להחזיר את הבנים הביתה", המשכו בקריאת הסרבנים ליציאה מיש"ע, המגובה בתנועות השמאל הקיצוניות ובסיועה המאסיבי של התקשורת.

גם היישוב שא-נור שבשומרון, שסיפור מאבקו נגד הטרור הערבי מובא בגיליון האחרון של השבועון "מקור ראשון", עוסק במערכה על המורל הלאומי. שא-נור, מוקפת בשלושת ערי הרש"פ שכם, ג'נין וטול כרם, היתה בגלגולה הקודם כפר אמנים. מיקומה של שא-נור וסמיכותה לכפר הערבי העויין סילת א-דהר שממנו יורים ומפגעים בנוסעים על הציר, גרמו לעזיבת תושביה זמן מה לאחר פריצתה של "מלחמת אוסלו". לפני מספר חודשים התקבצו ובאו ליישוב תושבים חדשים, ובמקום אף הוקמה ישיבה עבור נוער שהתקשה להיקלט במסגרות אחרות. התנועה אל "שכנו הותיק" של היישוב, בסיס הטירונים סא-נור, הקיים במקום כבר 35 שנים, היא המאפשרת את קיומו של עורק החיים המרכזי ליישוב.

אך גם משענת רופפת זו קורסת לאחר שבצה"ל הוחלט להעביר את הטירונים בהדרגה לבסיס אימונים אחר בטענה שהירי וההתנכלויות הבלתי פוסקות לעבר הבסיס אינם מאפשרים את הכשרת הטירונים ואימונם ללוחמה.

אלוף משנה במיל' משה לשם מתנועת "שנית גמלא לא תיפול" אמר לכתבת ערוץ 7 רותי אברהם כי מהפיגוע במושב חמרה בבקעת הירדן, שבו נרצחו אם ובתה, נלמדה החשיבות בהכשרה אופטימלית של חיילים ללוחמה, ולכן הוא מצדד בהעברת הטירונים. עם זאת, הוא ציין כי הוא מתנגד לכך שהבסיס הסמוך לשא-נור יופקר ויינטש. יש להכניס למקום חיילים מנוסים שיעסקו באבטחת האזור במקום הטירונים, אמר לשם.

העיתוי הוא הבעיה, אומר תא"ל במיל' אפי איתם, על פינוי הטירונים, "צריך לברר מה עושים במקום. לא הייתי עושה משהו שיתפרש כעזיבת הבסיסים. זהו מסר של חולשה".

עיסוקם של עיתוני הרש"פ ועיתונים ערביים במהלך השבת באבידות הכבדות שנגרמו לצה"ל מיום חמישי ועד שבת, מעידים על חשיבות מרכיב המורל במאבק. העיתון "אל-חייאת אל ג'דידה", בטאונה של הרש"פ, כתב ש"פיצוץ המרכבה מהווה מכה קשה לאגדת היכולת הצבאית הבלתי מנוצחת של ישראל". עיתוני לבנון דיווחו על "בלבול, פאניקה והיסטריה" בישראל.

"מקור ראשון" הביא את דברי גורמי אמ"ן האומרים כי ערפאת פועל עפ"י ההנחה שלישראל קשה לעמוד במלחמת התשה ולכן גם צעדים פשוטים כמו פינוי בסיסים מהווים עבורו איתות לאמירתו מלפני שבועיים למקורביו "או טו טו הם נשברים".

תא"ל במיל איתם מוסיף ומציין כי "צריך להבין שהמלחמה הזאת היא על תודעה. שיקולים מורליים הם קריטיים. השיקולים של אמהות מתבכיינות על סיכון ילדיהם או על קושי הם לא שיקולים במלחמה, בה המערכה הכללית יכולה ליפול בגלל כשל תודעתי שאנחנו יוצרים בפינוי הבסיס".

דובר צה"ל הגיב לכתבה בציינו כי הבסיס נותר בידי צה"ל ולא יפונה. "בנוגע להעברת בסיסים בעתיד   צה"ל אינו נוהג לפרט את תוכניותיו לפינוי בסיסים או העברתם מתחום אחד למשנהו".



