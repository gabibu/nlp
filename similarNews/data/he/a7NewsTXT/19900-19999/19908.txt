

מנהיג החיזבאללה שייח' חסאן נסראללה קרא בשבת לפלשתינים, לנהל מלחמת גרילה נגד ישראל כדי להבטיח את הניצחון, שלדבריו יהיה בקרוב. הדברים נאמרו בנאום שנשא בנבי שית, כפר בבקעא.

עוד אמר :"אומרים שהקסאם 1 ו-2 אינם מסוגלים להפחיד חתול. אל תמעיטו מערך חשיבותם, כי הציונים פחדנים יותר מהחתולים", הוסיף נסראללה וציין כי "האינתיפאדה קרובה היום יותר מתמיד להגשמת ניצחון אמיתי".

"שאיפתו של העם הפלשתיני שינתה את הנתונים ואת כל הטקטיקות הצבאיות, וכל האמצעים שהופעלו נגדה נכשלו", הוסיף. לדבריו, ראש הממשלה שרון "חסר יכולת כמו קודמיו, כי למרות המטוסים והטנקים שהוא מפעיל נגד האינתיפאדה, הוא לא הצליח לחסלה או להביא את הביטחון שהבטיח לכונן תוך 100 ימים לאחר עלייתו לשלטון לפני שנה".


