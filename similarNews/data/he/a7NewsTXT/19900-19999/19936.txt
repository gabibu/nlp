

בהתאם לחוק ולתקנות איסור הלבנת הון, החל מהיום, ה- 17 בפברואר, חלה חובה לדווח למכס על כל הכנסה והוצאת כספים לישראל וממנה, בסכום של 80,000 ש"ח ויותר. עולים חדשים , בכניסתם הראשונה לישראל חייבים לדווח על סכום של מליון ש"ח ויותר.

חובת הדיווח חלה על ציבור נוסעים בכל הכניסות לישראל באוויר, בים ובמעברים היבשתיים וכן, בכל פעולה של קבלה או משלוח של כספים, בדואר או בכל דרך אחרת של משלוח. המונח כספים מתייחס לכסף מזומן, המחאות בנקאיות והמחאות נוסעים.

לדברי מנהל אגף המכס ומע"מ, איתן רוב, במסגרת המאבק שלמדינת ישראל בהלבנת ההון השחור נרתם האגף למלא את חלקו והוא ערוך ומוכן לקראת הפעלת החוק. הוקמה יחידת מטה שתרכז את כל טפסי הדיווח ותעביר אותם לרשות להלבנת הון שבמשרד המשפטים. בכל נקודות הכניסה והיציאה מישראל הוצבו שלטים ועלוני הסברה שנועדו לידע את ציבור הנוסעים בדבר חובת הדיווח, ובתאום עם רשות הדואר הופץ גם חומר הסברה לסניפי הדואר.

רוב הסביר שבכוונת האגף לפעול נמרצות לאכיפה של חובת הדיווח. בתקופה הקרובה מתוכננת פעילות בתחום זה שיעדה לאתר את מי שינסה להשתמט מקיום הוראות החוק. הפרת חובת הדיווח, עלולה לגרום למאסר של שישה חודשים או להטלת קנס כספי בשיעור של עד פי עשרה מהסכום שלא דווח עליו.


