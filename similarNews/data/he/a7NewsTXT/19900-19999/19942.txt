

שר הביטחון בנימין בן-אליעזר אמר בישיבת הממשלה היום, כי אנו נמצאים במגמת הסלמה ואירגוני הטרור מתחרים ביניהם, מי יוציא לפועל יותר פיגועים.

לדברי בן-אליעזר תמונת הטרור קשה עוד יותר, כאשר נלקחים בחשבון הפיגועים שנמנעו על ידי כוחות הביטחון הישראלים, "תאונות העבודה" ופיגועים שיצאו לפועל אך לא גרמו לנפגעים.

בן-אליעזר חזר והאשים את הרשות הפלשתינית וערפאת, בכך שהם אינם עושים כמעט מאום לעצור את ההסלמה, וערפאת אף מלבה אותה בהתבטאויותיו הפומביות.

שר הביטחון הוסיף, כי ישראל הגיבה בפעולות מן הקרקע ומן האוויר "לא נרתע נוכח גל הפיגועים ונגביר את הלחץ הביטחוני על מבצעי הטרור, שולחיהם ותומכיהם".

לדברי בן-אליעזר - ערפאת טועה, אם הוא חושב שהלחץ הבינלאומי עליו התרופף ושיש סדקים בחוסן הפנימי הישראלי, כמו תופעת הסרבנות. לדבריו, לאחר פגישותיו בארה"ב ועם שרי החוץ האירופים שהגיעו לישראל ועם נשיא מצרים, ברור לו שהקהילה הבינלאומית מבינה היטב את המצב ואת האחריות המוטלת על ערפאת.
