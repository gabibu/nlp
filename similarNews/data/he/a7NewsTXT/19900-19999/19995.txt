

היועץ המשפטי לממשלה אליקים רובינשטיין העביר אתמול חוות דעת לראש הממשלה, ובה כתב כי על פי החוק יש לאפשר ליהודים גישה להר הבית. רובינשטיין אף הביע את מורת רוחו מכך שנציגי רשות העתיקות מנועים מלבצע את התפקיד שנקבע להם בחוק. לדבריו, יש לאפשר להם לעלות למתחם הר הבית ולפקח משם על העבודות המתבצעות במקום.

בתוך כך העבירו אתמול נאמני הר הבית את משמרת המחאה שקיימו בשבועיים האחרונים מול ביתו של ראש הממשלה, בחוות השקמים, לירושלים. אנשי התנועות: "חי וקיים", "הר הבית" ו"נאמני המקדש" התמקמו על "גבעת ההפגנות", מול משרד ראש הממשלה, והפגינו במהלך ישיבת הממשלה בדרישה לפתוח לאלתר את הר הבית לתפילת יהודים. אנשי משרד ראש הממשלה ניסו למנוע את שהיית המפגינים באזור, וזאת אף על פי שההפגנה אורגנה באישור המשטרה. אנשי המשרד החרימו את רשיונו של נהג המשאית שהוביל את השלט שעליו נכתב: "אריאל, פתח את הר הבית לבני ישראל".

יהודה עציון, ראש תנועת "חי וקיים", הסביר כי המחאה תימשך עד שייפתח הר הבית. הוא הוסיף כי מי שקובע את משך המחאה היא הממשלה ולא המפגינים: "כל יום ויום שהר הבית סגור אני רואה בכך חטא ועיוות שהדעת איננה תופסת". עציון הוסיף כי שרון, שהיה האחרון שעלה להר הבית, ושבגלל עלייתו נסגר ההר ליהודים, הוא היהודי הראשון שצריך לפתוח את הר הבית, ועכשיו. את הדברים הביא כתבנו בני טוקר.

