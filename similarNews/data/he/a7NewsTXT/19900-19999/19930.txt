

עובדי הביטוח הלאומי שבו לעבודה מלאה, ובכך באו לסיומם חמישה שבועות של עיצומים.

לדברי אורי אלפרין, יו"ר ועד העובדים, הגיעו העובדים להסכמות בעניין אבטחת המוסדות וכן נחתם עימם הסכם עבודה חדש.

נושא תיגבור כוח האדם טרם הגיע לכלל הסכמה, והעובדים החליטו לתת להנהלה ארכה של חודש, להסדירו.

"בינתיים מה שסיכמו ההנהלה והאוצר בעניין זה אינו מספק", אמר אלפרין, "לדעתנו זה צריך להיסגר ברמה של שרים, לכן החלטנו לתת ארכה של חודש ואני מאמין שבמהלך חודש זה יבואו הדברים על פתרונם".

אלפרין הוסיף, כי "אנו מתקרבים לחג הפסח, ויש הרבה נזקקים שזקוקים לנו, וכיוון שכבר היינו חמישה שבועות סגורים, החלטנו לסיים את העניין".
