

הרב הראשי לישראל, ישראל מאיר לאו, אמר היום כי סרבני השירות הצבאי ביש"ע יורים ברגלי החברה הישראלית ומסמרי ההדף המתפזרים לכל עבר, בעקבות הויכוח המתלהט, פוצעים את לב הקונצנזוס וגורמים לדימום קשה תוך כדי מלחמת הקיום של ישראל.

הביקורת על תופעת הסרבנות ומידת השפעתה על התפוררות החוסן החברתי, מתח הרב לאו בעת ביקורו אצל פצועי הפיגוע בקרני שומרון ואצל בני משפחותיהם, בבית החולים "שניידר" לילדים בפתח תקוה. "את הויכוח הזה אפשר וראוי היה לנהל הן בפרופורציות הראויות והן במסגרות המתאימות: במטכ"ל, בכנסת, בפורומים בטחוניים ועוד. בדרך שהדבר הזה נעשה, ניתן פתון פה לאויבים ונשק בידם לשימוש נגדנו" אמר הרב לאו.

במפגש עם משפחות הפצועים, בחלקם פצועים קשה יותר, נדרש הרב לאו גם להשוואה, שנעשתה בין הויכוח על הסרבנות לבין הויכוח הציבורי בסוגיית היציאה מלבנון.

"אין הדברים הללו דומים כלל ועיקר. בנושא לבנון, היה קונצנזוס בשאלה המהותית והמחלוקת היתה על העיתוי והצורה, מה שאין כן לגבי הויכוח הנוכחי המפלג, מפצל ומחליש את כושר העמידה של צה"ל, גם בתוך מה שנהוג לכנות הקו הירוק".

את הרב הראשי ליווה ד"ר אליהו וילונסקי, סגן מנהל בית החולים בפתח תקוה.


