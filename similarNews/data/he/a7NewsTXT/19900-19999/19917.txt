

ב-13 בפברואר 02' קיים יו"ר ועדת החינוך והתרבות ח"כ זבולון אורלב כינוס חירום במהלכו דנו בקיצוץ במורות חיילות. בכנס השתתפו שרת החינוך לימור לבנת, השר לבטחון פנים עוזי לנדאו ושר המדע התרבות והספורט מתן וילנאי. כמו כן, השתתפו ראשי החברה להגנת הטבע, רשות הגנים הלאומיים, הקרן הקיימת לישראל, החברה למתנסי"ם ונציגי ציבור.

לאחרונה הודיע משרד הבטחון למשרד החינוך כי 166 תקנים של מורות חיילות יקוצצו. על אופן שיבוץ החיילות מחליט משרד החינוך, ולפיכך מנכ"לית משרד החינוך הודיעה כי הקיצוץ יחול על תקני החיילות המשרתות בבתי ספר שדה. שירותן של המורות חיילות בחברה להגנת הטבע מתפרש על פני שמונה בתי ספר שדה מהגולן ועד אילת.

אורלב חשף בכנס כי רבות מהמורות חיילות מועסקות במשרד הבטחון בהגשת תה, קפה ותיוק מסמכים בעוד שאת התקנים לאותן אלו העוסקות בחינוך ובהדרכה לאהבת הארץ מקצצים . הוא דרש ממשרד הביטחון לוותר על התקנים של החיילות העוסקות בעבודות השירות כדי שלא יהיה צורך לקצץ בתקני החיילות שעוסקות בחינוך "חונכות לילד אתיופי, לסעוד תלמידים בחינוך המיוחד ולהדריך טיולים בארץ ישראל, זו משימה לאומית", אמר. מנכ"ל החברה להגנת הטבע, מיקי ליפשיץ אמר "במשך עשרות שנים חינכו המורות החיילות את התלמידים לערכים של אהבת הארץ וקשר למקום. עתה, הקהילה שלנו סבורה שהתפקיד הזה לא חשוב מנהל אגף חינוך והדרכה ברשות הטבע והגנים, סלמן אבו רוקון, כעס על הקיצוץ הצפוי "משרד החינוך סותר את עצמו", אמר "מצד אחד שרת החינוך, לימור לבנת, מצהירה על החשיבות לחנך לערכי מורשת ישראל, ומהצד השני המשרד מקצץ אצלנו בכל המורות החיילות".

השר לבטחון פנים אמר כי "תחום המורות החיילות הנו תחום מבצעי לכל דבר אשר תורם לחיזוק הקשר של עם ישראל למורשתו וכל קיצוץ כמוהו כקיצוץ בארץ ישראל".

לטענות השיבה מנכ"לית משרד החינוך כי לאחר שקיבלה הודעה על כך שמצבת החיילות תקוצץ היא החליטה כי "חיוני יותר לסייע לתלמידי הפריפריה מאשר להדריך בבתי ספר שדה, בעיקר לנוכח העובדה שנפח הטיולים הצטמצם בגלל המצב הביטחוני. המורות החיילות חיוניות למערכת החינוך: הן משרתות כמורות-סייעות בחינוך המיוחד, בהוראת עברית לתלמידים עולים וכחונכות לנוער מנותק בפנימיות או לתלמידים מהשכבות החלשות בפנימיות יום. כל אלה הם תפקידים שאי אפשר לוותר עליהם".


