

ועדת חוקה חוק ומשפט אישרה לקריאה ראשונה הצעת חוק שהגישו ח"כ טומי לפיד משינוי וח"כ רחמים מלול מש"ס ולפיה כלי תקשורת שדיווחו על פתיחת תיק או הגשת כתב אישום נגד אזרח יחוייבו לפרסם בצורה הולמת את ההחלטה על סגירת התיק, על זיכויו של הנאשם או על קבלת ערעורו.

לפי ההצעה, יוכנס תיקון לחוק לשון הרע, שיחייב את כלי התקשורת לדווח כאמור על סגירת התיק או הזיכוי, אם הנאשם יבקש מהם לעשות כן. הוועדה קבעה שאי פרסום ההחלטה יחשב כעוולה אזרחית והנפגע יהיה זכאי לפיצוי כספי כפי שיפסוק בית משפט. ח"כ רחמים מלול אמר כי הצעת החוק נועדה להשיב לאדם שנפגע מפרסום עיתונאי את כבודו וכבוד משפחתו. לדבריו, כלי התקשורת ששים להבליט את הפרסום השלילי, אך מתעלמים או מצניעים מאד את הזיכוי.

נשיא מועצת העיתונות, פרופ' מרדכי קרמניצר, התנגד בתוקף לחוק המוצע. לדעתו יש להסתפק בכללי האתיקה של מועצת העיתונות הקובעת אם נודע לעיתון או לעיתונאי "כי הוסר החשד, או לא הוגש כתב האישום, או בוטל או זוכה הנאשם בדין או התקבל ערעורו של מורשע, לפי העניין, יפרסם זאת העיתון בהבלטה הראויה". חברי הכנסת טענו כנגדו כי מועצת העיתונות היא גוף חסר שיניים ולכן אינו יכול להסדיר נושא זה בתקשורת. גם עורך עיתון הארץ חנוך מרמרי התנגד בנמקו שמדובר בפגיעה בחופש העיתונות.



