

איתמר בן-גביר נעצר היום בטענה כי עיכב את מסוקו של ראש הממשלה אריאל שרון ובכך גרם לישיבת הממשלה להתאחר.

היום בבוקר הגיעו קומץ אזרחים לחוות השיקמים בה מתגורר ראש הממשלה. האזרחים התקרבו אל מנחת המסוקים ונעמדו כמה מטרים ממנו. האזרחים הופתעו, לטענתם, מהקלות בה הצליחו להתקרב למסוקו של ראש הממשלה. לדבריהם, לאחר מספר דקות הקיפו אותם ניידות משטרה ושב"כ, אך אלה סרבו להתפנות וטענו כי מדובר במחאה לגיטימית.

לבסוף הוחלט לעצור את איתמר בן-גביר בטענה שעיכב את מסוקו של שרון, שהיה אמור לצאת לכנסת, ובכך גרם לישיבת הממשלה להתאחר.

אחד המפגינים אמר כי "שומריו של שרון שומרים עליו כמו ששרון שומר עלינו".

קומץ המפגינים הגיע עם שלטים עליהם נכתב: "שרון נכנע לטרור", "שרון תפסיק את הדיבורים ותתחיל במעשים".
