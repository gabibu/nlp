

"הכלי המרכזי הוא לרדת לגוש קטיף מיד בימים אלו, עכשיו", אומר יו"ר חטיבת 'מנהיגות יהודית' בליכוד משה פייגלין בהתייחסו למהלכי ההתנגדות האחרונים לתכנית הטרנספר של ראש הממשלה.

יו"ר חטיבת מנהיגות יהודית בליכוד, משה פיגלין, אומר ליומן ערוץ 7 כי מבצע חסימות הכבישים האחרון לא היה באותה עוצמה כמו ניסוי הכלים הראשון, ויש להפיק לקחים מהשתלשלות האירועים.

"אנשי הבית הלאומי הרימו ניסוי כלים מוצלח ולא התכוונו לעשות עוד אחד עד ליום הפקודה, והם התכוננו ליום זה. היה לחץ מלמטה לקיים ניסוי נוסף. בבית הלאומי חשוב שכשיש מקל שמאיים, צריך להשאיר אותו מונף באוויר, ולא להנחית שוב מחשש שהוא לא יכה שוב באותה עוצמה ואז יאבד כושר ההרתעה שלו. החסימה האחרונה התקיימה על ידי דינמיקה מהשטח שהתלהב מהצלחת ניסוי הכלים. אנשים רצו להמשיך לחסום ללא הבחנה מתוך תחושה שאנו מכריעים את שרון. התקבלו טלפונים מהעצורים במעשיהו "שלחתם אותנו, איפה ההמשך?". אולם הסיכוי להכות באותה עוצמה של ההישג הראשון, כשקלגסי היס"מ מחכים לך בכל פינה - לא היה גדול, וההפגנה, מוצלחת ככל שהיתה, לא היתה באותה עוצמה כמו בפעם הקודמת. זה נתן לשרון תחושה שהוא מצא דרך להתמודד עם זה. אבל החסימות השיגו תוצאה אפקטיבית חשובה במאבק- גוש קטיף פתוח עכשו. אך ורק איום שכל המדינה תיחסם- הביא להבנה של שרון שרבבות ירדו לכבישים, רק המקל הזה שבסיכומו של שבוע קשה חזר להיות מונף באויר. זה הביא לכך שהגוש פתוח כעת. החסימות הן תמיד לגיטימיות וראויות, אלא שהשטח רץ קדימה ולא אפשר למנהיגי המאבק להשתמש בו בתבונה. צריך לדעת מתי להשתמש בכלי, אפקטיבי ככל שיהיה".

לדברי פייגלין "כרגע החסימות הן תגובה נקודתית, וכלי המרכזי הוא לרדת לגוש מיד בימים אלו, עכשיו. אני מאמין ומשוכנע ביתר שאת בעקבות אירועי השבוע האחרון שלא תהיה התנתקות. חטפנו מכה פיזית ומורלית אחרי החסימה, וזה הפיח רוח קרב בשרון. מתוך המצב הקשה שהיינו נתונים בו, כולם אמרו שזה הזמן לסגור את הגוש, כי אנחנו על הקרשים. אבל ברגע שסגרו ואנשים יצאו מכל הארץ לגוש, ואחרים חסמו כבישים- התברר הבולדוזר כעכבר עלוב, שמיד פתח את הגוש בהסבר שזה היה רק זמני לצורך פינוי המלון. מי שמאיים על מי זה אנחנו על שרון ולא ההיפך. זו המסקנה. אם ממצב כל כך קשה הציבור התארגן ליום פקודה, וכעת אנחנו צריכים לרדת לגוש להקים צימרים בחצרות של התושבים. אם לא תהיה התנתקות בינינו לתושבי הגוש- לא תהיה התנתקות בכלל. אנחנו רק מחכים להזמנה מתושבי הגוש".

