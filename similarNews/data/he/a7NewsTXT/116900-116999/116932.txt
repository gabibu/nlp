

לדברי בכיר ברבנות הצבאית, הרבנות מתכוונת לבצע חלוקה בין רבנים חובשי כיפות שחורות שיישלחו למשימות עקירה בקוו הראשון, לעומת אלה ה"סרוגים" שישארו המעגל העקירה החיצוני. דו"צ: להד"ם.

(בתצלום: ארון הקודש בבית הכנסת בנווה דקלים. צילום: קטיף נט.)

לקראת יישום הטרנספר לישובים היהודיים בצפון השומרון וברצועת עזה נערכים מזה מספר שבועות ברבנות הצבאית לביצוע משימות שהוטלו עליהם.

גורם בכיר ברבנות הצבאית מדווח לכתבנו עוזי ברוך כי ראשי הרבנות החליטו לערוך מיון בין רבני הרבנות, זאת על פי שיוכם המיגזרי. לדברי הבכיר רבנים חובשי כיפות שחורות המשרתים ברבנות הצבאית יקבלו משימות במה שמוגדר כמעגל הפנימי של עקירת הישובים. לעומת זאת רבנים חובשי כיפות סרוגות ימוקמו במעגל העקירה החיצוני.

"אף אחד לא יודה בכך בפה מלא, אבל כשרואים את המשימות שקיבלו הרבנים מתברר שקיימת קביעה שכזו. שישה רבנים מחיל האוויר נשלחו למשימות היערכות לקראת השתתפותם במעגל הפנימי של פינוי הישובים, כולם חובשי כיפות שחורות. כך גם בחייל הירוק. גם שם כל הרבנים שנשלחו לקו הפנימי הם חובשי כיפות שחורות", טוען הבכיר.

הבכיר קובע כי חבריו לצמרת הרבנות הצבאית "מתקשים להאמין שמדובר במקריות. מדובר במהלך אסטרטגי. צמרת הצבא מעריכה שלרבנים חובשי כיפות שחורות יהיה קל יותר לבצע את משימות הפינוי. מנסים להימנע מהתנגשויות חזיתיות עם תופעות של סרבנות הצפויות להגיע מהסרוגים".

לעומת דבריו אלה של הבכיר טוענים בלשכת דוברת צה"ל בתוקף כי לדברים אין שחר. "אין כל החלטה שכזו ואין כל מגמה שכזו. לא שמענו על כך".

יצויין כי המשימות אותן אמורים הרבנים לנהג ולנהל צפויות לעסוק בהרס בצתי כנסיות, ישיבות, טיפול בספרי קודש וכיוצא באלה. כך גם טיפול בסוגיית עקירת הקברים בגוש קטיף.
(ש)
