

ועדת הכספים של הכנסת מתייצבת היום כחזית אחת נגד מכירת ביטוח ע"י הבנקים. ח"כ חיים אורון: מכירת ביטוח ע"י הבנקים תביא למחיקת 9,000 סוכני ביטוח.

בישיבת ועדת הכספים של הכנסת שהתקיימה היום בנושא חוק בכר, הציג אייל בן-שלוש, המפקח על הביטוח, בפני חברי הוועדה מודל תיאורטי על פיו הכנסת הבנקים למכירת ביטוח טובה ללקוחות, מאחר שתאפשר ללקוחות להתמקח ולהרוויח.

בתגובה תקפו חברי הוועדה את דברי בן-שלוש.

ח"כ אברהם (בייגה) שוחט אמר: "הבנקים הם גוף גדול ויכולים להוציא מהמשחק את מי שהם רוצים. בסופו של דבר יהיו פחות סוכני ביטוח, והבנקים יחזרו ויעלו את מחירי הביטוח". ח"כ שוחט אמר לאייל בן-שלוש: "אתה נותן לבנקים עוצמה להוציא את סוכני הביטוח מהשוק".

ח"כ חיים אורון אמר לאייל בן שלוש: "התסריט אותו מצייר בייגה שוחט הוא התסריט שיתרחש. אמירתכם שתמנעו את זה, הנה בניגוד לטבע הבסיסי ביותר. יש להגיד באומץ שאם נקבל את ההצעה כפשוטה, בעוד חמש שנים לא יהיו 9,000 סוכני ביטוח".

ח"כ גלעד ארדן שאל את אייל בן-שלוש אם אינו חושב שבעיית ניגוד העניינים רק תגבר עם מתן אפשרות לבנקים למכור ביטוח, ואילו ח"כ דני יתום אמר: איני מבין מדוע לעשות את התהליך הזה. הבסיס לרפורמה היה שוק ההון, ולא הביטוח. איני יכול להימנע מהתחושה שמטרת התיקון היא לתת פיצוי לבנקים".

בתגובה אמר אייל בן-שלוש לחברי ועדת הכספים: "אנו מנסים לפתור את הבעיות באמצעות איזונים ובלמים. אם תחשבו שיש להוסיף בלמים נוספים, נבדוק זאת.
(ש)
