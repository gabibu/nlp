

אתמול התקיים דיון בבג"צ בעתירתם של מנהיגי הבית הלאומי שי מלכה ואריאל ונגרובר, נגד בקשת הפרקליטות להאריך את מעצרם עד תום ההליכים. החלטה טרם ניתנה.

הדיון התקיים בהרכב מיוחד של חמישה שופטים בראשות אהרן ברק. את העצורים ייצג עו"ד יורם שפטל. אימו של שי מלכה, מיכל מלכה אומרת לערוץ 7: "כל חוק הגירוש עבר בצורה לא חוקית ולא לגיטימית, בזמן שמאשימים את הבנים שלנו בעבירה על החוק. הם הרי לא היחידים שחסמו כבישים. במדינת ישראל חסמו הרבה קבוצות לפניהם, הסטודנטים, העובדים ועוד. השופטים הקשיבו לטיעונים הללו ואני מקווה שהם יתייחסו לבנים שלנו ולחלק בעם שמתנגד לגירוש כמו לכל הסקטורים האחרים במדינה".

מלכה מספרת על נוכחות גדולה של תומכי 'הבית הלאומי' בבית המשפט. " הדיון הציבורי הוא על כל הגזרה, וכל מי שהיו זה אנשים שמגלים אהדה למאבק בגירוש הזה. גם אנשים שתומכים בהתנתקות, מוחים על עצם סתימת הפיות. מתקשרים אלינו אנשים שלא מזוהים עם ההתנחלויות, ואומרים שזה דבר חמור לדמוקרטיה שלא מאפשרים להם למחות. זה ששוטרים מכים בברוטליות, שיהודי מכה יהודי זה מה שצריך לזעזע את כולם. כמו גם זה שעוצרים ילדה בת 12".

מלכה סיפרה כי שי ואריאל מקדישים את זמנם בכלא לתפילה ולימוד. "אנו מתפללים שההחלטה תשחרר אותם ותיתן להם להמשיל להיות היכן שהם צריכים להיות".

