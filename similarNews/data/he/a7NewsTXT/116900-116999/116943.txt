

ערב פתיחת ועידת המדינות המתועשות בסקוטלנד מכריז הנשיא בוש כי בכוונת ארה"ב להושיט יד למדינות אפריקה במספר תחומים ואחד המרכזיים שבהם הוא המאבק ברוצח מס' 1 באפריקה, המלריה.

בוש יציג בפני באי הועידה את תכניתו להדברת המחלה ויבקש מהמדינות המתועשות כמו גם מארגונים פרטיים ליטול חלק במאבק הנרחב במחלה במטרה להוריד את שיעור התמותה ממנה לחצי, כך מדווחת כתבתנו רותי אברהם. בשנה שעברה מתו באפריקה כמיליון בני אדם ממלריה, מרביתם ילדים בני חמש ומטה.

עפ"י התכנית האמריקנית להדברת המחלה, יסופקו למדינות אפריקניות תרסיסים נגד יתושים, כילות ותרופות נגד המחלה. המאבק עצמו ימשך כחמש שנים כשבשנת 06 תקבלנה טנזניה אוגנדה ואנגולה את הסיוע. בשנת 07 תתווספנה עוד 4 מדינות לפרוייקט ובשנת 08 תקבלנה עוד 5 מדינות את הסיוע למאבק במלריה.

עלות הקמפיין במלריה מוערך בכ - 1.2 מיליארד דולרים.
