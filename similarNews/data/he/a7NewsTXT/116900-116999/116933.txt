

עורכי העיתונים במצרים הולכים הביתה ובמקומם יבואו עורכים צעירים יותר. רשת אלג'זירה, המדווחת על השינויים בתקשורת המצרית, מציינת כי הולכים ורבים הקולות הקוראים להחלפתו נשיא מצרים, חוסני מובארק בן ה-77.

בין העורכים המוחלפים: איברהים נאפי בן 74 עורכו של אל-אהרם ואיברהים סעדה בן 68 עורכו של אכבר אל-יאום. כתבתנו רותי אברהם מוסרת כי השניים אשר מונו בתקופתו של נשיא מצרים אנואר סאדאת, צפויים לעמוד למשפט ביחד עם עורכים נוספים, על סירובם לצאת לגימלאות בגיל 60 כנדרש מעובדי מדינה במצרים.

עורכו של העתון אכבר-אל-יאום המכהן גם כיו"ר מועצת העתונות המצרית, מתח ביקורת בטור שלו, בחודש שעבר, על הקמפיין ה'לא אתי' כלשונו שמתנהל נגד עורכי העתונות מטעם הממשלה. רשת אלג'זירה מציינת כי חשיפת השינויים הפוליטיים במצרים בתקשורת העצמאית והאופוזיציונית, גרמה מבוכה לתקשורת הנתונה לפיקוח ממשלתי, שכן זו אינה מתייחסת בדיווחיה לנעשה באופוזיציה ובהנהגתה.

אלג'זירה מציינים כי לא צפוי שינוי מערכתי למרות החלפת העורכים, שכן מדובר בעורכים נאמני שלטון.
