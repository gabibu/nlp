

פורום המשפטנים למען ארץ ישראל מציע לנפגעי תכנית עקירת הישובים לתבוע את זכויותיהם. "נפתחה אפשרות לתביעות מחוץ לחוק. בעקבות החלטת בג"ץ ניתן להגיש בקשה לשומה פרטנית", אומר עו"ד מינצר לערוץ 7

מנהלת סל"ע פרסמה כי רק חמישית מהמשפחות בגוש קטיף הגישו בקשה לפיצויים, אולם יונתן בשיא העריך כי המספר יוכפל.

עו"ד אסף מינצר מפורום המשפטנים למען א"י, אמר ליומן ערוץ 7 כי למרות שבג"צ דחה את עתירתם נגד חוק פינוי פיצוי, הרי שמבחינה כלכלית חל שינוי משמעותי בעקבות פסיקת בג"צ. "נפתחה אפשרות לתביעות מחוץ לחוק. בעקבות העתירה לבג"ץ יוכלו המקופחים מהחוק לפנות לועדה מיוחדת או לבימ"ש עד סוף השבוע הזה. הן תוכלנה להגיש בקשה לשומה פרטנית. שומה זו נועדה לאפשר קבלת פיצוי בגובה שונה, במידה שהפיצוי המתקבל מחוק פינוי פיצוי הוא נמוך מדי. לעיתים הפיצוי בחוק לא משקף את מה שיש בבית. יש גם מקרים חריגים כמו בית שהבניה בו רק החלה. בשומה הפרטנית יכול לבוא שמאי ולהעריך את הבית, ואז הבעלים יכול לבחור האם מעדיך פיצוי על פי החוק או על פי שומה פרטנית, כך שבכל מקרה לא יפסיד".

לגבי הנתונים שמפיצה המנהלת על מספר הפונים לקבל פיצוי, אומר מינצר: "עד היום התבררו כל הנתונים שהביאה המנהלת כלא נכונים. גם הפרסומים על עורכי דין שחתמו בשם ישובים שלמים- לפי הידיעות שיש בידינו מהישובים- הם רחוקים מהאמת. למעט עניין השומה הפרטנית, כל מי שלא יחתום עכשיו על פיצויים לא יפסיד, כי ניתן לתבוע פיצויים בועדת זכאות שלוש שנים החל מיום תחולת החוק. אנו הפצנו חוברת לתושבי הגוש, כדי לתת להם תחושה שיש מי שמגבה אותם מבחינה משפטית והם יכולים להתרכז במאבק".

