

יו"ר וועדת הכלכלה קובע כי הוועדה שבראשותו תיאבק בעמלות הבנקים מבלי להמתין להסכמת הבנקים עצמם. ח"כ כץ, יוזם הצעת החוק להגבלת העמלות: מחאת הבנקים היא כזעקת הקוזאק הנגזל.

ועדת הכלכלה דנה הבוקר באישור לקריאה ראשונה של הצעת חוק המגבילה את כמות ושיעור עמלות הבנקים ומקלה את המעבר מבנק אחד למשנהו. הצעת החוק היא גרסה מורחבת להצעת החוק של ח"כ חיים כץ (ליכוד), שעברה קריאה טרומית.

יו"ר הוועדה, ח"כ כהן, אמר כי הוועדה לא תמתין יותר להסכמות והבנות עם הבנקים ותפעל להגנת הציבור מגזל העמלות, בחקיקה: "ועדת הכלכלה תמלא את תפקידה כמעגנת זכויות הצרכנים בחוק, ולא תמתין יותר להסכמת הבנקים. אין יותר דחיות והארכות!"

לדברי ח"כ כהן, הצעת החוק מחייבת את הבנקים לדווח בכל רבעון על כל העמלות אותן שילם הלקוח, ולא רק על עמלות "בשל שירות עיקרי" כפי שהיה עד כה. בנוסף, יאסר כפל עמלות תבוטל עמלת השורה ומעבר מבנק למשנהו יעשה "ביום אחד ובטופס אחד", במטרה להגביר את התחרות בין הבנקים.

בתגובה לטענות משרדי הממשלה ונציגי הבנקים כי קיבלו את נוסח הצעת החוק רק אתמול ולא הספיקו לעיין בה, הודיע היו"ר, ח"כ כהן, כי למען הסדר הטוב, תקבע ישיבה נוספת בשבוע הבא, בה יאושר החוק רשמית.

המפקח על הבנקים, יואב להמן, אמר במהלך הישיבה כי אין צורך בחקיקה מאחר ויש הסכמה עם הבנקים על מתכונת שגיבש בעקבות המלצות "ועדת פיין", שייושמו החל מראשית דצמבר הקרוב: עמלת השורה ודמי ניהול חשבון יבוטלו והלקוח יוכל לבחור בין סל עמלות בסיסי של 18 ש' לחודש, כשעל כל פעולה נוספת ישלם עמלה בסך 1.21 ש' או תשלום של 1.21 על כל פעולה בנפרד. בנוסף, יוכל הלקוח לבחור בתשלום חודשי של 10 שקלים עבור מספר מינימלי של פעולות.

הממונה על ההגבלים העסקיים, דרור שטרום, אמר כי החקיקה המוצעת חשובה ורצוייה גם בנוסף להסכמות בין בנק ישראל לבנקים. לדבריו, החקיקה מתווה עקרונות לפעולה.

רונן רגב, נציג המועצה לצרכנות, בירך על יוזמת החקיקה ואמר כי גם בעמלות הבנקים יש להחיל את העקרון, מוצר אחד = מחיר אחד. רגב הציע להוסיף סעיף האוסר גביית עמלה בגין שירות המחוייב או מזוכה בריבית או בהפרשי שער.

חבר הכנסת חיים כץ, יוזם הצעת החוק, אמר כי מחאות הבנקים הם כמו "הקוזאק הנגזל". לדבריו, הבנקים היו מעדיפים למשוך את הדיונים והדחיות לעד, אך החקיקה תושלם על אפם ועל חמתם, כפי שאושרה לקריאה טרומית ברוב של 62 קולות.

ח"כ דוד טל (נוי), אמר כי הבנקים משכו את חברי הכנסת באף כשביקשו עוד ועוד הארכות. לדבריו, קידום החקיקה רק ימריץ אותם להגיע מהר יותר להסדר על העמלות.

יו"ר הוועדה ח"כ כהן אמר כי להערכתו ללא מורא החקיקה, גם בראשון בדצמבר, לא יכנסו לתוקף ההגבלות על העמלות. לדבריו, הוא מקווה כי הצעת החוק תאושר ותועלה למליאה בנוסף ולא במקום ההסכמות בין המפקח לבנקים על העמלות.
(ש)
