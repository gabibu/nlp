

ברוב של תשעה מתנגדים מול שישה תומכים ושני נמנעים דחתה ועדת הכנסת את הצעתו של חבר הכנסת אריה אלדד להקים ועדה פרלמנטרית לחקר השחיתות בשלטון.

חברי הכנסת של העבודה והליכוד, ביניהם עומרי שרון, סיפקו את תשעת הקולות שתמכו בהסרת ההצעה מסדר היום.

כתבנו בכנסת אריאל כהנא מדווח כי אחד משני הנמנעים היה חבר הכנסת מיכי רצון מראשי נאמני הליכוד. לטענתו, הועדה נועדה להכתים את הליכוד ולא רק את שרון ולכן החליט להימנע.

יו"ר סיעת העבודה, אפרים סנה, הסביר את עמדת מפלגתו במחוייבות קואליציונית. ייתר הח"כים מהאופוזיציה ביניהם אנשי שינוי ומרצ תמכו בהצעת אלדד.

על אף שההצעה נפלה בועדה אין משמעותה שהנושא יורד מסדר היום. על פי התקנון ההצעה תחזור למליאת הכנסת עם המלצה של ועדת הכנסת לדחותה. עם זאת, אם יצליח אלדד לדחוק את רגלי הקואליציה ויגייס רוב במליאה תהיה המשמעות הקמה סופית של ועדת החקירה.

