

" החללית פגעה בכוכב שביט וההתנגשות יצרה מכתש גדול. כעת אם נזהה גוף כזה שעומד להתנגש בנו - נדע יותר טוב איך להתמודד מולו", מסביר האסטרונום דוד פולישוק לערוץ 7 את אירועי אמש בחלל.

באירוע אסטרונומי ייחודי, פגעה אתמול חללית של נאסא בכוכב שביט. דוד פולישוק, אסטרונום ממצפה הכוכבים במצפה רמון, הסביר ביומן ערוץ 7 כי מדובר בחללית שנשלחה למשימה קצרת טווח בת חצי שנה, והשיגה תוצאות מרשימות, שנראו יפה מאוד על מסכי המחשבים.

"היא פגעה בכוכב שביט וההתנגשות יצרה מכתש גדול. כתוצאה מכך נוצר אבק כוכבים. ניתן לדמות את עוצמת האירוע להתנגשות של סלע במשקל 300 ק"ג שנופל במהירות של 37 אלף קמ"ש".

פולישוק הסביר כי כיוון שכוכב השביט עשוי מקרח מלוכלך וסביבו יש הילת אבק אי אפשר לראותו מכדור הארץ, והחללית עוזרת להראות את פני השטח שלו. האסטרונומים בישראל צפו בתופעה אתמול בערב ויצפו גם הערב, לפני ואחרי האירוע. זמן האירוע עצמו כוון לשעת לילה בארה"ב כך שבישראל לא יכלו לצפות בו. מדובר בכוכב שנמצא במרחק 135 מיליון ק"מ מכדור הארץ.

"בארה"ב יש צילומים מהחללית עצמה - הם ראו את פני השטח של כוכב השביט שלא ניתן לראות מכאן בגלל האבק שסביב הכוכב. 60 מצפי כוכבים השתתפו בפרויקט וזו היתה חויה בינלאומית". אומר פולישוק "עלול להגיע גוף מהחלל שיכול לפגוע בנו וצריך לדעת איך להתמודד מולו. צריך לדעת ממה הוא עשוי ובאיזו מהירות הוא נע. זה היה ניסוי ראשון כדי להכיר את כוכב השביט ולראות מה נעשה שם. כעת אם נזהה גוף כזה שעומד להתנגש בנו - נדע יותר טוב איך להתמודד מולו".

