

על פי נתוני הלשכה המרכזית לסטטיסטיקה יגיע החלק היחסי של החינוך החרדי בישראל ל-24%. עוד פורסם בדו"ח שהגידול במספר התלמידים בחינוך החרדי גדל ב-10.4% לשנה בממוצע בעוד שהקצב בחינוך הממלכתי הוא 0.5%.

מספר התלמידים במערכת החינוך צפוי לגדול בין השנים 2004 ל 2009 בכ 7 אחוזים ומספר המורים בכ 9 אחוזים. זאת, על-פי תחזית שהכינה הלשכה המרכזית לסטטיסטיקה, לבקשת משרד החינוך, התרבות והספורט. התחזיות מבוססות על שיטות סטטיסטיות ושיקול דעת מקצועי.

התחזיות המוצגות להלן, מניחות שהתנאים הנוכחיים בהם פועלת כיום מערכת החינוך ימשיכו להתקיים גם בעתיד, ואינה מביאה בחשבון השפעות אפשריות כתוצאה מיישום דו"ח דברת, או שינויים עתידיים במדיניות משרד החינוך.

הגידול במספר התלמידים במגזר העברי יתבטא בעיקר בחינוך החרדי, אשר גדל בשנים 1992-2003, בקצב של כ 10.4 אחוזים לשנה בממוצע, לעומת קצב גידול שנתי של כ 0.5 אחוז בחינוך הממלכתי. על-פי התחזית קצב הגידול השנתי בחינוך החרדי ירד לכ 6.9 אחוזים בממוצע, לעומת ירידה של כ 0.8 אחוזים לשנה בחינוך הממלכתי. חלקו היחסי של החינוך החרדי גדל מכ 9 אחוזים ב-1992 לכ 17 אחוזים ב 2003 ויגיע על-פי התחזית לכ 24 אחוזים ב 2009.

מספרם הכולל של התלמידים במערכת החינוך על-פי התחזית, צפוי להגיע לכ 1.456 מיליון ב 2009, כלומר תוספת של כ 100 אלף תלמידים במהלך השנים 2004-2009. הגידול במספר התלמידים יבוא לביטוי בחינוך החרדי וכן במגזר הערבי בכל שלבי החינוך.

בשנים 1992-2003 גדל מספר התלמידים במערכת החינוך מכ 1.116 מיליון ב 1992, לכ 1.359 מיליון ב 2003   קצב גידול שנתי של כ 2.0 אחוזים בממוצע לשנה. על-פי התחזית קצב הגידול השנתי ירד לכ 1.2 אחוזים בממוצע לשנה, בשנים 2004-2009.

במגזר העברי גדל מספר התלמידים מכ 908 אלף בשנת 1992, לכ 1.042 מיליון בשנת 2003, קצב גידול שנתי של כ 1.3 אחוזים בממוצע; על-פי התחזית קצב הגידול השנתי ירד לכ 0.5 אחוז בממוצע, ומספרם הכולל של התלמידים במגזר העברי צפוי להגיע לכ 1.075 מיליון ב 2009, כלומר תוספת של כ 33 אלף תלמידים במהלך השנים 2004-2009.

במגזר הערבי גדל מספר התלמידים מכ 208 אלף בשנת 1992, לכ 316 אלף בשנת 2003, קצב גידול שנתי של כ 4.7 אחוזים בממוצע לשנה. על-פי התחזית קצב הגידול השנתי ירד לכ 3.4 אחוזים בממוצע, ומספרם הכולל של התלמידים במגזר הערבי צפוי להגיע לכ 381 אלף ב 2009, כלומר תוספת של כ 65 אלף תלמידים במהלך השנים 2004-2009. הגידול במספר התלמידים במגזר הערבי יתבטא בכל שלבי החינוך.

מספרם הכולל של המורים במערכת החינוך על-פי התחזית, צפוי להגיע לכ 127 אלף ב 2009, כלומר תוספת של כ 10,700 מורים במהלך השנים 2004-2009. הגידול במספר המורים יהיה ניכר יותר בחטיבות העליונות ובמגזר הערבי בכל שלבי החינוך.

בשנים 1991-2003 גדל מספר המורים במערכת מכ 75 אלף ב 1991, לכ 117 אלף ב 2003, קצב גידול שנתי של כ 4.6 אחוזים בממוצע לשנה; על-פי התחזית קצב הגידול השנתי ירד לכ 1.5 אחוזים בממוצע, בשנים 2004-2009.

במגזר העברי גדל מספר המורים מכ 65.3 אלף בשנת 1991, לכ 95.5 אלף בשנת 2003, קצב גידול שנתי של כ 3.8 אחוזים בממוצע לשנה; על-פי התחזית קצב הגידול השנתי ירד לכ 0.6 אחוזים בממוצע, ומספרם הכולל של המורים במגזר העברי צפוי להגיע לכ 98.9 אלף ב 2009, כלומר תוספת של כ 3,400 מורים במהלך השנים 2004-2009. הגידול במספר המורים במגזר העברי יתבטא בעיקר בחטיבות העליונות ובחינוך החרדי.

במגזר הערבי גדל מספר המורים מכ 10.0 אלף בשנת 1991, לכ 21.3 אלף בשנת 2003, קצב גידול שנתי של כ 9.4 אחוזים בממוצע לשנה; על-פי התחזית קצב הגידול השנתי ירד לכ 6.3 אחוזים בממוצע לשנה. מספרם הכולל של המורים במגזר הערבי צפוי להגיע לכ 29.3 אלף ב 2009, כלומר תוספת של כ 8,000 מורים במהלך השנים 2004-2009. הגידול במספר המורים במגזר הערבי יתבטא בכל שלבי החינוך.

מספר המורים בחטיבה העליונה, לפי תחום הוראה גדל מכ 27.9 אלף ב 1991, לכ 45.8 אלף בשנת 2003, קצב גידול שנתי של כ 5.3 אחוזים בממוצע לשנה. על-פי התחזית, מספרם צפוי להגיע לכ 55 אלף ב 2009 כלומר תוספת של כ 9,200 מורים בכל תחומי ההוראה במהלך השנים 2004-2009. מספר שעות ההוראה השבועיות בכל תחומי ההוראה גדל מכ 484.2 אלף ב 1991, לכ 765.7 אלף בשנת 2003, קצב גידול שנתי של כ 4.8 אחוזים בממוצע לשנה. על-פי התחזית, מספר השעות השבועיות צפוי להגיע לכ 936.9 אלף ב 2009, כלומר תוספת של כ 171.2 אלף שעות שבועיות בכל תחומי ההוראה במהלך השנים 2004-2009.

יו"ר ש"ס: כשרבע מהתלמידים יקבלו חינוך חרדי תפחת הפשיעה
יושב ראש ש"ס, ח"כ אלי ישי, אמר בעקבות תחזית הלשכה המרכזית לסטטיסטיקה ולפיה עד 2009 רבע מהתלמידים יהיו חרדים כי "אין צורך לפחד מהתחזית, היא רק תיטיב עם עם ישראל".

לדבריו, "כאשר רבע מתלמידי ישראל ילמדו בחינוך החרדי, רמת האלימות והפשיעה בכלל מערכת החינוך תפחת. יהיה זה אך טבעי שהתלמיד במערכת החינוך החרדית שחונך לערכים ומסורת ישראל, יחלוק את שלמד עם שלושת חבריו הלומדים בחינוך האחר".
