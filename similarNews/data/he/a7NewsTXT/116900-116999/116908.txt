

ביום חמישי הקרוב יכונס שוב פורום 'כנס נהלל' של וותיקי ההתיישבות העובדת המנגדים לתכנית הטרנספר והעקירה אותן מתכנן ראש הממשלה לישובים היהודיים בצפון השומרון וברצועת עזה.

ביום חמישי הקרוב 7.7 בשעה 20:30 יתקיים במתנ"ס מושבת כנרת כנס נהלל השלישי. כנס זה יתמקד בהתגייסות למען "קרן מאמין וזורע" ול"נכונותנו להערך ציבורית מול צעדי הגירוש האחרונים".

מארגני הכנס קובעים בתוקף כי "אנו אנשי ההתישבות העובדת לא נחשה אל מול פני הטירוף המשתולל של מדינה צבא ומשטרה המונעים בידי רודן מושחת ואלים, מול צבא שבוגד בייעודו כצבא הגנה לישראל והופך לצבא העקירה והחורבן לישראל, במקום צבא המקים האחזיות נח"ל בחלוץ לפני המחנה הופך רודן מושחת את הצבא לצבא המתאמן להחרבת ההתישבות, מול שרים פחדנים תאבי שררה המתכחשים לציבור שנתן להם את קולו, מול בגידת הנבחרים, והכניעה לאויב הבא בשערינו, נתכנס אנו אנשי ההתישבות העובדת ותומכי ההתישבות החלוצית במרחבי ארץ ישראל לכנס תמיכה גדול בחלוצי גוש קטיף וצפון השומרון".

כמו בקריאותיהם לפני הכינוסים הקודמים של 'כנס נהלל', גם כעת מוסיפים אנשי הכנס את הקריאה המפורסמת של שמעון החשמונאי בדבריו לאנטיוכוס בדמשק "לא ארץ נכריה לקחנו לנו ולא ברכוש נוכרים משלנו, כי אם נחלת אבותינו אשר בידי אויבינו בעת מן העיתים בלא משפט נכבשה. ואנחנו כאשר הייתה לנו עת, השיבונו את נחלת אבותינו".

בקריאתם מבהירים ופורטים המארגנים את קריאתו של שמעון החשמונאי לנתונים בני ימינו: "הזכויות המשפטיות והריבונות של העם היהודי על' 'ארץ-ישראל " מעוגנות במשפט הבינלאומי והן אינן ניתנות להפקעה, אין תלות בין סיום המנדט לבין זכויות העם היהודי ! המנדט שקיבלו הבריטים תם ב-15 במאי 1948 אבל הזכויות של העם היהודי שנקבעו בהסכמי סן רמו ובהסכמים נלווים   שרירות וקיימות מבחינת החוק הבינלאומי - ואפילו פרקליטות מדינת ישראל   אין לה כל רשות סמכות, וזכות להפקיע אותן מידיו של העם היהודי".

"מול שלטון שבגד בשולחיו, מול מערכת משפט ופרקליטות בורה וחסרת מעצורים המכפיפיה את כל היושרה האנושית המשפטית לאג'נדה פוליטית, מול כוחות הרס חשוכים היוצאים לכלות את חלוצי האומה ולעקרם מאדמתם, לא נחשה".


כאמור, כנס כנרת יצדיע למפעל "מאמין וזורע". עד ימים אלו נאספו ברחבי הארץ כ 6 מליון ש"ח היעד הוא 20 מליון ש"ח קרן הלוואות לחקלאי גוש קטיף.
(ש)
