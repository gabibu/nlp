

תוכנית CELTIC החדשה, פרי היוזמה של חברות הטלקום הגדולות באירופה, הוצגה בימים אלה בפני ראשי תעשיית הטלקום בארץ על-ידי ז'אק מאז'ן, מנהל המו"פ בחברת התקשורת הרב-לאומית אלקטל, שמרכזה בצרפת.

כתב עתי"ם מציין, כי לדברי ז'אן מאז'ן, זו תהיה תוכנית המו"פ המובילה באירופה בחמש השנים 2008-2004 בתחום הטלקום, ובמהלכה יבוצעו פרוייקטים בהיקף של 5 מיליארד יורו. תחום הטלקום הוא תחום אסטרטגי, והחברות הגדולות באירופה מאד מעוניינות לשתף פעולה ביניהן במטרה לשמור על מקומן המוביל מול החברות האמריקניות והיפאניות. לכן, שמונה מדינות באירופה - ובהן צרפת, בריטניה, ספרד ואחרות כבר התחייבו לקחת חלק בתוכנית ולסייע במימונה.

תוכנית CELTIC (Cooperation for a European Sustained Leadership in Telecommunications ) היא חלק מתוכנית יוריקה האירופית לקידום המו"פ התעשייתי, שבה ישראל היא חברה בעלת זכויות מלאות. חברות ישראליות המשתתפות בתוכנית יוריקה זכאיות לתמיכת המדען הראשי במשרד התמ"ס, בשיעור של עד 50% מהתקציב המאושר.

ז'אק מאז'ן הדגיש בדבריו כי בתוכנית CELTIC יופעלו פרוייקטים גדולים, שבהם ישתתפו יחד חברות גדולות וקטנות. החברות הגדולות האירופיות מגלות עניין רב בחדשנות וביזמות הטכנולוגית של החברות הישראליות. המיפגש הקרוב של יוזמי התוכנית החדשה ייערך בימים 20 - עד 21 במאי השנה בברצלונה, ספרד - ואתם הישראלים מוזמנים לבוא עם כמה שיותר רעיונות ולקחת חלק בייזום פרוייקטים משותפים עם האירופים.

בראש היוזמה של תוכנית CELTIC עומדות:Alcatel, Ericsson, Nokia, Italtel Thomson British Telecom , Deutsche-Telecom, France Telecom, Telecom Italia, Telefonica.

תוכנית CELTIC מקיפה את הנושאים הבאים: יישומים מבוססי טלקום, פס רחב, ניהול רשתות, אבטחת רשתות ותקשורת, יישומי מולטימדיה לתקשורת, ציוד קצה, רשתות מקומיות, רכיבים לרשתות אופטיות, תקשורת סלולרית ועוד

מתימו"פ - מרכז התעשייה הישראלית למחקר ופיתוח, משמש מטעם המדען הראשי כמשרד הקישור הישראלי לתוכנית. יאיר אמיתי, מנכ"ל מתימופ, מציין כי זו הזדמנות חשובה לחברות הישראליות, וגם לקטנות שבהן, להשתלב בפרויקטים אסטרטגיים חשובים עם החברות האירופיות המובילות בתחום הטלקום.

מתימופ יזם את שילובן של מספר נציגים בכירים מהתעשייה הישראלית בקבוצות העבודה של CELTIC, והצעה זו זכתה להסכמה של מובילי התוכנית. בעקבות פרסום "הקול קורא" הראשון של התוכנית הקרובה, ניתן לצפות כי פרוייקטים ראשונים ייצאו לדרך בקרוב.

מתימופ הוא מרכז התעשייה הישראלית למו"פ, מיסודם של התאחדות התעשיינים ואיגוד התעשייה הקיבוצית, מתמקד בעיקר בקידום שיתופי הפעולה הטכנולוגיים בין התעשייה הישראלית לבין גורמים תעשייתיים מובילים באירופה, צפון אמריקה והמזרח הרחוק.

מתימופ עוסק ביישום וביסוס הסכמי השת"פ הטכנולוגיים הבינלאומיים, שנחתמו בין ישראל למדינות שונות, וכן בקידום השתלבותם של מיפעלי התעשייה הישראלית בתוכניות המו"פ הרלבנטיות במדינות השונות. הדבר נעשה על-ידי הפעלת מסגרות בינלאומיות בין-מדינתיות עם קנדה, צרפת, גרמניה, בריטניה, הולנד, שבדיה, איטליה, סינגפור, קוריאה ועוד.

עוד נמסר לכתב עתי"ם, כי ישראל הינה חברה מלאה בתוכנית יוריקה (EUREKA), ומתימופ נקבע כמשרד הקישור הישראלי לתוכנית. יוריקה היא התוכנית המרכזית באירופה לשיתופי פעולה במחקר ופיתוח טכנולוגי תעשייתי. חברות בה 33 מדינות כולל מדינות האיחוד האירופי ומדינות מרכז ומזרח אירופה, לרבות תורכיה, קפריסין ומלטה, ומטרתה להגדיל את כושר התחרותיות של התעשייה האירופאית, תוך פיתוח מוצרים ותהליכים חדשניים עתירי טכנולוגיה.

מתימופ מפעיל את מרכז IRC (Innovation Relay Center) בישראל, שהוא חלק מרשת של 68 מרכזים, הפרושה בכל מדינות מערב אירופה ופועלת במימון חלקי של נציבות האיחוד האירופי. תפקיד IRC לסייע בהעברת טכנולוגיות בין חברות אירופיות וישראליות, תוך התמקדות במתן פתרונות טכנולוגיים לחברות תעשייתיות מסורתיות המבקשות לשפר את כושר התחרות שלהן באמצעות שימוש בטכנולוגיות מתקדמות.
