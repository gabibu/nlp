

שיטות לריפוי סרטן בשילוב של כימותרפיה וחשיפה לשדה חשמל חלש, תוצג ביריד המחקר של אונבירסיטת תל-אביב על-ידי מדעני הפקולטה לרפואה פרופ' יונה קיסרי ופרופ' רפי קורנשטיין.

צויין, שמחלת הסרטן היא הגורם השני במעלה לתמותה וכ-22% ממקרי המוות נגרמים ע"י מחלה זו, בעיקר כתוצאה מהתפשטות גרורות באברים חיוניים כגון הריאות והכבד.

טיפול יעיל במחלה דורש סילוק מסת הגידול הראשוני, פגיעה בתאים סרטניים שהתפשטו בגוף ושיקום מערכת החיסון ומח העצם.

לכתב עתי"ם נמסר, כי במסגרת המחקר פותח מערך טיפולי בגידולים סרטניים גרורתיים הכולל טיפול כימותרפי המלווה בחשיפת הגידול לשדה חשמלי חלש .

יעילותו של טיפול זה, שנקרא Low Electric Field Enhanced Cancer Chemotherapy) LEFCT-EC ), נבדקה במספר מודלים ניסויים בחיות מעבדה כנגד גידולים סרטניים של המעי, השד, העור והערמונית.

תוצאות המחקר העלו מספר ממצאים חשובים:

א. בכל המודלים הללו ניתן היה לרפא 20 עד 90 אחוז מהחיות מהגידול הראשוני, בתלות בסוג הגידול הסרטני וסוג הכימותרפיה אשר נבדקו.

ב. ניתן היה לרפא לחלוטין 20 עד 70 אחוז מהחיות גם כאלה אשר נשאו גרורות בריאות.

ג. הרס הגידול הראשוני משחרר לתוך הגוף אנטיגנים של הגידול הסרטני ומעורר תגובות חיסון הפוגעות בגרורות סרטניות בריאות ובכבד.

ד. טיפול זה יעיל יותר משילוב של ניתוח וכמותרפיה ברוב הגידולים שנבדקו.

טיפול חדשני זה עשוי להחליף את הטיפול הכירורגי בסוגים מסוימים של סרטן ולהשיג תוצאות טיפוליות משמעותיות כנגד גידולים סרטניים גרורתיים באדם.
