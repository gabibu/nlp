

אש נפתחה לעבר שיירה של דיפלומטים רוסיים שהתפנו מבגדד לכיוון סוריה. יש נפגעים. מקור הירי לא ברור.

אש נפתחה בצהריים לעבר שיירה שפינתה את שגריר רוסיה בעיראק ואת הסגל הדיפלומטי, בעת שהשיירה היתה בדרכה מבגדאד לסוריה, וישנם נפגעים, כך נמסר בהודעת משרד החוץ במוסקווה.

"שיירה של כלי רכב שבה נסעו שגריר רוסיה בעיראק והסגל הדיפלומטי הותקפה בעת שהשיירה יצאה את בגדאד לכיוון גבול סוריה", אמר דובר משרד החוץ הרוסי בציינו כי שלטונות רוסיה אינם יודעים בשלב זה האם הירי בוצע ע"י כוחות הצבא העיראקי או ע"י כוחות הקואליציה.

השגריר, ולדימיר טיטורנקו, אמור היה לשוב לרוסיה מדמשק, דיווחה סוכנות הידיעות הרוסית אינטרפקס בציינה כי 12 עובדים בשגרירות היו אמורים להמשיך ולתפעל אותה בבגדאד.

לא נמסרו פרטים נוספים ולא ידוע בשלב זה האם השגריר בין הנפגעים.
