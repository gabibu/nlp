

בעקבות ההפצצות האמריקניות "חוסל" משמר הרפובליקה והוא אינו מסוגל עוד לפעול ככוח מלוכד, כך אמר מפקד כוחות האוויר של ארה"ב בעירק רב אלוף מייקל מוזלי. "או שאנחנו הורגים אותם, או שהם נכנעים" הוא הוסיף.

מדובר במלחמה מוזרה ביותר, ונראה כי היא מתנהלת בעיקר בתקשורת, כך אומר בשיחה לערוץ 7 ד"ר אריה יצחקי, היסטוריון צבאי.

לדבריו, הוא מעריך כי למעשה אין מלחמה, וזאת אף על פי שכלי התקשורת, גם של הקואליציה וגם של העירקים, מדווחים ללא הרף על קרבות כבדים ועל מלחמה רצינית.

נקודה נוספת המעידה על כך שלמעשה אין מתנהלת מלחמה, מוסיף יצחקי, היא עניין החללים. לדבריו, במלחמה הנמשכת כבר 17 ימים משתתפים כוחות גדולים מאד של הקואליציה, המסתייעים במסוקים, במפציצים, בטנקים ובנגמשים, ומולם, לפי הדיווחים, ניצב כוח עירקי בן כ 15 עד 20 דיביזיות של שריון וחי"ר. אבל, הוא מוסיף, כאשר מונים את הרוגי הקואליציה מגיעים למספר של 106 חללים בלבד, מתוכם 37 בתאונות או בירי "ידידותי".

מכאן, אומר יצחקי, שאין מדובר במלחמה אלא בתבוסה מוחצת של העירקים, המזכירה את התמונה שנתגלתה במלחמה ששת הימים בחזית המצרית. הצבא העירקי נראה גרוע, אינו מתפקד, וחייליו אינם מבצעים פעולות פשוטות ביותר. לעירקים פצועים והרוגים רבים, אך גם הם וגם כוחות הקואליציה, כל אחד מסיבותיו שלו, משתדלים להצניע את המספרים.

העירקים, הוא מוסיף, מאכזבים את דעת הקהל הערבית. זו המתינה ללחימה הירואית וחריפה, ובפועל המלחמה מתנהלת רק בתעמולה, ולמעשה האמריקנים מנצחים ניצחון מוחץ.

עוד מציין יצחקי כי נראה שבעירק אין שלטון מרכזי, וכי מידי פעם נשלח אחד מכפיליו של סדאם לשוטט במקומות שונים ולהצטלם.

ייתכן שסדאם אינו בחיים, או שמצא מקלט בסוריה, וזה גם מסביר את העובדה שאין מי שיתן הוראה להפעיל נשק להשמדה המונית, אומר יצחקי.
