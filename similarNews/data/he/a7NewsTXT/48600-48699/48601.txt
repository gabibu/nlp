

מאיר מדלסי, אלמן בן 41 מדימונה, נהרג במוצאי שבת בדרך לבאר שבע כשהתנגש בקבוצת גמלים שעלתה לפתע על הכביש. הוא הותיר אחריו חמישה ילדים.

התאונה אירעה סמוך לשעה 22:00 ליד צומת ערוער, כשהמנוח נהג את מכוניתו הפרטית מדימונה לבאר שבע. בעיקול של הכביש ליד צומת ערוער ניצבה קבוצת גמלים על הכביש. הנהג לא הצליח לבלום את המכונית והתנגש בגמלים. כתוצאה מההתנגשות הוא נהרג במקום ונוסעת שהיתה במכונית נפצעה באורח בינוני ופונתה לטיפול במרכז הרפואי "סורוקה" בבאר שבע. מדלסי התאלמן לפני כשנתיים, כשאישתו נפטרה אחרי מחלה ממושכת במחלת הסרטן, עתה נותרו ילדיהם יתומים מהורים.

יצחק לוינסון כתב עתי"ם בדרום מוסיף: "הגמלים המשוטטים ברחבי הנגב מהווים סכנה חמורה לנוסעים בכבישים. רק בשנה האחרונה אירעו מספר תאונות קשות ואף קטלניות כשנהגים התנגשו בגמלים שהגיחו לעברם בכביש. לפני חודשים אחדים נהרגו באותו כביש, גם כן עם גמל, 4 מבני משפחת תורג'מן מדימונה. בתאונה נהרגו בני הזוג תורג'מן ושניים מילדיהם. מהמשפחה נותר בחיים רק ילד אחד.

גבי ללוש, ראש עיריית דימונה, קרא לשר התחבורה אביגדור ליברמן לפתור את הבעיות בכביש דימונה-באר שבע בתחום ההנדסי וגם את בעיית הגמלים שבעליהם מפקירים אותם והם משוטטים בלילות בכבישים ומסכנים את חיי הנוסעים. ללוש אמר: "הגמלים המשוטטים גובים דמים, תרתי משמע ולכן צריך לפעול לפני שיקרה האסון הבא ולדעתי האסון הבא כנראה יקרה".

סגן ראש עיריית דימונה מקס פרץ הממונה על תיק ההנדסה והרווחה אמר: "הגיע הזמן שיעמידו לדין וימצו את הדין עם בעלי הגמלים המופקרים. במסגרת תפקידי, אני מטפל לצערי לא אחת בבעיות שנגרמות כתוצאה מרשלנות. כך במקרה של האסון הנוכחי וכך היה במקרה במקרה שבו נספתה משפחת תורג'מן. יש לפתור את הבעיה בכל הרמות - הרמה ההנדסית והרמה המשפטית.
