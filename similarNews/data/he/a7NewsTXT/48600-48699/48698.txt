

התאחדות התעשיינים הגישה היום את המלצותיה בנושא החוק לעידוד השקעות הון לוועדה שהוקמה לנושא זה בראשותו של מנכ"ל האוצר, אוהד מראני. המלצות התאחדות התעשיינים הוגשו לוועדה ע"י רימון בן שאול, יו"ר ועדת הכלכלה בהתאחדות התעשיינים שהופיע היום בפני ועדת מראני.

מההמלצות עולה כי:
- התאחדות התעשיינים תומכת בגישת האוצר לפיה יש להגביר את מנגנוני הבקרה והפיקוח, ואף מציעה מנגנון לשיפורו.

- התאחדות התעשיינים מסכימה להוספת מסלול הטבות מס נוסף בפריפריה   12.5% מס סופי, זאת בנוסף למסלול הקיים היום.

- תאחדות התעשיינים אינה מתנגדת לשינוי מסלול הטבות המס במרכז הארץ - מס מופחת בשיעור של 20% למשך 7 שנים, במקום שנתיים פטור ממס ו- 5 שנים מס מופחת בשיעור 25% (חברה בבעלות משקיע מקומי), ובלבד שמועד תחילת ההטבות יהיה זהה למועד תחילתן כיום.

- תאחדות התעשיינים מתנגדת לביטול הטבות המס במרכז הארץ למפעלים חדשים ולכל שינוי במסלול המענקים.

- התאחדות התעשיינים מתנגדת לביטול העדפת משקיעים זרים.

התאחדות התעשיינים מציינת, כי אחוז הניצול של תקציב המזומנים של מרכז ההשקעות בשנת 2002 עמד על 61% בלבד.

התאחדות התעשיינים גיבשה תוכנית לייעול מערכת הבקרה והפיקוח במסלול המענקים.

התוכנית כוללת :

- יישום מלא של מערכות הבקרה והפיקוח הקיימות.

- חיזוק מחלקת הביקורת במרכז ההשקעות על מנת שתפעל להגברת הבקרה על עמידת המפעל בתנאי כתב האישור, בשלב שלאחר אישור דו"ח הביצוע הסופי.

- אכיפה מלאה של הדרישה בחוק, הקיימת כיום, לכך שמפעל החורג מתנאי כתב האישור יעביר דיווח למרכז ההשקעות במקרה על אי עמידתו בתנאים, ודיווח זה מהווה בקשה לתנאי כתב אישור חדשים.

- הטלת סנקציות על מפעלים שלא יגישו דו"חות במועד, ללא היתר.

- הגבלת מספר הדו"חות הנבדקים ע"י כל אחד מרואי החשבון של מרכז ההשקעות.

- בניית מערכת מיחשוב חדשה לפיקוח צמוד יותר, על התקדמות תוכניות ההשקעה.

- בחינת ניסיון העבר של מרכז ההשקעות עם מפעלים, בזמן קבלת החלטות לגבי בקשות נוספות של אותם המפעלים.

- חיזוק מערכת כח האדם באגף לביקורת במרכז ההשקעות, והכללת מהנדס אחד לפחות במאגר כח האדם.
