

זמאן קהאן, היועץ הכלכלי ליו"ר הפרלמנט האינדונזי ולמנהל חברת הבטוח הממשלתית ג'סנדו   JASINDO שביקר באחרונה בישראל, אומר בראיון לעיתון "ליצואן" כי הממשל האינדונזי נותן אור ירוק לעשיית עסקים של ישראלים עם המגזר הפרטי האינדונזי חרף העובדה כי אין יחסים דיפלומטיים.

קהאן מציין, כי דוקא עכשיו יש צורך להראות לכולם כי העסקים כרגיל וכי רק מערכות יחסים בין אנשים הן שקובעות עובדות בשטח. קהאן מדגיש כי הדרך הטובה ביותר לעשות עסקים עם אינדונזיה הינה להרשם כחברת השקעות זרה ישראלית עם בעלי מניות ישראליים. מצב כזה מבטיח אפשרויות כניסה ויציאה בלתי מוגבלת למשך שנה ושהייה של עד שנתיים באינדונזיה בנגוד לעסקאות חד פעמיות בהם נדרשת ויזה כל פעם.

ויזה כאמור ניתן לקבל רק בסינגפור, או בבנגקוק ועל סמך בקשה של חברה מקומית. כאשר אתה נרשם כחברת השקעות אתה מקבל אישור עבודה ולא ויזה לעסקים.
לישראלי כיום קל יותר לקבל ויזה מאשר לאזרחי מדינות כמו לוב, נגריה, לבנון, אירן וכו'.

קהאן מוסיף, כי לטייוון לדוגמא אין יחסים דיפלומטיים עם אינדונזיה אבל היא המשקיעה הרביעית בגודלה שם.
יש כיום מדיניות של פתיחות להשקעות ועסקים עם אינדונזיה. אנחנו מדינה עשירה במחצבים וחקלאות כמו קפה, פחם, וכו' אבל חסרה לנו הטכנולוגיה. לדוגמא : טכנולוגיה בתחום החקלאות יכולה לחסוך מטבע זר כי אינדונזיה הינה יבואנית של מוצרים חקלאיים רבים.

סטיב שטיין המייצג את חברת ג'סנדו בישראל רואה בעידוד הפעילות העסקית בין שתי המדינות שליחות. לטענתו הפוטנציאל אדיר האפשרויות קיימות אך החששות כבדים ותפקידי הוא להסירם וג'סנדו הנה דרך טובה לחדור לשוק האינדונזי.

חיליק אסיה, מנכ"ל המכון הישראלי ליצוא ולשיתוף פעולה בינלאומי ציין כי בשנת 2002 חלה ירידה של כ-60% ביצוא התעשייתי לאינדונזיה   הסתכם ב-10 מליוני דולרים. גם במספר היצואנים לאינדונזיה, חלה אשתקד ירידה של כ-14% - הגיע ל- 74 חברות.
