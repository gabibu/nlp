

בטורקיה ובספרד הפגינו ביום ראשון עשרות אלפי אנשים נגד המלחמה בעירק. במדריד נערך פסטיבל נגד המלחמה בהשתתפותם של כ 30 אמנים ומוזיקאים פופולריים.

המפגינים דרשו את התפטרותו של ראש הממשלה חוזה מריה אסנאר, שממשלתו תומכת בארה"ב ובבריטניה במלחמתן בעירק.

כ-50,000 בני אדם הפגינו גם בסנטיאגו דה קומפוסטלה שבצפון מערב ספרד. זו הייתה אחת ההפגנות הגדולות ביותר בהיסטוריה של עיר זו, שמספר תושביה כ 100,000. המשטרה דיווחה על כמה מעשי אלימות, וזאת לאחר שמפגינים הציתו את משרדי מפלגת השלטון.

הפגנות נערכו גם סמוך לבילבאו שבצפון ספרד ובמרידה שבדרום-מערבה, ובמהלכן נופצו חלונות משרדי מפלגת השלטון המקומיים.

עשרות אלפי אנשים נענו לקריאת ארגונים רבים ומפלגות השמאל ויצאו להפגנות באיסטנבול.
השוטרים השליכו רימוני גז מדמיע לפיזור המפגינים.

לעומת זאת בארה"ב גוברת התמיכה במלחמה ובנשיא בוש, כך עולה מסקר שערך הלוס אנג'לס טיימס. 75% מהאמריקנים הביעו את תמיכתם במלחמה נגד עירק, ומרביתם ציינו כי אם אירן תמשיך לפתח נשק להשמדה המונית הם תומכים בפתיחת מלחמה כנגדה.

שביעות הרצון מתפקודו של הנשיא בוש זינקה ל 68%, ורבים מהמשיבים לסקר אמרו כי הם נותנים אמון מלא בהחלטותיו בנוגע לעירק.

עם זאת הסקר העלה כי מרבית האמריקנים מעדיפים שהאו"ם יהיה מעורב בשיקומה של עירק שאחרי המלחמה. דעה זו מנוגדת לדעתו של הממשל, הנוטה, כאמור, לצמצם את מעורבותו של האו"ם בהקמתה של ממשלה החדשה של עירק.

מרבית משתתפי הסקר הביעו נכונות לשקול מהלך צבאי נגד תומכי הטרור במזה"ת, עד לעקירתם מהשורש. מחצית ממשתפי הסקר אמרו כי יש לנקוט צעדים נגד סוריה, שסייעה לעירק.
