

שר האוצר בנימין נתניהו אמר, כי הוא מוכן להשעות את החקיקה בנושא השכר, הכלולה בתוכנית הכלכלית, וזאת אם ההסתדרות תסכים מצידה להשעות את השביתות והעיצומים ולהיכנס למשא ומתן עם האוצר.

נתניהו כינס ביום א' בערב מסיבת עיתונאים מיוחדת במשרד האוצר בירושלים, שבה אמר כי יהיה מוכן להביא את התוכנית הכלכלית לקריאה ראשונה בכנסת ביום א' הבא, ללא הנושאים הכרוכים בחקיקה, אם ההסתדרות תסכים להפסיק את העיצומים והשביתות.

נתניהו הוסיף, כי האוצר גם מוכן להפחית את הקיצוץ בכוח האדם, כפי שמוצע בתוכנית, אך הדבר תלוי בקיצוץ בשכר.

שר האוצר החליט "להסיר את הכפפות", ותקף את ההסתדרות על-כך שהיא אינה מוכנה לדון אפילו בסעיף אחד מן התוכנית הכלכלית, כל עוד איום החקיקה תלוי ועומד.

שר האוצר ציין כי גם היועץ המשפטי לממשלה, אליקים רובינשטיין, שהשתתף בפגישה החמישית במספר שהתקיימה ביום א' אחר-הצהריים בין נתניהו לפרץ, אמר שככל שההסתדרות מסרבת להיכנס למשא ומתן - גדל הצורך בחקיקה. שר האוצר הוסיף, כי ידה של הממשלה מושטת להסתדרות, אולם ההסתדרות דוחה את היד המושטת הזו.

"אין לנו שום עניין בחקיקה, אנו רוצים משא ומתן בהסכמה. רק אם יתברר שהם מסרבים לנהל משא ומתן ולהבין שהמשק במצב אנוש - רק אז נלך לחקיקה", אמר השר נתניהו.
נתניהו הוסיף, כי החקיקה היא מכשיר של אין ברירה, אבל שום ממשלה אחראית לא יכולה להתחייב שלא להשתמש בו. "אני חוזר וקורא להסתדרות לגלות אחריות ולהיכנס איתנו להידברות מיידית", קרא.

שר האוצר ציין כי ההסתדרות בעצמה החליטה לקצץ בכוח האדם ובשכר, בשיעורים גדולים יותר מזה שהממשלה מציעה כיום, כדי להבריא את מנגנון ההסתדרות.
עוד הוסיף שר האוצר, כי הוא יהיה קשוב לרחשי הציבור והכוונה היא להכניס תיקונים נוספים בתוכנית ההבראה הכלכלית, כדי לצמצם עד כמה שניתן את סבלם של החלשים.
שר האוצר לא דחה את האפשרות שהממשלה תוציא תקנות לשעת חירום, במקרה שיפגעו שירותים חיוניים בשל השביתה הכללית. "תקנות לשעת חירום נועדו להבטיח אספקת שירותים חיוניים ולא לשבור שביתה. במהלך השבוע נראה אם צריך להביא זאת לממשלה", אמר.

בתשובה לשאלה אמר נתניהו, כי יש לו את הגיבוי הדרוש של ראש הממשלה ושל הממשלה כולה, שתמכה ברוב מוחץ בתוכנית הכלכלית, אם כי הוא ציין יש נגדו התקפות אישיות "שמזכירות לי תקופות לא סימפטיות". הוא הוסיף, כי הוא משוכנע שהשרים יתמכו בהעברת התוכנית בכנסת בקריאה ראשונה בשבוע הבא.

אם ההסתדרות תכנס למשא ומתן ותסיר את איומי ההשבתה, אזי תובא התוכנית הכלכלית לקריאה ראשונה במתכונת מצומצמת, ללא הסעיפים הבעייתיים הכרוכים בשכר ופנסיה, שעליהם יתנהל משא ומתן עם ההסתדרות.

היועץ המשפטי לממשלה, אליקים רובינשטיין, התייחס לנושא גם בישיבת הממשלה ואמר, כי יש חשיבות משפטית למיצוי משא ומתן עם ההסתדרות בנוגע לשכר, ויש עדיפות ברורה גם בתחום המשפטי בהגעה להסכם. רובינשטיין הבהיר עם זאת לשרים, כי ככל שמשא ומתן כזה לא יתקיים ויועלו הצעות חקיקה, הן ישקלו כמובן לגופן.
