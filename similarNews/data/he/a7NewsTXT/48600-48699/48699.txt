

בית המשפט המחוזי בירושלים גזר 25 שנות-מאסר על מחבל תושב שכונת עיסאוויה בצפון ירושלים שהורשע בירי לעבר בני-זוג שישבו ברכב בחניון אוניברסיטת הר הצופים וכן בירי לעבר אוטובוסים שנסעו בכביש מעלה אדומים - הגבעה הצרפתית.

המחבל חוסיין דרבאס, בן ה-21, גוייס בראשית חודש אוקטובר '01 לאירגון הטרור 'החזית העממית לשחרור פלשתין'. יום אחד בלבד לאחר שגוייס, יצא דרבאס עם אדם נוסף לבצע פיגוע-ירי לעבר כלי-רכב שנסעו בכביש מעלה אדומים-הגבעת הצרפתית. השניים, מצויידים בכלי-נשק, התמקמו על הצוקים המשקיפים לכביש וכאשר הבחינו באוטובוס הקרב, ירה דרבאס לעברו. בתקרית לא היו נפגעים ולא נגרם נזק.

לאחר חודש, בצעו השניים פיגוע ירי נוסף, גם הפעם לא היו נפגעים ולא נגרם נזק וכמה חודשים לאחר-מכן, בניסיון לפגוע באוטובוס, עלה בידי המחבל לפגוע באוטובוס ולגרום לו נזק.

חוסיין הורשע גם בהכנת שני מטעני צינור מאולתרים זאת בכוונה להשליכם לעבר רכב הבטחון של האוניברסיטה העברית בירושלים.

תקרית חמורה נוספת בה הורשע הנאשם, התרחשה במהלך חודש אוקטובר '01. הנאשם עם אדם נוסף הגיע לחניון האוניברסיטה העברית בהר הצופים בירושלים ולאחר שתיצפת לעבר בני זוג שישבו באותה עת ברכבם, ירה לעברם שש יריות. הקליעים פגעו ברכב וברכב נוסף. השניים לא נפגעו.

שלושת שופטי בית המשפט המחוזי בירושלים, יפה הכט, משה רביד ויעקב צבן, ציינו בגזר הדין, כי כוונתו של הנאשם היתה לפגוע במספר גדול של אנשים חפים מפשע, דבר המצביע על מסוכנותו הרבה של הנאשם והצורך של החברה להתגונן מפניו. "יש להרחיק את הנאשם מהחברה לפרק זמן ממושך, כדי למנוע ומאחרים לעברות את העבירות שבהן הורשע, וכן להרתיע אחרים שיחפצו ללכת בדרכיו", ציינו השופטים והוסיפו: "יש לתת משקל מועט אם בכלל לשיקולים האישיים של הנאשם. כיוון שהנאשם עשה הכל, כדי שעבירות הרצח יושלמו, אך 'שלא באשמתו' נכשל בכל ניסיונות הרצח".

שלושת השופטים גזרו על הנאשם 25 שנות בפועל.
