

הממשלה החליטה ביום א', להקים צוות שיגבש הצעת חוק לפירוק המועצות הדתיות ולהבטחת מתן שירותי דת בדרך אחרת, בהתבסס על השירותים המוניציפליים.
את ההצעה הביאו לממשלה שרי המפד"ל, והיא מבטלת את הצעת החוק של ועדת השרים המיוחדת לחקיקה, לפיה המועצות הדתיות יפסיקו את פעילותן עד סוף שנה זו.

ועדת השרים המיוחדת בראשות שר המשפטים יוסף לפיד דנה בפירוק המועצות הדתיות כחלק מתוכנית החירום הכלכלית. במפד"ל טענו, כי החלטת ועדת השרים הינה "מחטף שמטרתו לעקוף את ההסכם הקואליציוני". כזכור, בהסכם הקואליציוני נקבע, שיוקם צוות שידון בפירוק המועצות הדתיות והעברת סמכויותיהן למשרדי ממשלה אחרים.

בעקבות זאת הביאו שרי המפד"ל אפי איתם וזבולון אורלב הצעת החלטה לממשלה, לפיה יוקם צוות אשר יגבש הצעת חוק, לפיה המועצות הדתות יחדלו להתקיים במתכונתן הנוכחית ולהבטחת הסדרת מתן שירותי הדת היהודיים בדרך אחרת, המבוססת בעיקרה על השירותים המוניציפליים.

הצעת החוק תוגש לממשלה בתוך 6 חודשים. בראש הצוות יעמוד מ"מ ראש הממשלה ושר התמ"ס אהוד אולמרט וחברים בצוות השרים בני אלון, אברהם פורז, סגן השר יצחק לוי ומנהלי משרדי הממשלה, הדתות והפנים, וכן יועצים משפטיים של אותם משרדים. החלטת הממשלה התקבלה ברוב של 11 בעד ובהתנגדות 4 שרי שינוי.

בישיבת הממשלה התפתח ויכוח אחר בין שרי המפד"ל לשינוי, על רקע הידיעה כי שר הפנים אברהם פורז החליט להפסיק את עבודת הפקחים שיאכפו את חוק החמץ בפסח. היועמ"ש אליקים רובינשטיין הבהיר בישיבה, כי השרים חייבים להקפיד על אכיפת כל החוקים. לאור הדברים הללו חזר בו השר פורז מהכוונה ואמר, כי הנושא לא נמצא בסדר העדיפויות של משרדו ולא ניתנו הנחיות חדשות.

השר איתם הזהיר, כי ניכרת מגמה מסוכנת של שרי שינוי, שמובילים, לטענתו, קו של זלזול בשלטון החוק והתעלמות מוחלטת מאבני היסוד של הממשלה, שהם קווי היסוד וההסכמים הקואליציוניים שלה.

"לא יתכן שכל בוקר יתעורר שר אחר בממשלה ויחליט שחוק זה או אחר אינו מעניין אותו ואין בכוונתו לאוכפו", אמר איתם. הוא הודיע כי המפד"ל לא תסכים לשום פגיעה בזהותה היהודית של המדינה. "בחרנו להיות שותפים בממשלה, כדי לעצב את דמותה היהודית של המדינה מתוך הידברות והסכמה, ומצער ששינוי סוטה מהדרך ופוגעת במטרה שכולנו עיצבנו לעצמנו בעת הקמת הממשלה", דברי השר אפי איתם.
