

אחרי שנים של כמעט התחלות והתחלות נכזבות, החלו ביום שישי בברלין עבודות הבניה באתר הזיכרון הלאומי הגרמני לשואה, וזאת נוכח קריאות המממנים להביא את האנדרטה לגמר, ולחנוך אותה ביום בו יצויין יום השנה ה-60 לתבוסת השלטון הנאצי.

18 חודשים אחרי טקס הנחת אבן הפינה, החלו דחפורים לישר את הקרקע עליה ייבנה אתר הזיכרון.

"זוהי בהחלט הפעם האחרונה שאנו מתחילים בעבודת הבניה. אני ערבה לכך", אמרה הסופרת ליאה רוש, שהציעה ראשונה להקים את האנדרטה עוד בשנת 1988.

נשיא הפרלמנט וופלגאנג תירזה אמר, כי הקמת האנדרטה אמורה להסתיים ב-8 במאי 2005, יום השנה ה-60 לניצחון בנות הברית על גרמניה באירופה. אם כך יהיה, יסתיימו העבודות שנה לאחר המועד שנקבע בלוח הזמנים המתוכנן.

"משהו באמת קורה, בזה אפשר להיות בטוח", אמר תירזה, הפוליטיקאי הגרמני הבכיר ביותר בין מממני בניית אנדרטת הזיכרון ליהודים שנרצחו ע"י הנאצים במלחמת העולם השניה.
האנדרטה המתוכננת, 2,700 לוחות בטון שיונחו בחלקה שגודלה כשני מגרשי כדורגל במרכז ברלין, מכוונות להעלות את זכרם של יותר מששת מיליון היהודים שהושמדו בשואה.
תוכנית האנדרטה של הארכיטקט האמריקני פיטר איזנמן אושרה ב-1999, בתום עשורים של פולמוס רגשי וסוער בנוגע לדרך שבה יוכלו הגרמנים לכבד את זכרם של קורבנות השואה.

שנה אחר כך השתתפו בכירי שלטון גרמנים בטקס הנחת אבן הפינה לאתר, אותו החרים ראש עירית ברלין דאז אברהארד דיפגן, שהתלונן על כך שהאנדרטה "מונומנטלית מדי".

בלוח הזמנים המקורי היתה האנדרטה אמורה להחנך ב-27 בינואר 2004, ביום השנה ה-59 לשחרור מחנה ההשמדה אושוויץ.

באוקטובר 2001 העלה תירזה לשטח האתר דחפור, בעת שפועלים החלו לנקות את האתר.
אותה עת הוא סבר, כי הבניה תחל באביב הקרוב.

ואולם, בעיות צצו ועלו. הארכיטקט אייזנמן הגיש ברגע האחרון הצעות לשינויים באנדרטה, מהן נסוג אחר כך, לצפות באבן את לוחות הבטון.

המיזם התעכב עוד, לאחר שעל שלטונות ברלין היה להשיב על עתירה של אדם, שהצעה שהגיש למכרז ליציקת לוחות הבטון לא התקבלה.

תירזה אמר, כי ראשוני הלוחות יונחו באתר באוגוסט או בספטמבר הקרובים, ברגע שיסולקו מפגעי הקרקע ותחל העבודה על הקמת מרכז תיעוד במקום. המרכז הוא תוספת לאתר על פי החלטת הפרלמנט, בתקווה שהאתר לא ייהפך למקום שבו יוכלו הגרמנים להימנע מלקיחת אחריות על עברם.

מימון המיזם כולו לא יעלה על 30 מיליון דולר, מסגרת עליה הוחלט בפרלמנט.

עיצוב האנדרטה של איזנמן, אדווה של לוחות בטון המוצבות מעט מתחת לגובה הרחוב, מכוונת להעלות בדמיון את השיטה חסרת הרחמים של רצח יהודי אירופה בידי הנאצים.

ביום חמישי הציבו מממני האנדרטה רחבת תצפית על האתר, ממנה ניתן יהיה לעקוב אחר התקדמות הבניה באתר שליד כיכר פוטסדאם.
