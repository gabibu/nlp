

הכוחות האמריקנים משלימים את הכיתור מסביב לבגדאד.

עשרות פצצות מרגמה נורו ביום ראשון בדרום ומרכז בגדאד, בעת בה הולכים ומשלימים הכוחות האמריקנים את כיתור העיר.

ביום ה-18 למלחמה בעיראק, עדיין מתנהלים קרבות עזים בכמה מוקדים ברחבי עיראק, וטנקים בריטיים נכנסו ללב ליבה של בצרה תוך שהם מנהלים קרבות עזים.

בעיר כארבלה עדיין מנהלים לוחמי הדיביזיה המוטסת 101 קרבות-רחוב עזים מול כוחות מיליציה עיראקיים, המאיימים על קווי האספקה של צבא ארה"ב המתקדמים לצפון-עיראק.

לפני שתחל המערכה העיקרית על בגדאד, נחוצה שליטה מלאה בכארבלה.

בצפון-עיראק הודיעו הלוחמים הכורדים כי הצליחו להשתלט על העיר עין-סיפני וכי מדובר בשלב חשוב בהתקדמות לעבר עיר הנפט כירכוך.

במקביל להתקדמות הכורדים בצפון דווח על "אש ידידותית" של שני מטוסי תקיפה אמריקנים על שיירה בה נסעו לוחמים כורדים בסיוע חיילים אמריקנים. מהאש נהרגו 12 לוחמים וכורדים ו-4 חיילים אמריקנים ונפצעו 44 לוחמים כורדים.

בד בבד, הגבירה הטלוויזיה העיראקית את שידורי התעמולה, והקריין הקריא הודעה ביום ראשון בה נאמר כי "פיגועי התאבדות הוא הגורל הממתין לכל הפולשים הצמאים לכסף ובגדאד תהיה בית הקברות שלהם".

השלטונות העיראקים הובילו קבוצה של עיתונאים לכביש מהיר בבגדאד המוביל לדרום הבירה, הצביעו על שרידי טנק וטענו כי הצבא העיראקי פגע בטנק והרג ארבעה חיילים אמריקנים.

שר ההסברה העיראקי, מוחמד סעיד אל-סחאף טען, כי הכוחות העיראקים ירו טילים לעבר שדה התעופה והרגו 50 חיילים אמריקנים, השמידו שישה טנקים אמריקנים והסבו נזק כבד לשישה טנקים נוספים.

הצבא האמריקני טען מצידו כי 2,000 חיילים עיראקים נהרגו מאז החלו כוחות האמריקנים לתקוף יעדים בפרברי בגדאד.
