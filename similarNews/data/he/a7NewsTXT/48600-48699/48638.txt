

עו"ד דב ארבל הסגיר עצמו למשטרה: מעלתי ב-800 אלף ש"ח מכספי הלקוחות.

עו"ד דב ארבל מגבעתיים הגיע ביום ראשון למפלג ההונאה של משטרת תל אביב ובפיו וידוי: גנבתי 800 אלף ש"ח מכספי לקוחותיי שהופקדו בידי בנאמנות.

עו"ד ארבל בן ה- 60, המתמחה בעניינים אזרחיים ובנדל"ן, התוודה כי בשלוש השנים האחרונות מעל בכספי חברות ועסקים, בהם עסקים בתחום הבידור שהופקדו בידיו, וכי החליט להגיע למשטרה לאחר שהחל להסתבך עם הכספים ועם הלקוחות.

פרקליטיו של עו"ד ארבל פנו למשטרה כבר לפני מספר שבועות, אולם ארבל שהה בחו"ל וחזר לפני מספר ימים. בבית המשפט הוא נראה נסער וסיפר, שבעבר שירת במשרד ראש הממשלה ובתפקיד חוקר פלילי במצ"ח.

לכתבים אמר: "המצפון שלי ייסר אותי, לא שלטתי בעצמי. אני מאוד מצטער על מה שקרה. אני לא הבן-אדם שצריך להיות במצב הזה. אני מקווה שיאפשרו לי לעבוד ולהחזיר את מה שלקחתי".

בהסכמת המשטרה, נשלח ארבל למעצר בית של 14 ימים והוצא נגדו צו עיכוב יציאה מן הארץ. שופט בית משפט השלום בתל אביב, ירון בשן, שחרר את ארבל בערבות של 100,000 ש"ח.
