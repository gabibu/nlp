

בשנת 2002 נרשמה עליה בשיעור של 14% במספר הילדים שנפגעו מחומרי ניקוי ורעלים, כתוצאה מהשימוש מהם בבית לקראת הניקיונות לחג הפסח לעומת 2001. כך עולה מנתוני המכון הארצי למידע בהרעלות במרכז הרפואי רמב"ם בחיפה.

מנתוני המכון עולה, כי מדי שנה בחודש ניסן, נרשמת עליה משמעותית במספר הילדים הנפגעים מהרעלות. על-פי נתוני המכון, השיא במספר ההרעלות נרשם בשבועיים שלפני חג הפסח, בעת שבבתים רבים נערכים ניקיונות לקראת החג. בשנת 2002 נרשמה עליה של בין 26% ל-29% במספר החשיפות לרעלים בשבועיים שלפני חג הפסח, ומספר החשיפות לכימיקלים ובפרט חומרי ניקיון ביתיים עלה ב-39.2% שבועיים לפני הפסח, בהשוואה לממוצע השבועי במשך כל השנה, ובכ-74% בשבוע של לפני החג.

מגמת העלייה נמשכת באופן קבוע מזה שנים, למרות האזהרות המתפרסמות בתקשורת.
חומרי הניקיון העיקריים הגורמים להרעלות, הם מנקי תנורי בישול ומסירי שומנים, אקונומיקה, סבוני-כלים, מסירי אבנית, מנקי אסלות וכן גזים הנוצרים מערבוב חומרי-ניקוי. גורמי הרעלות נפוצים הם גם מדללי צבע וחומרי הדברה.

ד"ר ידידה בנטור העומד בראש המכון הארצי למידע הרעלות בבית החולים רמב"ם, ציין, שהעלייה במספר מקרי ההרעלה לפני חג הפסח נעוצה בשימוש הנרחב שנעשה בחומרי-ניקוי או אי-סגירת מיכלים, אי-הקפדה על הוראות שימוש וכן כתוצאה משימוש במוצרים שאינם נתונים באריזות קשות.

ד"ר בנטור ממליץ בכל מקרה של שתיית חומר ניקוי רעיל, לתת לילד לשתות מעט מים, וזאת אם הוא בהכרה ואינו סובל מקשיי נשימה. במקרה של התזת חומר רעיל על העין או על העור, יש לשטוף במים זורמים במשך מספר דקות.
