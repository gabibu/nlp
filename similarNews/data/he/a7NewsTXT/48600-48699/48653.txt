

שר החוץ האמריקני קולין פאוול התקשר לקרמלין, והביע את צערו על התקרית שבה נורו יריות על שיירת השגרירות הרוסית בעת שניסתה לצאת מבגדד. כך מסר דובר משרד החוץ הרוסי במוסקווה.

פאוול שוחח עם עמיתו הרוסי איגור איבנוב, והבטיח לו כי ארה"ב תעשה כמיטב יכולתה כדי להבטיח את ביטחונם של הדיפלומטים הרוסיים שעדיין שוהים בעיראק.

משרד החוץ הרוסי סירב לאשר ידיעה שהתפרסמה ברשת אל ג'זירה לפיה השגריר היה בין הפצועים. דובר צבאי אמריקני אמר בדוחא, כי שלטונות ארה"ב מבררים את התקרית.

(עתי"ם-ד.פ.א.)
