

סמוך לצומת פצאל שבבקעה פתחו מחבלים באש לעבר רכב ישראלי. סוכנות הידיעות "קול רינה" דיווחה כי אין נפגעים.

במזרח ג'נין פתחו ערבים באש לעבר כוח של צה"ל. לא נמסר על נפגעים. חיילינו השיבו אש לעבר מקורות הירי.

באזור בית לחם עצר כוח מיוחד של צה"ל שני מבוקשים. אחד מהם היה מחבל בתנזים.

ברחוב השיש בשכונת גילה בירושלים קרא צוות מג"ב לערבי לעצור, ואז השליך הערבי שקית שהייתה בידו, ובה נמצאו חמישה רימוני הלם ורימון עשן אחד. הוא הצליח להימלט על נפשו.

בישיבת הממשלה אמר שר הביטחון שאול מופז כי בכוונתו לקיים השבוע הערכת מצב יסודית במגמה לבחון אם אפשר להקל ברמת הכוננות על הציבור ומערכת הביטחון, כוננות שהוכרזה עם תחילת המלחמה בעירק.

מופז אמר שההתרשמות הזהירה בישראל היא שהשבוע התחוללה נקודת המפנה במערכה למיטוט משטרו של סדאם חוסיין. מופז הוסיף כי אנו בפתחו של הקרב המכריע על מרכז השלטון בעירק, על בגדד, ואמר כי כבר נפגעו מאוד חלק ממשענות המשטר שלו. עם זאת, הערכת המצב הבסיסית בישראל טרם השתנתה, ולפיכך לא שונו ההנחיות לציבור. "אנו עוקבים כדי לזהות את אותה נקודה שבה נוכל לומר בביטחון שהפגיעה ביכולת או בדרג הכוונות היא כזאת שמסירה מעלינו את איום טילי הקרקע קרקע", אמר מופז.

שר הביטחון גילה כי לפיגוע שאירע לאחרונה במדרחוב של נתניה אחראים במשולב הג'יהאד האיסלמי והחזית העממית. הוא אמר כי הפיגוע יצא ממרחב טול כרם, וכי זו הסיבה לכך שצה"ל הגביר את הלחץ שלו באזור ההוא. המטרה העיקרית של המבצע בטול כרם, הוסיף מופז, הייתה ללכוד את המבוקשים הבכירים של הג'יהאד האיסלמי בטול כרם, ובראשם אנואר אלייאן. מופז ציין כי אלייאן וחבורתו אחראים לסדרה ארוכה של פיגועי טרור, וכי בימים האחרונים הם עסקו בהכנת שני פיגועים רצחניים בישראל, האחד באמצעות מחבל מתאבד והשני באמצעות מכונית תופת.

בחברון עצרו כוחות צה"ל שלושה מבני משפחתו של המחבל שניסה לבצע את הפיגוע במוצאי שבת בכניסה לקריית ארבע, כך דווח ב"קול ישראל".
