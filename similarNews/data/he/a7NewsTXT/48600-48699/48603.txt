

117 משפחות יהודיות מארגנטינה ומאורוגוואי יעלו בימים הקרובים לישראל ועל פי בקשתם ישוכנו במרכז הקליטה "יעלים" בבאר שבע, על כך מסר ביום א' מנכ"ל הסוכנות היהודית גיורא רום, עם שובה לאחרונה של משלחת הסוכנות לדרום אמריקה. בעקבות משלחת קודמת לפני כשנה עלו מארגנטינה כ-600 איש שהשתקעו בבאר שבע.

כתב עתים מציין כי לדברי רום חרף המצב הבטחוני הקשה בישראל ,מאז פרצה האינתיפאדה, עלו לישראל בתקופה זו כ-100 אלף עולים. הוא מסר שהמשלחת האחרונה ניפגשה עם משפחות יהודיות בערים בואנוס איירס ורוסריו בארגנטינה וכן בבירת אורוגוואי - מונטבידאו. השליחים סקרו באוזני המתעניינים את התנאים השונים לקליטה בדרום הארץ ובמיוחד בבאר שבע. 117 משפחות, שכבר החלו בהיערכות לעליה, מתעניינים באפשרויות הקליטה בבאר שבע. אחת המשפחות שכבר עמדה לצאת לישראל, שינתה את היעד ממקור אחר בארץ והגיע למרכז הקליטה בבאר שבע, עוד לפני שובה של המשלחת. זאת בעקבות המידע שקיבלו בני המשפחה מהמשלחת.

במשלחת הסוכנות לדרום אמריקה השתתפו פרופ' יצחק מרקוביץ - נשיא המכללה הטכנולוגית בבאר שבע, ד"ר יוסף לאטיו - יו"ר המכללה, רכז התעסוקה של הסוכנות בדרום - מאיר לופטינסקי וכן שני סטודנטים שעלו מארגנטינה, גרים בנגב ויצאו לספר על קליטתם המוצלחת.

ראש עיריית באר שבע, יעקב טרנר, ביטל את השתתפותו במשלחת, בגלל סמיכות הנסיעה למלחמה בעיראק.
