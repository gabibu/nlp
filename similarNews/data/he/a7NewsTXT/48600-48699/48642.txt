

חיילים בריטים נכנסו ביום ראשון למרכז בצרה מכיוון דרום, לאחר שהתקדמו אל מבואות העיר העתיקה, לאחר התקפה מהמערב בשעות הבוקר, אמר דובר צבאי בריטי.

מאות טנקים ונגמ"שים בריטיים נכנסו לעיר יחד עם כמה אלפי חיילים של החטיבה המשוריינת השביעית, המכונה "עכברושי המדבר". החיילים נתקלו בכמה כיסי התנגדות מבודדים בעת שהגיעו אל מרכז העיר מכיוונים שונים, אמר הדובר הצבאי אל לוקווד, במטה הפיקוד המרכזי בדוחא.

זמן קצר לאחר מכן פתחו חיילים מחיל הנחתים המלכותי במתקפה שניה על העיר, והתקדמו דרך פרבריה הדרום-מערביים.

הכוונה המקורית של החיילים היתה להקים נקודות ביקורת בפרברי העיר, ציין לוקווד, והוסיף כי הם החליטו להתקדם אל המרכז לאחר שהתקבלו בחום ובידידות מצד האוכלוסייה המקומית.

לוקווד אמר כי מנהיגות מפלגת הבעת' בבצרה נהרגה או נמלטה מהעיר. לדבריו, קצינים בריטים סבורים כי עלי חסן אל מג'יד, המכונה "עלי הכימיקלי", כבר אינו בחיים. יצוין כי מטוסי קרב של הקואליציה תקפו בשבת את מעונו של מג'יד ליד בצרה, וביום ראשון מצאו חיילים בריטים, שחיפשו בין ההריסות את גופת שומר ראשו.
