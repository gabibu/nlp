

קרפיון ברוטב בוש, נזיד ארטישוק, שלו במילוי תמרים, תיבת שוקולד ופירות יער, סימפוניה לקרפיון, דואט של עגל וכבש - אלה הן חלק מהמנות הלא שגרתיות אשר אפיינו את שולחנות הסדר בתחרות שולחן הסדר המנצח במלונות ישראל, לקראת חג הפסח.

בתחרות שולחן הסדר המנצח במלונות, אשר קיימו לקראת החג מועדון השפים של 'נסטלה פוד סרוויס' והתאחדות המלונות, זכתה רשת מלונות דן במקום הראשון עם השף עובד אלפיה אשר הציג שולחן סדר כפרי מסורתי בעיצוב שיבולים וסגנון אביבי.

באירוע השתתפו השפים המובילים מתשע רשתות בתי מלון בארץ, על הצגת שולחן הסדר הטעים, המעוצב והמקורי ביותר לחג.

מטרת האירוע היא לציין את החג בצורה אופטימית ושמחה ולהציג את המגוון והיצירתיות בהכנת שולחנות סעודת החג על ידי השפים במלונות בארץ. כל זאת על מנת לתרום לעידוד התיירות בחופשת החג.

השיפוט בתחרות התבצע בהתנדבות על ידי גיל חובב, השף - רפי כהן, מרגלית צנעני, ננסי ברנדס ואלכס אנסקי אשר דרגו כל שולחן על פי קריטריונים של טעם המנות (ראשונה, שניה ושלישית), עיצוב השולחן, ומקוריות.

רשתות המלונות שהתחרו הן: דן, הילטון, הולידי אין, שרתון, ישרוטל, פתאל, היאט, אינטרקונטיננטל ומלון תדמור (בית הספר למלונאות).

כל רשת שלחה נציגות של שף מוביל אשר היה אחראי לבישול והצגת הסעודה.

רשת מלונות דן, הזוכה במקום הראשון בתחרות הציגה תפריט סדר אשר כלל במנה הראשונה רול חצילים וכבד קצוץ וממרח ביצי משק. מנת הביניים הכילה קבב מדגי ים על גחלים, צ'יפסים של ארטישוק ולימון כבוש, המנה עיקרית כללה אוסובוקו עגל חלב בציר פורצ'יני, ירקות שורש וניוקי תפוחי אדמה, והמנה האחרונה כללה מוס שוקולד וסורבה תפוז סיני.

במקום השני זכתה רשת הולידי אין, עם השף איתן מזרחי, אשר הציגה, שולחן עם מוטיבים ומנות מגוונות הקשורות בשמן למלחמת המפרץ.

במקום השלישי זכו רשת הילטון עם השף גולן אלדג'ים אשר הציגה את שולחן ה"שלום" המעוצב באווירה פסטורלית עם יונים לבנות ועלה של זית, ורשת שרתון עם השף שלום קדוש אשר הציגו שולחן המבטא אופטימיות, בסגנון אביבי בעיטור שקדייה ותפריט אביבי.
ההשתתפות בתחרות אופיינה בהשקעה ויצירתיות מצד כל הרשתות והשפים המתחרים, הן בצד העצובי והן מבחינת התפריט אשר היה כולו על טהרת הכשר לפסח. כל המתחרים הציגו ארבעת מנות החג לראווה ושלוש מנות לטעימות השופטים.

רשת הולידי אין עם השף איתן מזרחי, אשר זכו במקום השני הציגה שולחן עם אלמנטים של מלחמת המפרץ, כולל הצגת המנות ושמותיהם כגון: מנה ראשונה דג קרפיון וחצילים ברוטב האגוזים של בוש, מנת ביניים: טיל של בסטיל- מאפה תפוחי אדמה בשר וצנובר, מנה עיקרית: הפצצה החכמה- פאצ'ה עיקרית אמיתית תבשיל כבש ושעועית ירוקה והמנה האחרונה: סופה במדבר- מרק פירות אפויים בעשבי תיבול ולימון פרסי.
יתר השולחנות הציגו אף הן מגוון מרשים של עיצובים ומנות כולל צלחות חג מסורתיות יצירתיות ותבשילים מקוריים. רשת ישרוטל עם השפים מישל בן שיטרית ויהודה אליאב, הציגה שולחן אשר כולו בסימן בפריחת שושנים ואווירה אביבית חלומית. רשת פתאל, עם השף לוי אוחיון, הציגה שולחן עם פרח הסחלב, נרות מעוצבים, צלחת פסח מסורתית המעוטרת וכתובה בסגנון ספרדי וגבישי סוכר טבעיים.

רשת היאט, עם השף אורן דנינו, בחרה את סגנון המסמל את ים בשילוב של צבעי הכחול והלבן עם צמח המאפיין את האזור ומלון דיויד אינטרקונטיננטל, עם השף אלפרד יבניסק, בחר בסגנון חגיגי עם פריחה לבנה בשילוב נרות וכלים בעיטורי זהב.
