

גילה רוט, אלמנתו של דרק רוט, נהג המונית שנרצח לפני 9 שנים על ידי שני נערים בני 14, תקבל פיצוי של כ- 250 אלף , שברובו ישולם על ידי משפחות הרוצחים. כך נקבע בהסכם פשרה בין הצדדים, שקיבל ביום ראשון תוקף של פסק דין על ידי השופטת דרורה פלפל בבית המשפט המחוזי בתל אביב.
גילה רוט תבעה את שני הרוצחים, ארבל אלוני ומשה בן איבגי והוריהם, ואת משרד החינוך, משרד העבודה והרווחה ומשטרת ישראל.

בינואר 94' עלו אלוני ובן איבגי שהיו אז בני 14 למונית של דרק רוט בהרצליה וירו בו 5 יריות מטווח אפס, ללא כל סיבה. למחרת התרברבו בפני חבריהם לכיתה על הרצח ובערב נעצרו על ידי המשטרה. לאחר שהשניים נשפטו ל-16 שנות מאסר בפועל, הגישה האלמנה, גילה רוט, תביעת פיצויים נגדם ונגד המדינה.

בהסכם הפשרה שקיבל תוקף פסק דין נקבע שהורי הרוצחים ישלמו קרוב ל- 200 אלף  לרוט, מבלי להודות באחריותם האישית לרצח שבוצע על ידי בניהם. עוד הוסכם, למחוק את תביעת הפיצויים כנגד המדינה, ואף על פי כן, תשלם המדינה 30,000  לרוט כדי לחסוך בניהול משפט התביעה.
