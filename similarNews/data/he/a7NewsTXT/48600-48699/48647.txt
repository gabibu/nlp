

ארגון ההורים הארצי ומועצת התלמידים והנוער מצטרפים למחאת המורים, וישביתו ביום שני את הלימודים בחטיבות הביניים ובבתי-הספר העל-יסודיים, במחאה על הקיצוץ המתוכנן בשעות לימוד ובתוכניות ההעשרה.

תלמידי כיתות ז' עד י"ב יתחילו למעשה את חופשה הפסח שלהם מיום שני.

ארגון המורים העל-יסודי הודיע, כי מבחינתו הלימודים יתקיימו כרגיל והמורים יגיעו לבתי-הספר. עתה נותר לראות אם גם התלמידים יגיעו ללימודים. גם משרד החינוך הודיע כי מערכת החינוך תמשיך לפעול למרות הכרזת ההשבתה.

בינתיים ימשיכו 50,000 עובדי משרדי הממשלה בעיצומים, לא יקבלו קהל ולא יענו לטלפונים. בין היתר יהיו סגורים בפני הציבור משרדי מס-הכנסה, הביטוח הלאומי, שירות התעסוקה, משרד הרישוי, מינהל האוכלוסין ומשרדי הטאבו.

גם עובדי הרשויות המקומיות לא יקבלו קהל ולא יענו לטלפונים. הפקחים לא ירשמו דו"חות חניה, אחיות בריאות הציבור ממשיכות להשבית את תחנות טיפות החלב.

השביתה הוכרזה במחאה על סעיפים בתוכנית הכלכלית, הפוגעים בהסכמים הקיבוציים של ההסתדרות עם הממשלה ובתנאי הפנסיה, ועשויים לגרום לפיטורי אלפי עובדים ולקיצוצים בשכר.
