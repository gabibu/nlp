

מנכ"ל בנק הפועלים, אלי יונס, התפטר שנה לאחר שמונה לתפקידו.

העיתון גלובס דיווח כי ההתפטרות הגיעה בעקבות דרישת המשקיעים האמריקנים בגרעין השליטה של בנק הפועלים .

במכתב ההתפטרות כותב יונס לבעלי השליטה בבנק: "התפטרותי היא פועל יוצא מהפרסומים האחרונים והאווירה העכורה בין בעלי השליטה לביני, שהפכו את המשך הכהונה, לפי תפיסתי, לבלתי אפשרית. אינני רואה כיצד אוכל להמשיך בתפקידי".

שי טלמון, המשנה למנכ"ל בנק הפועלים, נחשב למועמד המוביל להחליף את יונס.

נמסר עוד כי משפחות אברמסון, שטיינהרדט, רניירי ושוסטרמן העלו את דרישתן להתפטרות המיידית בישיבת השותפים שנערכה בשבוע שעבר, וזאת בשל התנהלותו של יונס בשנת כהונתו הראשונה בבנק שמסתיימת בימים אלה.

הסיבות העיקריות לדרישת השותפים האמריקנים היא התנהגותו של יונס, לפי נקודת ראותם, לפיה הוא מנהל את הבנק ללא נתינת מרחב פעולה לבעלי השליטה. כמו כן ציינו הבעלים האמריקנים את התנהגותו האגרסיבית של יונס, הבולטת על רקע היחסים ההרמוניים ושיתוף הפעולה בין השותפים בגרעין השליטה.

בגלובס גם נמסר כי לבעלים האמריקנים הפריעה במיוחד התנהלותו של יונס בפרשת פיטורי העובדים בבנק, אותה הם הגדירו כהתנהגות לוחמנית. בעלי השליטה, בעיקר שרי אריסון ויו"ר אריסון השקעות והבנק, שלמה נחמה, נאלצו לכבות את השריפות ולנקוט ברוח פיוס מול ההסתדרות ודעת הקהל.

בתגובה להתפטרות אלי יונס, מנכ"ל בנק הפועלים, מסר דובר קבוצת אריסון השקעות כי, קבוצת אריסון השקעות מבקשת להודות למר אלי יונס על התקופה בה כיהן כמנכ"ל בנק הפועלים.

הקבוצה איחלה היום לאלי יונס הצלחה בהמשך דרכו.
