

רשת A.B.C. פרסמה כי ארה"ב החלה בהטסת רכבת אווירית של לוחמי אופוזיציה עירקית לדרום עירק. מדובר בצעד ראשון לקראת העברת עירק לידי עירקים תומכי הקואליציה.

הפעלת הרכבת האווירית החלה ביום שישי, ובמסגרתה הוטסו כאלף לוחמי אופוזיציה עירקיים אל בסיס עירקי שבשליטת כוחות הקואליציה. כוחות אלו מיועדים להתחיל להשליט סדר במדינה ולהחזיר בה את הביטחון, אך גם לשמש מתווכים בין כוחות ארה"ב לבין השיעים בדרום עירק.

בראש כוחות האופוזיציה עומד אחמד חלבי, מתמטיקאי בהשכלתו, ובוגר אוניברסיטת M.I.T. . חלבי נולד בבגדד אך לאחר ניסיון ההפיכה ב 58' יצא לגלות. מרבית שנותיו הקדיש למלחמה נגד המשטר העירקי. בממשל האמריקני יש הרואים בו אדם מושחת, ויש האומרים כי מדובר בפוליטיקאי מיומן המסוגל להנהיג מהלך של דמוקרטיזציה בעירק.

האובזרוור הלונדוני מדווח כי בד בבד עם הלחימה הנמשכת החלה ארה"ב בהקמתו של שלטון עוברי, שנועד ליטול את מושכות השלטון בתום המלחמה. העיתון מסביר כי המהלך נועד לבלום ניסיונות אירופיים לערב את האו"ם בשלטון בעירק שאחרי המלחמה.

האובזרוור מציין כי שניים מבכירי הממשל בארה"ב מתנגדים למעורבות האו"ם: גם היועצת לביטחון לאומי קונדוליסה רייס וגם שר ההגנה דונלד רמספלד. רייס הביעה התנגדות למעורבות משמעותית של האו"ם בשלטון בעירק, ורמספלד התבטא ביחס לאו"ם ואמר כי מדובר בארגון "בלתי רלוונטי".
העיתון מציין כי הקמת מוסדות שלטוניים שיהיו בסיס לממשלה שבדרך תואמת את מדיניותו של רמספלד. רמספלד, מוסיף העיתון, שיגר לנשיא שני מזכרים, ובהם האיץ בו לזרז את הקמתם של המוסדות השלטוניים באזורים הנתונים לשליטתה של ארה"ב.

פקידים בפנטגון מסרו לעיתון כי הממשל נחוש בדעתו למנוע מעורבות של האו"ם בעירק.
