

אנחנו עובדים על התחברות לארץ ישראל, לקדושה להר הבית ולקב"ה, כך אומר דוד העברי מכפר תפוח העומד מאחורי יוזמה חדשה: "רבבה להר הבית", לעלייתם של 10 אלפים איש להר הבית בראש חודש ניסן.

העברי אומר בראיון לאריאל כהנא בערוץ 7 כי אין מדובר בהפגנה אלא ב"ענין רוחני יהודי שיכול להשפיע רק לטוב. איני מקובל או אדם מיסטי אבל כולנו מאמינים בני מאמינים, ומאמינים שהקשר שלנו לקב"ה בתפילה ובמעשים, משפיע על מה שקורה". לדבריו, לתפילה בהר הבית יכול להיות רושם רוחני בעל השלכות חיוביות.

במספר יישובים בארץ כבר נתלו כרזות ראשונות המזמינות את הציבור להשתתף במבצע.

העברי אומר כי הר הבית שייך לעם ישראל והוא המקום הקדוש ביותר עבורו, לכן זכותם של היהודים לעלות ולהתפלל במקום. "ב"ה אנחנו רוצים לעשות זאת באופן מאורגן מסודר וברוב עם הדרת מלך, בהמונים".

העברי מציין כי לפי הערכות המשטרה, מאז שהר הבית נפתח מחדש ליהודים, לפני כשנה, עלו כ 70 אלף יהודים. "אם במשך השנה עלו 70 אלף יהודים אני חושב שריאלי לפנות לאותם רבבות ולבקש מהם לבוא ביחד".

העברי אומר כי ההתכנסות תהיה מתואמת עם המשטרה וכי הוא מקווה שייפתחו שערים נוספים לזה שדרכו באופן קבוע נכנסים, שער המוגרבים.

יש מספיק מקום בהר הבית לתפילתם של 10 אלפים מתפללים, הוא אומר, וכפי שבמערת המכפלה מתקיימים סידורים מיוחדים המתחשבים גם במתפללים יהודים וגם במוסלמים, כמו למשל פתיחת אולם יצחק רק ליהודים בימים מסוימים, "אנחנו מצפים שתהיה התחשבות דומה בהר הבית ויאפשרו לנו להתפלל במקומות שמותרים לנו עפ"י ההלכה".
