

ההצעה להארכת הזכיון לרדיו האזורי בשמונה שנים, תועבר לוועדת הכנסת. בדיון שנערך אתמול בוועדת הכלכלה עלה חשש שכניסתן של כארבעים תחנות ארציות, בשידור דיגיטלי, לשוק הרדיו, תביא לקריסתו של הרדיו האזורי.


בדיון שנערך אתמול (א') בוועדת הכלכלה בהצעת חוק הרדיו הדיגיטלי והלווייני, הביעו חברי הכנסת חשש כי כניסתן של כארבעים תחנות ארציות, בשידור דיגיטלי, לשוק הרדיו, תביא לקריסתו של הרדיו האזורי.

לדברי יו"ר הוועדה, ח"כ כהן, המלחמה על עוגת הפרסום, עשוייה לגרום לתחנות האזוריות לעבור לשידור ארצי, המציע אפשרויות פרסום גדולות יותר, וכך תמחק הזהות המקומית של שידור זה. כהן אמר שחשיבותו של הרדיו האזורי בכך שהוא נותן מענה לצרכי התקשורת של הפריפריה, מעלה את בעיותיה לסדר היום הציבורי, מטפח מנהיגות מקומית ומעודד עסקים מקומיים.

סגן הממונה על התקציבים באוצר, אמיר לוי, אמר שההכנסות מפרסום לא יפגעו, מפני שכניסת שחקנים נוספים לשוק הרדיו תגדיל את חלקו של הרדיו בעוגת הפרסום, כפי שהפרסום בטלוויזיה גדל בכעשרה אחוזים עם כניסתו של ערוץ 10 לשוק. לדברי לוי מחירי הפרסום ירדו ומפרסמים קטנים ובינוניים יוכלו להכנס לשוק.

לוי הוסיף כי מועצת הרשות השנייה תקבע את הכללים לקבלת זכיון לתחנת שידור דיגיטלית ורשיונות להפעלת התחנות, ע"פ הביקושים שיתעוררו בשוק. כל תחנת שידור תוכל להעביר בו זמנית בין 10-8 תוכניות בו זמנית והזכיין יחוייב להעביר גם את שידורי התחנות האנלוגיות.

יו"ר התאחדות הרדיו האזורי, דוד בן בסט, אמר כי תחזיות האוצר מופרכות והתוצאה תהייה ירידת מחירים דרסטית וקריסת התחנות האזוריות. לדבריו, רדיו אזורי כמו רדיו העמקים, שמסתמך היום על מפרסמים ארציים המהווים כחמישים אחוזים מהכנסותיו מפרסום, יקרוס כשהמפרסמים יעדיפו לעבור לרשתות בתפוצה ארצית. בן בסט ביקש להאריך את תקופת הזכיון של הרדיו האזורי בשמונה שנים נוספות ולבטל את אגרת התדרים.

עו"ד ליאור חריש, מהתאחדות תחנות הרדיו האזורי, אמר כי עם הסדרת השידור הדיגיטלי יש לפתור גם את בעיית 150 תחנות הרדיו הפירטי שמאיימות למוטט את התחנות האזוריות. עו"ד חריש ביקש גם לבטל את ההגבלה על בעלויות צולבות מאחר ועם המעבר לשיטת השידור הדיגיטלי הארצי, אין טעם בהגבלת מיזוגן של תחנות אזוריות כמו רדיו חיפה עם רדיו תל אביב, האסור היום ע"פ החוק הקיים.

נציגת משרד המשפטים, עו"ד נגה רובינשטיין, אמרה כי הארכת הזכיון לרדיו האזורי תהווה פגיעה בשוויון ובמתמודדים אפשריים ולכן הממשלה מתנגדת לכך.

מנכ"ל הרשות השנייה, מוטי שקלאר, אמר שתחנות אזוריות השמות דגש על מוסיקה או שיחות עם מאזינים, יהפכו לארציות, אך תחנות שכל ייחודן הוא במרכיב הקהילתי, עלולות להיעלם אם לא ישכילו לשמור על שידור אזורי.
מנכ"ל משרד התקשורת, אבי בלשניקוב, אמר כי אין ספק שהרפורמה בתחום הרדיו מחייבת מציאת דרכים לתגמל ולהמריץ את התחנות האזוריות, אולם הצעות אלה ייבחנו במסגרת נפרדת כמו הצעת החוק להאריך את זכיון ערוץ 10.

המשנה למנכ"ל משרד התקשורת, משה גלילי, הסביר כי לשידור הדיגיטלי יוקמו עד 5 מערכי שידור בכעשרים אתרים בארץ. לדבריו הם מקווים שיזכו במכרז מספר מפעילים של תחנות שידור דיגיטלי (שכל אחת מהן יכולה לשדר מספר תוכניות בו זמנית), במטרה לצור תחרות ביניהם. על פי החוק המוצע, בעל תשתית לתחנת שידור דיגיטלית יוכל להחזיק בבעלות של עד 20% מתחנת רדיו דיגיטלית.

להערכתו, כניסת הרדיו הדיגיטלי לא תביא להיעלמות תחנות המשדרות FM , כמו שכניסת שידור הFM לא הביא להיעלמות תחנות הAM.
