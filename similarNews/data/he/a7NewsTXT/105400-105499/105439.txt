

"אווירת הסתה מצד רה"מ גורמת לחיכוכים בין תושבים וחיילים", כך מאשים יגאל אמיתי, דובר היישוב יצהר שבשומרון שמגיב לראיון של מפקד פלוגת הצנחנים שישבה ביצהר בתכניתו של יאיר לפיד.

אמיתי מגיב לראיון טלוויזיוני שנערך הערב בתוכנית האירוח עם יאיר לפיד, בו התראיין מפקד פלוגת הצנחנים שישבה ביצהר, ובעקבות חיכוכים עם תושבים במקום- הוחלט לפנות משם את הפלוגה. הראיון נערך בעקבות כתבה בעיתון "מעריב" בשבת האחרונה, בה חזרו על טענות מכתבה נוספת שפורסמה לפני כחודש בעיתון "במחנה".

לאחר בדיקה של הכתבות כולן, הוגשה תביעת לשון הרע נגד העיתון "במחנה", נגד מערכת העיתון "מעריב", ואתמול בערב יצאהדרישת התנצלות מיאיר לפידשראיין את מפקד הפלוגה פעם נוספת.

אמיתי טוען כי בכתבות הוצגו טענות ועובדות שהן בגדר הוצאת דיבה על היישוב כולו, והוא מפרט ונותן דוגמאות: בפרשיית ניקוב הצמיגים, הצמיגים שנוקבו הם של רכבו הפרטי של מפקד הפלוגה, ולא של הג'יפ הצבאי כפי שנטען, ובבדיקה שנערכה התברר שלא מדובר בתושבי היישוב אלא במספר נערים שהתארחו במקום, "ככל יישוב אזרחי קשה לשלוט על האורחים שמגיעים", אמר אמיתי שמציין כי לאחר האירוע הנערים סולקו מיד מהיישוב.
לגבי אירוע נוסף בו קראו לעבר חיילים "נאצים" מודה אמיתי שאכן היו קריאות אלה, אבל לטענתו הן בגדר גבולות חופש הביטוי, גם אם לא אוהבים את השימוש בכינויים אלה. אמיתי מציין כי זהו הפינוי הרביעי במספר שמתרחש באזור היישוב יצהר, ובאף פינוי קודם לא נוצרה התחככות כמו עכשיו: "יש אווירת הסתה מצד ראש הממשלה, שגורמת לחיכוכים בלתי פוסקים עם התושבים. כך נוצר חיכוך מיותר שגורם לנו להיראות רע בעיני הציבור".

האם יקבלו תושבי היישוב התנצלות על כך? - בית המשפט יחליט.
