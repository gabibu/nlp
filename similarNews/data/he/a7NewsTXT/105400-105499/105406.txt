

פרופ' שמואל סנדלר מאוניברסיטת בר אילן אומר כי נאומו של נשיא סוריה בשאר אסאד היה מעורפל. לדבריו, רחוקה הדרך למזרח תיכון דמוקרטי בשל קיום אליטות ערביות התלויות בכך שלא תהיה דמוקרטיה מערבית.

פרופ' שמואל סנדלר ממרכז בגין סאדאת באוניברסיטת בר אילן אומר בראיון לאריאל כהנא בערוץ 7 כי נאומו של בשאר אסאד מעיד על הליכתו על קו עדין בין מה שדורשים ממנו 'בפנים' לבין מה שדורשים ממנו 'בחוץ'. "נאומו של נשיא סוריה בשאר אסאד היה מעורפל והוא רמז בו כי מצד אחד הוא מוכן להזיז את כוחותיו עד לגבול הבינלאומי בין סוריה ללבנון, ומצד שני דיבר על 'צעדים', ולא נקב בתאריכים", אמר.

העקבות לרצח ראש הממשלה לשעבר של לבנון רפיק אל חרירי, מובילים לסוריה וכפי הנראה יש גם הוכחות לכך, אומר סנדלר. ייתכן שלא אסאד אישית טיפל בכך אלא גורמי מודיעין האחראים על הנושא הלבנוני שלא אהבו את חרירי, וממשיכים את 'מסורת האבא' לחסל את האופוזיציה בתוך לבנון, אך הדבר לדבריו פעל כבומרנג וגרם לכך שעל אסאד הופעל לחץ בינלאומי לנסיגה. נוצרה "קואליציה נדירה", הוא מוסיף, בין צרפת לארה"ב שמולה יתקשה אסאד להתנגד וכפי הנראה יצטרך להכנע.

סנדלר מתייחס לנסיגת סוריה ומציין כי הנחת היסוד עד היום היתה שהחיזבאללה מעונינים שסוריה תיסוג, אבל ייתכן שאם זה יתממש, הם ינסו לעצור אותה ולחמם את הגיזרה. לדבריו גם באמ"ן מתקיים ויכוח עד כמה נסיגה סורית מלבנון טובה לישראל. סוריה היתה גורם מייצב בלבנון, המחולקת לעדות רבות ללא דומיננטיות של אחת מהן, ולכן אם סוריה יוצאת לא ברור איזה גורם יתגבר.

סנדלר מוסיף כי גם אם משטרו של אסאד יפול ייתכן שאת מקומו יתפסו גורמים קיצונים סוניים.

במזה"ת החלה לנשב "רוח חדשה" התחלתית שמקורה בסדר היום החדש 'הדמוקרטי' שנקבע על ידי 'מעצמת העל' היחידה או העומד בראשה, אומר סנדלר. לדבריו הדבר החל במלחמת עירק כחלק ממאבקו של בוש נגד הטרור הבינלאומי, ויש לו השלכות המשפיעות גם על הרש"פ ועל מצרים.

הרוח החדשה גרמה גם לזעזוע בעולם הערבי ואינטלקטואלים ערבים החלו לדרוש דמוקרטיזציה, אבל ישנן אליטות שלא תוותרנה בקלות על מעמדן והן תלויות דוקא בכך שלא תהיה דמוקרטיה מערבית.
מכאן, אומר סנדלר, רחוקה הדרך להפיכת המזה"ת לדמוקרטיה בסגנון מערבי. יש לזכור הוא מוסיף, שהאיסלם דוחה דמוקרטיה זו עם המתירנות שבה ודברים נוספים, וכן כי בבחירות הדמוקרטיות שנערכו באלג'יר נבחרו דוקא האיסלאמיסטים וכך גם בתורכיה.
