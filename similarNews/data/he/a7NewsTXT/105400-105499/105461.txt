

בתחילת השבוע נצפו בתחנת הצפרות של החברה להגנת הטבע בכפר רופין החסידות הראשונות החוזרות מארצות החום. החסידות,שבעונת הסתיו חולפות בישראל בנדידתן דרומה, חוזרות אליה עם בוא האביב בדרכן לאירופה.

(צילום : הדורם שרחי)

כתבנו קובי פינקלר מדווח כי בימים הקרובים יחלפו בשמי הארץ עוד להקות רבות, ועד סוף אפריל צפויות לחלוף בשמי הארץ כ-600 אלף חסידות.

ישראל נמצאת במרכזו של ציר הנדידה העיקרי מאירופה ומאסיה לאפריקה. בכל שנה חולפות בשמי הארץ כחצי מיליארד (!) ציפורים ממאות מינים שונים. בין הראשונות להגיע הן החסידות, שמאות אלפים מהן יעברו במתחם האווירי של ישראל במהלך השבועות הקרובים. המקום הטוב ביותר בארץ לצפות ברבבות החסידות הוא מרכז הצפרות הבינלאומי בעמקים שבקיבוץ כפר רופין, המציע תצפיות מאורגנות ומגוון פעילויות נוספות בתחום הציפורים והצפרות וכן באגמון החולה.

התופעה של להקות מאוד גדולות, המונות עשרות אלפי פרטים, מתרחשת פעם או פעמיים בכל עונת נדידה, ומהווה מחזה מרהיב ביותר. בימים אלה צפויות לחלוף להקות גדולות מאוד של חסידות באזור ירושלים, באזור שפלת החוף, באזור לטרון, עמק איילון ובעמקים המזרחיים.

נוסף על נדידת החסידות מתקיימת נדידה של עופות רבים נוספים, ביניהם עופות דורסים, עגורים, שקנאים ומינים רבים של ציפורי שיר.
