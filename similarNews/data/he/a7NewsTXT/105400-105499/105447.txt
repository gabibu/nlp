

אבו מאזן: "הגדר וישראל" אחראים לפיגוע בת"א. אין סיבה שהחמאס לא ישולב בממשלתי. מבקש קשרים חשאיים לכינון הסדר קבע בין הרש"פ לישראל. התחייבויות בוש על ביטול זכות השיבה אינן מחייבות אותנו.


יו"ר הרש"פ אבו מאזן התראיין, ל Time , ובהתייחסו לשאלת האחריות לפיגוע בתל אביב אמר כי המבצעים "היו אנשים 'בודדים' וחמשה מהם נעצרו, 'אבל אם אתה שואל אותי מי נושא באחריות? הישראלים. המפגעים הגיעו מטול כרם לתל אביב כשהם עובדים דרך גדר ההפרדה, אז מי האחראי? הגדר, והישראלים'.

כתבתנו רותי אברהם מוסרת כי כתב ה Time, מאט ריס, שאל את אבו מאזן על נצחון החמאס בבחירות המוניציפליות והאם פירוש הדבר כי עתה לאש"ף יש 'אופוזיציה'? על כך השיב אבו מאזן כי זוהי הוכחה ש"הם יהיו מפלגה". ריס ציין כי האמריקנים והישראלים נחרדים מהמחשבה שהחמאס יהיה חלק מהפרלמנט הפלשתיני. בתגובה אמר אבו מאזן כי אינו רואה סיבה למה שהם לא יהיו בפרלמנט. "גם לישראל יש יותר מ 33 מפלגות מימין לשמאל ובאמצע".

ריס: מהי תכניתך לקידום הסדר שלום עם ישראל?
אבו מאזן: הצעתי שישראל וארה"ב ינהלו מגעים שקטים בנושאים הקשורים בהסדר הקבע ובה בעת יעסקו הפלשתינים בחלקיה הראשונים של מפת הדרכים . אם נתחיל עכשיו יהיה די זמן כדי לגבש ביחד עם האמריקנים רעיונות ודרכים לפשרה. אבל אם יגיעו ללא הכנה נאותה לשלב השלישי של מפת הדרכים, להסדר הקבע, עלול להיווצר מצב משברי דוגמת קמפ דוד בשנת '00, מצב בלתי פתיר.

ריס: בוש כתב לשרון מכתב שבו נאמר כי בהסכם הקבע לא תהיה 'זכות שיבה', ותהיינה התאמות בקוי 67 ומעמד ירושלים.
אבו מאזן: לנשיא בוש אין זכות לקבוע מראש עבור הפלשתינים בנושאים הקשורים להסדר הקבע, נושאים שיש לדון בהם רק לקראת הסדר הקבע ולא עכשיו. בוש אינו יכול להתחייב בשם הפלשתינים. אנחנו נחליט בסופו של דבר אם כן או לא.

ריס: האם תהיה מוכן לקבל בהקשר של הסדר הקבע גם החלטות לא פופולריות הכרוכות בפשרה?
אבו מאזן: התחייבתי לערוך משאל עם, והאנשים הם שיקבלו החלטה בנוגע לפשרה.
