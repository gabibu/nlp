

לראשונה מאז נצחון היהודים בשושן הבירה יאכלו בפורים השנה אוזני המן גם בסין. מאפיית עבאדי מירושלים, תייצא לראשונה משלוח של חצי טון אוזני המן.

את חג פורים הקרוב, שיחול בסוף החודש, יחגגו השנה לראשונה גם בקרב הקהילות היהודיות והישראליות בסין ובהונג קונג עם אוזני המן ממולאות בשוקולד, פרג, תמרים ועוד.

"מאפיית עבאדי" מירושלים שחוגגת בימים אלו 50 שנה, קיבלה לאחרונה בקשה למשלוח של כחצי טון אוזני המן שכוללים כ-7,200 אוזני המן, לקהילות היהודיות והישראליות בסין ובהונג קונג.
הקהילה בסין ובהונג קונג כוללת כ-4,000 משפחות יהודיות וכ-120 משפחות ישראליות ומתפעלת גם 3 בתי ספר יהודיים- 1 בהונג קונג ו-2 בסין.

מר יורם עבאדי, מנכ"ל מאפיית עבאדי מציין, שלאור העובדה ששווי המשלוח מוערך בכ-22,000 ש"ח הוא החליט לוותר על התשלום ולשלוח את אוזני ההמן כמשלוח מנות ענק לקהילות היהודיות והישראליות.

בכוונת מאפית עבאדי להפוך את המשלוח בפורים למסורת ובשנה הבאה לנסות להתאים את אוזני ההמן לטעם הסיני החמוץ מתוק ולייצר אותן מבצק פילו- שיזכירו להם אגרולים.
