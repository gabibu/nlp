

מזכירות היישוב יצהר מזהירה את עורכי התכנית 'הערב עם יאיר לפיד' שמתכוונים לראיין הערב את סרן מאור שושן, על יחסיו עם הישוב. "נצרף את עורך התכנית לתביעת לשון הרע אם שושן יחזור על שקריו בתכניתכם", כתבו.

הראיון לתכניתו של לפיד מתוכנן להיערך בעקבות כתבה במוסף "סופשבוע" של מעריב.

במכתב שנשלח בדחיפות, היום בצהריים, בפקס למנכ"ל הרשות השנייה מוטי שקלאר, למנכ"ל "רשת" יוחנן צנגן ולמפיק התוכנית, נאמר כי "אנו מבקשים להזהירך, כי בגין אותה כתבה, וכתבה דומה לה בשבועון 'במחנה', אנו תובעים תביעת לשון הרע את 'במחנה', את 'מעריב', וכן את הכתב עומרי אסנהיים וסרן מאור שושן באופן אישי".

במכתב מציינים אנשי יצהר כי "הכתבות הנ"ל, היו רצופות שקרים, סילופים, השמצות וחצאי-אמיתות, שנאמרו מפיו של סרן שושן. באם תבחרו לתת מקום בתוכניתכם לסרן שושן, ובאם הוא יחזור על אחת מאותם השמצות, המציגות אותנו באופן אלים ומבזה   הרי שגם כל אלו שהביאו את הדברים לשידור, כעורך התוכנית, ומי שהחליט בפועל על הפרסום, וכן גם האחראי לאמצעי התקשורת   אשר למיטב הבנתנו הינו אתה   יצורפו לכתב התביעה. הכל בהתאם לסעיף 11, לחוק לשון הרע".

בפנית יצהר נאמר עוד כי "בהתאם לסעיף 17 לחוק לשון הרע, ובלא לפגוע ו/או לוותר על כל טענה או תביעה מכל סוג שהוא, אנו תובעים כי תאפשרו לנציג מטעמינו, להגיב על דברי שושן, במידת זמן שווה".
