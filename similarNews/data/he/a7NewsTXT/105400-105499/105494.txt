

תמיכה דלה להצעת יו"ר ש"ס חבר הכנסת אלי ישי להקדים את הבחירות. ח"כ יתום: יש להתרכז בסיכויים למשאל עם. לפיד: לא נתמוך בהצעה שתעכב ההתנתקות. שריד: בחירות רק אחרי ההתנתקות

חבר הכנסת ישי מניח היום על שולחן הכנסת הצעת חוק להקדמת הבחירות. על פי ההצעה הן יתקיימו לפני ביצוע ההתנתקות במקום משאל עם וייערכו 100 ימים לאחר אישור החוק בכנסת.

בדברי ההסבר להצעה אומר ישי כי מאחר ובכנסת אין רוב למשאל אזי ראוי לערוך בחירות שגם הן "יקטינו שסעים וימזערו קונפליקטים. משאל עם אינו בקונצנזוס ואינו מקובל על גדולי ישראל לעומת בחירות שנכון יהיה לקיימם אם מדובר בסוגיות של פיקוח נפש".

אף שאלי ישי מכחיש זאת הצעתו נועדה למעשה להסית את הלחצים המופעלים על ש"ס בעניין משאל העם ולגלגל את הכדור למורדי הליכוד ואלה מבין ח"כי המפלגה התומכים במשאל. ישי עצמו אומר כי "לא מדובר בלחצים אלא בדעת תורה והלכה. לי לא מפריע שהרבנים יורו בעד משאל עם".

הצעת ישי אכן מעמידה בפני בעיה את את חברי הליכוד המתנגדים להתנתקות. ח"כ איוב קרא אומר כי אם אכן יתברר שאין משאל עם אזי הוא יתמוך בהקדמת בחירות. ח"כ אהוד יתום אומר כי "בשלב זה עוד יש סיכוי להשיג רוב בעד משאל ולכן צריך להתרכז בעניין הזה". תגובת עוזי לנדאו לא התקבלה עד לשעה זו. "הנאמנים" מתכנסים בכנסת בשעה אחת וייתכן שידונו גם בנושא זה.

אגפיה החילוניים של האופוזיציה מתנגדים להצעת ישי. יו"ר שינוי, טומי לפיד, אומר כי מפלגתו לא תתמוך בשום הצעה שנועדה לעכב את ההתנתקות. ח"כ יוסי שריד (יחד) אומר: "קודם כל התנתקות. אחר-כך בחירות".

יו"ר הקואליציה גדעון סער מעריך כי להצעה אין סיכוי לזכות ברוב. הוא עצמו מסר כי יצביע נגד הצעה להקדים את הבחירות כעת.

חרף העדר התמיכה בהצעתו אלי ישי מאמין בסיכוייה. "כל הצעה להקדים את הבחירות ההתחילה בחולשה גדולה אך בסוף קיבלה רוב".
