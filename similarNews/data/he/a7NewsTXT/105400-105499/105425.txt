

50 עצי זית ניטעו אתמול בצהרים ב"שדרת הגיבורים" שבכפר דרום, שדרה חדשה המיועדת להנציח את זכרם של נרצחי הישוב כפר דרום ופצועיו. בין הנוטעים, הילד ישראל כהן, שרגלו נקטעה בפיגוע האוטובוס של כפר דרום.

בנטיעות נטלו חלק יו"ר סיעת "האיחוד הלאומי", ח"כ צבי הנדל, ביחד עם עשרות רבות של בני נוער, בהם ישראל כהן, מפצועי פיגוע האוטובוס של כפר דרום.

דוברת האיחוד הלאומי נילי טבצ'ניק מספרת לכתבתנו רותי אברהם כי "ישראל כהן ירד מכסא הגלגלים, התיישב על האדמה החמה, הכניס את השתיל לגומה, והידק בכפות ידיו הקטנות את הקרקע. התרגשתי מאוד לראות את הילד הזה לוקח חלק בנטיעות עצי הזית, שלמענו ולמען פצועים שכמותו ה'איחוד הלאומי' החליט לנטוע היום את 'שדרת הגיבורים'". לדבריה, ילדים אחרים אמרו: "שרון צריך לראות אותנו, כדי להבין שהוא טועה".

בתום טקס הנטיעות הוזמנו ח"כ הנדל ופעילי האיחוד הלאומי להשתתף בתערוכת "הבית שלי" של תלמידי כיתות ד'. כל ילד יצר מודל מנייר של ביתו ומיקם אותו על גבי כר דשא.

התערוכה הוכנה במסגרת פרוייקט הגמר: תולדות כפר דרום, שנועד לחזק את הקשר של התלמידים לארץ ישראל בכלל ולכפר דרום בפרט.

טבצ'ניק מוסיפה כי "האיחוד הלאומי", החליט לנטוע דווקא בימים אלו עצי זית בשל הסמליות שיש לעץ זה: התחזקות, נצחיות ושורשיות.

באיחוד הלאומי אומרים כי "ממשלת שרון השמאלנית מבקשת לעקור משפחות, בתים, עצים, וכל מה שנושם ארץ ישראל הטובה והיפה, אך השקרים הנלוזים היוצאים מבית מדרשו של לשכת שרון בדמות יונתן בשיא או המפכ"ל קראדי לא יעקרו אותנו מאדמתנו".
