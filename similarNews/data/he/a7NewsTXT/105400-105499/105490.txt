

אומדן חדש שמטרתו פיתוח מדדים להערכת סיכוני וביצועי השקעות באפיקי חסכון לטווח ארוך המנוהלים על ידי משקיעים מוסדיים המשקיעים כספי ציבור, הוקם על ידי משרד האוצר וגורמים נוספים.


אגף שוק ההון במשרד האוצר בשיתוף עם מומחים ממרכז קיסריה לשוק ההון וניהול סיכונים במרכז הבינתחומי הרצליה, חברו לפרויקט משותף, שמטרתו פיתוח מדדים להערכת סיכוני וביצועי השקעות באפיקי חסכון לטווח ארוך המנוהלים על ידי משקיעים מוסדיים המשקיעים כספי ציבור.

ממשרד האוצר נמסר כי "פיתוח המדדים ויישומם מהווה נדבך נוסף בשכלול שוק ההון הישראלי ויאפשר עליית מדרגה נוספת בשקיפות פעילות ההשקעה של הגופים המוסדיים על רבדיהם השונים ובהעלאת מודעות הצרכן לרמת הסיכון הטמונה בחסכונותיו הציבוריים".

המדדים החדשים ישמשו כלי מדידה לשם השוואת הביצועים והסיכון הטמון בהשקעות הגוף המוסדי בו משקיע החוסך. זאת בהשוואה לביצועים ולסיכון הטמונים בהשקעות גופים מוסדיים אחרים באותו ענף ובענפים אחרים. כמו כן יהוו מכשיר לאמדן עבור מנהלי הגופים לרמת הסיכון שאליה נחשפים כספי החוסכים וכלי פיקוחי יעיל בידי הרגולטור, מסבירים במשרד האוצר.

יצויין כי על מנת להציג מצגת מדוייקת ייעשה אומדן המדד בשיתוף פעולה עם הגופים המוסדיים בענפים השונים ועם גורמים רלוונטיים אחרים הפועלים בשוק. הצוות המשותף החל לעבוד על פיתוח המודל וגיבושו בימים אלו כך שהטמעת המדדים צפויה לקראת סוף שנת 2005.
(ש)
