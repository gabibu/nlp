

שר הבטחון בנימין בן אליעזר היום בצאתו מוועדת חוץ ובטחון של הכנסת, כי לאחר שהוחלט להקפיא את פעולת צה"ל בחבל עזה ניתנה הוראה שלא לגייס חיילי מילואים נוספים ובתוך יום-יומיים יוחלט במערכת הבטחון לגבי אותם חיילים שכבר גוייסו ושבינתיים נמצאים באימונים.

בהתייחסו להשתלשלות האירועים שהביאה לביטול הפעולה, אמר שר הבטחון, כי התנהל דיון ציבורי מיותר, שפגע בתוצאות המצופות של המבצע ואיפשר לכל המחבלים המבוקשים לברוח ובמקביל עשו הפלשתינים הכנות של מיקוש ומילכוד.

שר הבטחון הוסיף, כי הבעיה היתה איך לבצע את המבצע, תוך הבטחת שלומם של חיילי צה"ל.

שר הבטחון ציין, כי טועה מי שחושב שעל הפעולה המתוכננת בעזה הוחלט כתוצאה מהפיגוע בראשון לציון. לדבריו, בחודש האחרון היתה התגברות משמעותית של הטרור מעזה, שרובו סוכל ונבלם ע"י צה"ל. מדובר על 14 נסיונות חדירה לישובים יהודים בתוך רצועת עזה שסוכלו כולם ועל 44 פיגועים, שרובם סוכלו.


