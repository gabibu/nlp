

המלחמה באפגניסטן עדיין לא הסתיימה. הפנטגון אישר אתמול כי כוחות מיוחדים של צבא ארה"ב הרגו 5 לוחמי טאליבן, ועצרו 32 נוספים בפשיטה בדרום אפגניסטן. במהלך הפשיטה התנהלו חילופי אש בין הצדדים.

אתמול פורסם כי שנה לפני פיגועי 11 בספטמבר קיבלו אמריקה וגרמניה התראה על מתקפות טרור צפויות שיבוצעו בידי חוטפי מטוסים מסוכני שירותי הביון של קזחסטן. כך אמר אתמול בכיר קזחי.
"למועצת הביטחון הלאומי, ממשיכתו של ה-ק.ג.ב הקזחי, הגיע מידע, ולפיו טרוריסטים, אנשי רשת אל קאעידה, מתכננים חטיפת מטוס בטיסה מפרנקפורט לניו יורק, במטרה להביא להתרסקותו על מטרה כלשהי", אמר מי שהיה סגן יו"ר המועצה, רחאת אלייב, ודבריו פורסמו על ידי סוכנות הידיעות "קזחסטן טודיי".

"אולם שירותי הביון של ארה"ב ושל גרמניה התייחסו בספקנות למידע", אמר אלייב, ולא ציין אם נעשתה פעולה כלשהי בנדון.

"המערבים החלו להתייחס ברצינות למידע הקזחי רק לאחר 11 בספטמבר", הוסיף אלייב, וציין כי בעזרת המידע שהועבר לגרמניה נחשפה בזמנו רשת מסועפת של אנשי אל קאעידה בהמבורג.
