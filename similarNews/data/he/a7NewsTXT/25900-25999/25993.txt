

בעקבות התגברות הפיגועים ונסיונות הפיגוע נגד התחבורה הציבורית החליט לאחרונה שר התחבורה ד"ר אפרים סנה על הקמת מערך אבטחה חדש בתחבורה הציבורית. מערך האבטחה יכלול מאות מאבטחים, יוצאי יחידות צבאיות, שיפעלו בתחנות ההסעה ובאוטובוסים של התחבורה הציבורית.

התוכנית להכשרת המאבטחים גובשה במשותף עם משטרת ישראל.

מחזור ראשון של קורס מאבטחים בתחבורה הציבורית נפתח אתמול במתקן האימונים שליד קיסריה, ולקראת סוף החודש יחלו המאבטחים הראשונים לפעול בתחנות ההסעה ובאוטובוסים.

במהלך ביקור שנערך אתמול במתקן האימונים שבקיסריה אמר סנה כי מערך האבטחה החדש של התחבורה הציבורית יכלול פעילות סמויה וגלויה של מאבטחים. לדבריו, משימתם העיקרית של המאבטחים תהיה איתור וזיהוי חשודים ומפגעים בתחנות ההסעה, עוד בטרם עלייתם לאוטובוסים.


עלות הקמת מערך האבטחה נאמד בכ 40 מיליון שקלים. בימים הקרובים יחליטו שר התחבורה ושר האוצר כיצד ימומן התקציב הנדרש.
