

בבית משפט השלום בתל-אביב נגזרו היום עונשיהם של הנאשמים בפרשת דיסקונט השקעות.

דב תדמור, שהיה מנכ"ל דיסקונט השקעות, נידון לששה חודשי מאסר בפועל, שירוצו בעבודות שירות ולקנס של 700,000 ש"ח. שלמה כהן, שהיה היועץ המשפטי של דסק"ש, יוסף בוק, שהיה מנהל הכספים ויעקב אשל, שהיה מנהל בכיר בחברה, נידונו לעונש של שנת מאסר על תנאי ולקנס של 450,000 ש"ח. עונש זה נגזר גם על עמוס בנקירר, שהיה חשב החברה ואשר הורשע, על פי הודאתו, במאי 2000.

יש להזכיר כי הנאשמים הורשעו בכך, שהגישו לבורסה ולרשם החברות ב-18 הזדמנויות שונות, בשנים 90' עד 95', דו"חות כספיים על חברת דיסקונט השקעות ולא צירפו את הדו"חות של חברות ישקר וטכנולוגיית להבים, שהינם חברות פרטיות, ואשר לדיסקונט השקעות היו למעלה מ-25% בעלות עליהן. זאת, מתוך רצון להסתיר מהציבור את המידע.
