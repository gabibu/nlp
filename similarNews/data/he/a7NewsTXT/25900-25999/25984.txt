

אחד מ 13 הרוצחים שגורשו מכנסיית המולד ושוהים בקפריסין עד לפיזורם במדינות שתסכמנה לקבלם, חשוד כי רצח את אבי בועז שהיה בעל אזרחות כפולה אמריקנית וישראלית.

בועז תושב מעלה אדומים בן 71 נרצח בינואר בבית ג'אלה. בועז היה מיודד עם ערבים נוצרים מבית ג'אלה ונהג לשהות לעיתים קרובות בעיירה. ביום הירצחו נחטף ממחסום של הרש"פ בבית ג'אלה על ידי מחבלים, שהובילו אותו לעיירה בית סאחור וחיסלו אותו ביריות. גורמי בטחון מסרו כי על הגופה נמצאו סימני התעללות.

נמסר כי האמריקנים חושדים כי אברהים עבאיית מבכירי המגורשים מהכנסייה היה מעורב ברצח. פקיד בוושינגטון אמר כי הפרשה סבוכה ולא ברור מה תוכל ארצות הברית לעשות אם יתברר שעבייאת היה מעורב ברצח.

