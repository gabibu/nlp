

שר הביטחון אמר אתמול כי לפי שעה ערפאת אינו משנה את דרכי פעולתו, וכי הוא ממשיך לעסוק בטרור. בן אליעזר ציין כי הוחלט לפעול בעזה משום שתשתית הטרור התפתחה שם ותפסה תאוצה. "ידוע לנו שתשתית הטרור בעזה היא בית חרושת לפיגועים שעובד בלא לאות. ידענו גם שאנו עומדים בפני גל פיגועים קשה מרצועת עזה, אפילו קשה ממה שהכרנו".

שר הביטחון אמר כי דחיית המבצע נבעה מהדלפות על פרטים מבצעיים. לדבריו, חלק מהמטרות ש"דלפו" מהקבינט מולכדו.

שר הביטחון אמר כי הנהגת הרש"פ מפעילה על ערפאת לחץ כבד לבצע רפורמות, וכי מבצע "חומת מגן" תרם תרומה נכבדת ביצירת לחץ עצום על ערפאת לבצע שינויים ברש"פ, אמר.

אמש דווח כי חמישה ערבים מהרש"פ תקפו ברמאללה את אחד מבכירי הרש"פ חסן עספור, ופצעו אותו קשה. עספור הועבר לבית חולים ברמאללה. ההערכה היא שהאירוע קשור למתיחות בין גורמים שונים ברש"פ על רקע הקריאות לרפורמה במבנה הרשות.

מעמדו של ערפאת נחלש. סימנים לכך היה אפשר לראות בצאתו אתמול לראשונה אחרי כשישה חודשים לסיור בשטחי הרש"פ. הוא סייר אתמול בבית לחם, בג'נין ובשכם.
עיתונאים ערבים שליוו את הסיור, ואף מארגני הסיור מטעם הרשות, הביעו אכזבה מכך שרק מעט תושבים קיבלו את פני ערפאת. להערכתם, בבית לחם המתינו לערפאת רק כ-300 מאות ערבים, בג'נין ובשכם כ 1,500.
אל מחנה הפליטים ג'נין לא נכנס ערפאת מחשש כי ערבים תושבי המקום יפגעו בו. הבמה שעליה הוא היה אמור לנאום הועלתה באש בידי ערבים מן העיר. במהלך הסיור שב ערפאת ואמר כי הוא צועד לירושלים עם מיליוני שאהידים.

נשיא המדינה משה קצב מתח הערב ביקורת על קריאתו של ערפאת למיליוני "שאהידים" להגיע לירושלים ואמר כי ההצהרה יוצרת אווירת טרור ונותנת השראה לפיגועי טרור.

הנשיא קצב הוסיף כי משום כך אל לו לעולם המערבי והחופשי להיות מופתע אם ישראל תיאלץ להרוס ולהשמיד בסיסי טרור. "הכתובת כבר מופיעה על הקיר, ואם ערפאת לא יגלה רגישות ומנהיגות נעשה זאת בעצמנו".
הנשיא קצב אמר את הדברים בשיחה עם כתבים לפני פגישה עם שגריר ארה"ב בישראל דן קרצר.
