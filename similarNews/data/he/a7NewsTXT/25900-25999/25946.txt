

מזרח טימור הזעירה החלה בספירה לאחור לקראת הכרזת עצמאותה בעוד ימים אחדים. המדינה הצעירה נחשבת לעניה ביותר באסיה, ותזדקק לסיוע בינלאומי משמעותי בשנים הקרובות, נאמר בהודעת האו"ם.

תוכנית האו"ם לפיתוח דיווחה כי מזרח טימור היא המדינה העניה ביותר באסיה במונחים של פיתוח כספי ואנושי, כאשר ההכנסה השנתית לגולגולת עומדת על 478 דולר.

מזרח טימור תכריז על עצמאותה בשעות הבוקר של ה-20 במאי, לאחר מאות שנים של שלטון פורטוגלי, ובאחרונה, 24 שנות רודנות אינדונזית אכזרית.

מזרח טימור, שאוכלוסייתה מונה 740,000 נפש היתה תחת מינהל או"ם מאז סוף 1999, זאת לאחר החלטה שהתקבלה ברוב מכריע במשאל בנושא השיחרור משלטון אינדונזיה.


