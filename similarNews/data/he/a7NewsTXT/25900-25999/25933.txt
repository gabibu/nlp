

קריאה לתושבי איזור וושינגטון שבארה"ב להחרים את העיתון "וושינגטון פוסט" החל מיום שני, ה- 10 ביוני. הקבוצה המארגנת, המורכבת מיהודים, נוצרים, והינדים טוענת כי דיווחיו של העיתון מוטים באופן קבוע נגד ישראל, וכי תלונות של קוראים זוכים ליחס משפיל מצד המערכת. "העיתון מסרב להודות בליקויים שבעבודת הדיווח שלו, ובמערכת צעקו על קוראים שרצו להביע את מחאתם על דרך הסיקור של ישראל ב20 החודשים האחרונים" , כותבים המארגנים.

"העיתון מפר את כללי האתיקה העיתונאית שוב ושוב" , אומרים המארגנים. באתר BoycottThePost.org בו הובאו כמה טורים שכתב האומבוסדמן של העיתון, שמדווח על כמות הפניות הגדולה אליו. לדבריו, "ארגונים יהודים ותומכי ישראל אחרים בארה"ב הפציצו את מערכות העיתונים בשבועות האחרונים במכתבים תלונה אודות הדיווח המוטה. כאלף מנויים של הלוס אנג'לס טיימס התארגנו וביטלו ליום אחד את המנוי לעיתון. ", נכתב ב'פוסט'.

המארגנים קוראים לציבור לשלוח מכתבי תלונה למערכת , להחרים את העיתון למשך שבוע ולחתום על עצומה בה יביעו את מורת רוחם על צורת הסיקור של ישראל. "מטרתנו היא להביא לדיווח אמיתי על המזרח התיכון. לצורך כך אנו מקווים להיפגש עם אנשי המערכת ואנשי המינהל העיסקי בעיתון, לדווח להם באופן מקצועי מה הבעייתיות שבצורת הדיווח שלהם, מה ניתן לעשות ומה עלול לקרות באם לא יבוצעו שינויים אלה".

את הידיעה העבירה כתבת אינטרנט ערוץ 7 חני לוז.


