

תמונתה של מרגלית הר שפי הקשורה באזיקים ברגליה ובידיה, כשהובאה בפני ועדת השחרורים, עוררה גל מחאות ותהיה על הצורך בכבילתם של אסירים שאין סכנת בריחה נשקפת מהם, או סכנת חיים.

לפני כשנה פנו היועץ המשפטי לממשלה ופרקליטת המדינה עדנה ארבל לשירות בתי הסוהר כדי לבחון שוב את הנהלים בנושא.

לפני ימים אחדים נמסר כי שירות בתי הסוהר החליט על נוהל חדש, ולפיו במקרים של אסירים, הנמצאים בסבב חופשות, מתפקדים בצורה טובה בבית הסוהר, ושאין באשר להם ידיעות המעידות על כוונת בריחה, אין צורך לכבול את ידיהם ואת רגליהם בשעה שהם מוזמנים לוועדות שחרורים, ואפשר להסתפק בשבילם בליווי של שני סוהרים.

על ההחלטה חתום היועץ המשפטי של שירות בתי הסוהר, תת גונדר חיים שמואלביץ, ולפני ימים אחדים הוא העביר את ההחלטה למשרד המשפטים.

ההחלטה מקילה עם אסירים חיוביים. בהודעת משרד המשפטים נאמר: "פשיטא כי גם אסירים זכאים לשמירה על כבודם, ודומה כי ההוראה החדשה בעניין זה תואמת את האיזון הנדרש בין הערך של כבוד האדם מחד גיסא ושיקולי הבטחה וביטחון מאידך גיסא".
