

אתמול הובאו כאן איומיו של נשיא צרפת הנבחר, ז'אק שיראק, כי מוטב לה לישראל להפסיק את ה"מסע נגד צרפת", ונראה כי דברי הנשיא משקפים את התנהגות העם הצרפתי ומעניקים לו גיבוי.
לקראת ערב הצדעה לצה"ל אשר אמור להתקיים מחר בפריז, כינו מספר ארגונים צרפתים את היוזמה כ"פרובוקציה חדשה" וגינו אותה: "בתוך תקופה של פחות מחודשיים מארגן צה"ל פרובוקציה חדשה בלב פריז, באולם בטאקלאן, וזאת בנוכחות האלוף דני מט, אחד מידידיו הקרובים של פושע המלחמה אריאל שרון", נאמר בהודעת הארגונים. בהמשך ההודעה נכתב כי "ערב ההצדעה ייערך לציון יום ירושלים. ערב ההצדעה הוא אחת מההפגנות השנתיות הבולטות של הימין הקיצוני בישראל, ושמטרתו היא לאשש באופן חד-משמעי את איחודה המוחלט של העיר". "אנו מתרים ברשויות הציבוריות מפני הסכנות החמורות שעלולה לגרום פרובוקציה זאת".

בתוך כך התארגנה קבוצה יהודית אמריקנית להחרמת פסטיבל הסרטים היוקרתי "קאן", האמור להיפתח השבוע בצרפת. הקבוצה פרסמה מודעה בעיתון "הוליווד טרייד", ובה מושווית צרפת דהיום לצרפת של 1942, כשהייתה תחת משטר וישי, שתמך בגרמניה הנאצית. המודעה הזכירה תופעות שחזרו בשני המקומות כמו השחתת בתי כנסת ובתי-ספר ותקיפות של יהודים ברחובות צרפת.
מנהיג הקבוצה גארי רטנר אמר: "אנחנו מנסים לגרום לתעשיית הבידור לחשוב שנית אם ברצונה לפקוד את קאן, ואם הם בוחרים להגיע לשם, אנו מנסים לגרום להם להעלות את נושא האנטישמיות בצרפת על סדר היום הציבורי".

המודעה בעיתון עוררה את זעמו של הקונסול הצרפתי בלוס אנג'לס ז'אן-לוק סיביוד. לדבריו, הוא היה המום מהפרסום, והוא הגדיר אותו כ"בלתי מבוסס" בכל הנוגע להשוואה בין צרפת של היום לזו שתחת משטרו של וישי בשנות הארבעים. "הטענות הללו מוגזמות ובלתי מבוססות לחלוטין". לדבריו, העלייה במקרי אלימות על רקע אנטישמי "מצערת", אך מקורה בשפיכות הדמים במזרח התיכון ובכך שצרפת היא ביתם של קהילות יהודיות ומוסלמיות גדולות.


