

שר התחבורה ד"ר אפרים סנה החליט לאחרונה על הקמת מערך אבטחה חדש בתחבורה הציבורית בעקרבות התגברות הפיגועים ונסיונות הפיגוע נגד התחבורה הציבורית. מערך האבטחה יכלול מאות מאבטחים, יוצאי יחידות צבאיות, שיפעלו בתחנות ההסעה ובאוטובוסים של התחבורה הציבורית. התוכנית להכשרת המאבטחים גובשה במשותף עם משטרת ישראל.

מחזור ראשון של קורס מאבטחים בתחבורה הציבורית נפתח היום במתקן האימונים שליד קיסריה, המאבטחים הראשונים יחלו לפעול בתחנות ההסעה ובאוטובוסים לקראת סוף החודש. במהלך ביקור שנערך היום במתקן האימונים שבקיסריה אמר סנה, כי מערך האבטחה החדש של התחבורה הציבורית יכלול פעילות סמוייה וגלוייה של מאבטחים. לדבריו, משימת העיקרית של המאבטחים תהיה איתור וזיהוי חשודים ומפגעים בתחנות ההסעה, בטרם עלייתם לאוטובוסים.

עלות הקמת מערך האבטחה נאמד בכ-40 מיליון שקלים. שרי התחבורה והאוצר יחליטו בימים הקרובים באשר לדרך המימון של התקציב הנדרש.


