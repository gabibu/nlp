

מאתמול חוסמים נהגי מכליות של חברות הדלק את הגישה למסוף הנפקת הדלק של פי גלילות באשדוד, המסוף היחיד שנותר פעיל במסגרת העיצומים בפי גלילות.

זהו אתר הנפקת הדלק האחרון שפעל מאז החלה שביתת עובדי פי גלילות.

כתוצאה מחסימת המסוף נוצר מחסור בדלק באזורי ירושלים ובאר שבע.

חברת פי גלילות הודיעה לחברות הדלק כי עקב עיצומי העובדים ייסגר מסוף הדלק באשדוד בחג השבועות. אין לכך קשר, ציינה החברה, להשבתת המסוף על ידי נהגי חברות הדלק.

נהגי חברות הדלק אומרים כי עקב עיצומי עובדי פי גלילות עליהם להמתין זמן רב בתור למילוי מכליותיהם בדלק, ואחר כך לנסוע מאות קילומטרים עם חומר דליק בכבישים הראשיים.

הם דורשים כי אנשי משרד התשתיות יבדקו נתונים אלה ויראו "כיצד מתנהל שינוע הדלק במדינה".

מנהל חברת פי גלילות אמר כי הנהגים הם "קרבנות מדיניות משרד התשתיות".




