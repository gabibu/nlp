

רשת "הריבוע הכחול", העוסקת בין השאר בשיווק מוצרי מזון וצריכה שונים, הורשעה אתמול בבית משפט השלום בתל אביב בהטעיית צרכנים.

לפי החוק, בכל מרכול צריכים להירשם מחירי המוצרים על המוצרים בעצמם, וזאת כדי ליידע את הצרכן מה מחירו של כל מוצר שהוא עשוי לרכוש. ברשת "הריבוע הכחול", כך קבעה השופטת דורית שפירא-רייך, נרשמו מחירי מוצרים שלא תאמו את מחירם האמיתי, וכך הטעתה הרשת את הצרכנים.

ההטעיות הצרכניות נתגלו בחמישה סניפים: שניים מהם בתל אביב והיתר בראשון לציון, בחולון וברמת אפעל. על כל אחד מהסניפים האלו הוטל קנס מנהלי של 400 שקלים בנוסף לקנס שהוטל על הרשת ככלל.

מי שגילה את ההטעיה היה משרד המסחר והתעשייה שהבטיח כי ימשיך לאכוף את הנושא "בשל החשיבות הרבה של הנושא הצרכני" כדברי אלי בן מנחם, סגן השרה.


