

ארה"ב הביעה התנגדות להחלטת מרכז הליכוד, השוללת הקמת מדינה פלשתינית. דובר הבית הלבן ארי פליישר אמר: "הנשיא ממשיך להאמין שהדרך הטובה ביותר לשלום היא על ידי כינון מדינה פלשתינית שתחיה בשלום ובביטחון לצד מדינת ישראל".

אל התנגדותה של ארה"ב הצטרפו גם השרים מטעם העבודה בממשלת האחדות. שר הביטחון אמר כי הצבעה זו "מביאה אותנו להמשך העימות וקרבות הדמים". "אם לא תהיה תחושה שהולכים למהלך מדיני, אנחנו חוזרים תוך כמה שבועות לפיגועים קשים, כפי שהכרנו בעבר, ואף גרועים יותר", אמר בן אליעזר. הוא הוסיף כי בהמשך תבחן מפלגת העבודה "איך הדברים מתנהלים, ואם יתברר שהחל מאתמול הממשלה מתנהגת על פי ההחלטה ברור שנצטרך להסיק מסקנות וללכת".

לעומתו שר החוץ פרס הגיב להחלטת המרכז מאתמול בביטול ואמר כי אין לה כל כיסוי: "אין כיסוי להחלטה שהתקבלה במרכז הליכוד. המרכז לא עשה אמש את ההיסטוריה ולא עצר את כדור הארץ מלהסתובב".
שר החוץ אמר עוד שמסמך פרס-אבו עלא הוא הקרוב ביותר לעמדותיו המדיניות של ראש הממשלה שרון.

גרמניה, ספרד והבריטים הודיעו כי הם דוחים את ההחלטה. שליח האיחוד האירופי חוויאר סולנה ונציבות האיחוד האירופי האשימו את המרכז כי הוא מחבל "בנסיונות לשלום" : "חבל שפוליטיקה פנימית מחבלת בחיפוש אחר השלום".

סאיב עריקאת, מבכירי הרש"פ, אמר בראיון לתחנת "אל ג'זירה" כי החלטת מרכז הליכוד "היא תפנית היסטורית", והיא מוכיחה שישראל מעוניינת לשמור על "השטחים שכבשה ב-67'".

בשיחה עם כתבים בקהיר הגיב שר החוץ המצרי אחמד מאהר על החלטת המרכז, והגדיר אותה הצבעה "שולית". הוא הוסיף כי אין בה בהחלטה למנוע את הקמתה של המדינה הפלשתינית.

ערפאת אמר כי "מדובר בהרס הסכמי אוסלו ונספחיהם, שעליהם חתומה ישראל, ובייחוד הסכם וואי שחתמו עליו נתניהו ושרון".
