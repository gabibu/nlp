

פחות מיממה לאחר מפלתו הצורבת במרכז הליכוד אמר היום ראש הממשלה אריאל שרון כי אינו מוכן ששיקולים פוליטיים-אישיים יסיטו אותו מדרכו לממש את הבטחתו לבוחריו להביא שלום ובטחון.

רה"מ שרון התייצב היום לישיבת סיעת הליכוד בכנסת כאילו לא קרה דבר אמש בהיכל התרבות. רה"מ אמר לחברי הסיעה כי השיקול המנחה אותו הוא השיקול הלאומי: בטחון ישראל והשגת שלום. "אני מעריך את כל מה שנאמר ואת המרכז, אבל האחריות למה שמתרחש היא שלי. זהו עול כבד", אמר רה"מ שרון לחברי הסיעה.

רה"מ שרון הוסיף כי שני שלישים מהציבור בישראל בחרו בו כדי שיחליט בשאלות העומדות בפני המדינה והוא אכן יעשה זאת. "ומאחר שאני הבטחתי לפני הבחירות להביא, איתכם כמובן, בטחון ושלום, אני מתכוון למלא את מה שהתחייבתי. זה מה שהנחה אותי בעבר. זה מה שמנחה אותי כעת. זה מה שינחה אותי בעתיד...איש לא יסיט אותי מדרכי, בעיקר לא משיקולים פוליטיים אישיים", ברמזו לראש הממשלה לשעבר בנימין נתניהו.

רה"מ שרון חזר והדגיש את תנאיו לחידוש התהליך המדיני: רפורמות מקיפות ברשות הפלשתינית והפסקה מוחלטת של הטרור. ראש הממשלה אמר כי הוא מתכוון לשמור על ממשלת האחדות משום שזהו נכס חשוב מן המעלה הראשונה במאבקים המדיניים-בטחוניים שבהם נאלצת ישראל להתמודד.

לחברי הליכוד אשר אולי חשבו כי ישיבת המרכז הסוערת תביא להקדמת הבחירות אמר שרון: "הבחירות הבאות תתקיימנה ב-28 באוקטובר 2003, כך אני מציע לראות את הדברים, זו כוונתי וכך אוביל את הממשלה".

בתגובה אומר אהרון מלצר, מוותיקי תנועת הליכוד וראש חוג המייסדים במרכז הליכוד כי ראש הממשלה שגה בשתי שגיאות בסיסיות:

האחת   התבטאותו בדבר הקמת מדינה פלשתינית נעשתה 12 יום בלבד לאחר התקפת הטרור בארה"ב, בשעה שהעולם כולו מרכז מאמץ במלחמה בטרור ומלא אהדה למלחמתנו בטרור. "בהתבטאותו זו אפשר ראש הממשלה לפלשתינים מה שלא אפשרו לא הטורקים, לא האנגלים וגם לא הירדנים. והיא מתן פרס לטרור הפלשתיני" עוד מוסיף מלצר: "זהו מהלך חפוז ומנותק מכל עקרונות אידיאליסטים שלא לדבר על ניתוק ממרכז הליכוד".

השגיאה השנייה של שרון, אומר מלצר, היתה נסיונו למנוע את הצבעת חברי המרכז בנושא. במעשהו זה הימר רה"מ על יוקרתו והימור כזה לא צריך להיעשות ע"י אדם שקול כרה"מ. "עובדת תבוסתו במרכז הליכוד היא מעין הצבעת אי אמון במובן מסויים".

מלצר הוסיף כי אם באמת יתעלם ראש הממשלה מהחלטת המרכז אזי בבוא יום פקודה יזכרו חברי המרכז ומצביעי הליכוד את התעלמותו זו.

משה פייגלין חבר מרכז הליכוד שהיה מיוזמי כינוס המרכז הגיב באומרו כי הוא חש דאגה רבה נוכח תגובותיו של רה"מ משום שבמעשיו של רה"מ מסתמן מהלך של הליכה "ראש בראש" עם חברי תנועתו ועם שולחיו. מהלך שעלול להביא לבסוף להדחתו.
