

מחבל פלשתיני נורה ונהרג הלילה, לאחר שניסה לבצע פיגוע במחנה פלס, שליד מושב בקעות בצפון בקעת הירדן סמוך לשעה 4 בבוקר.

המחבל, שהיה בבגדים אזרחיים, פתח באש לעבר מתחם הש.ג. מרובה אמ-16 וגם השליך רימונים. חיילי צה"ל מהמחנה, בראשם מח"ט הבקעה, אל"מ חיליק סופר הסתערו עליו וחסלו אותו. נערכו במקום סריקות נוספות עד לשעה 7:30 בוקר, לשלול סברה שהיה מחבל נוסף. לאחר הסריקות הוברר, כי למקום הגיע מחבל אחד.

במהלך התקרית והסריקות באיזור, נסגרו לתנועה הכבישים במקום בין צומת גיתית לבין מחולה, כמו כן נסגרו באיזור כל הכניסות לישובים והתושבים נכנסו לכוננות. בבוקר - חזרו החיים לשגרה.
