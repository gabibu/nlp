

תושבי אזור וושינגטון בארה"ב נקראו להחרים את העיתון "וושינגטון פוסט" החל מיום שני, 10 ביוני.

הקבוצה המארגנת, המורכבת מיהודים, נוצרים, והינדים, טוענת כי דיווחיו של העיתון מוטים באופן קבוע נגד ישראל, וכי תלונות של קוראים על כך זוכים ליחס משפיל מצד המערכת.
"העיתון מסרב להודות בליקויים שבעבודת הדיווח שלו, וכשרצו קוראים להביע באוזני המערכת את מחאתם על [דרך הסיקור של ישראל] ב 20 החודשים האחרונים הם זכו אך ורק לצעקות" , כותבים המארגנים ומוסיפים: "שוב ושוב מפר העיתון את כללי האתיקה העיתונאית".

באתר BoycottThePost.org , הובאו כמה טורים שכתב האומבוסדמן של העיתון, שמדווח על כמות הפניות הגדולה אליו. לדבריו, "ארגונים יהודים ותומכי ישראל אחרים [בארה"ב] "הפציצו" את מערכות העיתונים בשבועות האחרונים [במכתבי תלונה] על אודות הדיווח המוטה.

כאלף מנויים של הלוס אנג'לס טיימס התארגנו וביטלו ליום אחד את המנוי לעיתון", נכתב ב"פוסט".

המארגנים קוראים לציבור לשלוח מכתבי תלונה למערכת, להחרים את העיתון למשך שבוע ולחתום על עצומה שבה יביעו את מורת רוחם על צורת הסיקור של ישראל.
"מטרתנו היא להביא לדיווח אמיתי על המזרח התיכון. לצורך כך אנו מקווים להיפגש עם אנשי המערכת ועם אנשי המינהל העסקי בעיתון, לדווח להם באופן מקצועי מה הבעייתיות שבצורת הדיווח שלהם, מה אפשר לעשות, ומה עלול לקרות אם לא יבוצעו שינויים אלה".
את הידיעה העבירה כתבת אינטרנט ערוץ 7 חני לוז.
