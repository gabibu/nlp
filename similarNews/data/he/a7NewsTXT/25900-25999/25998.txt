

בימים האחרונים הקימו החקלאים אוהל מחאה מול משרד העבודה בירושלים בדרישה להגדיל את מכסת העובדים הזרים.

רציחתו של ניסן דולינגר הי"ד מפאת שדה ביום ראשון בידי פועל ערבי שעבד בסביבה בעבודות חקלאות לא הפתיע איש מחקלאי ישראל. החקלאים אינם מעוניינים להעסיק ערבים, שלדבריהם, הם אינם אמינים ומסוכנים, אך הם, החקלאים, נתקלים בחומת סירוב מצד משרד העבודה.
המשרד מסרב להגדיל את מכסות הפועלים הזרים ולסייע לחקלאים, שכבר מדברים על התמוטטות משקיהם ועל התעלמות משרד העבודה מהם, התעלמות הנמשכת חודשים רבים.

מאיר יפרח, מזכיר ארגון מגדלי הירקות, אמר כי ישנה החלטת ממשלה מלפני חודשים אחדים, ובה אושרה כניסתם של 28 אלף עובדים זרים לחקלאות. אולם, מאז לא קרה דבר, וישנו צורך מיידי ל-5,000 עובדים זרים נוספים.

לדברי יפרח, המחסור בכוח אדם במשקים מגיע לנקודת שבירה שאין חזרה ממנה. היום צפוי כי כמה מאות חקלאים יגיעו אל פתח משרד העבודה, כדי לחסום את פתח המשרד. החקלאים עדיין מקווים כי העניין ייפתר. לדבריהם, אין להם כוח להפגנות ולמלחמות.
