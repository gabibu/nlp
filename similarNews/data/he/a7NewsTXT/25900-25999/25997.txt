

"זכרו, יש רבים בבריטניה המאחלים לכם, חיילי צה"ל, כל טוב", כך כתב ילד מבריטניה במכתב לחייל בישראל. יותר מ-9,000 מכתבים אישיים לחיילי צה"ל הגיעו מילדים ומבני נוער יהודים בכל העולם, במבצע של הסוכנות היהודית שנועד לחיזוק התודעה היהודית של צעירים אלה וליצור קשר עם חיילי צה"ל.

המכתבים כתובים באנגלית, ברוסית, בספרדית, בפורטוגזית, בצרפתית, גם בעברית. המכתבים הגיעו בדואר, בפקס ובדואר אלקטרוני, וכל מכתב הוכנס למעטפה ונמסר לחיילים.

דייוויד סונדרס מבריטניה כתב את מכתבו לאחר שהשתתף בהפגנה בכיכר טרפלגר בלונדון. "קרוב לשישים אלף איש השתתפו בהפגנה מכל רחבי בריטניה. הייתה לי הזכות לעמוד שם, והרגשתי כאילו אני עומד לצדך במאבקך היום. כלי הנשק היחיד העומד לרשותי הוא התפילה, תפילה שהפוליטיקאים שלכם, עושי השלום והיוזמות יצליחו להשכין שלום. רבים מאתנו מתפללים לכך. אך כיצד ייתכן הדבר, כאשר ערפאת, כנראה, אינו רוצה שלום. אני מתפלל כי לבו ישתנה, או כי יוסר מתפקידו וכי תחול התקדמות של ממש בשלום למענכם. אלוהיכם הוא אל רם וחזק.

"אני מצטער כי אומות אחרות ואמצעי התקשורת מעוותים את הידיעות על הסכסוך. אני מצטער עוד על כך שארצי לא עמדה לצדכם לפני שישים שנה. אני מקווה כי הדבר לא יקרה שנית, וכי האומה הזאת תעמוד לצדכם ולצד הפעולה האמיצה שלכם כחיילים מאומנים וממושמעים. אני מקווה כי אתם מוצאים עידוד בעבודה היומיומית שלכם למען אהבת ישראל. זכרו, כי יש רבים בבריטניה המאחלים לכם כל טוב".

סימון ברי, כתב: "זה עתה חזרתי מהפגנת הזדהות עם ישראל בכיכר טרפלגר בלונדון. אני אסיר תודה על הזכות שניתנה לי להשתתף בהפגנה ולהביע תמיכה בישראל בשעתה הקשה".
