

שר האוצר סילבן שלום יגיש היום לכנסת את התכנית הכלכלית החדשה, ובה הצעות שונות, שתכליתן להביא לחיסכון של 13 מיליארד שקלים לקופת המדינה.

התכנית כוללת קיצוצים בהוצאות הממשלה, תקנות חדשות לקצבאות הביטוח הלאומי, הכבדת נטל המס ועוד.

סעיפים רבים בתכנית אינם מקובלים על מגזרים שונים. השר שלום אמר על כך בעבר כי "העובדה שכולם צועקים כי התכנית גרועה מוכיחה שהיא נוגעת לכולם, וכי היא תגרום לכל השכבות לשאת בנטל", אולם הסעיף השנוי במחלוקת יותר מכל, ואשר אמור לחסוך לקופת המדינה כמיליארד שקלים נוגע לקריטריונים לקיצוץ בקצבאות הילדים. שלום ואנשי משרדו מבקשים להפלות לטובה משפחות שראשיהן שירתו בצבא ולקצץ מקצבאות הילדים שלהם 2%-3% בלבד לעומת קיצוץ בשיעור של 20% בקצבאות הילדים למשפחות שראשיהן לא שירתו בצה"ל.

נציין כי סעיפי התכנית מתחלקים לשלושה סוגים: אלו שדורשים את אישורו של שר האוצר, כגון סעיף העלאת המס על הסיגריות והסולר, ואותו כבר אישר השר סילבן שלום, סעיפים הדורשים את אישור ועדת הכספים וסעיפים המחייבים חקיקה ראשית, שמשמעותה אישור ועדת הכספים והכנסת. מרבית סעיפי התכנית משתייכים לסוג השלישי.

לקיצוץ בקצבאות הילדים, הטעון גם אישור של ועדת הכספים, "אין סיכוי לעבור" בוועדה, כדברי יושב הראש שלה, ח"כ יעקב ליצמן ממפלגת יהדות התורה.

בתוך כך נועדו אתמול יו"ר ההסתדרות ח"כ עמיר פרץ ויו"ר לשכת התיאום של הארגונים הכלכליים עודד טירה והחליטו על הקמת צוותים מקצועיים, שינסו למצוא פתרונות להיחלצות המשק מן המשבר הכלכלי.

פרץ וטירה מתחו ביקורת חריפה על תכנית האוצר וקראו לשר האוצר לכנס לאלתר את כל הגורמים במשק, וזאת כדי להגיע להסכמות על הדרך ליציאה מהמשבר. לדברי השניים, "תוכנית האוצר אינה אלא אוסף של גזירות כלכליות, שאין בסופן יציאה מהמיתון או יצירת מקומות עבודה".



