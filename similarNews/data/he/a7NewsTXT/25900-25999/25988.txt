

אמש אמר מזכיר המדינה האמריקני כי החלטת הליכוד נגד מדינה פלשתינית לא שינתה את עמדת רה"מ שרון, התומך בכינונה.

בישיבתה של סיעת הליכוד בכנסת אמר שרון: "איש לא יסיט אותי מדרכי זו, בעיקר לא משיקולים פוליטיים אישיים". שרון הוסיף: "שני שלישים מהציבור בחרו בי לראשות הממשלה, וזהו המצב הקיים". מישיבת הסיעה דיווח כתבנו חגי סרי.

שרון אמר כי הוא מתכוון לשמור על ממשלת האחדות משום שזהו נכס חשוב מן המעלה הראשונה במאבקים המדיניים-בטחוניים שבהם נאלצת ישראל להתמודד. לדבריו, גם האחדות מבית, בתוך הליכוד, חשובה למאבקים אלה. שרון חזר והדגיש את תנאיו לחידוש התהליך המדיני: רפורמות מקיפות ברש"פ, והפסקה מוחלטת של הטרור.

ההנפה הגורפת של הפתקים הצהובים בידי חברי מרכז הליכוד, שקבעה באופן סופי כי משענו הפוליטי של ראש הממשלה מצביע נגד הקמת מדינה פלשתינית, עוררה תגובות מחאה רבות אך בקרב מארגני כינוס הליכוד היא עוררה קורת רוח.

נתן אנגלמן, מזכיר "הפורום לשמירת ערכי הליכוד", מיוזמי הכינוס, אמר לערוץ 7 כי הוא חש הקלה לנוכח ההוכחה שהליכוד "חזר אל עצמו". לדבריו, אחוז ההשתתפות בקרב חברי המרכז היה גבוה, משום שהחברים הבינו כי פורום זה הוא חשוב ביותר ליש"ע ולארץ כולה.
הפורום נערך לקראת כינוס המרכז באמצעות הקמת מטה מיוחד, סיפר, והוסיף: "התקשרנו לכל חברי המרכז ומתוך כך ידענו כי יותר מ 95% יתנגדו למדינה פלשתינית". עם זאת, הוא ציין כי בכל זאת הוא לא היה יכול לנבא את תוצאות ההצבעה, גם משום שראש הממשלה בנאומו בפני המרכז ובהצעה החלופית הטיל את כל יוקרתו, ובדרך כלל חברי מרכז, לדבריו, אינם אוהבים להצביע נגד ראש התנועה שלהם, אמר אנגלמן.

הוא הוסיף כי הוא מצפה ששרון יחזור בו מהנאום שבו אמר כי יפעל כהבנתו, ושפירושו הוא כי אינו מקבל עליו את עולן של החלטות המרכז. "אנחנו מצפים שראש הממשלה יכבד את ההחלטות הדמוקרטיות של תנועתו", סיכם.

אהרון מלצר, מוותיקי תנועת הליכוד וראש חוג המייסדים במרכז הליכוד, מתח ביקורת על תמיכתו של ראש הממשלה בהקמת מדינה פלשתינית ממערב לירדן: "בהתבטאותו זו אפשר ראש הממשלה לפלשתינים מה שלא אפשרו לא הטורקים, לא האנגלים וגם לא הירדנים. והיא מתן פרס לטרור הפלשתיני".

עוד מוסיף מלצר: "זהו מהלך חפוז ומנותק מכל עקרונות אידיאליסטים שלא לדבר על ניתוק ממרכז הליכוד".
מלצר הוסיף כי אם באמת יתעלם ראש הממשלה מהחלטת המרכז אזי בבוא יום פקודה יזכרו חברי המרכז ומצביעי הליכוד את התעלמותו זו.

יו"ר "חטיבת מנהיגות יהודית בליכוד" משה פייגלין, ממשתפי הפורום, אמר כי הוא היה מרוצה מהעובדה שבליכוד התחולל מאבק על רקע אידיאולוגי. לדבריו, בתוצאות ההצבעה יש גם כדי "לחשק" את בנימין נתניהו אם יהיה ראש ממשלה.

מנחם רהט, הכתב הפוליטי של עיתון "מעריב", אמר אתמול לערוץ 7 כי התמקדותם של רוב אמצעי התקשורת בהתגוששות בין בנימין נתניהו לבין שרון, יש בה החמצה מבחינה עיתונאית. לדבריו, התקשורת נסחפה לכיוון הסיפור האישי, ובשל כך היא נכשלה בכיסוי המהותי של מה שהתרחש בכינוס.

רהט הוסיף כי גם אופיו של הכינוס היה אידיאולוגי ולא קנונייתי נגד יו"ר התנועה או נגד בנימין נתניהו, והראיה לכך היא שכשראש הממשלה נכנס הוא התקבל בכבוד מלכים, כלשונו. "לו היה המרכז חתום על חוזה נגד שרון הוא היה מקבלו בקריאות בוז", אמר רהט, אבל הם קראו קריאות אלו רק כאשר הוזכרה מדינה פלשתינית.

לדבריו, מרכז הליכוד הוכיח כי הוא גוף עצמאי ואינו מתנהג כעדר ההולך אחרי מנהיגו ללא שיקול דעת. לדבריו, לו הצביע המרכז אחרת הוא היה הופך ל"מפלגת העבודה ב'", ובכך היה מאבד את הרלוונטיות שלו בפוליטיקה הישראלית.

חוג הפרופסורים לחוסן מדיני וכלכלי שיגר ברכה למרכז הליכוד על החלטתו נגד הקמת מדינה פלשתינית ממערב לירדן. יו"ר החוג ד"ר רון בריימן קרא לראש הממשלה שרון לחזור לעצמו ולמצע שעל-פיו נבחר ברוב אדיר לראשות הממשלה.
בהודעה נמסר כי "החוג מברך את ראש הממשלה שרון על מדיניותו התקיפה מול רשות הטרור הפלשתינית, למרות הלחצים מבית ומחוץ".
