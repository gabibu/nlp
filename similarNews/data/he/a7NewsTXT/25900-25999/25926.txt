

הלילה אישר מרכז הליכוד ברוב גדול את ההחלטה השוללת הקמת מדינה פלשתינית. ההצבעה על כך הייתה גלויה. רה"מ אריאל שרון, שהתנגד להחלטה, יצא מן האולם לפני ההצבעה. לאחריה אמר שרון כי הוא מכבד את ההחלטה, אך רמז כי יתעלם ממנה וימשיך לפעול בדרכו.

לפני כן ניסה רה"מ שרון לשכנע את חברי המרכז שלא להצביע בעניין הקמת מדינה פלשתינית: "כל עיסוק, כל החלטה שתתקבל היום בנושא הסכם הקבע מסוכנת למדינת ישראל ותגביר את הלחצים עליה בטרם עת...

"אנחנו היום איננו עוסקים בנושא המדינה הפלשתינית, הנושא אינו עומד על סדר היום. אנו עוסקים היום במיגור הטרור, אנו עוסקים בלחימה בתשתיות הטרור וברשות הפלשתינית. חיילי צה"ל, כוחות הביטחון, עם ישראל כולו, מאוחדים היום בשאיפה להכרית את הטרור. זה אינו הזמן לדיונים בנושאים לא רלוונטיים.

"חברי, חברי המרכז. מי שהאחריות מוטלת על כתפיו - זה אני. מה שעומד במערכה הזאת, זה אני. מי שמכיר את המצב ויודע - זה אני, האחריות הזאת על כתפיי. ולכן, רבותי, אני רוצה להקריא את ההחלטה שהיא היחידה שיש לדעתי לקבל היום:

'מרכז הליכוד מאוחד בתמיכתו בממשלה בשרי הממשלה מטעם הליכוד ובראש הממשלה מטעם הליכוד, מחזק את ידיהם במאבק הנחרץ בטרור עד הניצחון, ובמאמץ להוביל לשלום אמיתי ויציב, ולא יקיים היום הצבעה המקשה על המאבק המדיני. כל הסכם בעתיד יובא לדיון בפני המרכז לפני אישורו'.
לאחר נאומו של רה"מ שרון דיבר ראש הממשלה לשעבר בנימין נתניהו שהסביר לחברי המרכז את הסכנות החמורות הטמונות בהקמת מדינה פלשתינית:

"היום רוב הציבור מבין שהקמת מדינה פלשתינית בראשות ערפאת יביא למבצע של טרור, המכוון להשמיד אותנו.

אבל, מה עם מדינה פלשתינית בלי ערפאת, תחת הנהגה אחרת, אחרי שהתנזים וגדודי אל-אקצא יעברו כביכול רפורמות, הם יהיו יותר אחראיים, יותר שקופים, תחת פיקוד אחר. טוב, אז מה יקרה אז? בואו נעיף מבט על האשליה החדשה הזו... השאלה היא, אם נסכים שהפלשתינים יקבלו את הסמכויות שמעבר לממשל עצמי, סמכויות שמוקנות רק למדינות. מדינה שולטת שליטה מלאה בגבולותיה. מדינה פלשתינית תוכל להכניס לתוכה נשק וחיילים ללא הגבלה. מדינה שולטת במרחב האווירי שלה. מדינה פלשתינית תהיה זכאית להפיל כל מטוס ישראלי שיכנס לתוכה בלי רשותה. מדינה זכאית לכרות בריתות צבאיות עם מדינות אחרות, מדינה פלשתינית תוכל לכרות בריתות כאלה עם סוריה, עם עירק, עם לוב ועם מדינות אחרות. מדינה שולטת על מקורות המים מתחת לשטחה. מדינה פלשתינית תשלוט על מקורות המים באקוויפר ההר, שמספר 30 אחוז מהמים שלנו ומרבית מי השתייה שלנו. אני מאמין שגם אלה הדוגלים במדינה פלשתינית אינם מוכנים בשום אופן לתת לפלשתינים את הסמכויות הללו.

אבל ברגע שאתה מסכים לתת להם מדינה, אתה בפועל נותן להם את כל זה. צריך להבין את זה, צריך להבין שלריבונות יש כוח עצמאי משלה. אפילו אם ייחתם הסכם שמגביל או מסכל כביכול את הסמכויות הללו, הרי תוך זמן קצר תתבע המדינה הפלשתינית את כל הסמכויות הללו וגם תממש אותן. וזה לא משנה אם נסכים לכך או לא נסכים לכך.

עכשיו השאלה היא כשנחתום הסכם על מדינה עם סמכויות מוגבלות, והפלשתינים יעשו מה שהגרמנים עשו, כשהיה להם פירוז חבל הריין הם ביטלו את הפירוז, לקחו את החבל. מה העולם עשה אז - כלום. מה העולם יעשה עכשיו? העולם לא ימנע, הוא לא יפריע למדינה פלשתינית לנכס לעצמה את כל הסמכויות הללו שבכוחן להחריב את מדינת ישראל. אבל הוא כן יפריע לנו, כשאנחנו נרצה למנוע ממנה את הסמכויות הללו.

ואני רוצה לומר לכם דבר נוסף. לא צריך להיבהל מזה שהקהילה הבינלאומית אינה רועה עין בעין עמנו את הדברים הללו. האם הקהילה הבינלאומית ראתה את סכנת השואה? ואם ראתה - האם עשתה משהו, האם נקפה אצבע בעניין זה? האם הקהילה הבינלאומית ראתה את סכנת השמדתנו מהכור הגרעיני בעירק? ואם ראתה, האם לא גינתה את ממשלת הליכוד בראשותו של מנחם בגין שהשמידה את הכור הזה, שסיכן את קיומנו?

רבותי, בנושאים החיוניים לקיומנו תמיד עשינו דברים נחרצים. תמיד אמרנו דברים ברורים, גם כשרבים בעולם לא הסכימו איתנו. כי בסופו של דבר, החשבון ההיסטורי ברור: כן למדינה פלשתינית פירושו לא למדינה יהודית - וכן למדינה יהודית פירושה לא למדינה פלשתינית.

לאחר פרק הנאומים, נערכה במרכז הצבעה על הצעת רה"מ שרון, שכאמור ביקש למנוע החלטה נגד הקמת מדינה פלשתינית, והיא נדחתה ברוב של 59% מול 41%. בעקבות זאת חברי המרכז קיימו הצבעה ידנית וברוב מוחץ החליטו חברי המרכז לשלול הקמת מדינה פלשתינית.

יו"ר חטיבת "מנהיגות יהודית" בליכוד משה פייגלין היה בין המובילים במאבק להביא למרכז הצעת החלטה השוללת הקמת מדינה פלשתינית. בראיון לערוץ 7 הוא סיכם את המהלך שהביא לקבלת הצעת ההחלטה ואת ההשלכות של מהלך זה:

"חשיבותו של האירוע ההיסטורי אמש במרכז הליכוד היא כפולה: קודם כל, ראינו שאפשר לעצור את הסחף של אוסלו. אף על פי שכולם חשבו שמדינה פלשתינית היא עובדה מוגמרת, התברר שאפשר להחזיר את השד לבקבוק בתנאי שנאבקים בשדה המערכה הנכון. אבל הדבר שני שהוא חשוב עוד יותר מהנושא הספציפי הוא עצם העובדה ששדה המערכה על ארץ ישראל על עם ישראל, ואני מאמין בעתיד אף על תורת ישראל, עבר מן השוליים למרכז   וכשאני אומר מרכז אני מתכוון למרכז תרתי משמע. כי מי שנלחם היום את המלחמה האידיאולוגית זה כבר לא מפלגות ימין ודתיים בשוליים, אלא המפלגה המרכזית והגדולה ביותר.

אני רואה במה שהתחולל אתמול את ההוכחה החד משמעית לכך שהדרך שבה בחרה תנועת מנהיגות יהודית ללכת נכונה גם מבחינה אידיאולוגית וגם מבחינה פוליטית. את הנשיא בוש לא עניין אתמול לא יו"ר מפגלת ישראל בעלייה, לא יו"ר מולדת ולא יו"ר המפד"ל אלא חבר המרכז עוזי כהן מרעננה. שם המגרש האמיתי, ושם אנו פועלים. נותר רק לדמיין מה נוכל לעשות כשנכניס מאות חברים של מנהיגות יהודית אל המרכז לכשיהיו בחירות, וזאת בהשוואה למה שהצלחנו להשיג כבר עכשיו עוד לפני שהכנסנו אפילו חבר אחד. אנחנו ממשיכים לפקוד במרץ חברים חדשים לליכוד ויותר ויותר אנשים מבינים את חשיבות העניין ומתפקדים".

מועצת יש"ע ברכה את תנועת הליכוד על ההחלטה שקיבלה אמש שלא להקים מדינה פלשתינית.
"התנגדות הליכוד להקמת מדינת טרור בלב הארץ היא עמדה ערכית וביטחונית, המציבה את הליכוד בראש המחנה הלאומי.

יו"ר חרות ח"כ מיכאל קליינר אמר על הצעת ראש הממשלה במרכז הליכוד: "שרון מנהיג את פשיטת הרגל האידיאולוגית של הליכוד".

לדברי קליינר, הצעת שרון לדחות את ההכרעה בעניין המדינה הפלשתינית - פוסלת אותו מלעמוד בראש הליכוד ומטילה צל כבד על המשך כהונתו כראש ממשלה. "איך אפשר לתמוך בראש ממשלה שמבקש לדחות הכרעה היסטורית שנועדה להדוף סכנה קיומית למדינתו?",שאל קליינר.


