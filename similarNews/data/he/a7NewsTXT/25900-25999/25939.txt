

בבית המשפט העליון התקיים היום הדיון בבקשותיו של האסיר, 'מרגל האטום', מרדכי ואנונו, המבקש לעיין בפרוטוקולים הקשורים למשפטו וכן לפגוש שני עורכי דין מאנגליה.

המדינה מתנגדת לבקשות והתנגדה גם לאפשר לעתונאים להיות נוכחים בדיון והוא התנהל בדלתיים סגורות. השופט מישאל חשין התיר לצלם מטעם בית המשפט לצלם את מרדכי ואנונו. בהרכב השופטים היו מיכאל חשין, אדמונד לוין ואליעזר ריבלין.

ואנונו הורשע בריגול ובגידה ונידון ל-18 שנות מאסר, מתוכם ריצה עד כה 16. פסק הדין של בית המשפט העליון יינתן במועד אחר.



