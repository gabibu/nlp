

עיתון הארץ מפרסם היום כי ארגון החמאס פועל בתקופה האחרונה להקים מעבדות חבלה בכפרים ערביים בתחומי מדינת ישראל.

העיתון מדווח כי הניסיונות הללו מתמקדים באזור כפרי המשולש בצפון, ומטרתם לאפשר למחבלים לחמוק מהלחץ הכבד שמפעיל צה"ל על רשתות הטרור בצפון השומרון.

על פי העיתון פעלו עד לאחרונה רוב מעבדות הנפץ של החמאס ויתר ארגוני הטרור הפלסטיניים בשכם וסביבתה. שכם היתה מרכז העצבים של הטרור שם התקבלו ההחלטות לביצוע הפיגועים ומיקומם. מטעני הנפץ יוצרו במעבדות החבלה שמוקמו באזור. המטענים הועברו משכם אל ערי הלווין שלה טול כרם וקלקיליה הסמוכות לקו התפר ומשם על גופם של מחבלים מתאבדים, אל ערי ישראל .מאוחר יותר הוקמו מעבדות גם בג'נין (בעיקר של הג'יהאד האיסלאמי) ובכפרים באזור טול כרם.

ב"הארץ" דווח כי מאז החל מבצע "דרך נחושה",לפני שלשה חודשים נמצא צה"ל בשכם באורח קבע. מעבדות נפץ התגלו במהלך המבצע ולאחריו , אך משום שצה"ל שולט במקום נוצר קושי רב למחבלים לפעול במעבדות הללו או להבריח מתוכן מטענים מוכנים להפעלה בשל הסריקות הרבות שמבצעים כוחות צה"ל.
ההערכה היא כי זו אחת הסיבות העיקריות למיעוט היחסי של פיגועי התופת בשטח ישראל.סבה נוספת היא פגיעה בתשתיות הארגונים כאשר מחבלים רבים חוסלו או נעצרו ובהם מומחי חבלה.

הרעיון להקים מעבדות קדמיות של החמאס בכפרים הערביים במשולש נועד לעקוף את המכשולים הללו .

העיתון מציין כי יישובי המשולש נוחים במיוחד לפעילות כזו, מכיוון שרמת האכיפה והנוכחות המשטרתית בהם אינה גבוהה וממילא שוהים בתחומם אלפי ערבים מיו"ש באופן בלתי חוקי.
