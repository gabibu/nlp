

ראש העמותה להנצחת גנדי, ח"כ לשעבר משה פלד, אמר בישיבת סיעת "האיחוד הלאומי-ישראל ביתנו" כי "איש לא צריך לשכנע אותי בצדקת הדרך של רחבעם זאבי או במשנתו הפוליטית ובטח שלא במשנתו המדינית". לדבריו, ההפתעה הגדולה שתרמה רבות להנצחת מפעל העמותה היא "רבבות עמך ישראל שבאו לרחבת הכנסת כדי לפקוד את ארונו, להתייחד, להתחבק עם המשפחה ולהוקיר את זכרו".

פלד העומד בראש העמותה סקר בפני משפחת גנדי, חברי כנסת ומוקירי זכרו את פועלם של חברי עמותת "מורג". בתחילה מתח ביקורת על ערים ורשויות מקומיות, שלא "נגעו" במורשתו של גנדי. פלד ביקר את מליאת עיריית תל אביב על כך שלא הסכימו להנציח את זכרו של גנדי במוזיאון "ארץ ישראל" בעיר. "נמצא את הדרך לפצח את החומות. גנדי צריך להיות הדיסקית של המוזיאון, כפי שאמר נשיא המדינה בטקס בשנה שעברה שגנדי הוא הדיסקית של המדינה", הטעים.


פלד הציג את כל הערים שחנכו רחוב, כביש או אפילו גן משחקים לזכרו. "בירושלים הוכרז לפני כחודש וחצי בטקס מצפה הר הזיתים - מצפה רחבעם. מליאת מועצת העיר ירושלים אישרה בישיבתה. ברחובות,לוד, רמלה ושאר ערים נוספים נחנך גן ציבורי על שמו. גם באשדוד הסכימה העירייה לקרוא מצפה בטיילת חוף הקשתות ע"ש רחבעם". במקומות אלו, לדבריו, הוחלט על הנצחת רחבעם זאבי מתוך ראייה רחבה וציבורית.

פלד הבהיר בפני נוכחי הישיבה כי "אנחנו לא מדברים רק על הנצחה פיזית, אלא רוצים בעיקר לעסוק בנושא החינוכי במורשתו של רחבעם זאבי. במורשת של אהבת ארץ ישראל, מסעות לארץ ישראל, מחקרים על ארץ ישראל. ובכוונתו גם לקיים ימי עיון לנוער ומבוגרים בנושאים אלו".

