

בנאום בפני המועדון המסחרי והתעשייתי בתל-אביב, סקר הרמטכ"ל, רב-אלוף משה (בוגי) יעלון, את הפגיעה בתשתיות הטרור בערי יהודה ושומרון. "תשתית הטרור של יהודה ושומרון נפגעה קשה. ברצועת עזה עדיין המלאכה רבה", הטעים ברמז על אפשרות של פעילות רחבה בחבל עזה.

יעלון אמר על תשתית הטרור ביהודה ושומרון: "תשתית טרור זו מפלצתית. התשתית הזו היא היעד של הכוחות הפועלים בשטח גם בשעות אלה". הרמטכ"ל אף שב והדגיש את התנגדותו הנחרצת מנסיגה מיישובי יש"ע- כולל אלה המבודדות.

על ההגנה על תושבי נצרים ברצועת עזה, אמר יעלון: "אני משקיע כיום בנצרים גדוד. אם ניסוג תחת אש אצטרך להשקיע אוגדות לתיקון הנזק. תחת טרור אסור לקבל החלטות הנשענות רק על השיקול האקונומי".

בהתייחסו לרש"פ אמר הרמטכ"ל כי "למרות ההתקפה האמריקנית נגד הטרור, ולמרות סימני חשבון הנפש, באשר ליוזמת ההנהגה הפלשתינית ובחירתה בדרך הטרור, עדיין אין שינוי משמעותי בראיית מקבל ההחלטות הפלשתיני".

יעלון הדגיש, כי ההנהגה הנוכחית של הרש"פ לא מכירה בזכותה של מדינת ישראל כמדינה יהודית, ורוצה לכפות על ישראל בטרור ובדמוגרפיה מדינה פלשתינית מהים לירדן.

באשר להמלצות הדרג הצבאי, בכל הנוגע לכניסה למוקטעה ברמאללה, אמר הרמטכ"ל, כי "צה"ל השמיע את קולו בטיעונים בהם התקבלו החלטות. צה"ל לא חושש להביע את דעתו, גם אם לא עולה בקנה אחד עם הדרג המדיני, אבל כשהדרג המדיני מקבל החלטה, צה"ל מצדיע ומבצע". הרמטכ"ל שב והדגיש את ההכרח בסיום העימות מול הערבים, בהכרה שעם טרור לא ניתן להגיע לשום הישג.

כתב עתי"ם מוסיף, כי הרמטכ"ל דיבר על הדילמה של צה"ל בפעילות בשכם. לדבריו, הסרת כתר ועוצר יביאו להתגברות הטרור, אך השארתם תביא לשנאה ולהתמרמרות בקרב האוכלוסיה הפלשתינית. "בשלב זה אנו נאלצים לשמור את העיר תקופה ממושכת בעוצר", הסביר.

יעלון הזהיר מפני הפיכתה של בית-לחם, השקטה יחסית, לעיר מקלט לטרור לאחר שטרוריסטים מחברון ומהסביבה יקבלו את הרושם שצה"ל לא פועל בבית-לחם.

הרמטכ"ל הדגיש, כי מבצע "חומת מגן" היווה נקודת תפנית בעימות וסיים את תקופת התפיסה הפלשתינית, כפי שהוכתבה על-ידי מנהיג החיזבאללה נסראללה, כאילו מדינת ישראל היא קורי עכביש.

לדברי יעלון, גיוס המילואים במבצע "חומת מגן" היה "הפגנת עוצמה שהעולם הערבי לא ראה כמוה בשנים האחרונות", והוכחה לפלשתינים שאין מקלט לטרור - בג'נין, שכם, בקסבות, בכנסיית המולד או במחנה פליטים כלשהו.
