

הרמטכ"ל, רב אלוף משה בוגי יעלון, אמר בישיבת הממשלה כי הלבנונים יתחילו מחר בשאיבת ניסוי מנהר הוואזאני, לקראת חנוכת מיתקן השאיבה שניבנה בתקופה האחרונה, בשבוע הבא.

ראש הממשלה אריאל שרון אמר באותו עניין כי ישראל לא תוותר בעניין שאיבת המים והדברים גם הובהרו למימשל האמריקני. לדבריו, מדובר בהפרת הסכמי מים בני עשרות שנים, דבר שישראל לא תסכים לו, ותגיב על כך במועד שיהיה לה נוח. הרמטכ"ל הוסיף באותו ענין, כי על פי הצעת הפשרה האמריקנית מפעל המים יספק מים רק לכפרים באיזור ולא לכל דרום לבנון, כפי שביקשו מלכתחילה הלבנונים.

הרמטכ"ל דיווח על פעולות שמבצע צה"ל לסיכול הפיגועים ובמקביל לכך על הפעילות ההומניטרית של צה"ל בערים הפלשתיניות עליהן הוטל עוצר.

בהתייחסו לנושא העיראקי ביקש ראש הממשלה אריאל שרון מהשרים להפסיק להתבטא בנושא.ראש הממשלה הבהיר כי ההתבטאויות מפריעות למהלכים המתגבשים בממשל. ראש הממשלה התייחס לנושא העיראקי בעקבות המסרים התקיפים של גורמים אמריקניים. "בממשל דרשו להוריד פרופיל בכל הקשור למשבר סביב עירק ולמועד המיתקפה האמריקנית. זה מקשה על האמריקנים ועלינו. כל שר שידבר רק בתחום משרדו", אמר רה"מ שרון. ראש הממשלה ציין עם זאת, כי ישראל הבהירה שאם תותקף - היא תדע להגן על עצמה.

ראש הממשלה מסר כי בפגישותיו הצפויות בשבוע הבא בוושינגטון הוא ידון עם המימשל בדרישה האמריקנית להעביר לערבים את כספי המיסים המוקפאים. שרון ציין, כי ישראל נמנעת מלהעביר את המנה השלישית מהסכום שישראל העבירה כבר לערבים בסך 70 מיליון שקל, לאחר שהתברר כי חלק מהכספים הללו מגיעים לידי ארגוני הטרור. שרון אמר, כי הכסף יעבור רק לאחר שתוקם מערכת פיקוח אמריקנית שתוודא שהכספים אכן מגיעים ליעדם.

כפי שפורסם היום בערוץ 7, ראש הממשלה הוזמן לביקור לא מתוכנן בבית הלבן, על רקע ההכנות האמריקניות למיתקפה בעירק. יצויין כי גם ראש הממשלה לשעבר יצחק שמיר נפגש בוושיגנטון עם הנשיא ג'ורג' בוש האב, ימים ספורים לפני שהחלה מלחמת המפרץ.

רה"מ שרון צפוי להיפגש עם נשיא ארה"ב ג'ורג' בוש באמצע החודש. הנשיא מעוניין לעדכן את שרון בתוכניות האמריקניות לגבי עירק, ולהגיע לתיאום עמדות עם ראש ממשלת ישראל, באשר לתגובה הישראלית במקרה של מיתקפה עירקית עליה. במימשל משוכנעים כי שקט באיזורנו, אפילו זמני, יסייע להם בגיוס תמיכה ערבית, גם אם זו תהיה פאסיבית, במיתקפה הצפויה על עירק.
