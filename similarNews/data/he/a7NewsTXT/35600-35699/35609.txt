

כ 750 משפחותיהם של לוחמי צד"ל שנשארו בארץ עומדות בפני חרפת רעב ומצוקה כלכלית קשה, כך עולה מסיכום דיון שהתקיים בסוף השבוע בקריית שמונה עם נציגי מטה המאבק של המשפחות, שהוקם לאחרונה.

מנתונים שהוצגו בפגישה עולה כי רוב המשפחות המתגוררות ביישובי הצפון ובקו העימות אינן עובדות, ונטען כי משרד הקליטה הפסיק להעניק לחלק מהן את ההקצבות שנקבעו להן, וזאת במטרה לסייע ללחץ של השב"כ על המשפחות לגרום להן לעזוב את ישראל.

בפגישה נכחו קצינים בכירים לשעבר בצד"ל, מח"טים, מג"דים ומפקדים, והועלו בה על הפרק כמה נקודות כאובות הנוגעות לדרך הטיפול שנקטה ממשלת ישראל בצד"ל ובעיקר בקביעה שקבעה הממשלה כי הלוחמים ובני משפחותיהם יטופלו כעולים ולא כגימלאי משרד הביטחון.
"אחרי 25 שנה שבמהלכן שירתנו את מדינת ישראל במלחמה בטרור, באה הממשלה ואינה מוכנה להכיר בנו כלוחמים לשעבר", אמר נביע אבו רפעא, שבעבר כיהן כמפקד החטיבה המזרחית בצד"ל וכיום מנהל מאפייה קטנה בכפר ירכא.

כבר תקופה ארוכה מתכוונים אנשי צד"ל לפתוח במאבק ציבורי במטרה לעגן את זכויותיהם כבוגרי מערכת הביטחון, על כל המשתמע מכך. הצד"לניקים מקווים לקבל סיוע בשכר דירה, הכשרה מקצועית ואיתור מקומות עבודה, כפי שהחליטה הממשלה פעמים אחדות ולא הוציאה לפועל את החלטותיה.
בסיוע עמותת "ידיד" הפועלת בקרב הקהילה מטה המאבק של צד"ל מתכוון לנצל את החודשים שנותרו עד תום השנה האזרחית וללחוץ על חברי כנסת ועל שרים, ובהם אלה ששירתו עימם בלבנון, לקדם במהירות את "חוק צד"ל", שיסדיר סופית את מעמדם ואת זכויותיהם בארץ.

ביום ראשון יפגינו מאות מלוחמי צד"ל ובני משפחותיהם מול משרד הביטחון בתל אביב, וזאת תהיה, לדבריהם, "יריית הפתיחה של מאבקם".

