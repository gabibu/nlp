

שישה בני-אדם, בהם 5 אזרחים אמריקנים מואשמים בתמיכה ברשת הטרור של "אל-קאעידה" ובקשירת קשר לביצוע פעולות מלחמה נגד ארה"ב. כך הודיע ביום שישי שר המשפטים ג'ון אשקרופט.
ארבעה מתוך השישה עצורים במדינות אורגון ומישגן. השניים האחרים מבוקשים מחוץ לארה"ב.

ששת החשודים, בהם אישה, מואשמים כי אחרי הפיגועים ב-11 בספטמבר ניסו להגיע לאפגניסטן, כדי להצטרף לטליבאן ולאנשי "אל-קאעידה" שנאבקו בכוחות האמריקנים.

"אחד מהשישה, ג'פרי לאון באטל, הצטרף לאנשי המילואים של צבא ארה"ב על מנת להתאמן בטקטיקות ובנשק אמריקני", אמר שר המשפטים במסיבת עיתונאים במשרדו. לדברי אשקרופט, באטל התכוון להשתמש במיומנותו הצבאית כדי להילחם בחיילים אמריקנים באפגניסטן.

זהותם של החשודים, מלבד ג'פרי לאון באטל הם אשתו לשעבר אוקטובר מרטיניק לוויס, פאטריס לומומבה פורד, אחמד איברהים בילאל, אחיו מוחמד איברהים בילאל וחאביס עבדאללה אל סאוב.

לדברי אשקרופט, החל מאוקטובר 2001, שבועות אחרים לאחר הפיגועים בארה"ב, ניסו החמישה להגיע לאפגניסטן דרך סין, אולם לא הצליחו במשימתם. השישה מואשמים בקשירת קשר לביצוע פעולות מלחמה נגד ארה"ב, בקשר כדי לספק תמיכה חומרית ומשאבים לרשת אל-קאעידה, קשר על מנת לספק שירותים לאל-קאעידה ולטליבאן ואחזקת כלי-נשק על מנת לבצע פשעים אלימים.

השבועון הגרמני "פוקוס" דיווח השבת כי משטרת גרמניה עורכת מרדף אחר תא טרוריסטי איסלאמי שניסה לגייס מומחים לחומרי נפץ.

לקבוצה, שפעלה בעיר קוטבוס שבמזרח גרמניה, קשרים עם עובדים של חברות אבטחה פרטיות במדינה. אחד הקשרים איפשר להם ככל הנראה גישה לאזור להעברת מטענים בנמל התעופה בעיר שטוטגארט. על פי הדיווח של השבועון, בין המטרות של תא הטרור- מתקנים צבאיים אמריקניים ואתרים יהודים בברלין ובפרנקפורט, וכן בסיס חיל האוויר של ארה"ב בשפאנגדאלם שבמערב גרמניה.
