

נשיא ארה''ב, ג'ורג' בוש יישא מחר את נאומו בשעת שיא של צפייה בטלוויזיה. פקידים אמריקנים מסרו כי הנאום המיוחד ידגיש כי הזמן אוזל לפירוק נשקה של בגדאד.

הפקידים ציינו, כי בוש לא צפוי להציג אולטימטום לסדאם חוסיין, מאחר והוא מנסה לשכנע חברות אחרות במועצת הביטחון של האו''ם לאשר החלטה חדשה קשוחה יותר נגד עיראק. הפקידים, שדיברו בעילום שם, אמרו כי בוש ישא דברים בסינסינטי שבמדינה אוהיו.

הרמטכ"ל, רב אלוף משה יעלון, אמר ביום ו' כי האיום העירקי לא מדיר שינה מעיניו, וכי יש פער גדול מאוד בין יכולותיו של צה"ל לתקוף בעירק או להגן מפני ירי טילים מעירק, לבין היכולת העירקית ההתקפית. על הסיכוי, כי ישראל תהיה מעורבת במלחמת המפרץ הקרובה, אמר יעלון: "מערכה כזו יכולה להתנהל בלי שישראל מעורבת בה כלל, אך יוזמה התקפית עירקית כלשהי נגד ישראל תחייב את ישראל להגן על עצמה. לכן צה"ל נערך לזאת".

ראש אמ"ן האלוף אהרון זאבי (פרקש), אמר לערוץ 2 כי עירק עלולה לתקוף את ישראל בנשק כימי באמצעות מטוסים. עם זאת העריך זאבי כי אין נוכחות טילים במערב עירק, שטח שרק ממנו ניתן לשגר טילים שיגיעו לתחומי ישראל.

"אני מעריך שסדאם יצטרך לחשוב פעמיים לפני שהוא משתמש בטילי קרקע קרקע (נגד ישראל), כי בכך יספק הוכחה חותכת לאלו שטענו שיש לו נשק כזה. אני מעריך, שהוא לא ישתמש בו בהתחלה", אמר ראש אמ"ן על האפשרות שסדאם חוסיין יתקוף את ישראל בטילים.

לדבריו, "סדאם יכול להשתמש בנשק אחר שיש לו. במטוסים למשל. המטוסים האלה יכולים גם להוביל חומרים כימיים. אני חושב שאם סדאם חוסיין יגיע למצב שהוא ירגיש מאויים, ושהוא מאבד את שלטונו, במקרה כזה הוא ירצה לעשות פעולה שתמשוך את העולם הערבי לצדו".

"טווח הפעולה ממערב עירק לישראל הוא ארוך מאוד, מעל לשעה, תלוי בסוג המטוס. זה אומר יכולת להפעיל מערך מודיעין, זה אומר להפעיל מערך מטוסים, מערך חץ, בכל היכולות האלו מדינת ישראל השתפרה מאז מלחמת המפרץ. אני מעריך, שהסבירות לכך שנפעל באפקטיביות נגד מטוסים היא הרבה יותר גבוהה מאשר נגד טילי קרקע-קרקע", סיכם זאבי.
