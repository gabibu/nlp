

"בימים אלה, שבהם אמצעי התקשורת מלאים בתיאורים על הנשק הביולוגי והכימי של סדאם חוסיין ובספקולציות אם הוא ישתמש בנשק הזה נגדנו, שוכחים בעצם מי היה הראשון שהביא לישראל את המידע על הימצאות סוג כזה של נשק בידי עיראק" כך אומר אלי יוסף, הנאבק לשחרורו של יונתן פולארד, היהודי האמריקני שהעביר מידע מגופי המודיעין של ארצות הברית לישראל, והמרצה עונש מאסר עולם בכלא האמריקני.

מאבקו של יוסף למען פולארד החל עוד בתקופת כהונתו של נשיא ארצות הברית הקודם ביל קלינטון, כאשר הייתה אמונה שהנשיא ייעתר לפניות אליו בעניין זה ויחון את פולארד. באותה תקופה שבת יוסף רעב במשך מאה ימים, מחאה שהביאה עוזרים אישיים של סנטורים וחברי קונגרס להיפגש עמו.

יוסף הסביר לכתבתנו כי מי שהנהיג בארצות הברית את העצומה נגד שחרורו של פולארד היה סנטור יהודי דתי בשם ליברמן, וכי בעת משפטו של פולארד גזרו עליו שני השופטים היהודיים מאסר עולם, ואילו השופט השלישי, שהיה אמריקני, גרס כי יש לשחרר את פולארד ולא לאוסרו. שתי העובדות האלו, אומר יוסף, בצירוף אדישותה של הקהילה היהודית האמריקנית ומדינת ישראל הם תעודת עניות לעם היהודי.

"אין לנו בושה", אומר יוסף בכאב. "בן אדם מוכן להסתכן ולהקריב את עצמו כי הוא אינו מסוגל להשלים עם המחשבה שמדינת ישראל תופצץ בנשק כימי, וזו בעצם אשמתה של מדינת ישראל שבחרה להשיג את המידע בדרכים עקלקלות ולא באופן ישיר מארצות הברית".

יוסף מפנה אצבע מאשימה כלפי הממשלה וכלפי הקונגרס הציוני והסוכנות היהודית, שאותן הוא מכנה ממשלות העם היהודי. במסגרת המחאה ערכו יוסף וחמישה מאנשי קבוצתו שביתת רעב בכיכר פריז בעשרת ימי תשובה: "בזמן ששבתנו רעב בירושלים הנפנו שלטים וחילקנו חומר בנושא לעוברים ושבים. יש כאלה שצפרו לאות הזדהות, ויש כאלה שאפילו לא ידעו במה מדובר". עתה חידש יוסף את שביתת הרעב שלו והוא מתכוון להתמיד בה ארבעים יום: "אנחנו מתכוונים לקיים הפגנה מול הכנסת בח' במרחשוון, היום שבו חוזרים חברי הכנסת מהפגרה, ובכ"ו במרחשון, שעל פי התאריך הלועזי הוא 1 בנובמבר, היום שבו נזרק פולארד מהשגרירות הישראלית לידי הF.B.I..

להשתתפות בתנועת המחאה אפשר ליצור קשר עם יוסף בטלפון: 402308-054
