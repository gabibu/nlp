

ראש ארגון תעשיות החלל האירניות אחמד וחיד אמר לכתב העיתון הערבי הבינלאומי "אל חיאת" כי הטילים ארוכי הטווח שבידי ארצו נועדו לפגוע במדינת ישראל במצב שבו ישראל תתקוף אותה.
וחיד הסביר כי ארצו החליטה לפתח את טיל ה"שיהאב", שטווחו מוערך בכ-1,300 קילומטר, כדי שיהיה בידה מענה לפיתוח הטיל הישראלי ארוך הטווח "יריחו".

לדבריו, הניסוי שביצעה אירן בטיל "שיהאב 3" לפני שנה וחצי הוכיח את יכולתה של אירן לפתח טילים בליסטיים מדויקים ביותר, שמגיעים לטווח של מעבר ל 1,300, וזאת "משום שמטרתנו הראשית בפיתוחו היא פגיעה במטרות ישראליות במצב שבו אירן תותקף בטילים ישראליים".
וחיד הכחיש שאירן מתכוונת לפתח טילים שטווחם עובר את ישראל. "יש קמפיין מגמתי באמצעי התקשורת המערביים נגדנו, ואומרים שאנו מנסים להשיג טילים שטווחם 12 אלף קילומטר כדי לפגוע בארצות הברית. זה איננו נכון, משום שהאדמות האמריקאיות אינן כלולות במטרות ההגנה האסטרטגית שלנו".

וחיד טען עוד כי ארצו איננה מתכוונת לייצר ראשי נפץ גרעיניים. לדבריו, "כולם יודעים שלישראל 200 ראשי חץ גרעיניים, אבל הטילים באירן מצוידים בראשי קרב קונבנציונליים. אין ברשותנו נשק גרעיני, ואיננו פועלים להשגתו, אולם אם יתקפו אותנו נגיב בכל מה שברשותנו. יכול להיות שלישראלים יש נשק רב וחזק, אך הם יודעים שיש להם בית זכוכית, בית שאינו עומד איתן מול האבנים של ילדי האינתיפאדה". וחיד הוסיף כי המתקנים הגרעיניים של אירן אינם משמשים לייצור נשק גרעיני, אלא לשימוש אזרחי בלבד.

וחיד סיפר גם על כוונת ארצו לבצע בקרוב ניסוי של שיגור לוויין שישמש לצרכים אזרחיים ולריגול, ושיינשא על גבי טיל מדגם "שיהאב 3". "ההכנות לשיגור", ציין וחיד, "מתבצעות במלוא המרץ, והשיגור יתבצע תוך שימוש בידע ומומחיות מקומית".
