

במלאת שנה לרצח שר התיירות, רחבעם זאבי, יתקיים היום טקס ממלכתי לזכרו בהר הרצל בירושלים. בערב יתקיים בבית הנשיא טקס חשיפת בול ומדליה לזכרו של זאבי. גם במערכת החינוך הוחלט להקדיש מעט זמן לפועלו של רחבעם זאבי. על פי החלטת שרת החינוך, לימור לבנת, נדרשים התלמידים לעסוק בדמותו של רחבעם זאבי ולא במשנתו הפוליטית. "דמותו של רחבעם זאבי ז"ל יבוטא באמצעות ערכים בדמותו שהם ידיעת ואהבת הארץ ונאמנות לה", נמסר בהודעת משרד החינוך.

בבדיקה שערך כתבנו עם כמה מוסדות מתברר, כי מנהלים לא קיבלו הנחיה או חוזר ממשרד החינוך בנושא. מנהל בית ספר ממ"ד בירושלים הופתע, ואמר לכתבנו כי הוא שומע על ההנחיה לראשונה מערוץ 7. מורים בשני בתי ספר באיזור בנימין מסרו כי הצוות החינוכי יציין את יום הראשון לרצח השר זאבי, אך הם לא קיבלו חוזר ממשרד החינוך. ממשרד החינוך נמסר בתגובה כי החוזרים נשלחו לכל בתי הספר, ובמשרד יעשו בדיקה.
