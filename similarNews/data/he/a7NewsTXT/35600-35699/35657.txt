

ביום רביעי הבא מתכוונים הלבנונים לקיים טקס רשמי של חנוכת תחנת השאיבה. בטקס ישתתפו שרים, חברי פרלמנט ואלפי אזרחים לבנונים. העיתון הלבנוני "דיילי סטאר" דיווח כי לבנון תתחיל רשמית לשאוב את המים מנחל הוואזני ביום שני.

נשיא מועצת דרום לבנון, קבלאן קבלאן, אמר בכינוס של ארגון המדינות דוברות הצרפתית בביירות כי עבודות התשתית נמשכות 24 שעות ביממה, ויסתיימו מוקדם מהצפוי. הוא הדגיש כי "לבנון אינה זקוקה לאישורו של אף אחד".

ראש אמ"ן, האלוף אהרן זאבי פרקש, התייחס בראיון בשבת לאפשרות שתפרוץ מלחמה בשל סכסוך מי החצבאני: "אני חושב שהסיכוי למלחמה בגלל הטיית מי החצבאני הוא נמוך. מצד שני, צריך להבין שאנחנו נאבקים על מקורות המים של ישראל, ואנחנו צריכים להקפיד על כך שבתחום כל כך קריטי לקיומה של מדינת ישראל, לא נימצא במצב שעושקים אותנו ואנו לא פועלים על פי החוק הבינלאומי".

"יש כאן התפתחות שיכולה להיות תקדימית, ואנחנו צריכים לעשות מאמץ למנוע אותה. למיטב ידיעתי, אנחנו יכולים לנהל את המערכה הזאת בתבונה ולראות כיצד אפשר למנוע את לקיחת המים, ואם הם יילקחו, אז בהסכמים ובהבנה עם מדינת ישראל", הוסיף.
