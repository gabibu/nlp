

ביום שני יבחרו חברי הליכוד את נציגיהם, שיאיישו את "מרכז המפלגה". נציגי גוף זה הם הקובעים את רשימת המועמדים לכנסת ואת מצע המפלגה, ושני המתחרים על תפקיד יושב ראש המפלגה, בנימין נתניהו ואריאל שרון, עושים מאמץ רב כבר חודשים אחדים לקראת הבחירות כדי להכניס את נציגי מחנותיהם לתוך ה"מרכז".

גוף נוסף שהתגבש בתוך הליכוד ואשר מבקש להכניס את חבריו לתוך מרכז המפלגה הוא "מנהיגות יהודית".
משה פייגלין, מראשי הקבוצה, התראיין בתכניתנו 'בוקר בשבע' והכריז: "מדובר במבחן האלקטורלי הראשון" של תנועתנו". פייגלין סיפר שקבוצתו הציבה 150 מועמדים בכ 70 סניפים מתוך 300 סניפי הליכוד. "כמעט בכל מקום שהגענו לאיש ליכוד והסברנו לו את מטרותינו הוא תמך בנו, אבל קשה מאוד לצפות מראש איך האדם יצביע, וזאת מפני שהמערכות הן מסובכות מאוד".

כדי שאיש ליכוד יוכל להיות ציר במרכז המפלגה עליו לזכות בשליש מקולות הבוחרים בסניף שבו הוא מתמודד. עם זאת, למרות הסיכויים הלא גבוהים להכניס את נציגיהם לתוך מרכז המפלגה, פייגלין ואנשיו מפגינים דבקות במטרה: "המציאות הביאה אותנו למצב שבו צריך להתמודד מול הליכוד כפי שהוא מנוהל, והמהלך שלנו הוא ארוך טווח. אנחנו רוצים לתקוע יתד אידאולוגית, רצינית, מגובשת, בתוך מפלגת השלטון הלאומית של מדינת ישראל, מפלגה שעתידה להנהיג אותה כנראה לפחות בעשור הקרוב.

מבחינתנו זו רק ההתחלה. אנחנו שואפים גם להכניס חברי כנסת, ולעלות למעלה להנהגת מדינת ישראל על פי העקרונות היהודיים והאמוניים. על פי הראייה הזאת, מה שחשוב הוא שזו תהיה קבוצה מגובשת וגדולה".

יצוין כי לליכוד 305 אלף מתפקדים אשר אמורים לבחור בין 2500 ל- 3000 חברי מרכז.

