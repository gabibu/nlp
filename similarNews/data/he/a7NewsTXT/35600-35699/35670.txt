

שוטרי מחוז ירושלים פרצו ביום שישי בצהרים להר הבית, וזאת לאחר שניראה היה כי עומדות לפרוץ התפרעויות המוניות וכי ערבים מתפרעים עומדים לרגום באבנים את מבקרי הכותל המערבי. איש לא נפגע באירוע ולא נגרם נזק לרכוש.

בתום תפילות יום השישי במסגדי הר הבית, החלו עשרות ערבים ליידות אבנים על שוטרים שהיו מוצבים בשער המוגרבים, הסמוך לכותל המערבי בעיר העתיקה בירושלים.

השוטרים ניסו לבלום את ההתפרעויות, אך משנראה היה כי המון המתפרעים הערביים עומד לרגום את מבקרי רחבת הכותל באבנים, ניתנה פקודה לפרוץ לתוך הר הבית. לאחר שפרצו כוחות המשטרה להר הבית הם הרחיקו את המיידים ברימוני הלם. כוחות המשטרה נשארו פרוסים בהר הבית מול שער המוגרבים עד שאחרון הערבים עזב את המקום.

יצויין כי בשבוע שעבר הגבילה המשטרה את גיל המתפללים בתפילות יום השישי בהר הבית לבני 40 ומעלה. ההגבלה באה בעקבות ניסיון החיסול של מוחמד דף ויום השנה לאירועי המהומות של ערביי הגליל. השבוע לא הוגבל גילם של הבאים לתפילות.

