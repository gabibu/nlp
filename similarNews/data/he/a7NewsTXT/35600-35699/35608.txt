

שר התשתיות הטרי אפי איתם החליט לסגור מיד את אתר פי גלילות, ובכך הביא להרגעתם של אזרחים רבים המתגוררים ברמת אביב, ובסביבתה. מי שמתחיל לדאוג בגלל ההחלטה הם עובדי האתר. הם משוכנעים כי רובם הגדול יישאר מחוסר עבודה.

העובדים טוענים עוד כי מה שיפונה מהאתר הם חוות הדלק בלבד ולא מכלי הגז, ואולם דווקא האחרונים הם שמסכנים את תושבי הסביבה. מכלי הגז, טוענים העובדים, יפונו רק בעוד שנתיים.
במשרד התשתיות ובהנהלת פי גלילות מחפשים דרכים להמתיק לעובדים את הגלולה המרה. אחת הדרכים לכך תהיה, ככל הנראה, הקפאת התוכניות לסגירת מתקני ניפוק הדלק בירושלים ובבאר שבע, ואלה יקלטו חלק מהפעילות המתבצעת כיום בפי גלילות.

יצוין כי החברה כבר התחילה לנהל מגעים עם משרד התשתיות באשר למתן פיצויים לעובדים שיפוטרו, וזאת למרות העובדה שפי גלילות אמורה לקבל מיליוני דולרים ממנהל מקרקעי ישראל בעבור הקרקע שתתפנה לאחר שחוות הדלק יפונו משם. שוויה של הקרקע גבוה מאוד בגלל סמיכותה לשכונות היוקרתיות של צפון תל אביב ובגלל העובדה כי לא נותרו בסביבה עתודות קרקע רבות לבנייה.
