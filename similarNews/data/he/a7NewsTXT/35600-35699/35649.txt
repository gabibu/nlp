

חל שיפור במצבו של חייל צה"ל שנפצע בערב שבת באורח קשה מירי מחבל סמוך למחנה הפליטים עסכר בשכם. כתבנו קובי פינקלר מוסר כי החייל פונה במסוק לבית החולים "שיבא" בתל השומר. במהלך השבת חל שיפור במצבו של החייל המשתייך לגדוד השריון ומצבו מוגדר כעת בינוני.

בשבת בבוקר הפעילו מחבלים מטען חבלה סמוך לנגמ"ש של צה"ל בצפון חבל עזה. גם בגזרות אחרות הותקפו כוחותינו. מחבלים הפעילו שני מטעני חבלה אל כוח צה"ל בג'נין. באיזור רפיח יידו מחבלים רימונים וירו אל עמדת צה"ל. כתבנו קובי פינקלר מוסר כי איש לא נפגע בכל האירועים.
בדרום חבל עזה התפוצץ בליל שבת מטען חבלה ליד רכב משוריין של צה"ל שנע ליד גדר המערכת. איש לא נפגע.

הזרוע הצבאית של החמאס, "עז א-דין אל קאסם", הפיצה בשבת כרוז, בו נטלה את האחריות על פיצוץ שני מטענים נגד טנקים של צה"ל בצפון חבל עזה. מצה"ל נמסר כי שני מטענים הופעלו נגד כוחות צה"ל ליד ניסנית וליד נחל עוז בצפון הרצועה, אך לא גרמו לנפגעים או לנזק.

במחנה הפליטים עידנה ברפיח נהרג נער ערבי מאש צה"ל. מקורות פלשתינים מסרו לסוכנות עתי"ם כי מדובר במוחמד חג'זי שאושפז בביה"ח ברפיח להמשך טיפול.
