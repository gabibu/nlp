

ראש הממשלה אריאל שרון הבטיח כי ישראל תמשיך במרדף "עד שנשיג את אחרון המפגעים, וגם רוצחיך השר זאבי ז"ל לא יינקו". שרון אמר את הדברים בטקס האזכרה הממלכתי במלאות שנה לרצח השר רחבעם זאבי ז"ל, שיתקיים בבית הקברות הצבאי בהר הרצל בירושלים.

השר זאבי הי"ד נטמן בין קבריהם של חיילים שנפלו בפיגועים או בקרב. בטקס השתתפו נשיא המדינה משה קצב, שרי ממשלה רבים, חברי כנסת, ראש עריית ירושלים, בני משפחת זאבי ומאות רבות של ידידים, חברים לנשק ולדרכו הפוליטית של זאבי ז"ל.

כתב עתי"ם מוסר כי הטקס נפתח בהדלקת אבוקת הזיכרון בידי האלמנה יעל זאבי מלווה בתשעת נכדיה. אחר כך אמרו הבנים פלמח ובנימין זאבי קדיש על קבר אביהם.

ראש הממשלה אריאל שרון אמר בדברי ההספד כי "גנדי היה תבנית נוף מולדתו במובן הרחב של המילה". שרון קשר בין העובדה שגנדי הוביל מרדפים בבקעת הירדן אחרי מחבלים שניסו לחדור לישראל לבין המרדף הנוכחי של צה"ל אחר ארגוני הטרור. "גנדי לא זכה לראות איך המלחמה האכזרית שנכפתה עלינו הפכה למרדף בלתי פוסק אחר ארגוני הטרור. איך עמד עם ישראל מול הנסיונות לשבור את רוחו וגילה כושר עמידה, לכידות ואחדות. איך כבר נשמעים קולות, אם כי עדיין מעטים, הקוראים לשינוי כיוון בחברה הפלשתינית המחפשת מוצא".

ראש הממשלה סיים את דבריו בהבטחה: "גנדי, הייה בטוח - אנחנו נמשיך במרדף עד לסופו, עד שנשיג את אחרון המפגעים וגם רוצחיך לא יינקו עד שנמגר את הטרור, ונביא לעמינו את הבטחון ואת השלום. ואז נוכל לשוב לכאן ולספר לך שאכן הגענו אל תומו של המרדף האחרון".

פלמ"ח זאבי סיפר על אביו איש המשפחה, האלוף והמדינאי. זאבי מתח ביקורת על חלק מהתקשורת הישראלית אשר התגייסה בחלקה להחרים את אביו ואת המחנה הפוליטי שהקים. פלמח זאבי אמר כי כל התחזיות והערכות המצב של אביו, שזכו בתקשורת לקיתונות של בוז ואפילו להתעלמות, כולן התגשמו - "ולכן אבא, את מקומך בפנתיאון הלאומי הרווחת בגדול ואני וציבור גדול נוסף מבטיחים לך, שהחלשים והמחלישים המהלכים בתוכנו לא יקחו לנו, או לנכדים לבוא, את המורשת שלנו".

פלמח זאבי הדגיש את הקשר העמוק שהיה לאביו עם מסורת ישראל ואמר כי לו המנהיגים שחתמו על הסכמי שלום, בהתכוונו להסכם אוסלו, היו נזכרים בעת המסע ומתן בברית העולם של עם ישראל עם ארצו, קומתם הייתה מתיישרת בעת המסע ומתן. "היה שלום אבא, היאסרים והמוחמדים לקחו אותך מאיתנו בכדורי אקדח אבל לא לקחו את דרכך", ספד פלמח זאבי לאביו. פלמח זאבי הביע תקווה שיקומו הכוחות הטובים בעם ושינהיגו אותו "כשהם נקיים מלחץ של סקטור כזה או אחר, כאשר קבוצות לחץ, מרכזי כוח ומשחקי אגו זרים להם ורצון אחד בליבם - להנהיג למען עם ישראל ולא למען עצמם".
טקס האזכרה הסתיים בהנחת זרים ובשירת התקווה ואחר כך עברו המוזמנים על פני הקבר.

בפתח ישיבת הממשלה הבוקר הבטיח ראש הממשלה שרון כי "גנדי נפל בירושלים מכדורי מחבלים כשצוואתו היא המאבק חסר הפשרות לבטחון ישראל. את צוואתו זו נוסיף ונקיים". שרון הוסיף כי השר זאבי נטל מנעוריו, חלק פעיל במערכה לתקומת ישראל, לקיום המדינה ובטחונה ובמערכה זו הוא גם נפל.

שרון ציין את ידענותו של גנדי בנושא ארץ ישראל ותולדותיה. "הוא האמין בכל ליבו בזכותו הבלתי מעוערערת של עם ישראל על מולדתו ההיסטורית", אמר שרון.

ח"כ צבי הנדל אמר בישיבה המיוחדת לזכרו של גנדי במלון "הייאט" בירושלים כי "נכרתה ברית דמים בין הסיעה בכנסת על מפלגותיה לבין משפחת זאבי. עברנו כברת דרך, בתחילה יחד שגנדי בראש מתווה דרך עם ידע עצום ועקשנות גדולה. מאחורי העקשנות הסתתר מטרה מרכזית אחת - טובת העם הזה בארץ הזאת. הדרך תמיד ניצחה אצלו ולא השיקולים האישיים. הוא דקדק בפרטים ולימים הבנו תמיד שהוא צדק".

"התגובה הישראלית הרופפת כלפי הרוצחים ושולחיהם הייתה ביזיון. דם יהודי, גם אם הוא בכיר ושר במשלת ישראל יכול להיות הפקר. אין דבר בעיני יותר גרוע ומחליש יותר מזה. אני מתפלל שיהיה לנו את הכוח שבאמת אנחנו צריכים. חשבתי על המשפט שהכי אפיין אותו: "ארץ ישראל שייכת לעם ישראל ורק לעם ישראל על פי מורשת עם ישראל בזכות ולא בגלל הכוח. וכשצריכים להשתנמש בכוח  משתמשים. יש רגעים שהמדינה צריכה לדעת שאם לא משתמשים בכוח הזכות מתערערת", הוסיף הנדל.
