

סיפור גירושו של עו"ד ליבוביץ' נחשף אמש באתר ערוץ 7.

עו"ד שמאי ליבוביץ', שדימה את רב המרצחים מרוואן ברגותילמשה רבנו, החל השבת להרגיש את תוצאות ההקבלה שערך. הופעתו בבית הכנסת "בית מתתיהו" בגבעת שמואל בערב שבת גרמה למהומה במקום ובסופו של דבר הובהר לו ע"י מתפללים שאינו רצוי שם.

אחד ממתפללי בית הכנסת, ש., סיפר לכתב ערוץ 7 כי הוא שם לב למהומה מאחריו בתפילת "קבלת שבת" וכשבירר מה סיבת המהומה סופר לו כי עו"ד ליבוביץ' התיישב בספסל האחרון בבית הכנסת ושסביבו נוצרה המהומה. אחד הרבנים, שמעביר שיעורים רבים בבית הכנסת ושנחשב כמקובל על כל הצבור, קם לאחר שנודע לו על הימצאות לבוביץ ושוחח עם אחד הגבאים בחוץ. לאחר השיחה עם הגבאי, עזב הרב את המקום באומרו כי לאחר שליבוביץ' פגע בקודשי ישראל אסור להתפלל איתו.

כאשר הגיעה עיתה של הדרשה, קם הגבאי והודיע לקהל שעו"ד ליבוביץ, נכדו של פרופסור ישעיהו ליבוביץ', נמצא בבית הכנסת והביע את מחאתו על כך. "הגבאי היה נסער מאוד" סיפר ש.. ליבוביץ' עצמו הגיב כלפי הגבאי בקריאה כי הוא מבייש את באי בית הכנסת.

לאחר הדרשה קמה קבוצה של כ-30 מתפללים שסירבו להתפלל עם ליבוביץ' ויצאו החוצה להתפלל במניין נפרד. ש. הוסיף כי אלה שיצאו היו במיעוט, אך משיחות שניהל עם מתפללים נוספים הובעה הסכמה לצעד של הקבוצה שיצאה אם כי לא כולם הסכימו עם הדרך.

חבר הכנסת נחום לנגנטל, מתפלל קבוע בבית הכנסת, נשאר במקומו, אך אמר לש. שהוא מבין את הבעייתיות להתפלל עם עו"ד ליבוביץ לאחר התבטאותו בבית המשפט לטובת ברגותי.

בשבת בבוקר הגיע עו"ד ליבוביץ' לבית הכנסת "בית וקונטרי" וגם שם נוכחותו גרמה למהומה גדולה. אחד המתפללים, ס., סיפר לכתב ערוץ 7: "במהלך התפילה לא שמנו לב שליבוביץ' נמצא, אך כשהגענו לתפילת "אין כאלוקינו", שמעתי את החבר שלי צועק 'הוציאו אותו החוצה!'. שאלתי אותו לפשר התנהגותו זו, והוא סיפר לי שעו"ד שמאי ליבוביץ' שהשווה בין ברגותי למשה רבנו נמצא במקום".

ס. הוסיף, "לאחר התפילה הוזמן הציבור ל'קידוש' שערך חתן בראשית. גם ליבוביץ' הגיע. אנשים כעסו מאוד. שני גבאים נגשו אליו ואמרו לו: 'היה לנו ספק אם מותר להוציא אותך מבית הכנסת, אך כאן זה קידוש פרטי ואתה לא רצוי'. ראיתי את ליבוביץ' עוזב את המקום".
