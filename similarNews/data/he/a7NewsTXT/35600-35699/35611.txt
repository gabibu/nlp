

שר ההגנה האיראני הודיע אתמול כי איראן לא תתקוף מטוסים אמריקנים שיכנסו לתחום האווירי שלה במהלך תקיפה בעיראק.

בסנאט ובבית הנבחרים האמריקאי דנים בימים אלו בבקשת הנשיא בוש לאשר לו לפעול בעיראק גם ללא החלטת האו"ם.

בממשל האמריקני אומרים כי החלטה שתאפשר פעולה עצמאית גם ללא אישור האו"ם, תפעיל לחץ על החברות במועצת הבטחון לאשר פעולה נגד עיראק.

ההצבעה תתקיים בשבוע הבא וצפוי רוב לבקשת הנשיא

ראש צוות פקחי האו"ם לעיראק, האנס בליקס, אמר כי על אף שישנה אפשרות חוקית כי צוותי הפיקוח יצאו לעיראק, הם יחכו עד להחלטת האו"ם בעניין.

בשוויץ הסתיימו השיחות בין נציגי הממשל העיראקי ובין פקחי האו"מ והם הגיעו להסכמה על רוב הנקודות השנויות במחלוקת. למרות זאת הודיע בלקס כי ימתין להחלטת מועצת הבטחון של האו"ם בה מנסה ארה"ב להעביר החלטה תוקפנית יותר כלפי עיראק.

אמריקה מפרסמת את פירוט כוחותיה הפרוסים במזה"ת ובקרבתו. בין היתר פורסם כי שתי נושאות מטוסים בעלות הנעה גרעינית שוהות בטווח קרוב לעירק. על סיפונה של כל נושאת 85 מטוסי קרב. וכל אחת מהן מלווה במשחתות שמסוגלות לשגר טילי שיוט טומהוק, סיירות צוללות וספינות אספקה.

כ-55,000 חיילים אמריקנים, מלחים, אנשי צוות אוויר וחיילי מארינס נמצאים היום באזור המפרץ רבתי, כולל 8,000 באפגניסטאן וכ-1,000 בלב ים, לפי הנתונים של משרד ההגנה האמריקני.

בכווית בקטאר ובתורכיה הציבה אמריקה בסיסי תמיכה ועזר לכוחותיה. בבסיס חיל האויר אינצ'רליק בתורכיה נמצאים יותר מ-4,000 חיילים מארה"ב ומבנות הברית, שמתוכם כ-1,400 מספקים תמיכה למטוסי הF-15 וה- F-16, בנוסף למטוסי EA-6B של הצי ללוחמה אלקטרונית, ובפיקוח על אזור איסור הטיס בצפון עיראק.

150 מטוסים נוספים ו-6,000 אנשי צוות תומכים בסיורים מעל אזורי איסור הטיס בדרום עיראק מאתרים שונים ביבשה ובלב ים.

מנכ"ל משרד הבטחון עמוס ירון נפגש אתמול עם סגן שר החוץ האמריקאי ויליאם ארמיטג' ודן עמו בהשלכות שיהיו למתקפה אמריקאית בעיראק לגבי ישראל.

ירון נפגש במהלך מסעו בארה"ב גם עם תת שר ההגנה.
