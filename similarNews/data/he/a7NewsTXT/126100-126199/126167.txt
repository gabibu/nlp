

בחודש האחרון רכשה יד שרה 1,000 כסאות גלגלים חדשים שהועברו לסניפי יד שרה על מנת לספק את הדרישה הגוברת מצד חולים המשתחררים מבתי חולים, המבקשים לשהות בחגים עם בני משפחותיהם.

בשנה האחרונה השאילו מתנדבי יד שרה 202,000 מכשירים רפואיים ב- 103 סניפים, מתוכם 24,000 כסאות גלגלים. בסך הכל נעזרו בשנת תשס"ה בשירותי יד שרה 380,000 איש. רכישת הכיסאות התאפשרה בזכות מבצע התרמה ייחודי לציוד רפואי שנערך לאחרונה. תרומה מיוחדת של עשרות מיטות בית חולים מיועדת להגיע בימים הקרובים מאירופה במטרה לספק את הדרישה לתור הממתינים. מתנדבי יד שרה גם מחלקים בימים אלו כ- 4,000 חבילות שי לקשישים ברחבי הארץ.

בשנה החולפת הצטרפו ליד שרה 738 מתנדבים חדשים, ביניהם צעירים, בעלי מקצועות חופשיים. נהגי 'נכוניות' יד שרה המסיעים נכים בכיסאות גלגלים, בצעו 96,300 נסיעות בשנה החולפת. למוקד המצוקה נוספו השנה 2,800 מנויים חדשים - גידול של 21%, ובסך הכל 15,000 מנויים בכל רחבי הארץ. מתנדבי יד שרה ערכו 48,500 ביקורים בבתי חולים המרותקים לבית וילדים עם צרכים מיוחדים השאילו בשנה האחרונה 14,000 משחקים. במרפאת השיניים לאוכלוסייה המבוגרת בצעו רופאי השיניים המתנדבים 6,400 טיפולי שיניים ולמומחי "דעת"   מרכז מידע רפואי בשיתוף "הדסה" שהחל לפעול ביד שרה לפני כשנה וחצי, התקבלו כ- 4,000 פניות.

יד שרה נוסדה לפני 29 שנה ופעילותה נשענת על 6,000 מתנדבים ותורמים המאפשרים את ביסוסם והרחבתם של שירותי יד שרה. תושבי ישראל תרמו בשנה האחרונה עשרות מיליוני שקלים להמשך פעילותה של יד שרה ולשיפור איכות החיים של אנשים המתמודדים עם קשיים תפקודיים. יד שרה זקוקה למתנדבים נוספים במגוון פעילויות.
