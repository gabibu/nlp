

"בכוונתי להביא לממשלה הצעה למתן עדיפות ראשונה לפיתוח תעשיות טכנולוגיות המים", כך אמר שלשום השר אולמרט בכנס "תעשיית טכנולוגיות המים   מנוע צמיחה למשק הישראלי" בירושלים.

אולמרט ציין כי תעשיות המים הן אחד מנועי הצמיחה כלכלית האפשריים וכי ממשלת ישראל חייבת לאמץ מדיניות של מתן עדיפות לפיתוח טכנולוגיות המים   "הנפט של המאה ה-21" השר אולמרט הנחה את מנכ"ל משרד התעשיה, המסחר והתעסוקה להשלים בדחיפות הכנה של תוכנית מקיפה לקידום תעשיות טכנולוגיות המים, אשר תובא בתוך מספר שבועות לאישור הממשלה.

עוד הוסיף אולמרט כי על מדינת ישראל להפוך לשחקן מוביל בטווח הקצר והבינוני בשוק ההולך וגדל של טכנולוגיית המים.

רענן דינור מנכ"ל התמ"ת ציין כי הכנס הוא מפגש ראשון של העושים במלאכה הן של הממשלה התעשייה והאקדמיה על מנת לשלב כוחות מתוך הבנה כי לתעשיות טכנולוגיות המים יתרון משמעותי לכלכלה הישראלית ותחרות של השוק הגלובלי.

עוד הוסיף דינור, כי הבהירות של המודל העיסקי הביאה בשנה האחרונה להתעוררות וצמיחה בפעילות העסקית העולמית. "מקורות" הקימה את מרכז יזמות ושיתופי פעולה טכנולוגיים, במטרה לשפר את היעילות התפעולית של החברה. החברה מציעה את הידע, הניסיון, הציוד והמתקנים שלה כפלטפורמה לפרויקטי מחקר ופיתוח. ל"מקורות" כלקוח ישנם יכולות הגדרה ואיפיון צרכי השוק, קשרים בינלאומיים ויכולת לסייע במציאת פתרונות פיננסיים."מקורות" הצליחה ליצור win-win-win situation ליזמים, למשקיעים ול"מקורות".

בכנס, שנערך ביוזמת משרד התמ"ת ובשיתוף מכון היצוא, השתתפו גם שר התשתיות, בנימין (פואד) בן אליעזר, מנכ"ל משרד התמ"ת, רענן דינור, מנכ"ל משרד ראש הממשלה, נשיא אוניברסיטת בן גוריון, פרופ' אבישי ברוורמן, יו"ר מועצת המנהלים של חברת מקורות בוקי אורן, מנכ"ל החברה רונן וולפמן, יו"ר ווטרפרונטס, אורי יוגב, פרופ' אילון אדר, מנהל מכון צוקרברג לחקר המים באוניברסיטת בן גוריון בנגב, ועוד.

שר התשתיות בנימין בן אליעזר, אשר פתח את הכנס, ציין כי פיתוח טכנולוגיות מים הם צו השעה. "על מדינת ישראל להשקיע תקציבים ומשאבים בפיתוחים אלו" הוסיף פואד ואמר המחסור במים הינו אחת הבעיות החמורות ביותר שניצבות בפני המין האנושי במאה ה-21. "הדרך היחידה לייצר מים היא באמצעים טכנולוגיים" ציין בן אליעזר.

מנכ"ל משרד ראש הממשלה, אילן כהן ציין כי לישראל יש ידע ויכולות מוכחות בתחום המים בין היתר בהתפלה, השקיה והשבת קולחים, העולים על הידע והיכולות של רוב המדינות בעולם. לדבריו, כיום ישראל מייצאת ידע וציוד בתחום המים בכ-600-700 מיליון דולר בשנה, אבל הפוטנציאל גדול הרבה יותר. "באמצעות שיתוף פעולה וניהול נכון עשויה ישראל להפוך למובילה עולמית. על המדינה לסייע בגיבוש תוכנית אסטרטגית ובלחצים על הבנק העולמי כדי שתעשיות ישראליות בתחום המים יקבלו פרויקטים רבים יותר", הוסיף כהן.

יו"ר "מקורות", בוקי אורן אמר בכנס כי, שוק המים העולמי הנו אחד מחמשת השווקים הגדולים בעולם. היקף הפעילות השנתית של שוק זה מוערך בכ- 350 מיליארד דולר, כאשר היקף ההשקעות בתשתיות ובטכנולוגיות מים מעל ל- 50 מיליארד דולר. שיעור הגידול השנתי של שוק המים העולמי הנו שבעה אחוזים, הגדול ביותר מבין שאר שווקי הענק. הפיתרון היחיד לסיפוק הביקוש ממקורות ההיצע הוא טכנולוגיות מים   התפלה, טיהור שפכים, הגברת מטר וכו'.

מנכ"ל משרד ראש הממשלה, אילן כהן הוסיף ש"אני מאמין שבפני ישראל עומדת הזדמנות להפוך למוקד טכנולוגיות מים עולמי, אם תשכיל לרתום את כל המשאבים העומדים לרשותה: אקדמיה, הידע שנצבר בתעשיית המים הישראלית, היזמות הישראלית, תעשיית ההון סיכון והתשתית הקיימת ב"מקורות" ויוזמת WaTech.
