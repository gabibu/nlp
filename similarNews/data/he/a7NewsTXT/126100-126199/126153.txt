

מנתוני הסוכנות היהודית ומשרד הקליטה עולה כי שנת תשס"ה, המסתיימת השבוע, היתה שנת השיא בעלייה מהמערב ב-6 השנים האחרונות ולראשונה מזה שנים נרשם גם גידול בעלייה הכללית.

שש שנים לא ידעה ישראל עדנה בעליה כפי שזו באה לידי ביטוי בשנת האחרונה. מנתוני הסוכנות היהודית ומשרד הקליטה עולה כי שנת תשס"ה, המסתיימת השבוע , היתה שנת השיא בעלייה מהמערב ב-6 השנים האחרונות ולראשונה מזה שנים נרשם גם גידול בעלייה הכללית.

כתבנו קובי פינקלר מוסר שסיכום נתוני תשס"ה מצביעים על שינוי מגמה בעלייה לישראל- זוהי השנה הראשונה שבה חל גידול בעלייה מאז 1999. נתוני העליה מורים על שינוי מגמה שהתרחש בעיקר לגידול שחל בעלייה מצרפת ומצפון אמריקה.

בשנת תשס"ה עלו ארצה 23,124 עולים, לעומת 21,604 שהגיעו בשנה שעברה. מצפון אמריקה עלו לישראל 2928 עולים לעומת 2,269 בתקופה המקבילה אשתקד, מצרפת 2975 לעומת 2,389, מאתיופיה 3,887 לעומת 3,372. ממדינות חבר העמים הגיעו ארצה 9768 עולים, בהשוואה ל- 11,174 שהגיעו בתקופה המקבילה אשתקד.

חידוש נרשם גם בעליה ממדינות המוגדרות בסוכנות, מדינות "אקזוטיות" . כך הגיעו בשנה החולפת ארצה עולים מפקיסטאן, תאילנד, פיליפינים, ברוניי, סין, יפן, מאלי, זימבבווה.

יו"ר הסוכנות, זאב בילסקי, מסביר ששינוי המגמה בעלייה נובע משילוב 3 גורמים שונים; שיפור המצב הביטחוני והכלכלי בארץ, אסטרטגיות שיווקיות חדשות בהם נוקטת הסוכנות וממשלת ישראל בשילוב גופים מקומיים בקהילות ותהליכים שמתחוללים בקהילות היהודיות בחו"ל.

ואיך מצליחים להביא ארצה עולים? מסתבר שגם כאן נוקטים בשנה האחרונה בשיטות שיווקיות מעניינות.עליה בשלבים. ראשית, מביאים ארצה צעירים לביקורים קצרים, אח"כ התנסות והיכרות עם החיים בארץ כדי לחשוף בפניהם את אפשרויות ההשתקעות כאן ובסופו של דבר אלו עולים ארצה. בעקבותיהם מגיעים גם בני משפחותיהם וכך נסגר מעגל העליה.
