

ה. שטרן וקבוצת לבייב יקימו רשת חנויות תכשיטים ברוסיה. עד סוף שנת 2010 יפתחו כ- 50 סניפים של ה. שטרן ברוסיה ובחבר העמים

חברת ה. שטרן העולמית וקבוצת לבייב, חתמו השבוע על הסכם להקמת מיזם משותף ברוסיה ובחבר העמים.

במסגרת ההסכם תוקם חברה משותפת שתפעל ברוסיה ובחבר העמים ותוחזק בחלקים שווים על ידי ה. שטרן וקבוצת לבייב.

החברה המשותפת תפעל לפתיחת רשת חנויות תכשיטים ברוסיה ובחבר העמים, שימכרו את מגוון תכשיטי ה. שטרן. עוד בכוונת הצדדים ליצור מותג תכשיטים יוקרתי לקבוצת לבייב שיכלול יהלומים המופקים ומלוטשים ע"י קבוצת לבייב.

חנות הדגל הראשונה צפויה להיפתח בתחילת 2006 במרכז העיר מוסקבה, ברחוב הנחשב כיוקרתי.

הקבוצות מעריכות כי עד סוף שנת 2010 יפתחו ע"י המיזם המשותף כ- 50 סניפים של רשת ה. שטרן ברוסיה ובחבר העמים. הסניפים יפתחו במרכזי קניות, בשדות תעופה ובתי מלון, בערים מרכזיות כמו מוסקבה וסנט פטרסבורג ברוסיה, קייב באוקראינה ועוד. להערכת הקבוצות צפוי המיזם להגיע עד סוף שנת 2010 למחזור מכירות שנתי של למעלה מ-50 מיליון דולר.

לדברי הנס שטרן מבעלי חברת ה. שטרן העולמית "שטרן זיהתה ברוסיה פוטנציאל עסקי", ולדבריו, "מדובר בשוק המצוי בתהליך של התרחבות וגידול משמעותי, בעיקר בקטגוריית תכשיטי היוקרה והיהלומים".

למועצת המנהלים של החברה החדשה מונו ישראל קורט, מנכ"ל ה.שטרן ישראל ומוטי אורנשטיין מנהל חטיבת התכשיטים של לבייב.

