

למעלה ממחצית הציבור, 54%, מאמינים כי מצבם האישי בשנה החדשה יהיה טוב יותר מאשר אשתקד. מהסקר עולה כי ישנה ירידה באופטימיות בקרב הדתיים, ככל הנראה בעקבות ההתנתקות.

עלייה במפלס האופטימיות של הישראלים לקראת השנה החדשה   למעלה ממחצית הציבור, 54%, מאמינים כי מצבם האישי בשנה העברית החדשה יהיה טוב יותר מאשר אשתקד. זאת לעומת 47% שסברו כך בשנה שעברה. כך עולה מסקר מיוחד, שערך מכון המחקר "מידע שיווקי סי.איי.", בהנהלת נעם רז ומרב שפירא.

במקביל, חלה ירידה ברמת הפסימיות של הציבור - 6% בלבד מעריכים כי מצבם האישי יהיה רע יותר בשנה החדשה, זאת לעומת 10% שסברו כך בשנה שעברה. 28% מהציבור מאמינים, כי מצבם יישאר ללא שינוי ואילו 12% לא ידעו להשיב, זאת לעומת 31% ו-13% בהתאמה שסברו כך בשנה שעברה.

מסקר "מידע שיווקי סי.איי." עולה, כי ביחס למצב המדינה בשנה החדשה התמונה קצת פחות ורודה, אם כי עדיין טובה יותר לעומת השנה שעברה. למעלה משליש מהציבור - 37% - צופים שיפור במצב המדינה, לעומת 32% שהעריכו כך בשנה שעברה. זו בהחלט ירידה בשיעור הפסימיות, אולם עדיין כרבע מהציבור   26% - סבורים שמצב המדינה יורע. 22% מהציבור לא צופים שינוי והשאר לא הביעו דעה.

מהסקר עולה עוד, כי האופטימיים ביותר ביחס למצבם האישי הם צעירים בגילאי 18-29 (69% מתוכם סבורים כי מצבם האישי ישתפר בשנה החדשה) ואילו הפסימיים יותר הם מבוגרים בגילאי 50 (רק 43% מהמבוגרים מאמינים כי מצבם האישי ישתפר). ביחס למצב המדינה, האופטימיים יותר הם בעלי הכנסה גבוהה ומשקי בית ללא ילדים, זאת בהשוואה לקבוצות אחרות.

נתון נוסף העולה מתוך הסקר מלמד, כי בקרב הדתיים קיימת אינדיקציה לירידה באופטימיות בהשוואה לשנה שעברה, ככל הנראה בעקבות מהלך ההתנתקות.

הסקר הקיף 502 מרואיינים, גברים ונשים, דוברי עברית, בגילאי 18 ומעלה, בפיזור גיאוגרפי מייצג. טעות הדגימה היא + 4.5%.
