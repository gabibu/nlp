

מסמך שהוכן לפני כחודש במשרד החוץ בירושלים, העוסק ב"יום שאחרי" הנסיגה מהרצועה, מדגיש כי אם לא יימשכו התהליכים המדיניים, יתחיל לחץ אירופאי על ישראל.

בשלב זה, מעריכים במשרד החוץ, כי לא צפוי לחץ אמריקני. המסמך של משרד החוץ, שהוצג בפני שר החוץ, בוחן 4 תרחישים: קיפאון מדיני מוחלט, התנתקויות נוספות, מו"מ על הסדר קבע וביצוע מחוות נוספות, המכונות "מפת הדרכים למפת הדרכים".

כתבנו חגי הוברמן מוסר כי לאחר ניתוח כל מצב ממליצים במשרד החוץ על ביצוע התרחיש האחרון: מחוות לפלשתינים שאינן נסיגות, בנושאים כמו מעברי הגבול ושיחרור אסירים.

בירושלים אומרים כי הבעיה העיקרית כרגע היא מעברי הגבול. עד כה לא הושגה הסכמה לגבי פתיחת מעבר רפיח. המעבר אמנם לא נמצא בשליטה ישראלית, אולם בירושלים מזהים כי גם הפלשתינים וגם המצרים, שני השותפים לגבול, לא מעוניינים "לשבור" כרגע בצורה בוטה את ההבנות שהושגו לפני הנסיגה הישראלית. לישראל ישנו מנוף בדמות המעברים בין הרצועה לשטחה, החשובים מאד לפלשתינים.

כתבנו מוסיף כי ההערכה בירושלים היא, שמצב בו הפלשתינים שומרים על שקט ברצועה, ללא ירי רקטות קסאם, וישראל מקפיאה את המשך הנסיגות, יביא ללחץ אירופאי משמעותי על ישראל, ועל ארה"ב בדרישה שתלחץ על ישראל. לכן מציעים במשרד החוץ את תוכנית "מפת הדרכים למפת הדרכים", של ביצוע מחוות לפלשתינים ללא נסיגות. עם זאת, אומרים במשרד החוץ, שרון יכול לטרוף לפתע את כל הקלפים בהחלטות משלו.

