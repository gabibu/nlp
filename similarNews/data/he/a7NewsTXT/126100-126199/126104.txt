

העיתונאית אמה מילר פירסמה שלשום ביומון הכלכלה Business Day, ראיון עם בריאן גוטקין, מנכ"ל חברת South African Diamond Corporation, ממפעלי היהלומים הוותיקים בדרום אפריקה.

גוטקין, שיצר ב-1998 שותפות עם חברת התכשיטים הידועה Graff, מונה בראיון אחדים מחסרונות הצעת התיקון לחוק היהלומים המונחת עתה על שולחן הפרלמנט, כפי שהם נראים מנקודת מבטו של יצרן יהלומים מקומי.

לדבריו, הממשלה המקומית לא השקיעה את המאמץ הראוי בהבנת כלכלת ייצור היהלומים, ולא נאותה להקשיב לעצתם של היצרנים, הנאשמים בזכויות יתר ובהיותם 'אומרי הן'. יצרן היהלומים צריך גמישות למכירת הגלם שנותר בידיו בלי שהוא יכול לעבדו   הוא אומר. זה חיוני לקיומו של המודל העסקי.

על פי החוק החדש, "ניאלץ לאכול את היהלומים שלא נוכל ללטוש, משום שאין בחוק שום סעיף המאפשר ליצרן למכור יהלומים אלה, או להשתחרר מהם בדרך כלשהי." בנוסף, על פי החוק החדש, לא ניתן יהיה לייצא סחורות על בסיס זמני לשם ליטוש במרכזי ייצור עתירי עבודה זולה. יהלומים קטנים   הוא מסביר   ניתן לייצר בהודו ובסין ב-12 דולר לקראט ואילו בדרום אפריקה מגיעה עלות הייצור ל-50 דולר לקראט.

עוד הוא מפנה תשומת לב לכך, שגוף הסחר ביהלומים שמבקשת הממשלה להקים, יוכל לקבל מימון ממשקיעים פרטיים, שיוכלו לקבל בתמורה שלושה מושבים במועצת המנהלים של גוף הסחר. "קביעת גוף ממשלתי המקבל מימון ממשקיע פרטי, בלא הגבלה, והיכול להפקיע יהלומים ממפיקים, כמוה כהנפת דגל המאותת על אפשרות של שחיתות עתידית. כל קבוצת יהלומים בין לאומית גדולה תוכל להגיע לעמדה זו ולנצלה."

השרה למינרלים ומחצבים של דרום אפריקה לינדיווה הנדריקס, אמרה השבוע בכנס כרייה שהתקיים בקייפטאון, כי ממשלת דרום אפריקה מעוניינת לקנות את זרוע השיווק של דה בירס. השרה אמרה, כי היא תציע תיקון לחוק היהלומים, המונח עתה על שולחן הפרלמנט, כדי שיכלול אמצעים שיסייעו למימוש התהליך.

עיתון ה- Sabc News המביא את הידיעה מוסר, כי השרה האשימה עסקים המוצאים סיבות להוציא יהלומים מהמדינה, ואמרה, שנגישות לכל היהלומים המופקים בדרום אפריקה תאפשר פיתוח תעשיית יהלומים במדינה.

במרכז הדיונים בכנס עמדה שאלת השליטה בשיעור של 15% בעסקי הפקה המבוקשת עבור אפריקנים שחורים, המכונים בלשון תקינה פוליטית   אנשים מקופחים היסטורית. הממשלה מבקשת להשיג שיעור שליטה זה עד שנת 2007.

יצויין, כי דה בירס הציעה לממשלת דרום אפריקה 50% מהחברה הבת שלה   דיאמדל דרום אפריקה, אולם הממשלה סירבה, ואמרה כי היא מעוניינת בכל מאת האחוזים. למעשה, חוק היהלומים המוצע כולל הקמת חברה ממשלתית לסחר בגלם, שתהיה מעין 'דיאמדל' ממשלתית. כמו כן הביעה הממשלה בעבר את רצונה בכך שה-DTC תעבור לפעול בדרום אפריקה.

עכשיו אומרת השרה, שהיא רוצה לקנות אותה. אז יש קונה. השאלה היא, אם יש מוכר.



