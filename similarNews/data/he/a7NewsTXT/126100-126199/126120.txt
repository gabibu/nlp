

עשרות ישראלים עברו הבוקר במעבר טאבה, בדרכם לסיני, למרות אזהרות המטה ללוחמה בטרור. המטה הזהיר כי בכוונת ארגוני טרור לנסות לחטוף ישראלים הנופשים בחופי סיני במהלך החגים.

כמה עשרות ישראלים נכנסו הבוקר לסיני דרך מעבר הגבול בטאבה למרות האזהרה שפרסם המטה למלחמה בטרור מפני פיגוע חטיפה. בסיני שוהים כעת כשלושת אלפים ישראלים, שני שלישים מהם נכנסו לחצי האי בשבוע האחרון.

ראש המטה למלחמה בטרור, דני ארדיטי, אמר הבוקר לקול ישראל כי אי-אפשר לסגור את מסוף טאבה משום שהסכם השלום עם מצרים מחייב להשאיר את מעברי הגבול בין שתי המדינות פתוחים.

הוא שב וקרא לישראלים לנהוג באחריות, והדגיש כי יש מידע ממוקד על כוונה של מחבלים הנמצאים בסיני לחטוף במהלך החגים ישראלים הנופשים באזור החוף.

המטה ללוחמה הטרור פירסם בשבת הודעה, לפיה בכוונת ארגוני טרור לחטוף ישראלים הנופשים בסיני בתקופת החגים. לדברי אנשי המטה, באחרונה התקבל מידע חדש המחדד את אזהרת הנסיעה החמורה לחצי האי.

המטה ממליץ לכל השוהים הישראלים בסיני בפרט ובמצרים בכלל לחזור לארץ באופן מיידי ומדגיש את ההמלצה שלא לפקוד את חופי סיני.

כ-2,500 ישראלים נמצאים כעת בסיני. וההערכות הן כי כ-30 אלף ישראלים מבקשים לנפוש בחג בחצי האי.

ארגון נפגעי הטרור "אלמגור" יעתור לבג"ץ כדי לכפות על המדינה את סגירת מסוף טאבה מטעמי שמירת אזרחיה ולהכריז על המעבר "שטח צבאי סגור" כפי שסוגרים את שטחי A או אזורים אחרים הצפויים לפיגועים.

בשנה שעברה נהרגו 34 שני אדם, ביניהם 12 ישראלים, בסדרת פיגועים במלון הילטון טאבה בסיני ובעוד שני מוקדי תיירות ישראלים בחופים.


