

רה"מ השיב בסוף השבוע לעתירה להעביר קבר אשתו שנקברה בחווה בניגוד לחוק. שרון: העתירה הוגשה בשל מהלכיו המדיניים ו"העברת רעייתי מקברה תפגע בכבודה". העותר, נעם פדרמן: משפחת שרון אינה מעל החוק.

ראש הממשלה, אריאל שרון, השיב לבג"ץ באמצעות פרקליטו ד"ר אביגדור קלסגברג, וטוען כי עתירת נעם פדרמן, להעביר את קבר רעייתו, לילי, "הוגשה ממניעים זרים וכדי לפגוע בו בשל מהלכיו המדיניים".

הפרקליט אמר, כי רק לפני כמה חודשים נודע למשפחת ראש הממשלה על טענות בעניין מיקום הקבר. לדבריו, הם נקטו כמה פעולות בעניין לבקשת המועצה לתכנון ובנייה של המועצה האזורית. בני המשפחה טוענים, כי הוצאת הגופה מקברה תפגע קשה ברגשותיהם ובכבודה של לילי שרון. עוד מודיע שרון כי הוא פועל על-מנת להסדרת מקום קבורה על הרשויות המוסמכות.

פדרמן מסר בשיחה עם כתב ערוץ 7, יגאל אמיתי, כי משפחת שרון מודה שהיא עברה על החוק, "היא איננה מעל החוק והיא אינה יכולה להפר את החוק ברגל גסה". פדרמן הדגיש, כי הוא מצטער בצער המשפחה, ומוכן להשתתף בקבורתה מחדש של לילי שרון בהר הזיתים, לצד קברם של ההרוגים שפונו מגוש קטיף. "כששרון יעלה לקבר, הוא יוכל להשקיף על קבריהם העקורים מגוש קטיף", אומר פדרמן.

על טענת שרון כי הוא מנהל מגעים להכשרת הקבורה, מדגיש פדרמן כי בעבר מספר פעמים סירבה המדינה להכשיר מקומות קבורה, שבוצעו בניגוד לחוק. הוא מזכיר את סירוב המדינה לקבור את נתן עוזרי הי"ד, בנחלתו בגבעה 26 שבקרית ארבע. פדרמן מזכיר גם את קברו של זאב אדלמן ז"ל, שנקבר ללא הסדרה חוקית בכפר תפוח שבשומרון, ונגד מארגן הקבורה הוגש כתב אישום.

פדרמן ביסס את עתירתו, שהוגשה לפני חודשיים, על "פקודת בריאות העם" הקובעת שאת המתים יש לקבור אך ורק בבתי עלמין מוסדרים. לילי שרון, לעומת זאת, קבורה במקום המכונה "גבעת הכלניות", הצמודה לחוות השקמים.

העתירה מונחת כעת בפני שופט בית המשפט העליון, סלים ג'ובראן.

לילי ז"ל ואריאל שרון, צילום: לע"מ
