

במהלך 'שיחת ערכים' שניתנה לחיילים באחד מבסיסי צה"ל בשבוע שעבר, אילץ מפקד במשטרה הצבאית את פקודו לדרוך על טלית. האב אומר כי בנו שרוי במצב נפשי קשה.


חייל דתי שהשתתף בקורס בבסיס ההדרכה של המשטרה הצבאית אולץ לדרוך על טלית במהלך שיעור בנושא ערכים.

במהלך השיעור הגיש המפקד לחייל שתי שקיות אטומות, והורה לו לשפוך את תכולתן ולדרוך על התכולה מבלי להסתכל. החייל עשה זאת, ולאחר מכן הבחין שבאחת השקיות היה בד לבן ובשנייה טלית.

האב אמר לקול ישראל "מה שיש לי להגיד לצה"ל   זה המסר שאתם שולחים לחיילים שבאים לתת לכם את הנשמה שלוש שנים? המסר שאתם מעבירים לו זה ללכת ולדרוך על טלית? או ואבוי שיש לנו צבא כזה. ולכל הדתיים שישמעו, צבא הגנה לישראל נתן לחייל לדרוך על טלית כפקודה. האם זה הגיוני? הילד עושה את זה בתמימות כפקודה, ובסוף מתברר לו שהוא דורך על טלית. הוא דרך לו על הנפש, הנשמה שלו".

הרב הצבאי של היחידה אמר לחייל כי אינו צריך לחוש רגשי אשמה "הקב"ה יודע הכל", אמר והציע לו לתת כמה שקלים לצדקה.

בסוף השבוע התנצל המפקד בפני החייל פעמים אחדות ומצה"ל נמסר כי העניין ייחקר.
