

בחגים ינתן שירות חדש במד"א לנשים הנמצאות בטיפול פוריות: צוותי מד"א יזריקו בתחנות מד"א תרופות לנשים הנמצאות בטיפול פוריות.


רופאים ופראמדיקים בתחנות מד"א יזריקו בתקופת החגים זריקות הורמונאליות לנשים הנמצאות בטיפול פוריות. היוזמה היא חלק מהפעילות ההומאנית וההומניטארית של מגן דוד אדום למען הקהילה. היוזמה נועדה בין היתר להקל על הנשים המתמודדות ממילא עם תהליך קשה מבחינה רגשית ונפשית את הצורך למצוא מישהו שהוא בעל הכשרה כדי שיזריק להן את התרופות.

בתקופת החגים ובשעות הלילה כשמרפאות קופות החולים סגורות נשים הנמצאות בטיפולי פוריות תוכלנה לפנות בטלפון 101 לתחנת מד"א, ורק לאחר תיאום מראש עם המוקד תוזמנה להגיע לתחנת מד"א הקרובה למקום מגוריהן, על מנת לקבל את הזריקות הנדרשות.

נשים הנמצאות בתהליך של טיפול פוריות זקוקות לסדרת זריקות הורמונאליות בתאריכים ובשעות קבועים מראש על ידי הרופא המטפל ויש לכך חשיבות רבה בהצלחת הטיפול הרפואי וכניסתן להריון. הזריקות ההורמונאליות מעודדות זקיקים בשחלות והבשלת הביציות.

צוות מד"א רופא או פראמדיק הנמצא באותה השעה בתחנה יזריק לנשים את התרופה. צוות התחנה יזריק אך ורק למטופלות שכבר קיבלו לפחות זריקה אחת לפני כן מאותה התרופה.

על המטופלת, כאמור, להתקשר למד"א בטלפון 101 כדי לתאם מראש את הגעתה לתחנה. להביא איתה לשם את החומר לזריקה וכן את הפניית הרופא המטפל על התאריך והשעה של ההזרקה, מינון ואופן ההזרקה (תוך שרירי, תת עורי) ומיקום.
