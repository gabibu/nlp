

שר התחבורה הורה היום לרשות הספנות והנמלים לשלוח להונג קונג חוקר על מנת שיבדוק האם היתה מעורבת האוניה "צים אסיה" הישראלית בתאונת "פגע וברח", בה נהרגו שבעה אנשי צוות של ספינת דייגים יפאנית.

ספינת משא ישראלית חשודה כי גרמה למותם של 7 דייגים יפנים כשהתנגשה בספינתם ביום רביעי האחרון. חברת "צים" מכחישה את הטענות ומוסרת כי צוות הספינה נחקר.
על פי הדיווחים, הספינה הישראלית נמלטה ממקום האירוע מבלי שדיווחה על הפגיעה ומבלי שניסתה לסייע לדייגים. בזמן התאונה שייטו באזור 16 ספינות גדולות. כל הספינות נבדקו, ורק על הספינה הישראלית נמצאו כנראה סימני פגיעה. התקשורת היפנית דיווחה כי בגוף האניה נמצאה שריטה באורך של 22 מטר וכן צבע לבן הזהה לזה של הספינות היפניות.

חברת "צים" הכחישה כי ספינה שלה הייתה מעורבות בתאונה. דובר החברה, רני רהב, מסר כי "הכחשה על מעורבות כלשהי בפרשה העביר רב-החובל של האוניה למרכז השליטה של החברה". רהב ציין כי "צוות הספינה נחקר בעניין, כמו גם צוותי אוניות אחרות שהיו באזור התאונה".
ממשרד החוץ נמסר כי הפרשה בבדיקה מול שלטונות יפאן ומול צים.
