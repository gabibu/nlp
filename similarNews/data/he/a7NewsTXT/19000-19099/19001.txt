

ועד הורי תלמידי בית הספר הממלכתי דתי באילת השביתו היום את הלימודים במחאה על מצב התקרה בבית הספר. זאת לאחר שבקומת הכניסה המהווה את רצפת הקומה הראשונה, התגלו רעידות. הועד הודיע כי הלימודים יתחדשו רק לאחר שבבית הספר תבוצע בדיקה מקיפה של מכון התקנים הישראלי או המכון לחקר הבניה.

מבנה בית הספר הממלכתי דתי "ימין הרצוג" באילת, נבנה לפני כ-30 שנה והתקרה במקום הינה תקרת צלעות בעובי של כ-25 ס"מ, עובי דק יותר מהמקובל בתכנון כיום.

במשרד החינוך הביעו צער על השבתת ילדי בית הספר הממלכתי דתי "ימין הרצוג" באילת. דוברת מחוז דרום במשרד, דלית וייץ, מסרה כי עוד השבוע יבוצעו בדיקות נוספות על ידי מומחה לייעוץ מחקר ופיתוח אקוסטיקה ורעידות. חוות הדעת שתתקבל תועבר לגורמים הרלוונטים כולל למנהל אגף בטחון ובטיחות במשרד החינוך.

מהנדס עיריית אילת, עידו מור, טוען כי אין סכנה למבנה וליושבים בו. יחד עם זאת, המליץ המהנדס שלא לקיים אירוע ל-300 איש בקומה בה הורגשו הרעידות, עד להשלמת הבדיקות.
