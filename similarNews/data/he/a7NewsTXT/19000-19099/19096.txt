

ועדת החוץ והבטחון של הכנסת דנה היום בהצעת החוק הממשלתית לכליאתם של לוחמים בלתי חוקיים, הידוע גם בכינויו "חוק דיראני ועוביד".

החוק נועד לאפשר בין היתר להחזיק במעצר מינהלי את דיראני ועוביד שנחטפו מלבנון כקלף מיקוח לשיחרורו של הנווט רון ארד. בישיבה השתתפו מזכיר הממשלה, גדעון סער, המשנה ליועץ המשפטי לממשלה, עו"ד יהושע שופמן, נציג הפרקליטות הצבאית, סא"ל שרון אפק, ונציגת הלשכה המשפטית של משרד החוץ, עדי שיינמן.

מזכיר הממשלה ציין בישיבה כי הממשלה רואה חשיבות רבה בהמשך חקיקת החוק. "ישראל נמצאת כיום במצב מלחמה מול ארגוני הטרור והצעת החוק המונחת על שולחן הוועדה הינה כלי חיוני להמשך מאבקה של הממשלה בטרור".

בשבוע הבא תצטרך ועדת החוץ והבטחון להכריע בהצבעה האם היא תמשיך בניסוח סעיפי החוק כפי שגובשו בהצעה החדשה שהגישה הממשלה, ואז הנושא יוחזר למליאה. שם תתקיים הצבעה על הנוסח הראשוני של החוק.
