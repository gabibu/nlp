

היום מצטרפים עובדי שירותי בריאות כללית לעובדי הביטוח הלאומי והנכים ומשביתים את מרפאות הקופה. בכך מבקשים העובדים למחות על החלטת ההנהלה לפטר עובדים, לבטל שעות נוספות ולשנות כוננויות ותורנויות.

העובדים טוענים כי בעבר הם ויתרו על שני אחוזים משכרם, וכן הסכימו להקפאת תקנים חדשים, דבר שהביא לעומס רב במרפאות, ובכך, לטענתם, הם כבר תרמו את חלקם בכל הנוגע לאיזון הגירעון בקופה.

פרופסור בן- חמו, יו"ר ארגון העובדים, רמז אתמול כי ראשי הארגון מקבלים שכר גבוה, וכי את גירעונות הקופה הם מנסים לתקן על חשבונם של העובדים: "אנו מאשימים את ההנהלה בניהול כושל. עליה לחפש את הסיבות לגירעונות 'למעלה' ולא 'למטה'". רופאי הקופה עובדים היום כרגיל.

בתוך כך נמסר כי הניסיון לדחות את פיטורי 750 עובדי מפעל "בגיר" באשקלון בעשרה ימים הוכתר בהצלחה. עובדי המפעל הצטרפו אתמול לנכים, השובתים מול משרד העבודה והרווחה בתביעה לסייע להם ולחלץ את המפעל מהקשיים שנקלע אליהם. טענתם העיקרית של עובדי המפעל מופנית כלפי הממשלה, שפתחה את השוק לתחרות חופשית. "אנחנו איננו יכולים להתחרות בחליפה שמיוצרת בסין. חליפה כזו עולה 19 דולר ואילו עלות חליפה שמיוצרת במפעל שלנו נאמדת ב- 45 דולר", כך אמר אתמול יו"ר ועד עובדי המפעל, רחמים בן חמו.

למרות מסרים מרגיעים מצד מנכ"ל המוסד הפרופסור יוחנן שטסמן כי צעדי המחאה יסתיימו בקרוב, סיום העיצומים של עובדי המוסד לביטוח הלאומי גם הוא אינו נראה באופק.


