

בג"צ דחה היום עתירות של ארגון עדאללה והוועד של הורי הרוגי אוקטובר, שדרשו לקיים בדלתיים פתוחות את הדיון בוועדת אור מחר, יום ג', שבו יעידו אנשי שב"כ.

עו"ד מרואן דלאל, המייצג את העותרים, אמר בדיון, כי העותרים אינם מעוניינים לדעת את שיטות החקירה של השב"כ, אלא מבקשים דיון פתוח, כפי שהיו כל הדיונים בעבר.

השופטים דליה דורנר, שלמה לוין וטובה שטרסברג כהן החליטו בפסק הדין, כי יש לדחות את העתירות משום שלדבריהם, ועדת אור שקלה כראוי ומצאה את האיזון בין צרכי הבטחון לבין העניין של גילוי העדויות לציבור.

השופטים גם אמרו, כי ועדת אור הבהירה, שאם תמצא בדיעבד שאפשר לפרסם חלק מעדויות אנשי השב"כ, היא תפרסם אותם, ולכן דחו את העתירות.
