

אתמול נתלו ברחבי גוש דן שלטי חוצות, ובהם מצוירים זה לצד זה קריקטורות של אחמד טיבי, יאסר ערפאת, אחמד יאסין וח"כ אברהם בורג, ומעל הציור התנוסס הכיתוב: "מי ידליק את המדינה?".
באתר ynet פורסם כי מאחורי מסע הפרסום עומדת חברת תאורה.

במפלגת העבודה זעמו על צירופם של ארבעת האישים לפוסטר אחד וטענו כי יש כאן הסתה והתרת דמו של בורג. ח"כ אפי אושעיה אף ביקש מן היועץ המשפטי לממשלה אליקים רובינשטיין לפתוח בחקירה נגד יוזמי מסע הפרסום ומפעיליו.

עו"ד נפתלי ורצברגר הגיב על דברים אלה ואמר לכתבתנו כי חוקיותן של הכרזות נשענת, לדעתו, על עקרון חופש הביטוי, בעיקר מפני שמדובר ביוזמה של חברה מסחרית, שמטרתה למשוך את עיני הלקוחות. "החוק מבדיל בין מוסר ושפה יפה לחוק. לא כל מה שהנפש סולדת ממנו הופך לבלתי חוקי", ולכן, חושב ורצברגר, אין כאן מקום לטיעון של הסתה. עוד הזכיר ורצברגר כי בימים אלה תלויה ועומדת עתירה בבג"צ נגד עיריית ירושלים, שלא הסכימה לתלות כרזה של ארגון נפגעי הטרור, כרזה שלשונה:" שריד משת"פ של ערפאת". הארגון פנה, כאמור, לבג"צ, והעתירה תידון במהלך החודש הקרוב.

ורצברגר הוסיף ואמר כי: "בדרך כלל השמאל שומר בקנאות רבה מאד על חופש הביטוי שלו, אולם כשפוגעים באמצעות החופש הזה באנשיו הוא נזעק".


