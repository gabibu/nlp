

כלכלני מינהל התכנון והכלכלה של משרד התעשייה והמסחר הגישו אתמול את תחזיתם הכלכלית לשנת 02', והיא אינה מבשרת טובות. התחזית, המניחה ביסודה שהמצב הבטחוני לא ישתנה, וכי השפל הכלכלי בשלושת השווקים העיקריים שאליהם מייצא המשק הישראלי: ארה"ב, האיחוד האירופי ויפן יימשך, מצביעה על ירידה דרסטית בכל האינדיקטורים הכלכליים-תעשייתיים במשק הישראלי בשנת 02'.

לאור האמור לעיל, יישאר הגידול בתוצר המקומי הגולמי בישראל ברמה של 0%, והתוצר המקומי העסקי ירד בשיעור של 0.5%.

שיעורי האבטלה ינועו בין 10.5 ו- 11.5 אחוזים, וגובהם תלוי במועד אישור התקציב, ובמהירות שבה ייערכו האוצר והביטוח הלאומי להסדר עידוד המגזר העסקי. מהותו של הסדר זה היא השתתפות במימון שכרם של עובדים חדשים שיקלטו המפעלים בעסקיהם.

בתוך כך, בישיבה מרתונית בת שמונה שעות הצביעו אתמול חברי ועדת הכספים בעד חוק ההסדרים.
סיעת ש"ס הצביעה בסופו של דבר בעד החוק לאחר שהושגה התקדמות בשיחות בין רה"מ ויו"ר ש"ס אלי ישי. ביום רביעי יובאו חוק ההסדרים וחוק התקציב להצבעה במליאת הכנסת בקריאה שנייה ושלישית.

אתמול הממשלה אישרה את הצעתו של שר האוצר סילבן שלום להפחית את נטל המס על בעלי ההכנסות הנמוכות. הצעת שלום באה בעקבות הצורך לפצות את בעלי ההכנסות הנמוכות על הקפאת שכר המינימום, העומד כיום על 3,300 .

ההטבה תינתן בצורה של חיוב תשלום מס הכנסה מסכומים גבוהים יותר. למשל: כיום חייב המשתכר 1,970  במס בשיעור של 10%. מעתה יתחייב במס רק מי שמשתכר 2,500 שקלים. הטבה דומה תינתן למשלמי מדרגת המס השנייה (20%).

הן ההקפאה והן ההטבה יחולו מתחילת חודש אפריל 02'. עלות ההחלטה לקופת המדינה כ-80 מיליון שקל.


