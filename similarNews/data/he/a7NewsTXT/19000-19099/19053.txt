

מאות בני נוער מצפון השומרון הגיעו אתמול לבית הספר לאומנויות "עמל" בחדרה במטרה לחזק ולהתחזק בעקבות המצב הקשה.

התוכנית המקורית כללה צעדה ברחבי העיר והדלקת משואה בידי שני אבוטבול ממבוא דותן שאמה נרצחה מירי מחבלים, ובידי אנה קרדנישב מחדרה, שלמסיבת בת המצווה שלה חדר מחבל ורצח אורחים ובני משפחה.

גם את התוכניות האלה קטעו התרעות חמות על פיגועים אפשריים, והתלמידים נאלצו להתכנס באולם סגור, ותחת אבטחה כבדה. למרות זאת נסחפו בני הנוער בעליזות ובשמחה, והם צפו בהופעות של להקות המחול והמוזיקה של בית הספר ובהופעתו של הזמר אייל גולן.

מאחורי הכינוס עומדת עמותת "לב לנוער" שייסד לב לבייב. העמותה קמה במטרה להקל על ילדי יש"ע וקו התפר, שחיים במציאות יום יומית קשה ביותר. "לב לנוער" הספיקה לקיים פעילויות רבות, וביניהן טקסי הדלקת נרות חנוכה וסדרי ט"ו בשבט. הכינוס בחדרה, עם זאת, היה ראשון מסוגו. מנכ"ל העמותה יהודה דובדבני אמר אתמול כי: "הקריאה להיפגש ולהתאחד הגיע מצדם של בני הנוער. אנחנו רוצים שהנוער יניף את הדגלים, יחזק ויתחזק, ויעשה זאת עם חיוך על השפתיים".

דובדבני הבטיח כי האירוע של אתמול הוא התחלה של סדרת אירועים, והוסיף כי הוא מקווה שרשויות נוספות יבואו בעקבות המועצה האזורית שומרון ועיריית חדרה כדי לחזק את האחדות והקשר בין אוכלוסיות יש"ע וקו התפר.


