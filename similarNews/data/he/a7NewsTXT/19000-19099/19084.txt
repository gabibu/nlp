

עובדי שרותי בריאות כללית קיימו היום שביתת אזהרה בכל מוסדות הקופה, והבטיחו כי ימשיכו במאבק. במסגרת השביתה פעלול כל בתי החולים במתכונת שבת ובתי המרקחת במרפאות הקהילה היו סגורים.

העובדים השביתו את כל מוסדות הקופה במחאה על שהנהלת הקופה נוקטת -לטענתם - בצמצומים מבלי להיוועץ איתם.
יו"ר ארגון עובדי קופת חולים כללית, פרוספר בן חמו, הודיע כי אם ההנהלה לא תיסוג מהחלטתה להרע את תנאי עבודתם של העובדים, יתחדשו העיצומים כבר בימים הקרובים. בן חמו הוסיף עוד, כי נציגות העובדים ביקשה להכריז על סכסוך עבודה.

הנהלת הקופה מסרה בתגובה כי בשל הקיצוץ בתקציב הבריאות של 600 מיליון שקלים בשלוש השנים הקרובות, יש צורך בהתייעלות. לטענת ההנהלה, היא ביקשה לקיים הידברות עם הועד, אשר מצידו בחר לפעול באורח חד צדדי.
