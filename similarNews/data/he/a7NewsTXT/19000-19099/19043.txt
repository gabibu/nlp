

מסוקים של חיל האוויר הרסו הלילה מחרטה ברצועת עזה ששימשה לייצור מרגמות.

המסוקים ירו לעבר המפעל ארבעה טילים שגרמו למבנה נזק כבד. מקורות פלשתינים אומרים כי המבנה היה ריק ולא היו נפגעים. התקיפה באה בתגובה לירי המרגמות לעבר יישובי גוש קטיף שנמשך כבר כמה ימים.

אמש המשיכו המחבלים לירות פצצות מרגמה לעבר יישובים ישראלים ברצועת עזה. אתמול התאפיין באירועי ירי רבים ובנסיונות פיגוע ביהודה שומרון וחבל עזה.

שתי פצצות מרגמה נורו בשעות הערב לעבר יישוב ישראלי בדרום גוש קטיף. פצצת מרגמה נוספת נורתה לפני כן לעבר יישוב ישראלי נוסף בגוש. לא היו נפגעים ולא נגרם נזק.

במהלך היום הושלכו רימונים לעבר מוצב צה"ל בגבול ישראל מצרים ונפתחה אש לעבר מוצב צה"ל סמוך לנווה דקלים.

מחבלים ירו הלילה אל אוטובוס ישראלי ליד דולב שבאזור בנימין ולעבר אוטובוס ליד תל מונד. בשני האירועים לא היו נפגעים, אך לאחד האוטובוסים נגד נזק.

אש נפתחה גם אל כוח צה"ל מדרום לבית לחם, לא היו נפגעים.

המחבלים ירו אתמול גם לעבר בתי שכונת גילה בירושלים. אחת הדירות ניזוקה, וכן נגרם נזק לעמדת צה"ל בשיפולי השכונה, אולם לא היו פגיעות בנפש.

כתבנו חגי הוברמן מוסר כי בימים האחרונים מתרבות ההתרעות המצביעות על כוונת המחבלים לחדור ליישובים ולפגע בהם. בשבת היה נסיון חדירה ליישוב גן אור. חיילי צה"ל ירו על המחבלים, והניסו אותם לתוך שטחי הרש"פ, אולם הם לא נתפסו. מחפצי המחבלים שנתגלו: סכין יפנית, כלים לחיתוך גדר המערכת, מחסנית ורצועת נשק.


