

מבדיקה שערך מרכז השלטון המקומי עולה כי הרשויות המקומיות בכל רחבי הארץ הוציאו בשנת 2001 סכום כולל של כ-4 מיליון שקל לצורך ניקוי כתובות "גראפיטי", וכי ההוצאה כללה בין השאר גם רכישת צבעים, חומרי ניקוי ושעות עבודה של צבעים ופועלי ניקיון.

עוד עולה מהבדיקה, כי הרשויות המקומיות טיפלו במהלך השנה שחלפה בלמעלה מ-1,200 מקרים של ציור כתובות "גראפיטי" מסוגים שונים שצויירו על גבי קירות, מוסדות ציבור ורכוש ציבורי ופרטי אחר.

יו"ר מרכז השלטון המקומי, עדי אלדר, אמר היום כי לצערו נאלצות הרשויות המקומיות להשקיע משאבים רבים מדי בטיפול בבעייה הקשה של ריבוי כתובות "גראפיטי" ברחבי הערים ובמקומות ציבוריים, וכי המדובר בהוצאה כספית מיותרת שיכולה היתה להחסך בעזרת חינוך נאות.

