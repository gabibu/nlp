

היום מלאו 5 שנים לאסון המסוקים, בו קיפחו את חייהם 73 חיילי וקציני צה"ל זכרונם לברכה.

לטענת חיל האוויר הוא יישם במלואן ועל הצד הטוב ביותר את המלצות ועדת עברי שחקרה את האסון. עוד נמסר, כי בשנים האחרונות עבר מערך המסוקים של חיל האוויר שיפורים ושינויים. הודגש עם זאת, כי תהליכי השינוי שעברה היחידה לא נעשו בעקבות אסון המסוקים.

אסון המסוקים אירע ביום שלישי, ה-4 בפברואר 1997, בשעה 7 בערב, כששני מסוקי יסעור עמוסים בלוחמים התנגשו מעל שאר ישוב בצפון הארץ. בהתנגשות נספו 73 לוחמי יחידות שדה וטייסים.
עוד באותו לילה מינה שר הביטחון דאז יצחק מרדכי ועדת חקירה שבראשה עמד מפקד חיל האוויר לשעבר דוד עברי, שהגישה את ממצאיה כעבור 72 ימי חקירה. ועדת החקירה מינתה מטעמה עדים מומחים בנושאים שונים, בתחום הטכנולוגיה, הרפואה והפסיכולוגיה. הוועדה גם מינתה מומחה חיצוני מחוץ למערכת הביטחון לתחום הטכנולוגי. בנוסף, נעזרה הוועדה במומחה לחקירת תאונות מסוקים מחברת המסוקים סיקורסקי ובוצע עבורה הדמיה במחשבי נאס"א בארה"ב.

בקשת המשפחות השכולות לנוכחות קבועה בדיוני הוועדה נענתה חלקית, ונקבע מטעמן נציג שישב כמשקיף בדיוני הוועדה. נציג המשפחות, תא"ל במילואים אמציה חן, הורשה בנוסף לעיין בכל חומר הראיות ובכל הפרוטוקולים של הדיונים.

על פי טענת חיל האוויר, ביצע מערך המסוקים שלו את 21 ההמלצות שנבעו ממסקנות חקירתה של ועדת עברי. בין ההמלצות הללו היו שינוי המבנה הארגוני של מפקדת חיל האוויר, כך שיקח בה חלק קצין בכיר בדרגת תת-אלוף ממערך המסוקים, השגת איזון נכון בין בטיחות הטיסה לצרכים מבצעיים ושיפור בטיחות הטיסות, שינוי לוח זמני הטיסות של מסוקי הובלת כוחות לדרום לבנון בשעות החשכה ועוד.

חיל האוויר גם טוען כי בנוסף לישום המלצות ועדת עברי נערכו שינויים במערך המסוקים, וזאת בלי כל קשר להמלצות הוועדה. שונה הרכב הצוותים במסוקי הסער שהיו מעורבים בתאונה, ובאופן הדרגתי צוותו המסוקים בשני טייסים במקום בטייס ונווט, כפי שהיה נהוג קודם לכן.

בנוסף רכש מערך המסוקים של חיל האוויר טייסת של מסוקי "ינשוף" ומסוקי ינשוף נוספים, וכן רכש מסוקי LONGBOW ומסוקי עטלף וכן השביח את המסוקים שרכש.

מערך המסוקים של חיל האוויר, נמסר, הגביר את שיתוף הפעולה שלו עם צבאות זרים, לשם אימונים משותפים, גיוון אזורי אימונים והפריה הדדית.

בהקשר לאסון המסוקים, כי בתחילת מאי אשתקד קיבל בג"צ את עמדת הורי חללי אסון המסוקים בעתירה נגד שר הבטחון והמועצה הציבורית להנצחת החייל, והורה להם לשנות את נוסח הכיתוב על מצבות החיילים בהתאם לנוסח שדרשו ההורים. ההורים השכולים של 73 חללי תאונת המסוקים דרשו כי על מצבות בניהם ייכתב: "נפל בדרכו לפעילות מבצעית בלבנון באסון המסוקים בשאר ישוב".


