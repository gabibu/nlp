

היום מלאו חמש שנים לאסון המסוקים, בו קיפחו את חייהם 73 חיילי וקציני צה"ל.

אסון המסוקים קרה ביום שלישי, ה-4 בפברואר 1997, בשעה 7 בערב, כששני מסוקי יסעור עמוסים בלוחמים התנגשו מעל שאר ישוב בצפון הארץ. בהתנגשות ניספו 73 לוחמי יחידות שדה וטייסים.

עוד אותו לילה מינה שר הבטחון דאז יצחק מרדכי ועדת חקירה שבראשה עמד מפקד חיל האוויר לשעבר דוד עברי, שהגישה את ממצאיה כעבור 72 ימי חקירה. ועדת החקירה מינתה מטעמה עדים מומחים בנושאים שונים, בתחום הטכנולוגיה, הרפואה והפסיכולוגיה. הוועדה גם מינתה מומחה חיצוני מחוץ למערכת הבטחון לתחום הטכנולוגי. בנוסף, נעזרה הוועדה במומחה לחקירת תאונות מסוקים מחברת סיקורסקי ובוצע עבורה הדמיה במחשבי נאס"א בארה"ב.

ועדת עברי שחקרה את האסון הגישה לחייל האויר 21 המלצות ולטענת חיל האויר הוא יישם במלואן ועל הצד הטוב ביותר את המלצות הועדה. עוד נמסר, כי בשנים האחרונות עבר מערך המסוקים של חיל האוויר שיפורים ושינויים. הודגש עם זאת, כי תהליכי השינוי שעברה היחידה לא נעשו בעקבות אסון המסוקים.


