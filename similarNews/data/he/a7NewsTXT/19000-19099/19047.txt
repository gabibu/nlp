

ראש הממשלה אריאל שרון דיווח אתמול לשרי הממשלה על הפגישה שקיים בשבוע שעבר עם אבו מאזן ועם אבו עלא בירושלים. שרון הסביר כי החליט על קיום הפגישה כדי שהפלשתינים יוכלו לשמוע ממקור ראשון את עמדתו בנושאי הפסקת האש וחידוש המו"מ.

"חשבתי שטוב שישמעו זאת ישירות ממני ורציתי גם לשמוע את עמדתם שלהם", אמר ראש הממשלה. עוד אמר שרון כי מסר לשליחי ערפאת את דרישותיו: מעצר רוצחי השר רחבעם זאבי ושולחיהם, מעצר מחבלים על פי הרשימות שהוגשו לפלשתינים וחקירתם, פירוק ארגוני הטרור, לרבות התנזים וחלק מכוח 17, ואיסוף נשק בלתי חוקי. שרון אמר גם כי אבו מאזן ואבו עלא העלו את דרישותיהם להפסיק את הסיכולים הממוקדים, ולתת היתר ליאסר ערפאת לצאת מרמאללה.

תגובותיהם של שרי הממשלה לדיווחים אלה נעו בין ברכות לבין התנגדות קלה. הברכות באו בעיקר מקרב שרי העבודה ושר המשפטים מאיר שטרית מן הליכוד, ואת ההתנגדות הקלה הביע שר התיירות הרב בני אלון. הוא אמר לשרון כי אם מרבית השרים מרוצים הוא מתחיל להיות מודאג. שרון ענה לו כי החלטת הממשלה באשר למעמדה של הרשות הפלשתינית כרשות תומכת טרור בעינה עומדת, וכי הלחץ על ערפאת יימשך.

קולות ההתנגדות הרמים הגיעו מכיוון פוליטיקאים החברים בסיעות שאינן משתתפות בקואליציה: יו"ר המפד"ל הרב יצחק לוי אמר:" שרון הפך את ערפאת לרלוונטי, והוא פועל נגד החלטות הממשלה. לשבת עם אבו עלא ועם אבו מאזן זה כמו לשבת עם ערפאת. הם באים בשמו, ואי אפשר להסתתר מאחורי הטענה שמדובר באנשים אחרים". הרב לוי אף תקף את שרי הימין היושבים בממשלה: "הם ממתינים שהממשלה תקבל החלטות, אולם ראש הממשלה יביא הסכם לאחר שהמשא ומתן כבר הגיע לידי גמר". מיכאל קליינר, יו"ר סיעת החירות אמר: "ממשלת האחדות הלאומית הפכה לממשלת התאבדות לאומית. שרון מתח ביקורת על בורג ועל קצב בטענה שקיום מגעים עם נציגים מן הרש"פ הוא תקיעת סכין במאבק לדה-לגיטימציה לערפאת". "ועכשיו, אמר קליינר, "שרון פרץ את העיקרון שתבע בעצמו, שאין מנהלים משא ומתן תחת אש".

היועצת לביטחון לאומי בממשל האמריקני קונדוליסה רייס אמרה אתמול כי מוטב שערפאת יישאר ברמאללה ויעשה את העבודה שהוא צריך לעשות, להילחם בטרור.

בישראל מביעים קורת רוח מהעמדה האמריקאית המיוצגת ע"י דברי רייס, המביעה תמיכה בעמדת ישראל. שר החוץ האמריקני קולין פאוול בירך אתמול על פגישת שרון עם בכירי הרש"פ ואמר כי על ערפאת לעצור את הטרור.


