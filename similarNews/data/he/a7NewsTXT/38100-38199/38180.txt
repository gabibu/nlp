

מחרתיים תתכנס ועידת הליכוד, ובמהלך כינוסה היא תהפוך למרכז המפלגה. לפני מרכז זה תובא הצעת החלטה של "הפורום לשמירת ערכי הליכוד" לעצור לאלתר את בניית גדר ההפרדה. כתבנו קובי סלע מציין כי אנשי הפורום מתכננים לשחזר את הצלחתם האידיאולוגית מהמרכז הקודם, שבו התקבלה הצעתם השוללת את הקמתה של מדינה פלשתינית. עתה פועלים אנשי הפורום להביא להחלטה בדבר ביטולה של גדר ההפרדה. לפי טענותיהם במתכונתה הנוכחית הגדר היא גדר פוליטית.

אנשי הפורום מציינים כי באמצעות הגדר ניסו פואד ורמון להחזיר את ישראל "בדלת האחורית" אל קוי 67', וזאת תחת מסווה ביטחוני. הגדר, לדבריהם, מסוכנת מבחינה ביטחונית מפני שהיא מקרבת את הטרור עד לאזורים המאוכלסים בצפיפות במדינת ישראל, וכן יש בה כדי לעורר אשליות בדבר היותה תחליף לפעילות ביטחונית אמיתית. רוב המחבלים המתאבדים, כך מציינים אנשי הפורום, עברו דרך מחסומי צה"ל.

עם זאת בעיקרה הגדר מגלמת פשע מוסרי כלפי המתיישבים באזורי יהודה ושומרון בכך שהיא מאפשרת ליצור אבחנה בין דם לדם. הגדר תבודד אותם ממדינת ישראל, וכך יופנה הטרור בעיקרו אליהם. שבח שטרן, יו"ר ההנהלה של הפורום אומר לערוץ 7 כי הגדר היא פרס לטרור, וזאת מפני שיש בה כדי לאשר את הנחתו של ערפאת כי בעזרת טרור אפשר להשיג יותר מאשר סביב שולחן המו"מ. נוסף על כך מציין שטרן, כאמור, כי הגדר מציבה מחדש את גבולות 67', שנמחקו, ובכך למעשה היא מקימה את המדינה הפלשתינית בדלת האחורית.

בדברי הפרידה שלו מתפקידו כראש המועצה לביטחון לאומי כתב עוזי דיין כי דחיית הקמתה של גדר ההפרדה תפגע בסיכויים לסכל את הבעיה הדמוגרפית המאיימת על ישראל. אסור לדחות את הקמתה, כותב דיין.

חולק עליו אפרים הלוי, מי שכיהן כראש המוסד, ושבימים אלה נכנס לתפקידו כראש המועצה לביטחון לאומי. לדעת הלוי יש להקדיש לנושא מחשבה נוספת.

בעניין זה אמר לערוץ 7 הפרופסור אפרים ענבר, ראש מרכז בגין סאדאת למחקרים אסטרטגיים באוניברסיטת בר אילן, כי הטענה, ולפיה יש בגדר כדי לפתור בעיה אסטרטגית כמו הבטחת הרוב היהודי במדינה מעולם לא הוכחה. גדר כשלעצמה, אומר ענבר, יכולה לעזור קצת אבל, מזכיר הפרופסור ענבר, גם חומות אסטרטגיות מפורסמות כחומה הסינית, החומה הרומאית בבריטניה, קו מז'ינו וקו בר לב קרסו בנסיבות שונות. יתר על כן: יעילות של גדר מותנית, לדבריו, בכך שיש לידה "אזורי הריגה", כמו בחומת ברלין, והלא, לדבריו, איש בארץ אינו חושב להקים גדר כזאת. לדבריו, כל מכשול שאינו מלווה באזורי הריגה ברורים לא יעמוד בייעודו.

ענבר ציין כי באשר לדרכים שבהן מתקבלות החלטות יש להבחין בשתי גישות: הגישה השמרנית והגישה הליברלית. לפי הגישה הליברלית, אומר ענבר, וקטור הזמן פועל לרעתנו, ולכן צריך להזדרז ולהחליט החלטות, וזאת כדי לא לאבד הזדמנויות. אני, אומר ענבר, בעל גישה שמרנית, ולפיה מוטב להישמר מהחלטות מהירות, על פי האמרה: "החיפזון הוא מהשטן". ישנן סוגיות, מוסיף ענבר, הזקוקות לזמן כדי להגיע להכרעה בהן. דברים רבים נפתרים אחר זמן אף על פי שבהווה לא נמצא פתרונן, אומר ענבר.

הסכנה, לדבריו, ידועה, והגדר אינה מבטלת אותה. יתר על כן: המחיר שתשלם החברה הישראלית בצורך להכריע בנושא הגבולות כדי להקים את הגדר הוא גבוה מידי.
