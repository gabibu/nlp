

שר הביטחון הנכנס, שאול מופז, מציע לבטל את הקיצוץ בתקציב הביטחון, בסך 3 מיליארד שקל, עליו החליטה הממשלה במסגרת תקציב המדינה לשנת 2003.
אמנם הצעת תקציב 2003 אושרה כבר בכנסת בקריאה ראשונה אולם לדברי מופז, יש להסתפק בקיצוץ של מיליארד שקל בלבד.
בפגישה היום עם שר האוצר, סילבן שלום, השתתפו מנכ"ל משרד הביטחון, עמוס ירון, וסגן הרמטכ"ל, אלוף גבי אשכנזי,הם התכנסו לדיון מקיף ראשון בהשלכות הקיצוץ על תקציב הביטחון, במיוחד לאור האיום העיראקי.

לשכת שר הביטחון מסרה כי : "במהלך השבוע ייעשה מאמץ מיוחד לגשר על הפערים בתקציב הביטחון, ולהגיע להסכמה".

עוד נאמר, כי מופז נועד עם שלום ל"פגישה בארבע עיניים, במהלכה חזר מופז על דאגתו מפני הקיצוצים המוצעים בתקציב הביטחון. לאחר מכן התקיימה פגישה בין השרים והמנכ"לים של המשרדים וסגן הרמטכ"ל, גבי אשכנזי. סוכם, לעשות כל מה שניתן, כדי לקדם את הסוגייה, ולהביאה לפתרון מוסכם בהקדם האפשרי".
