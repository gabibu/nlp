

ראש סגל הבית הלבן, אנדרו קארד, אמר הערב כי ארה"ב תוכל לפעול בכוחות עצמה, אם יתברר שעירק הפרה את ההחלטה שהתקבלה ביום שישי במועצת הבטחון של האו"ם.

"האו"ם יכול להתכנס ולדון, אך אנחנו לא זקוקים לרשות שלהם" לפני שננקוט פעולה
צבאית, אמר קארד בתוכנית "פגוש את העתונות" של רשת אן.בי.סי.

קארד הדגיש כי סדאם צריך לציית להחלטת האו"ם, ולא, ישא בתוצאות חמורות. "כעת הוא
במצב שעליו רק לומר 'כן, כן, כן, כן' ואף פעם לא לומר 'לא'. אם לא יציית, ארה"ב
ובעלות בריתה מוכנות לפעול", הטעים קארד.

לדבריו, "הנשיא בוש אינו מחפש תירוצים לצאת למלחמה, אך אם נצטרך ללכת למלחמה,
נלך".

כך או כך, הוסיף קארד, סביר להניח כי ממשלתו של סדאם לא תישאר על כנה לאחר פירוק
הנשק. "אני חושב כי שינוי במשטר יהיה התוצאה של פירוק הנשק, ושינוי במשטר יצטרך
כנראה להיות האמצעי לפירוק הנשק", הוסיף.

גם שר החוץ האמריקני ,קולין פאוול נדרש לסוגיה זו, ואמר בראיון ברשת סי.אן.אן.: "אני
מבטיח לכם כי אם הפעם הוא לא יציית, נבקש מהאו"ם רשות להפעיל את כל האמצעים
הנחוצים. ואם האו"ם לא יסכים לעשות זאת, ארה"ב, כמו מדינות בעלות דעות דומות, תלך
ותפרק אותו מנשקו בכוח".
