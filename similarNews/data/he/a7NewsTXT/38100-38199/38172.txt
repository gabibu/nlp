

כוחות גדולים פתחו בסריקות בסיוע מסוקים, שיימשכו לכל אורך הלילה. הזרוע הצבאית של הפתח נטלה אחריות.

מחבל אחד או שניים נכנסו ליישוב בסביבות 23:30, ופתחו באש לעבר מספר תושבים שצעדו סמוך לחדר האוכל. תושבת הקיבוץ נפגעה אנושות, ומתה מאוחר יותר מפצעיה. בן-זוגה, שצעד עמה בשבילי הקיבוץ, נמלט מהמקום והסתתר במשך שעות ארוכות באחת הרפתות. חבר קיבוץ אחר, ששמע את היריות, הגיע למקום כדי לסייע - אך נורה אף הוא למוות.

לאחר מכן פרצו המחבלים לבית מגורים, וירו למוות באם ובשני ילדיה הקטנים, בני 4 ו-5. האם שוחחה באותה השעה עם קרוב משפחה המתגורר בקיסריה.

מייד עם הישמע הירי, נקראו תושבי האזור להישאר בבתיהם בעלטה, מחשש כי המחבלים מתבצרים באחד הבתים עם בני ערובה.

רכז הביטחון השוטף של הקיבוץ סיפר כי זיהה את אחד המחבלים וירה לעברו. המחבל ככל הנראה נמלט, ולא ברור אם נפגע מן הירי. כוחות גדולים של משטרה, מג"ב וצבא הוזעקו לאזור הקיבוץ, ופתחו בסריקות נרחבות בסיוע מסוקים, כדי לנסות לאתר את המחבלים.

תושבי מצר סיפרו כי הקשרים בינם לבין היישובים העריבם בסביבה עדיין טובים.
