

בית המשפט המחוזי בירושלים גזר עונש של ארבעה חודשי מאסר בפועל, שלא יומרו לעבודות שרות, על כנרת רוזנטל, אם ל-11 ילדים מהישוב בת-עין.

רוזנטל התעמתה עם שוטרים לפני כחצי שנה ברחוב סאלאח א-דין, ביציאה מבית המשפט המחוזי בירושלים. היה זה בתום דיון שבו השתתפו כמה מתושבי בת-עין, הנאשמים בניסיון לבצע פיגוע בבית ספר ערבי לבנות בירושלים. רוזנטל חסמה ברכבה את הכביש, התעמתה עם שוטרים, ו"נגחה" ברכבה את אחד הסוסים של המשטרה.

הפרקליטות המדינה ביקשה לגזור עליה עונש מאסר ממושך, ואילו הסניגור עורך-הדין נפתלי ורצברגר ביקש שלא להחמיר עימה בשל עברה הנקי, בשל גילה, (קרוב ל-40) וכן בשל העובדה שהיא אם ל-11 ילדים שהקטן הוא בן שנתיים.

עם זאת, השופטת נאור הורתה לעכב את ביצוע גזר הדין, כדי לאפשר לערער על ההחלטה לבית המשפט העליון.


