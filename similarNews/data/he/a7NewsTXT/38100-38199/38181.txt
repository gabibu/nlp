

בליכוד הושגה הסכמה על מועד קיום הבחירות הפנימיות ליושב ראש התנועה, ולמועמדה לראשות הממשלה. הוחלט לקיים את הבחירות הפנימיות ב 28 בנובמבר, כ"ג בכסלו. עוד נקבע כי הבחירות לרשימת הליכוד לכנסת השש עשרה ייערכו בשמונה בדצמבר, בג' בטבת . ישראל כץ ואורי שני ישמשו יושבי ראש משותפים לוועידת הליכוד השלישית, שתיפתח מחרתיים .

אל מפלגות הימין מצטרפים כעת לקראת הבחירות כמה אנשים המוכרים לציבוריות הישראלית מתחומי עשייה שונים. למולדת מצטרף תא"ל במיל' אריה אלדד, קצין הרפואה הראשי לשעבר. כתבנו חגי סרי מוסר כי יו"ר מולדת חבר הכנסת בני אלון בירך על הצטרפותו של אלדד למפלגה ואמר כי הוא משוכנע כי אלדד יתרום לה מכישוריו. הבחירות הפנימיות למועצת מולדת יתקיימו בעוד כשבועיים .

לליכוד מצטרף שי בזק, יועץ התקשורת לשעבר של בנימין נתניהו. בזק הודיע יתמודד על מקום ברשימת מפלגת הליכוד לכנסת. שני מתמודדים נוספים ברשימת הליכוד יהיו יו"ר צעירי הליכוד, גלעד ארדן, ואלי כהן, ויועצו לשעבר של נתניהו.

אל מול תנועת ש"ס תתייצב הפעם תנועתו של הרב כדורי "אהבת ישראל". תנועה זו רשומה ברשם המפלגות כבר משנת 1999. לדברי אנשי הרב כדורי, על פי הסקרים תנועתם עשויה להגיע גם לשמונה מנדטים. בימים האחרונים פנו אנשיו של הרב לחברי כנסת אחדים בש"ס, בניסיון להעביר אותם לתנועה החדשה. אם יצטרפו לתנועתו של הרב כדורי, הם יביאו אתם את מימון המפלגות שמקבל כל חבר כנסת מכהן .

בקריאה "נתניהו, כי חייבים לשנות את המצב", פותח היום צוותו של נתניהו את מסע התעמולה שלו לקראת הבחירות המוקדמות. בראש מטה ההסברה של נתניהו עומדים גיל סמסונוב, האסטרטג רוני רימון, הפרסומאי גדעון בריקמן ויועץ התקשורת אביב בושינסקי.

"לראשונה מזה שלושים שנה תיערך מערכת בחירות, שכל מה שידובר בה יהיה על כלכלה", אמר סמסונוב, ראש מטה ההסברה של נתניהו, והוסיף: "העם יבחר את מי שמסוגל לשקם את הכלכלה, וכרגע, לפי הסקרים שערכו בין מתפקדי הליכוד, מדובר בבנימין נתניהו".

בסקר שערכה בסוף השבוע שעבר חברת "מדגם יעוץ ומחקר" בקרב מדגם מייצג של 501 מתפקדי הליכוד נקבע כי 65% מהנשאלים טענו שנתניהו ניהל את הכלכלה בצורה טובה בתקופת כהונתו כראש ממשלה, וזאת לעומת 23% שהשיבו בשלילה. בסקר נוסף נקבע, כי 56% מקרב מתפקדי הליכוד סבורים שנתניהו ינהל את הכלכלה טוב יותר מאריק שרון בארבע השנים הקרובות, ו 18% סבורים ששרון יהיה טוב מנתניהו בניהול הכלכלה.

לאור נתונים אלו יעסוק הקמפיין של נתניהו אך ורק במצב הכלכלי-חברתי ולא במצב המדיני-ביטחוני.

בצד השני של המפה הפוליטית, במפלגת העבודה, נאבק יו"ר העבודה ח"כ בנימין בן אליעזר ביריבו עמרם מצנע. בן אליעזר הגיש עתירה דחופה למוסד לפיקוח על הבחירות במפלגת העבודה, בבקשה לפסול את מועמדותו של מצנע לראשות העבודה. זאת בשל פיטוריה של סגנית ראש עיריית חיפה, חדווה אלמוג . בן אליעזר מבקש גם להוציא צו מניעה דחוף נגד הפיטורין . בעתירה נטען כי אלמוג מזוהה כתומכת של בן אליעזר, וכי על רקע זה הדיח אותה מצנע מתפקידה, תוך שימוש שלא כדין בסמכותו כראש עיר.

עמרם מצנע, המתמודד על ראשות העבודה, תוקף את יריבו, ח"כ בנימין בן אליעזר, על שבחר לקיים הבוקר מסיבת עיתונאים פוליטית בבית מפלגת העבודה בת"א . בבית המפלגה נתלו שלטים, ובהם נכתב "מצנע מנותק" . ממטה מצנע נמסר כי "בן אליעזר הפך הבוקר את בניין המפלגה למטה פרטי".

