

היום יתכנס הפרלמנט העירקי כדי לקבוע עמדה בנושא החלטת מועצת הביטחון מיום שישי, כך הודיע מקור פרלמנטרי עירקי.

האסיפה הלאומית העירקית מתכננת "לדון בהחלטת מועצת הביטחון 1441" מ 8 בנובמבר, ולהעביר את מסקנותיה ל"מועצת פיקוד המהפכה", שהיא הסמכות השלטונית העליונה בעירק.

לעירק ניתנה ארכה עד 15 בנובמבר לקבל את החלטות האו"ם.

במקביל נועדו ביום ראשון דיפלומטים ערביים במושב הליגה הערבית בקהיר וטענו כי עירק כבר קיבלה את החלטת מועצת הביטחון של האו"ם.

לאחר ישיבה שנערכה במוצאי שבת ושנמשכה עד שעת לילה מאוחרת אמר שר החוץ המצרי אחמד מאהר: "אני חושב כי אנו יכולים לצפות לעמדה חיובית מצד העירקים".

מאהר ציין כי ההסכמה העירקית תהיה תלויה בערבויות "שהפקחים יפעלו מתוך גישה נייטרלית ואובייקטיבית, ויקיימו את החלטות מועצת הביטחון באופן מדוקדק, ובעיקר את אלה הנוגעות לכיבוד הריבונות העירקית".

קונדוליסה רייס, היועצת לביטחון לאומי של הנשיא האמריקאי ג'ורג' בוש, אמרה כי היא ספקנית מאוד בנוגע לרצונו של סדאם חוסיין למלא את תנאיה של החלטת מועצת הביטחון.

ה"ניו יורק טיימס" פרסם אתמול כי נשיא ארה"ב, בוש, אישר תכנית למתקפה על עירק . גורם רשמי אישר כי על פי התוכנית המתקפה תפתח ב"התחלה מתגלגלת" של כוחות צבא קטנים ומפציצים מהאוויר, שיתקפו את ארמונות סדאם ושיפגעו בכוחות ההגנה האווירית ובבסיסי הצבא.
