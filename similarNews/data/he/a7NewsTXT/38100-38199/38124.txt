

מחר, ייערך ביד ושם טקס חנוכת כיכר יאנוש קורצ'אק במעמד נשיא המדינה משה קצב. הטקס יתקיים בשעה 16:00 בכיכר יאנוש קורצ'אק ולאחריו יערך טקס באוהל יזכור בשעה 17:00. בטקס תשתתף משלחת של כ- 350 איש מצרפת. בכיכר מוצב פסל "יאנוש קורצ'אק והילדים" של הפסל בוריס סקיצר.

יאנוש קורצ'אק, רופא, סופר, עתונאי ומחנך דגול, נולד ב- 1878 בוורשה בשם הנריק גולדשמיט. לפני המלחמה הוא ניהל בית יתומים, הדריך בפנימיות וקייטנות, הרצה באוניברסיטאות ובסמינרים והרבה לכתוב. בתקופת השואה הוצעה לו האפשרות לעזוב את הגטו ולעבור לצד הפולני, אך הוא סירב להציל עצמו בלי הילדים שהיו עימו. ב-5 באוגוסט 1942 גורש קורצ'אק עם צוות בית היתומים וכ- 200 הילדים למחנה טרבלינקה שם הושמדו כולם.


