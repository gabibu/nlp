

סמוך לשעה 11:40 בלילה חדרו כנראה שני מחבלים לקיבוץ מצר שבקו התפר ופתחו באש לעבר מספר בני אדם שצעדו סמוך לחדר האוכל. תושבים ביישוב סיפרו כי הירי בקיבוץ נמשך כעשר דקות.

כוחות גדולים של משטרה, מג"ב וצבא שהוזעקו למקום סורקים גם בשעה זו את הקיבוץ. בתוך תחנת הדלק של הקיבוץ פתחו שוטרי מחוז הצפוני חפ"ק מיוחד כדי לשלוט על הכוחות בשטח.

חברי הקיבוץ יושבים בבתיהם באפלה וטרם נמסרה להם הודעה המאפשרת להם לצאת מהבתים. הקיבוץ ממוקם כ- שבעה ק"מ מדרום מזרח לפרדס חנה. מדובר בקיבוץ של השומר הצעיר שנוסד בשנת 1953.

מפקד המחוז הצפוני של המשטרה, ניצב יעקב בורובסקי, אמר במקום הפיגוע כי מדובר בפיגוע קשה מאוד. "אנחנו מניחים שמדובר ביותר ממחבל אחד, כיוון שלפי הדיווחים נורו יריות מיותר מאשר כלי (נשק) אחד", אמר. "עד שלא יהיה אימות (למידע אחר), המחבל נמצא במקום הזה", אמר. ככל הנראה מדובר בחמישה נרצחים, בהם שלושה ילדים.

כוחות גדולים של מג"ב ומשטרה עורכים סריקות נרחבות בקיבוץ ומסביבו בסיוע מסוקים ובפצצות תאורה, עד בקעה אל שרקיה ובקעא אל גרביה, והתנועה בכבישי הסביבה נחסמה. אפשר כי מדובר במחבל שהשתייך לאותה חוליה ששניים ממנה נלכדו בשעות הצהרים בקרבת מקום.

הזרוע הצבאית של הפתח, גדודי חללי אל אקצא, התקשרו לסוכנויות הידיעות הזרות והודיעו כי אנשיהם ביצעו את פיגוע החדירה בקיבוץ מצר, בו נרצחו על פי דיווחים שטרם אושרו חמישה אנשים, בהם שלושה ילדים.

אחה"צ סוכל פיגוע תופת
שוטרי משמר הגבול עצרו מכונית חשודה ליד קיבוץ מצר ובעת בדיקתה ארע בתוך המכונית פיצוץ.
במכונית היו לפחות שני מחבלים שנהרגו במקום . לכוחותינו אין נפגעים.
על אחד הפלסטינים היתה חגורת נפץ ועל גופת המחבל השני היה תיק שהכיל חומר נפץ.

בשעות אלה פועלים כוחות הבטחון לאיסוף ראיות ולעלות על פרטי המחבלים ושולחיהם.
"נמנע אסון כבד ונקווה שנוכל למנוע חדירות ונסיונות כאלה גם בעתיד" אמרו הכוחות בשטח.

נציין,כי כוחות הבטחון פועלים בדריכות באזור קו התפר, בשל ההתרעות על נסיון של מחבלים להיכנס לתוך תחומי ישראל הקטנה.

צה"ל החל היום לצמצם את כוחותיו בעיר ג'נין אולם ימשיכו לכתר את העיר מסביב.
"בתוך מספר ימים הצלחנו לתפוס עשרות מבוקשים מתנועות פתח, החמאס וגיהאד" אמר קצין בכיר.

גשש צה"ל, רס"ל מדין גריפאת בן 23 מבית זרזיר, שנהרג אתמול אחר הצהריים בהתפוצצות מטען נפץ מצפון מזרח לנצרים שברצועת עזה הובא למנוחות אחה"צ . מפקד הכוח, מ"פ מגבעתי, שנפצע אף הוא באירוע מאושפז במצב בינוני הוא סובל מרסיסים בפניו.
הג'יהאד האיסלאמי נטל אחריות לפיגוע.


