

יו"ר ועדת החוקה של הכנסת ח"כ מיכאל איתן דורש לפסול את רשימת תע"ל של ח"כ אחמד טיבי מלהתמודד בבחירות לכנסת ה-16. זוהי הדרישה הראשונה לפסילת רשימת מועמדים לכנסת ע"פ החוק החדש של ח"כ ישראל כ"ץ הקובע כי מועמד או רשימה שחבריה מביעים תמיכה בטרור או מזדהים עמו פסולים מלהתמודד לכנסת.

ח"כ איתן המשמש גם כסגן יו"ר ועדת הבחירות המרכזית מטעם הליכוד אמר לכתב ערוץ 7 כי אין לו דבר נגד ערביי ישראל: "הבעיה היא עם ח"כ טיבי שהוא יועץ של ערפאת ותומך בטרור", אומר ח"כ איתן ומוסיף, "האיש הזה פשוט אינו ראוי לכהן בכנסת".

יש לציין כי ח"כ איתן פעל בכנסת להגבלת חסינותו של ח"כ טיבי ואף הצליח בכך. זאת על רקע פעילותו של ח"כ טיבי בג'נין במהלך מבצע חומת מגן.

"האיש הזה חדר לאיזור נצור במהלך מלחמה", אומר ח"כ איתן. "הוא צפצף על הוראות הצבא ובא אל המקום בו נמצאו כל הרוצחים והטרוריסטים ושיבח את פעילותם כאשר כינה את ההתנגדות שלהם מלחמת גבורה".

לדבריו, פעילותו זו של ח"כ טיבי עונה בדיוק על ההגדרות של תמיכה, עידוד והשמעת דברי שבח לטרור דבר שאסור על פי החוק.

ח"כ איתן מסתמך על חוק של ח"כ ישראל כ"ץ שהתקבל בכנסת לאחרונה. החוק החדש קובע כי: "רשימת מועמדים לא תשתתף בבחירות לכנסת ולא יהיה אדם מועמד לבחירות לכנסת אם יש במטרותיה של הרשימה או במעשיו של האדם במפורש או במשתמע תמיכה במאבק של מדינת אוייב או במאבק מזויין של ארגון טרור נגד מדינת ישראל".

ח"כ אחמד טיבי אומר בתגובה כי אמנם יש סיכוי שהמהלך של ח"כ איתן יצלח כפי שכבר קרה בהגבלת חסינותו ותנועותיו זאת משום שלדבריו "מדובר בוועדה פוליטית שמורכבת מנציגים פוליטיים".
ח"כ טיבי מדגיש כי "יש ערכאה יותר גבוהה והיא בית המשפט העליון ושם לא יתנו לאדם עם דעות כמו שיש למיכאל איתן לקבוע מי יתמודד"

ח"כ זהבה גלאון המשמשת אף היא בסגנית יו"ר וועדת הבחירות מטעם מר"צ שלחה מכתב ליו"ר הוועדה, השופט מישאל חשין, בדרישה שלא יפסול רשימות בכלל. לדבריה, "לא אתן יד לחיסול ציני ולפגיעה בדמוקרטיה".

יש לציין כי החוק החדש קובע כי לרשימה שנפסלה עומדת הזכות לערער בפני בית המשפט העליון שהוא הפוסק האחרון בסוגיא.

בימים אלה שוקד ח"כ איתן על הבקשה לפסילה שאותה יגיש במועד המתאים, דהיינו ברגע שתירשם מפלגתו של טיבי אצל רשם המפלגות.
