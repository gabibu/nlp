

שר החוץ בנימין נתניהו עושה מאמץ להפחית את המתיחות עם מתחרהו על ראשות הליכוד, ראש הממשלה אריאל שרון.

לאחר שהשניים הגיעו לסיכום על מועד הפריימריס לליכוד, שיגר נתניהו במוצאי שבת לשרון איגרת בה חזר על מחוייבותו לשמור על קווי היסוד של הממשלה.

נתניהו כתב באיגרת כי "למרות הנסיבות המורכבות בהן שנינו משרתים בממשלה ומתמודדים בבחירות, נשכיל לקיים הדברות ראוייה ומערכת בחירות הוגנת ונקייה. שנינו נמצאים בעיצומה של מערכת בחירות בה חובתו של כל אחד מאיתנו להציג בפני הבוחרים את פתרונותיו ל-4 השנים הקרובות. לאור נסיבות כניסתי לממשלה והזמן שנותר לבחירות, בכוונתי לפעול ככל חבר בממשלה ובהתאם לקווי היסוד, אף שעמדותי ידועות".


