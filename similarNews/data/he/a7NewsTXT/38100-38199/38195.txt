

לאלו מאיתנו השוהים בימים אלה בחו"ל ומעוניינים להתעדכן בנעשה בארץ באמצעות האינטרנט מציע אתר Ynet להירשם ולגלוש. האתר אף מציע לאלו שיירשמו כי יקבלו תוספות המעניינות ישראלים השוהים בחו"ל, וכל זאת, לפי שעה, ללא תשלום.

עד עתה מעטים היו האתרים הגובים תשלום עבור כניסה לאתר. נראה כי בתקופה האחרונה פועלים אתרי החדשות המרכזיים של העיתונים הגדולים "ידיעות אחרונות" "מעריב" ו"הארץ" לקראת גביית תשלום. בשלב ראשון יידרשו הגולשים לשלם רק עבור הכניסה למדורים מסוימים. למשל, כדי להיכנס לעיין במהדורה המודפסת על אתר "הארץ" יש להירשם. ב"מעריב" נדרשים להירשם ולשלם בעיקר אלו המעוניינים לעיין בחומר הנמצא במקומונים.

כדי לברר האם הרישום הוא שלב לפני התחלת גביית תשלום פנתה כתבת אתר ערוץ 7 רותי אברהם אל מנהלי האתרים. לשאלתה מדוע החליט אתר מעריב לערוך רישום לחלק מחלקיו של האתר סירב עורכו הראשי של אתר "מעריב" דני דור להשיב תשובה עניינית, ולאחר שאמר לכתבתנו כי הרישום הוא משום "שקמתי בוקר אחד והחלטתי לעשות רישום", אמר וסירב להמשיך בשיחה.

העיתונאית חני לוז מדווחת כי בשיחה שערכה עם מנכ"ל עיתון "הארץ" אמר כי הדבר נועד לפלח את הגולשים על פי מטרותיהם. הוא לא שלל את האפשרות שבעתיד יגבו תשלום בעבור כניסה לאתר.

ממחלקת השיווק של Ynet נמסר לכתבת ערוץ 7 רותי אברהם כי גולשי האתר בחו"ל נרשמים מכיוון שהאתר מעוניין להעניק להם "תוספות", מידע רלוונטי לישראלים השוהים בחו"ל. למרות הנסיונות לקבל תשובה על כוונותיו של האתר ברישום הגולשים והאם בעתיד יגבה האתר מהם תשלום, לא נתקבלה תשובה.

יצוין כי אתר "רוטר נט", ואתר "די מרקר" גובים כבר כעת תשלום עבור הגלישה. בעליו של אתר רוטר טוען כי הם חלוצים ב"שבירת התזה", שהכניסה לאתרים באינטרנט צריכה להינתן חינם, וכי יתר האתרים עקבו אחרי המהלך והחליטו להתחיל אף הם בגבייה.

הוא מוסיף כי הם הופתעו מכמות המצטרפים, וכי הם רואים בכך גם מהלך חשוב של לקיחת אחריות על ידי אתרים שיצטרכו "לתת תמורה בעד האגרה", כלשונם.

עם זאת אומר מנהל אתר האינטרנט של ערוץ 7 צבי ברש, כי על אף הקושי הכלכלי הקיים בקיומו של אתר חדשותי, להערכתו יעלה בידי אתר ערוץ 7 להמשיך ולספק לגולשים את שירותיו של האתר חינם.

את הדברים אמר מנהל האתר תוך שהדגיש את השליחות האידיאולוגית והערכית שבפעילות ההסברה והדיווח שמקיים אתר האינטרנט של ערוץ 7.
