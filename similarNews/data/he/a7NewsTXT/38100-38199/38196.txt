

היום תדון מנהלת מרכז ההשקעות במשרד התעשייה והמסחר בבקשת חברת "אינטל" להקים מפעל חדש בקריית גת .

מדובר בבקשה בהיקף של ארבעה מיליארד דולרים לבניית מפעל נוסף בקריית גת. המפעל מיועד לייצור הדור הבא של השבבים של אינטל בטכנולוגיית מזעור חדשנית, שעדיין אינה קיימת אף לא באחד ממפעלי אינטל בעולם.

אם תאושר התוכנית שיעור המענק יהיה 12.5% מהיקף השקעות של עד 3.5 מיליארד דולרים. למעשה מדובר על סיוע לאינטל בסכום של 437 מיליוני דולרים. לאחר ההשקעה יעסיק המפעל כאלפיים וארבע מאות עובדים קבועים ועוד כאלפיים עובדים קבלניים. היקף המכירות הצפוי הוא כשלושה מיליארד דולרים בשנה .

בהנהלת "אינטל" טרם נפלה ההחלטה הסופית על הקמת המפעל, ונמסר כי אישור תוכנית הסיוע בידי המדינה עשוי להיות תמריץ להקמתו.

ועוד בנושא התעשייה. שר הביטחון שאול מופז ערך אתמול ביקור בתעשייה האווירית, וזאת במסגרת ההכנות לעימות אפשרי בין ארה"ב לעירק. לדבריו, מערכת הטיל נגד טילים "חץ" היא הטובה מסוגה בעולם. בביקור עמד מופז על טיבם של ביצועי המערכת ואמר כי הוא מתרשם עמוקות מהתקדמות הפרויקט.
