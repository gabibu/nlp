

ראש הממשלה אריאל שרון הודיע בישיבת הממשלה, כי בכוונתו להביא לאישור הממשלה את תשובתה הרשמית של ישראל למפת הדרכים האמריקנית, לאחר שהגורמים המקצועיים יסיימו את עבודת המטה לגיבוש התשובה.

במהלך ישיבת הממשלה ביקש שר התיירות יצחק לוי לדעת משר הבטחון שאול מופז האם נכונים הפרסומים לפיהם הוא מתנגד לטיוטת מפת הדרכים, כפי שהוצגה לצדדים. ואולם ראש הממשלה מנע משר הבטחון להשיב לשאלה. "לאיש אין נחלה על הדאגה לעניינים הלאומיים" אמר שרון. "הדאגה הזאת היא נחלת כולנו, ואסור להבעיר תבערה לצרכים פוליטיים"

ראש הממשלה אמר עוד כי יש לו הסתייגויות בקשר למפה, בכל הנוגע למהות ולאופן הגשתה לישראל, אולם יש לדון בכך בפורום מצומצם. ולא במליאת הממשלה. שרון ציין כי ישראל אינה נתונה לכל לחץ.
גורמים בלשכת ראש הממשלה העריכו כי העמדה הישראלית תועבר בשבועות הקרובים, לפני כינוס הקוורטט שאמור להתכנס בתחילת דצמבר כדי לגבש את המסמך הסופי.

ישראל העבירה כבר את השגותיה בעל פה למפת הדרכים לשליח האמריקני ויליאם ברנס שביקר באיזור לפני עשרה ימים. מאז החלה עבודת מטה בראשות ראש הממשלה ובהשתתפות נציגי לשכתו, משרד הבטחון ומשרד החוץ במטרה לנסח את התשובה הישראלית בכתב. דיון נוסף בענין מפת הדרכים צפוי להתקיים מחר .

שר הבטחון שאול מופז אמר בישיבת הממשלה כי הוא יגביר את הלחץ על מוקדי הטרור הפלשתיניים וביחוד על מנהיגי הטרור

מופז התייחס גם לתקציב הבטחון ואמר כי יש יש פער גדול מאוד בין הצרכים הבטחוניים לבין התקציב המוצע, וקיצוץ בתקציב הבטחון עלול לגרום גם לפגיעה חברתית.
