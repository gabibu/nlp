

מתיחות רבה שררה אתמול בקרב חברי סיעת המפד"ל בשעה שהם התכנסו כדי לדון באכזבת המפלגה מתוצאות הסקרים שהתפרסמו בסוף השבוע. סקרים אלו ניבאו למפלגה שלושה עד ארבעה מנדטים.

את המשך היחלשות המפלגה תולים אנשי הסיעה בכישלונו של יו"ר המפלגה השר אפי איתם לחלץ את המפלגה מה"בוץ", כפי שהבטיח עם היבחרו כמנהיג המפלגה. מחלוקת נוספת בין חברי הסיעה לבין איתם נוגעת גם לרשימת מועמדיה של המפלגה לכנסת. איתם דרש לקבוע בעצמו את אלו שיאיישו את הרשימה וחברי הסיעה מתנגדים לכך התנגדות נמרצת. לדבריהם, מדובר בהליך בלתי דמוקרטי, שאינו הולם את מסורת המפלגה. איתם מבקש לרענן את רשימת המפלגה לכנסת ולהציב בה גם "פנים חדשות".

בערוץ השני של הטלוויזיה תלו בדיווחם את הסיבה למשבר במפד"ל במגעים החשאיים שמנהל איתם עם מפלגות ימין אחרות. במהלך ישיבת הסיעה, כך דיווח הערוץ השני, גילו חבריה באמצעות התקשורת כי השרים איתם ויצחק לוי נועדו עם פלג "תקומה" שבאיחוד הלאומי. לפי הדיווח, בפגישה נידונה האפשרות לאחד את כל מפלגות הימין, למעט הליכוד, לרשימה משותפת שתתמודד בבחירות הקרובות.

בתגובה על כך אמר ח"כ נחום לגנטל: "אם יהיה איחוד בין המפד"ל לבין 'תקומה' ו'ישראל ביתנו' אני פורש מהמפד"ל". על רקע הדברים מיהר גם ח"כ זבולון אורלב לאיים בפילוג. בחוגיו של איתם אמרו אתמול כי עסקני המפלגה "מנהלים נגדו אינתיפאדה".

בגלי צה"ל דווח כי נציגי המפד"ל ותקומה החליטו לבחון את הנושא באמצעות עריכת סקר מקיף ביחס לאפקטיביות האיחוד. הסקר נערך בידי חברת סקרים גדולה וצופים כי תוצאותיו יגיעו לידי הצדדים ביממה הקרובה.
