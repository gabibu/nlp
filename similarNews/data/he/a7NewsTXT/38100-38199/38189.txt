

עיריית ירושלים הגישה אתמול תביעה לבית הדין לעבודה נגד ארגון עובדי הרשות המקומית על הפרת ההסכם שנחתם בשביתה הקודמת, ועל פיו הם התחייבו לפנות את האשפה שתצטבר ברחבי העיר, וזאת במטרה למנוע אפשרות להטמנת מטענים. עיריית ירושלים ממתינה להחלטת השופט.

אתמול הסתיימה ללא תוצאות הפגישה בין נציגי האוצר ההסתדרות והשלטון המקומי בניסיון לשים קץ לשביתה ברשויות המקומיות. בעקבות כישלון הפגישה תימשך השביתה.

לכתבנו נודע כי המשתתפים הופתעו מדרישה שהעלה עדי אלדר, יושב ראש השלטון המקומי להתנות את ההסכמים עם העובדים באישור של האוצר להעלות את דמי הארנונה בשיעורים של בין שישה לשבעה אחוזים .

אנשי האוצר וההסתדרות קראו לאלדר לפתור את סוגיית הארנונה בהידברות עם משרד הפנים ולא לעכב בשל כך את המשא ומתן עם העובדים.

ממחר יחלו גם אחיות בריאות הציבור, "טיפות חלב", בעיצומים, וכן ממחר לא יבוצעו חיסונים בלשכות הבריאות במרפאות של היוצאים לחו"ל. העילה לעיצומים: מחסור חמור בתקנים, וחשש לקריסה כללית של השירות בבריאות.

לדברי יו"ר חטיבת אחיות בריאות הציבור מוריה אשכנזי, כל מי שיוצאים לחו"ל וזקוקים לחיסונים, לא יוכלו להתחסן מפני מחלות מסוכנות הנפוצות שם.

היום ייסגרו שתי מרפאות המטפלות ביוצאים לחו"ל בלשכות הבריאות בחדרה ובעכו. מחר ייסגרו מרפאות נוספות בלשכות בריאות אחרות. ועד האחיות הכין תוכנית עיצומים למאבק בלתי מוגבל בזמן, מאבק שילך ויחריף.

אשכנזי טענה כי יש מחסור של כ 350 תקנים במאגר כוח האדם המקצועי של אחיות בריאות הציבור "טיפות חלב". לדבריה, המחסור באחיות החמיר ביותר כאשר הן נדרשות לעמוד במשימה הלאומית לחסן אוכלוסיות שונות נגד אבעבועות שחורות, נוסף על כל יתר התפקידים המוטלים עליהן.

משרד הבריאות מעסיק כ 1,500 אחיות בריאות הציבור. האחיות מפעילות 520 תחנות בכל רחבי הארץ. בתחנות אלה מקבלים טיפול כ 80% מכלל האוכלוסייה.

לדברי האחיות, לא די במחסור של כ 350 תקנים, אלא שמשרד האוצר ואגף התקציבים במשרד הבריאות הורו על קיצוץ נוסף בכוח אדם סיעודי, קיצוץ של כ 52 תקנים, מעבר למחסור הקיים. בכך אמור הקיצוץ להגדיל את המצוקה, ולהביא לקריסה כללית של השירות בבריאות הציבור "טיפות חלב".
