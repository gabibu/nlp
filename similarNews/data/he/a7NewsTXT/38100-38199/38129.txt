

מדינות ערב מפעילות לחץ כבד על עיראק כדי שתקבל ותמלא אחר החלטת האו"ם החדשה הקוראת לבגדאד להתפרק מנשקה להשמדה המונית.

שרי החוץ של הליגה הערבית, שהתכנסו ביום ראשון בקהיר, קראו לעיראק להסכים להחלטה על מנת למנוע מתקפה אמריקנית.לאחר פגישה עם שר החוץ העיראקי נאג'י סאברי, אמרו עמיתיו ממצרים ומסעודיה, כי נראה שבגדאד נוטה לקבל את העסקה."אני חושב שאנו יכולים לצפות מהעיראקים שינקטו עמדה חיובית", אמר שר החוץ המצרי אחמד מאהר.עד כה מסרה עיראק כי היא בוחנת את ההחלטה, שאושרה פה אחד במועצת הביטחון.

שרי החוץ של הליגה הערבית נועדו אמש עם שר החוץ של עירק ולטענתם, התרשמו כי עירק מתכוונת לקבל את דרישות מועצת הביטחון להתפרק מנשק להשמדה המונית ולשתף פעולה עם פקחי האו"ם. כך אמרו שרי החוץ של מצרים אחמד מאהר ושר החוץ של סעודיה סעוד אל פייסל. שר החוץ של עיראק, נאג'י סאברי, אמר אמש שבגדד עדיין בוחנת את החלטת מועצת הביטחון. הוא נועד אתמול עם שר החוץ של סוריה לפגישה בארבע עיניים בה הביע את מורת רוחה של עיראק מכך שסוריה החליטה לתמוך בהחלטת מועצת הביטחון.

שר החוץ הסורי פארוק א-שרע הבהיר לעמיתו העיראקי שקיבל הבטחה אמריקנית כי לא תפעיל כוח נגד עיראק באורח חד צדדי ותאפשר לה לשתף פעולה עם האו"ם.

לוב, המאיימת בפרישה מהליגה הערבית, מעונינת בכינוס ועידת פסגה ערבית שלא מן המניין, כך אמר השר הלובי לענייני אחדות אפריקה עלי עבדל סאלם טריקי.
"לוב מעונינת בוועידת פסגה ערבית, משום שהמצב דורש כינוס ועידה שלא מן המניין", ציין השר, שבא לבירת מצרים כדי להשתתף בישיבת שרי החוץ הערבים. טריקי הוסיף כי מדינות רבות תומכות בכינוס ועידת פסגה, כמו למשל מדינות המגרב. גם קטאר ביקשה לכנס ועידה.

"לאומה הערבית לא חסרים משאבים אנושיים, חומריים או מדיניים כדי להתמודד עם הסכנות מולן היא עומדת, רק חסר לה הרצון", ציין השר והוסיף כי "אי-הרצון הזה גורם לכך שהליגה הערבית אינה מסוגלת כעת להתמודד עם בעיות כמו הסוגיה הפלשתינית והמלחמה האפשרית נגד עיראק".
