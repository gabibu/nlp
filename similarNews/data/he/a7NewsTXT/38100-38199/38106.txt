

שר הביטחון, שאול מופז,אמר לראש הממשלה כי יש להשיב לארה"ב בשלילה על תוכנית מפת הדרכים שאת קבלתה האפשרית על ידי ישראל הגדיר כ"אסון". שר החוץ נתניהו חזר בו מדבריו נגד "מפת הדרכים".

שר הבטחון אמר את הדברים לראש הממשלה בשיחת עבודה שקיימו בשבוע שעבר. מופז התבקש על ידי ראש הממשלה לחוות את דעתו על תוכנית "מפת הדרכים" הכוללת לוח זמנים מפורט להקמת מדינה פלשתינית.

העיתון מעריב שמפרסם את הדברים מדווח בשם גורמים מדיניים כי שר הבטחון התייחס בשלילה רבה לתוכנית ואף טען כי אם ישראל תקבל אותה יהיה הדבר בגדר אסון למדינה.

יש לציין כי ראש הממשלה הביע הסכמה עקרונית לקבלת תוכנית מפת הדרכים למעט מספר הסתייגויות שהעיקרית שבהן נוגעת לסוגית הישובים ביש"ע. שרון מתנגד להקפאה מוחלטת של הבניה בישובים וטוען כי יש לאפשר לפחות את מה שכינה "גידול טבעי".

עוד נמסר כי שר הבטחון התנגד גם לדרישה האמריקנית למתן תשובה ישראלית רשמית בכתב, והציע להסתפק ב"תשובה בעל-פה",שלא תחייב את ישראל .
מופז הסביר כי אם ימשיך ראש הממשלה במדיניותו לאשר עקרונית כל הצעה אמריקנית למעט הסתייגויות ,יהיה הדבר בגדר תקדים מסוכן. לטענתו, צריך להתנגד עקרונית למפת הדרכים, שמכילה לדעתו אלמנטים מסוכנים לביטחון ישראל - ובכלל זה קבלתה של יוזמת השלום הסעודית, הסכמה לכך שנציגי ארה"ב, רוסיה, האו"ם והאיחוד האירופי ("הקוורטט") יהיו הבוררים בין הצדדים.


שר החוץ בנימין נתניהו, אמר בסוף השבוע, כי אין בכוונת ישראל לשנות את מדיניות הממשלה באשר לתכנית "מפת הדרכים" האמריקנית, בזמן הקצר שנותר לממשלה לכהן עד הבחירות.

נתניהו נדרש לנושא לאחר פרסומים שבאו כתוצאה מהתבטאותו מיד לאחר השבעתו . נתניהו הצהיר מיד לאחר השבעתו כי תכנית "מפת הדרכים, האמריקנית אינה עומדת כעת על הפרק בשל אפשרות אמיתית למתקפה על עירק.

מיד לאחר התבטאות זו שלח ראש הממשלה שרון ביקורת מרומזת לשר החוץ ובה הצהיר כי הוא אינו מתכוון לשנות את ההבנות עם האמריקנים.

כזכור תכנית "מפת הדרכים" מציבה כיעד את הקמת מדינה פלשתינית תוך חמש שנים כשעל ביצוע השלבים השונים יפקח "הקוורטט" המורכב מרוסיה, אירופה אמריקה והאו"ם.

שר החוץ נתניהו החל בסוף השבוע לקיים מגעים מדיניים אינטנסיביים. בין היתר שוחח עם שר החוץ הבריטי ג'ק סטרו, ועם ראש ממשלת איטליה, סילביו ברלוסקוני, אשר בירכו אותו על הצטרפותו לממשלה. נתניהו עדכן את שני המנהיגים על ההתפתחויות הפוליטיות בישראל ועל השלכותיהן על התהליך המדיני.

בשיחתו עם ברלוסקוני, ביקש ממנו נתניהו לבחון את האפשרות לצרף את ישראל לאיחוד האירופי. שר החוץ הבריטי עדכן את נתניהו באשר להחלטת מועצת הביטחון ונתניהו הביע תמיכה בעמדה
האנגלו- אמריקנית סביב המשבר עם עירק.

רה"מ שרון ייכנס ביום שני התייעצות כדי לגבש את תשובתה הרשמית של ישראל לתכנית "מפת הדרכים" האמריקנית. יתכן והנושא יעלה בישיבת הממשלה עוד היום. את הסתייגויותיה לתכנית העבירה ישראל לשליח האמריקני ברנס לפני כעשרה ימים בעת ביקורו בארץ.

כעת נדרשים הצדדים להעביר את השגותיהם בכתב וזאת לקראת ניסוחה הסופי של התכנית.

גורמים מדיניים העריכו, כי הקדמת הבחירות בישראל תהווה סיבה לעיכוב יישומה של התכנית משום שהאמריקנים יעדיפו כי היא תהיה מקובלת על הממשלה החדשה שתוקם לאחר הבחירות.
