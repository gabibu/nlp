

וועדה ממשלתית תבחן את אפשרות הקמתו של אי למגורים, נופש ותיירות מול חופי ישראל. הוועדה תגיש את המלצותיה לממשלה בתוך שלושה חודשים.

הממשלה החליטה היום על מינוי ועדת מנכ"לים להקמת איים מלאכותיים, בראשות מנכ"ל משרד התשתיות.

החלטת הממשלה מהווה מעין זירוז להחלטות קודמות שהיא קיבלה אבל פחות מהתחייבות ברורה להקמת איים.

המועצה הארצית לתכנון ובנייה אף היא קיימה דיונים בנושא איים מלאכותיים והחליטה לפני יותר משנה על ביצוע סקר לבדיקת הקמת איים מלאכותיים. המועצה גם אמורה להכין מסמך מדיניות לגבי איים מלאכותיים. המועצה הארצית קבעה שיש להקים אי שבו יהיו מתקני תשתית ולא אי למטרות מגורים.

הארגון הסביבתי "אדם, טבע ודין", שפירסם לפני שנה דו"ח מיוחד על הקמת איים מלאכותיים, ביקר את החלטת הממשלה. לדברי מנכ"ל הארגון הקמת האיים תחסום את זרימת החולות מכיוון הים והיא עלולה לגרום להרס מוחלט של החופים במרחק של למעלה מעשרה קילומטרים מצפון לאיים, וכן להביא לכרסום במצוק הכורכר לאורך החוף עד לקריסתו.

