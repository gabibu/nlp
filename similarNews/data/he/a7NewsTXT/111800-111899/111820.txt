

מחר (ב) יתקיים בבית הנשיא טקס קבלת פנים חגיגי לכבודם של מאה חיילים בודדים. באירוע ישתתפו למעלה חיילים, שעלו לארץ ללא הוריהם מחמ"ע, צפון אמריקה, צרפת, ארגנטינה, טורקיה, אתיופיה ועוד.

בטקס ישתתפו כ-35 חיילים עולים בודדים מחבר העמים יחד עם 35 מהוריהם, הנמצאים בארץ במסגרת תכנית "קשת". במסגרת התכנית מזמינה הסוכנות היהודית הורי חיילים עולים, לביקור בארץ ולמפגש עם ילדיהם אותם לא ראו שנים. השנה מתקיימת התכנית בזכות תרומה של קהילת פילדלפיה. נציג הקהילה ישתתף גם הוא בטקס. יצטרפו אליהם כעשרה חיילים עולים מאתיופיה, שחלקם עלו במסגרת תכנית "קדמא" לבדם.

בטקס יקחו חלק גם 35 חיילים עולים בודדים אשר ילוו ע"י משפחות ישראליות המשתתפות בתכנית "בבית ביחד". מטרת התכנית לחבר בין עולים חדשים למשפחות ותיקות בישראל ובכך להקל על הקליטה ולהגביר את המודעות בחברה הישראלית לעולים ולעלייה. בשנה השניה מאז החלה נקשרו יותר מ-5,000 חיבורים בין ותיקים לעולים. רבים מהעולים הם חיילים בודדים והמשפחות הישראליות ממלאות אצלם את החלל הגדול שהשאירה המשפחה שנשארה בארץ מוצאם.

לטקס הוזמן גם נדים מזרחי , המאבטח היהודי שנפצע קשה בפיגוע התופת בבית הכנסת הגדול באיסטנבול "נווה שלום", ועלה לישראל בפברואר השנה.
