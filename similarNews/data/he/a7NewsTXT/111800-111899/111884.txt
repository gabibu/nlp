

הממונה על השכר באוצר, יובל רכלבסקי, ומנכ"ל משרד החינוך, רונית תירוש, יפגשו מחר עם ראשי ארגוני המורים, יוסי וסרמן ורן ארז, לדיון ביישום דו"ח דוברת ובפיטורי המורים. זאת לראשונה לאחר נתק של יותר מחודש.

במשרד החינוך הביאו שביעות רצון מהסכמת ראשי הארגונים לדון בדו"ח, והביעו תקווה, כי הפגישה תביא להמשך מו"מ. במשרד ציינו, כי אם המורים ייכנסו למו"מ והרפורמה תצא לדרך, ניתן יהיה למנוע פיטורי 2000 מורים.

מחר יושבתו 20 בתי ספר בחיפה
מטה המאבק של ארגוני המורים ישבית מחר כ-20 בתי ספר בחיפה. השביתה תתחיל ב11:00 בבוקר ותתקיים בבתי הספר הבאים: אורט "חנה סנש", אורט "כרמל", בושמת, גבריאלי, דרור, דינור, חופית, כפר גלים, אולפן נעמ"ת, עירוני חיפה ה, יבנה, יבניאלי, עין הים, עירוני א, רעות, שלווה ואיחוד.
