

באתר האינטרטנט "אלנאכבה" המשתייך לשרות המידע של "הרשות הפלשתינית" מופצים בין השאר גם הפרוטוקולים של זקני ציון. הגרסה הפנימית, הערבית, מלאת תכני הסתה לעומת הגרסה האנגלית "המעודנת" יותר.

האתר העוין לישראל והמכיל פרסומי הסתה, עוסק בנושא הנאכבה - "שואת" 1948 בראיית הפלשתינים ומופיע בערבית ובאנגלית. כתבנו חגי הוברמן מציין כי הגירסה הערבית, המופנית לצבור הפלשתיני והערבי, הנה בעלת מינון גבוה יותר של תכני הסתה, בעוד שהגרסה האנגלית (המופנית לקהלי יעד חיצוניים) הנה מתונה יותר ואינה כוללת את ה"פרוטוקולים. החומר בגרסה הערבית מקיף יותר מאשר בגרסה האנגלית ומספר חלקים מרכזיים בגרסה הערבית,כגון: מפות, מסמכים, מחקרים וקריקטורות - כלל אינם קיימים בגרסה האנגלית. גם חלקים המופיעים בשתי הגרסאות ואמורים להיות זהים, לכאורה, אינם מכילים בהכרח את אותו מידע. כמו כן, צורת הניסוח בגרסה האנגלית הרבה יותר מתונה מאשר בגרסה הערבית.

כתבנו מוסיף כי שירות המידע של הרשות הפלשתינית הינו גוף ממשלתי, הכפוף ישירות למוסד הנשיאות של "הרשות הפלשתינית". הוא הוקם ב-12 בפברואר 96' בצו של ערפאת, יו"ר ה"רשות" דאז, והינו המוסד הממשלתי האחראי על פיתוח המידע והידע לצורך פעילות הסברה בזירה הפנימית והחיצונית. בראש שירות המידע עומד ריאד אלחסן.

הדף באתר "אלנכבה", המכיל את "הפרוטוקולים" מופיע, כאמור, בגרסה הערבית בלבד, כתת סעיף בתוך החלק הנקרא: "הרקע ההיסטורי ל"נכבה," קרי - הקורא הפלשתיני והערבי מסיק מכך, כי הקמת מדינת ישראל וכפועל יוצא מכך אף היווצרות בעיית הפליטים הפלשתיניים, אינם אלא חלק מיישומם של "הפרוטוקולים."

החיבור בין המיתוסים האנטישמיים ה"קלאסיים" הבאים לידי ביטוי ב"פרוטוקולים", לבין הסכסוך הישראלי-ערבי והישראלי-פלשתיני, רווח מאוד בספרות האנטישמית. והוא מצא ביטויו החל מראשית שנות החמישים, כאשר החלו להופיע במצרים תרגומים של ה"פרוטוקולים" וכן ספרות "מחקרית" המבוססת עליהם.

גורמי מודיעין אומרים כי אתר "אלנכבה" בו מופיעים ה"פרוטוקולים", עודכן לאחרונה בשנה שעברה (קרי - בעידן ערפאת) ולא נראה, כי הוא מתעדכן באופן שוטף. הדף המכיל את "הפרוטוקולים של זקני ציון" שונה לאחרונה בתאריך ה- 12במאי 2004 ומאז לא חל בו שינוי. הרשות הפלשתינית בעידן אבו מאזן, צמצמה את גילויי ההסתה בטלוויזיה ובעיתונות. אולם, המשך פרסום ה"פרוטוקולים" באתר רשמי של "הרשות" מהווה עדות, כי הרשות עדיין לא "ניקתה" באופן יסודי את כל אמצעי התקשורת הפועלים מטעמה ובכלל זה האינטרנט, מגילויי הסתה חריפים נגד מדינת ישראל והעם היהודי.

הדף המכיל את הפרוטוקולים של זקני ציון מופיע באתר בגרסה הערבית בלבד, כתת סעיף, בתוך החלק הנקרא "הרקע ההיסטורי ל"נאכבה" בתת החלק העוסק בתנועה הציונית, בין החלק העוסק במנהיגי הציונות לחלק העוסק בהצהרת בלפור.
