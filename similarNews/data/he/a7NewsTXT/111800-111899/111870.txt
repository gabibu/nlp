

הקידמה הטכנולוגית פורצת גם את סורגי הכלא. במשרד לבטחון פנים החלה החודש השקתה של תכנית חדשה לפיקוח אלקטרוני על עצורים הנתונים במעצר בית כחלופת מעצר.

המערכת האלקטרונית המדוברת מותקנת בצמיד שהוא משדר, המוצמד לקרסולו או לפרק ידו של הנתון במעצר בבית. המשדר משדר אותות אל מקלט שבבית העצור, ואלו נקלטים באמצעות הטלפון, במרכז בקרה המפקח על העצירים או האסירים, ובמידת הצורך מתריעים על הפרת תנאי המעצר.

התכנית הופעלה לפני כשבועיים בתל אביב והיום היא הצפינה, לעבר חיפה.

כתבתנו רותי אברהם מוסרת כי בשלב ראשון תיושם התכנית רק על עצירים משוחררים בערובה או על אסירים המשוחררים על תנאי, כיון שיישומה על אסירים אחרים זוקק תיקוני חקיקה. המשרד לבטחון פנים מציין כי השיטה מאפשרת פיקוח על תנועותיו של העצור אך גם התאמת משטר פיקוח "ועוצר" ייחודי ואישי לכל עצור בנפרד בהתאם למאפייניו האישיים, העברה שביצע, צרכיו השיקומיים, תכנית השיקום שפותחה עבורו וכיו"ב. כך מתאפשר לעציר או האסיר בהתאם לתנאי שחרורו מהמעצר / מאסר, לצאת לעבודה, ללימודים, לטיפולים רפואיים, לסדנאות טיפוליות וכו'.

מדובר גם בנסיון להתמודד עם בעיית הצפיפות בבתי המעצר ובבתי הסוהר וגם להקטין את נזקי המאסר במתן אפשרות לאסיר לשמור במידת האפשר על אורח חיים "נורמלי" במסגרת משפחתו וסביבתו החברתית.
יוזמי התכנית מציינים כי היא תאפשר גם להקטין עלויות.

לתכנית החדשה חברו המשרד לבטחון פנים, משרד המשפטים, המשטרה, שירות בתי הסוהר ומשרד הרווחה.
