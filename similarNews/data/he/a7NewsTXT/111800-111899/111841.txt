

"בהקמת מדינת ישראל, אבדה האומה המוסלמית כולה מפני שישראל היא סרטן שפשה בגוף האומה האסלאמית, מפני שהיהודים הם וירוס הדומה לאיידס, ממנו סובל העולם כולו על פני הארץ הזאת". כך אמר דרשן מוסלמי בעזה.

הדרשן הפלשתיני איבראהים מדירס אמר את הדברים בדרשת יום השישי האחרון אותה נשא במסגד ע"ש שייח' זאיד בעזה. כתבנו חגי הוברמן מציין כי הדרשה הועברה בשידור ישיר בטלוויזיה הפלשתינית ותורגמו בידי סוכנות "מבט לתקשורת פלשתינית". ידיעות שהגיעו מהרשות הפלשתינית סיפרו כי השייח' הודח מתפקידו לפני מספר ימים, אולם למרות זאת דרשתו שודרה במלואה בטלוויזיה הפלשתינית.

מדירס הוסיף, על פי המסורת האנטישמית, כי היהודים עומדים מאחורי כל מחלוקת וסכסוך על פני הארץ הזאת ושמאחורי סבל העמים עומדים היהודים. "שאלו את צרפת מה עשתה ליהודים כאשר עינו אותם, רדפו אותם ושרפו את התלמוד שלהם, בשל המחלוקות [הסכסוכים] אותן רצו להצית בצרפת בתקופת לואי ה- 19, שאלו את פורטוגל מה עשתה ליהודים, שאלו את רוסיה הצארית, אשר ארחה את היהודים ואלו קשרו קשר לרצח הצאר, ונעשו בהם מעשי טבח בזה אחר זה".

טענה נוספת שעלתה מדרשתו של מדירס היתה שהתנועה הציונית היתה זו שהתגרתה בגרמניה הנאצית והיא אך ורק הגיבה להתגרות הציונית. "אל תשאלו את גרמניה מה עשתה ליהודים, מאחר והיהודים הם שהתגרו בנאצים, כדי שהעולם יילחם [בה]. ביום שהיהודים עוררו, באמצעות התנועה הציונית, את מדינות העולם להלחם בגרמניה כלכלית, ולהחרים את הסחורות הגרמניות, ביום שעוררו את רוסיה, בריטניה, צרפת ואיטליה. זעמם של הגרמנים כלפי היהודים גבר במיוחד, ואירע מה שאירע באותם ימים, שאת יום הזכרון [של אותם ימים] מציינים היהודים כיום. הרי הם מבצעים מעשיהם גרועים יותר ממה שנעשה להם בתקופת המלחמה הנאצית. יתכן שמי מהם נהרג, ויתכן שמי מהם נשרפו, אך הם מגזימים בתיאור על מנת להשיג את[אהדת] תקשורת העולם, וברגשות העולם".

בסיום דבריו התייחס מדירס לגורלם של היהודים אשר יהיו תחת שלטון מוסלמי. "היהודים לא יחיו תחת שליטתנו בנועם ובאופן קבע, מאחר ובאופיים הבוגדנות לאורך ההיסטוריה. יבוא יום בו הכל ינוח מן היהודים, אף העץ והאבן, אשר סבלו מהם. שמעו את יקירכם [מחמד] אשר מספר לכם על הסוף הרע ביותר ליהודים. העץ והאבן הרוצים שהמוסלמי יסיים עם כל יהודי. כולכם מכירים את החדית'".
