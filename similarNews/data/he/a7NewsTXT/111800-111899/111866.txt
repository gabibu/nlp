

רבה של קרית אונו, הרב ערוסי, מגיב לפרסומים לפיהם שרת המשפטים תשלול שכר מרבנים מתנגדי עקירה ואומר שאין זה לכבודה של השרה ליזום מהלך שיציג את הרבנות כ"רבנות מטעם".

הרב, המשפטן, ד"ר רצון ערוסי רבה של קרית אונו, מגיב לפרסומים לפיהם שרת המשפטים לבני שוקלת לשלול שכר מרבני ערים שיביעו את דעתם נגד ההתנתקות ואומר כי אין זה לכבודה של השרה שהיא "אינטלקטואלית ומעשית" ליזום מהלך שיציג את הרבנות כ"רבנות מטעם". "אם יש כוונה לנהוג כך, מדובר בהחלטה מבישה ומסוכנת", מדגיש הרב ערוסי.

"דומני שהשרה לא קיבלה חוות דעת נכונה בדבר תפקידו של רב עיר ותפקיד זה מתחלף לה עם דיין שמעמדו כשופט", אומר הרב ערוסי בראיון לאריאל כהנא בערוץ 7. "לדיין יש מעמד של שופט ויש להניח שהמגבלות החלות על שופט שלא להביע דעות בענינים ציבוריים פוליטיים חלות גם על דיין. אין הדבר כך ביחס לרב עיר שתפקידו וייעודו לפסוק הלכה וללמד תורה, ומתוקף תפקיד זה של מורה הלכה ומרביץ תורה ברבים אינו יכול שלא להתייחס לשאלות כמו: האם מותר לעקור יהודים ממקומם ואם מותר לוותר על חבלי ארץ".

לדברי הרב, המגבלה שחלה על רב פרקטית במהותה ונובעת מרצונו של רב להיות "רב של כולם" ולהתחשב בעובדה כי מדובר בנושאים שנויים במחלוקת בציבוריות הישראלית. יחד עם זאת, אמר, בשעה שלומדים תורה "חובתנו לומר מה נראה מן המקורות בענין כזה או אחר כולל ההתנתקות".

"אם נכונים הם הדברים שפורסמו לפיהם השרה אמורה להציע הצעה לענוש רב עיר שיביע עמדה תורנית ולא אופרטיבית ביחס להתנתקות "כמדומני שהיא הופכת את רבני ישראל ל'רבנים מטעם' וזה מסוכן מאד", מדגיש הרב ערוסי ואומר כי אסור שתהיה על דיין מגבלה כלשהי לומר עמדה הלכתית כיון שזו פגיעה ביכולתו לפסוק הלכות.

'מלבד שופט שהוא בעל מעמד מיוחד', יכולתו וחובתו של אדם לומר את דעתו ולא משנה מהו תפקידו, הוא מוסיף. זהו סם החיים של כל דמוקרטיה ו"ברגע שאנו נסתום את פיותיהם של אנשי סקטור מסוים עשינו עוול לדמוקרטיה, כי היא תהפוך לדמוקרטיה סלקטיבית ולפיכך לכזו שאינה אמיתית".

הרב ערוסי הביע תקוותו כי אם חלילה "יתבשל" דבר כזה, מועצת הרבנות הראשית תגיב ו"נקווה שיביאו לכך שיימנעו מהחלטה שכזו שהיא לחלוטין מבישה ומסוכנת".
