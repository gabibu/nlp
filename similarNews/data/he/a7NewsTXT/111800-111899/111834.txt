

מדד המחירים לצרכן עלה בחודש אפריל 2005 ב-0.7 אחוז. זוהי עליה משמעותית במדד לאחר מספר חודשים שבהם שמר על יציבות או אף ירד קלות.

בחודש האחרון התייקרו במיוחד, מחירי ההלבשה וההנעלה (8.1 אחוזים), פירות טריים (ב-2.7 אחוזים), תחבורה (ב-2.0 אחוזים), חשמל, מים, דלק וכו' (ב-1.6 אחוזים) .

מנגד, הוזלו, רהיטים (ב-2.9 אחוזים), כלי מיטה וקישוט הבית (ב-2.9 אחוזים), ירקות ופירות מעובדים (ב-2.2 אחוזים), ירקות טריים (ב-2.0 אחוזים) וצרכי משק בית כגון: אבקות כביסה וחומרי ניקוי (ב-1.8 אחוזים).

על פי הערכות, האינפלציה צפויה בשנת 05' לעמוד על כ-2%, במרכז יעד יציבות המחירים של הממשלה (בין 1% ל-3%). לאור זאת, צפוי הנגיד סטנלי פישר שלא לשנות את הריבית החודש וימשיך לבחון את השינויים ברמות המחירים בחודשים הקרובים.

התעשיינים: על בנק ישראל להמשיך במדיניות ריבית נמוכה
בתגובה לממד הגבוה יחסית קוראים התעשיינים לבנק ישראל שלא להעלות את הריבית בצעד מגן. אוהד מראני, יו"ר ועדת הכלכלה בהתאחדות התעשיינים ויו"ר בתי הזיקוק אומר "בנק ישראל יכול להמשיך במדיניות של ריבית נמוכה גם בחודשים הקרובים, על מנת לעודד צמיחה".

מראני טוען, כי ההאטה בפעילות המשק, האינפלציה הנמוכה מתחילת השנה, ציפיות האינפלציה שהינן בתחום יעד האינפלציה, לצד שער החליפין הנמוך של השקל לעומת הדולר, מאפשרים לבנק ישראל להמשיך במדיניות זו.
