

הפרלמנט האיראני אישר הצעה המחייבת את הממשלה לפתח כור גרעיני לייצור חשמל. השלטון האמריקני מתנגד למהלך, מחשש שאיראן מעוניינת לפתח נשק אטומי.

רק לאחרונה אישרה איראן כי הצליחה עוד לפני חודש נובמבר להפוך 37 טונות אורניום לגז. מדובר בנקודת מפתח בדרך להעשרת אורניום. יתכן שתוך ימים ישובו האיראניים להמשיך את מאמציהם להעשיר אורניום.

משמעות הידיעה בדבר הצלחת האיראנים להפוך אורניום לגז היא שהם נמצאים בנקודה ממנה יוכלו להצליח מהר מאוד בהעשרת אורניום אם יחליטו לסיים את השעיית המאמצים שלהם להעשיר אורניום, השעיה שהחלה בשל לחץ בינלאומי כבד בחודש נובמבר 04'. כתבנו איציק וולף מוסר כי רשת אל ג'זירה מדווחת מפי מקורות איראניים שהחלטה שכזו עשויה לבוא תוך ימים ספורים.

יש לציין כי בתקופה האחרונה מנסים מנהיגי האיחוד האירופי והאמריקנים להגיע להסכם כלשהו עם האיראנים אשר יוודא שתכנית הגרעין שלהם תשמש אך ורק עבור מטרות אזרחיות ולא תשמש לייצור כלי נשק גרעיניים.
