

בסוף השבוע האחרון היו שלושה ארועי גניבה של ציוד חקלאי ממושב שקף הנמצא בחבל לכיש על קו התפר. תושבי המושב חושדים שהגנבים באו מכפרי הרש"פ הסמוכים.

במקרה החמור ביותר פרצו הגנבים למחסן של החקלאי יעקב כהן אחדות ורוקנו אותו כמעט לחלוטין מהציוד שהיה בו. שלל הגנבים כלל: גנרטור, מרססים, מדחסים, רתכות וכלי עבודה נוספים. כמו כן נגנב מהמושב ציוד חקלאי שהיה במטעים. תושבי המושב חושדים שהגנבים הגיעו מכפרי הרש"פ הסמוכים, עדנא ובית עווה.

מנכ"ל ארגון מגדלי הפירות, גיורא סלע, אמר שהמשטרה וזרועות הבטחון מגלים אוזלת יד משוועת בטיפול בגניבות החקלאיות, ובעיקר באלו הנעשות על ידי תושבי הרש"פ. תושבי הכפרים שמעבר לקו הירוק מגיעים לשקף באמצע הלילה ומסתובבים באין מפריע. אתמול הם גנבו ציוד חקלאי ומחר הם יכולים לרצוח בני אדם ולחזור לבתיהם.

לדברי סלע, רשויות החוק בישראל צריכות להפסיק לזלזל בגניבות החקלאיות ולטפל בענין במלוא החומרה. כפי שישראל יודעת לתבוע מהרש"פ לפעול בנושאים הבטחוניים כן עליה להיות נחרצת גם בתחום הגניבות.

סלע אמר שתושבי הרש"פ כל כך בטוחים בעצמם שהם מציבים מיכלי דשן גנובים על גגות בתיהם לשימוש כמיכלי מים. הם אפילו לא טורחים לטשטש את סימני הזיהוי של המיכלים. ממושב שקף ניתן לראות את הרכוש הגנוב על הגגות. צריך רק ללכת ולקחת אותו בחזרה ואף אחד לא עושה זאת.

יעקב כהן אחדות ממושב שקף אמר שציוד עבודה שהוא רכש במשך עשרים שנה נגנב וכעת הוא אינו יודע איך לפרנס את משפחתו. אנו חיים במדינה של אימפוטנטים שאינה יודעת להגן על תושביה. הכנסת, המשטרה ובתי המשפט אינם מתפקדים. הברירה היחידה שיכולה להיות לנו היא לקחת את החוק לידינו ולמצוא את הדרך להגיע לכפרים הערבים ולהחזיר את רכושנו בעצמנו.
