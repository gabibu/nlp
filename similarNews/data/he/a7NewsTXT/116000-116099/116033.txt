

להקות ראשונות של מדוזות החלו להופיע בחופי ישראל, ומדוזות ראשונות כבר החלו להיפלט אל החוף ולפי כל הסימנים מראים שגם בעונת הרחצה הקרובה יסבול הציבור מההפרשות הצורבות שלהן.

בשנים האחרונות חלה עליה משמעותית בכמות המדוזות הנראות בחופי הרחצה. ההופעה ההמונית של נחילי מדוזה גורמת לצריבה חזקה של מתרחצים ומדי שנה נזקקים מספר מתרחצים לטיפולי רפואי של צוותי מד"א ואפילו לאשפוז כתוצאה מצריבה ישירה של מדוזות. החומר הצורב המופרש למים על ידי המדוזות הופכות את הרחצה בים התיכון לחוויה בלתי נעימה, ובשנים האחרונות נאלצו לסגור חופי רחצה בעונת הקיץ כתוצאה מהופעת המדוזות.

להלן מספר עצות של מח' ההדרכה במד"א למתרחצים בדבר התנהגות במקרה של התקלות במדוזה:

כידוע, המדוזה מפרישה תאים המכילים חומר צורב. תחושת הצריבה באה לביטוי בעת מגע הגוף עם תאי המדוזה שהתבקעו הן תוך התחככות במדוזה עצמה והן בעת שחיה בסביבת התפשטות התאים הבקועים.

צריבת המדוזה בדרך כלל איננה מסוכנת ולכן אין מקום לבהלה. בעת תחושת הצריבה יש לצאת מהים ולשטוף את מקום הצריבה במי הים המלוחים במקום מרוחק מאזור המדוזות. אין לשטוף במים מתוקים, אשר מאיצים את התבקעות התאים הצורבים והתפשטותם.

במקרה קיצוני מומלץ לרחוץ בעדינות את מקום הצריבה בחומץ ביתי. לאחר החיטוי יש לשטוף את המקום במי ברז רגילים וסבון. לצורך זאת רצוי להצטייד לפני היציאה לים בבקבוקון המכיל חומץ ביתי, בנוסף לתכשיר להגנת העור מפני קרני השמש, שגם בהזדמנות זו חשוב להדגיש את חשיבותו.

שימו לב ! גם מדוזה מתה שנסחפה אל החוף עלולה לצרוב. תאי הצריבה שלה עדיין עשויים לפעול ולשגר את הארס.

במקרים חריגים של פגיעה קשה של הפרשות המדוזה המלווה בתחושת כאב עזה או קשיי נשימה, יש להזעיק את שירותי מד"א (טל' 101) כדי לפנות את הפגע בדחיפות למתקן רפואי קרוב.
