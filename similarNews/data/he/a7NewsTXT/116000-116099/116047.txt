

רכבי D9 החלו להרוס מבנים בשירת הים שבגוש קטיף. רבים מהתושבים נהרו למקום עלו על ה-D9 וכעת מונעים את המשך עבודתו, במקום מס' פצועים. חייל צעק "יהודי לא מגרש יהודי" וסירב פקודה. התושבים: סמח"ט פתח באש.

בצהרים החלו רכבי D9 צה"ליים, להרוס מבנים בשכונת טל ים הסמוכה לשירת הים שבגוש קטיף מחשש לכניסת משפחות חדשות למקום. כתב ידיעות אחרונות, איציק סבן, שהגיע לסקר את ההרס ע"י הדחפור הותקף ע"י החיילים והועבר באמבולנס לבית החולים סורוקה.

תושבים רבים נהרו למקום מחשש שההרס ימשיך לשירת הים, ההמונים עלו על ה-D9 אך לאחר זמן הצליחו כוחות הצבא להשלים את הרס המבנים. במקום ישנם מספר עצורים. תושבי שירת הים דיווחו לערוץ 7 כי מספר מבנים נותרו על תילם ולטענת הצבא אין כל כוונה להרוס אותם.

חייל הנדסה קרבית צעק "יהודי לא מגרש יהודי וסירב פקודה
במהלך הנסיון להרוס את המבנים צעק אחד מחיילי גדוד ההנדסה הקרבית אשר מבצע את ההריסה: "יהודי לא מגרש יהודי", וסירב לבצע את משימת אבטחת המקום בטענה שלא יסייע בגירוש יהודים. נשקו האישי ניטל ממנו והוא הורחק על ידי מפקדיו מן האזור.

תושבים סיפרו לערוץ 7 כי סגן מפקד החטיבה ירה לעבר רגלו של אחד המפגינים שניסה להגיע לזירת האירוע סמוך לכפר ים, אך לא פגע בו.

שוטרים ללא תגים מרביצים למפגינים וגוררים נערות
חנה פיקאר, תושבת שירת הים סיפרה לערוץ 7 כי אחד ממפקדי כוח המשטרה הסתובב בין ההריסות ללא תג זיהוי והפליא מכותיו במפגינים."הספקתי לצלם אותו וכששאלתי אותו מה שמו הוא כלל לא אנה לי אלא רק חייך לעברי והמשיך להרביץ", אמרה פיקאר.

לדבריה, שוטרים רבים תועדו במצלמות התושבים כשהם מכים את המפגינים ופועלים בניגוד לחוק כאשר הם גוררים נערות בכוח.

"אנחנו רוצים שידעו כי כשמביאים דחפורים לכאן שלא יצפו שיהיה כאן שקט, אנחנו לא רוצים לראות את כלי המשחית הזה פה ועוד יותר לא רוצים לראות אותו בפעולה", אמרה והוסיפה "שיבינו, אין כלי כזה באזור".

דובר חבל עזה, ערן שטרנברג, אמר כי "הזעם בגוש רב כי באותה השעה שבה קוברים שני נערים שפעלו רבות למען בניין גוש קטיף, מצאו לנכון הרשויות להפעיל את כלי המשחית בכיוון ההפוך".

'נשים בירוק': במקום להתעסק עם בתי המרצחים הורסים בבתים ריקים
"במקום שצה"ל יתעסק בהריסת הבתים של המחבלים שרצחו בדם קר נערים יהודים הופכת ממשלת את צה"ל לצבא הריסה או לצבא הפקרות לישראל ומתעסקת עם בניינים ריקים שמא יהודים יכנסו חלילה", כך מגיבה נדיה מטר מראשי תנועת 'נשים בירוק' שמתגוררת בגוש קטיף לא הרחק משירת הים.

לדבריה, "כל בר דעת יודע שהתשובה הציונית לטרור הערבי הינה חייבת להיות דווקא הקמת יישובים חדשים. ואם הצבא והממשלה לא מגיבים ברוח זו אז סימן שעם ישראל צריך לבנות".
