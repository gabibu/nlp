

שר הביטחון, שאול מופז, הורה לכוחות הביטחון להיערך לקראת העברת בית לחם וקלקיליה לידי הפלשתינים. על פי התכנון תועבר בית לחם לשליטת הפלשתינים כבר השבוע ובשבוע הבא תועבר קלקיליה.


כתבנו חגי הוברמן מוסר כי בצה"ל אומרים כי מבחינתם אין צורך בהיערכות ממושכת. צה"ל לא מחזיק
כוחות קבע בתוך בית-לחם, וכוחות פלשתיניים כבר פועלים בתוכה, גם חמושים, במקומות מסויימים ובשעות מסויימות.

צה"ל פירק בסוף השבוע שעבר עמדה שהיתה בבית-ספר בחברון, בשכונת ג'בל ג'ואר. זאת כחלק מההיערכות מחדש של צה"ל בערי יהודה ושומרון. במקום העמדה הוצב פילבוקס מקום מרוחק יותר.

גורם צבאי מסר לכתבנו כי העמדה פורקה כדי לאפשר מחדש את הפעלת בית-הספר וחזרת התלמידים לספסל הלימודים.

ביישוב היהודי בחברון זעמו על המעשה. דובר היישוב נעם ארנון אמר כי פירוק העמדות בחברון, כמו הסרת מחסומים והעברת אזורים לרשות הפלשתינית, יביאו, כפי שהוכח בעבר, לקורבנות בנפש.
"הדבר נעשה כדי לקנות שקט זמני לצורך ביצוע העקירה וגירוש יהודים. כל התהליך יתפוצץ בפניה של מדינת ישראל, תהלך מופקר וחסר אחריות" אומר ארנון. תגובתו של נעם ארנון הגיעה הרבה לפני הפיגוע הקשה בדרום הר חברון.

ראש המועצה האזורית דרום הר חברון, צביקי בר חי, אמר בעקבות הרצח ביום שישי: "המחבלים מזהים היטב את חולשת ישראל, והבריחה מחבל עזה מדרבנת אותם להמשיך במעשי הטרור עד שיבריחו אותנו מכל חלקי ארץ ישראל. גם הכוונה להפקיר את בית לחם וקלקיליה פעלה כרוח גבית למחבלים"
