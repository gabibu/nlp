

הממשלה אישרה הבוקר הקמת מועצה איזורית חדשה בניצנים, אם יעברו למקום 5,000 מתיישבים שיגורשו בקיץ מרצועת עזה.




14 חברי ממשלה תמכו בתוכנית ניצנים. להצעה התנגדו השרים אופיר פינס ושלום שמחון והמשנה לראש הממשלה, שמעון פרס נמנע.

ראש הממשלה אריאל שרון אמר בדיון כי: "במצבים מיוחדים מחפשים פתרונות מיוחדים. זה מקרה מיוחד וקשה, ומה שהוביל אותי להחלטה זה שאם יש להקל על המתיישבים המפונים, יש לעשות זאת".

העיתון ידיעות אחרונות דיווח הבוקר כי תמורת מגרש בשטח של כ-320 מ"ר יידרשו לשלם 157 אלף שקל; 500 מ"ר יעלו 225 אלף שקל; ואילו 1,000 מ"ר - 360 אלף שקל.

השר שלום שמחון אמר שמחירי הקרקעות על פי ההסכם מגוחכים וכי המתנחלים יקבלו את הקרקע ברבע מערכה המקורי בשוק. השר פינס אמר כי מדובר בבזבוז כספי ציבור והביע חשש מפגיעה באזור חולות ניצנים.
