

בית המשפט המחוזי בירושלים קיבל אתמול את העתירה נגד ראש העיר, אורי לופוליאנסקי, שאסר את קיום מצעד התועבה בבירה ביום חמישי הקרוב. "יש לתת עדיפות לחופש הביטוי ולזכות לשוויון", קבעה השופטת.

בהחלטת בית המשפט קבעה השופטת מוסיה ארד, סגנית נשיא בית המשפט המחוזי בירושלים, כי העיריה צריכה לתלות את דגלי הצעדה לאורך הרחובות בהקדם האפשרי ואף חייבה את ראש העיר אורי לופוליאנסקי לשלם מכיסו חלק מהוצאות המשפט.

כתבתנו רותי אברהם מוסרת כי ההחלטה התקבלה למרות טענות העיריה כי קיים חשש מתסיסה וסערת רוחות בעיר וכי תושבים רבים פנו בבקשה למנוע את קיום המצעד.

לטענת העיריה "מצעדי הגאווה הפכו זה מכבר לתהלוכות בוטות..נעדרות סממנים תרבותיים, כאשר חלק מהמשתתפים צועד תוך חשיפת איברים מוצנעים, לבישת ביגוד פרובוקטיבי והתגפפות בין הצועדים". זכותה של העותרת לחופש הביטוי צריכה לסגת מפני "הפגיעה העמוקה ברגשות הציבור וסערת הרוחות של תושבי העיר העלולה לפרוץ בשל קיום המצעד בחוצות העיר", נטען.

השופטת דחתה את הטענות וקבעה כי "יש לתת עדיפות לחופש הביטוי ולזכות לשוויון" על פני פגיעה ברגשותיהם של "חוגים אלה ואחרים". "הפגיעה ברגשותיהם של חוגים בציבור במקרה הנדון, אינה באה בגדרם של אותם מקרים חריגים קיצוניים ומיוחדים אשר מצדיקים פגיעה בזכויות אדם", כתבה השופטת.

בהחלטה צויין עוד כי שר הפנים אופיר פז פינס ומשטרת ישראל לא התנגדו לקיום המצעד והעצרת.

ח"כ אלי ישי מש"ס אמר בתגובה להחלטת בית המשפט כי קיומו של המצעד בירושלים יהווה כתם אפל בהיסטוריה בת אלפי שנים בעיר המהווה סמל עבור העם היהודי.
