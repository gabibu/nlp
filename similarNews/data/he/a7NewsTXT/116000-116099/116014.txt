

הבוקר יעמוד החייל איציק קליינמן לדין משמעתי בגין ראיון שבו השמיע את תחושותיו לגבי ההתנתקות, ראיון שחלקו שודר בתכנית "משעל חם".

פרקליטו, עו"ד שי גלילי, אומר לכתבתנו רותי אברהם כי אחת מטענות ההגנה מתייחסת לעובדה כי לא נעשתה כל התבטאות מצד קליינמן בעניין פוליטי או מדיני, אלא החייל ביטא תחושות אישיות בלבד. גלילי מוסיף כי קצינים רבים התראיינו ומתראיינים בפני גורמי תקשורת בכתבות שונות ביחס לתחושותיהם האישיות "אנו נטען כי העמדתו לדין של מרשי ננקטה מתוך שיקולים פוליטיים, באופן בררני, רק משום אופי תחושותיו של מרשי".

החייל השתתף בכנס פעילים של אנשי חב"ד בבני ברק ויצא לכנס ישר מהבסיס ולכן לא הספיק להחליף את מדיו. לדבריו בעדות שמסר לסא"ל אסף ברקוביץ ושתמסר היום בבית המשפט, צולם הכנס על ידי התקשורת והיותו במדים עורר תשומת לב. בהפסקה בין שני חלקי האירוע הוא רואיין כמו רבים אחרים על ידי אנשי תקשורת.

"כשפנו אלי עניתי. שאלה: מה תעשו ביום פקודה? עניתי: נעשה הכל על מנת לעצור את ההתנתקות. שאלה: האם גם במחיר ישיבה בכלא ואצלך מדובר, דרך אגב, בכלא צבאי? עניתי: לא חושש מזה וגם כשאני מתראיין אצלך עלולים להכניס אותי לכלא (החייל ציין כי לא התכוון לכלא עקב הראיון עצמו, אלא עקב המאבק וההשתתפות בו)".

סא"ל אסף ברקוביץ מוסיף בעדות כי החייל נשאל עוד שאלות אך חלק זה לא שודר "חלק נערך ע"י המפיקים כפי הנראה".

בחלק שלא שודר נשאל קליינמן: "מה לגבי סירוב פקודה? עניתי: אני לא מסרב פקודה, אך לא מקיים פקודות הנוגדות את ערכי צה"ל, ואת התנ"ך שנשבענו עליו בטירונות. שאלה: האם המפקד שלך יודע על כך? עניתי: כן (טוען שהתכוון לכך שנגד התחבורה האחראי עליו מכיר את דעותיו)".

הקצין מוסיף כי שאל את החייל לגבי הבעת דעותיו ביחידה. "החייל טען כשהנושא עולה הוא מביע את דעתו האישית אינו יוזם שיחות בנושא, ואינו מסית לענין.

לאחר שיחתי עם החייל הנחיתי אותו לאלתר בנושאים הבאים: האיסור להעלות דיעותיו בנושא זה במסגרת היחידה. איסור לקחת חלק בשום פעילות בתחום זה מחוץ ליחידה במדים".
