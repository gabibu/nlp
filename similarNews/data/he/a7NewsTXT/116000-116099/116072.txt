

המרכז הרפואי ת"א יקיים היום מרתון בדיקות עיניים לשרים, ח"כים ובאי משכן הכנסת במטרה להעלות את המודעות לבדיקות עיניים העשויות למנוע מחלות הגורמות לעיוורון. הבדיקות תתקיימנה ברחבת האגף החדש בכנסת.

מטרת המרתון "מסתכלים לכם בעיניים", להעלות את המודעות לבדיקות עיניים שעשויות למנוע התפתחות מחלות כגון: גלאוקומה וניוון רשתית AMD, שהם הגורם העיקרי לעיוורון מעל גיל 50 .

במסגרת המרתון תתקיימנה בדיקות ראייה כללית, בדיקות רשתית ועצב הראייה ובדיקות שדה ראייה מרכזי באמצעות מערכת P.H.P , מערכת שהינה פיתוח ישראלי ראשון מסוגו בעולם המסוגלת לזהות ולעקוב אחר התפתחות מחלת הרישתית הגורמת לעיוורון. הבדיקות תבוצענה ע"י 10 רופאי עיניים ואופטומטריסטים ממח' עיניים של המרכז הרפואי ת"א.

לדברי פרופ' ענת לבינשטיין, מנהלת מח' עיניים, המרכז הרפואי ת"א: "לבדיקות הללו חשיבות מכרעת לגילוי מוקדם של מחלות הרישתית העלולות להביא לעיוורון. ככל שהגילוי יהיה מוקדם יותר כך נוכל להעניק טיפול מהר יותר, לשמר את הראייה ולמנוע עיוורון".
