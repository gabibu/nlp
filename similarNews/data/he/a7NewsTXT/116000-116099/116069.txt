

תנועת "בני עקיבא" מבכה את אביחי לוי הי"ד בן ה- 17 מבית חגי ואת אביעד מנצור הי"ד בן ה -16 מעתניאל ומביעה את הזדעזעותה מרצח בדם קר של פעיליה, ביום שישי האחרון ע"י מחבלים.

אביחי ואביעד היו מדריכים בתנועת "בני עקיבא": אביחי ז"ל בסניף רמות בבאר שבע, יחד עם הפצוע נחמיה ציגרון ואביעד ז"ל בסניף עתניאל. המחבלים שירו מרכב נוסע לכיוון הממתינים בטרמפיאדה בבית חגי, קטעו את חייהם בדרכם לפעילות הדרכה. זוהי הפעם השנייה, בשנה האחרונה שהתנועה סופגת פגיעה ישירה באחד מפעיליה.
"הצער על כל נפגע יהודי הוא רב ומקומם, אולם כאשר מדובר באדם קרוב שהיה פעיל בעשייה משותפת, מורגש הכאב באופן אישי", נאמר בהודעת התנועה.

עשרות פעילים, חניכים ומדריכים של תנועת "בני עקיבא" ליוו את אביחי ואת אביעד למנוחת עולמים בהר הזיתים ונענו לקריאת משפחת לוי להגיע ללוויה לבושים בכתום, כאות הזדהות נגד תוכנית העקירה המתוכננת ופינוי ישובי גוש קטיף.
