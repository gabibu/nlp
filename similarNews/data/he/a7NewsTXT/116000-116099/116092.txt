

בישיבת מרכז מפלגת העבודה התקבלה החלטה לדחות את הבחירות המוקדמות למועד לא ידוע. עקבות דברי ח"כ לשעבר אדיסו מסאלה, ש"אהוד ברק ברח ובא לחסל את מה שנשאר" התחוללה מהומה והוקדמה ההצבעה.

מסאלה אמר בועידה כי "ברק מסוכן למפלגה ואלוף הזיופים. הוא רוצה להפוך את המפלגה למכולת הפרטית שלו". בעקבות דבריו הודיע מזכ''ל העבודה, ח"כ איתן כבל, כי לא יתקיימו יותר נאומים בכינוס מרכז העבודה, וכי ההצבעה על מועד הבחירות לראשות המפלגה תחל מייד.

במהומה שהתחוללה לאחר מכן ניסה ראש הממשלה לשעבר אהוד ברק לחטוף את המיקרופון ולומר כמה מילים אך הספיק לומר שלוש מילים ונקטע על ידי ח"כ כבל אשר נזף בו קשות.

מוקדם יותר אמר יו"ר המפלגה, השר שמעון פרס כי "המפלגה שלנו תהיה נקייה וטהורה. לא נהיה כמו הליכוד". פרס הביע את תמיכתו בהצעת מזכ"ל המפלגה, ח"כ איתן כבל, אשר הציע ביום שישי לדחות את הפריימריז במפלגה למועד לא ידוע עד לאחר חקירת הזיופים שנעשו במפקד. הצעה זו אכן התקבלה בהצבעה החשאית שנערכה לאחר המהומה שהתחוללה בוועידה.

ח"כ סער: דברי פרס הינם נסיון פתטי וחסר סיכוי להציל את כבודה של המפלגה
יו"ר סיעת הליכוד, ח"כ גדעון סער אומר כי "דברי פרס כאילו העבודה תהיה נקייה שלא כמו הליכוד, הינם נסיון פתטי וחסר סיכוי להציל משהו משארית כבודה האבוד של האבודה. מדובר במפלגה שיש בה קוד גנטי של זיוף. רק לפני 4 שנים בוטלה תוצאת הפריימריז (פואד ובורג) עקב זיופים ועתה נאלצת לדחות למועד בלתי ידוע את הבחירות הפנימיות בה בשל מפקד מזויף ומושחת הנחקר בימים אלה ע"י משטרת ישראל".
