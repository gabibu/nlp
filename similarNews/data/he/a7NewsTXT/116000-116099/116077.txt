

תנועת "בני עקיבא" מבכה את אביחי לוי הי"ד בן ה- 17, מבית חגי ואת אביעד מנצור הי"ד בן ה -16 מעתניאל ומביעה את הזדעזעותה מרצח בדם קר של פעיליה, ביום שישי האחרון ע"י מחבלים.

אביחי ואביעד אשר נרצחו בטרמפיאדה של בית חגי ביום שישי האחרון היו מדריכים בתנועת "בני עקיבא", אביחי בסניף רמות בבאר שבע, יחד עם הפצוע נחמיה ציגרון ואביעד בסניף עתניאל. המחבלים שירו מרכב נוסע לכיוון הממתינים בטרמפיאדה בבית חגי, קטעו את חייהם בדרכם לפעילות הדרכה.

זוהי הפעם השנייה, בשנה האחרונה שהתנועה סופגת פגיעה ישירה באחד מפעיליה. "הצער על כל נפגע יהודי הוא רב ומקומם, אולם כאשר מדובר באדם קרוב שהיה פעיל בעשייה משותפת, מורגש הכאב באופן אישי", אומרים אנשי התנועה.

"הכאב הגדול הוא שמדריכים אידיאליסטים, אשר הולכים בתמימותם הגדולה לחנך ילדים ונוער חניכי "בני עקיבא", נפגעים בצורה כה אכזרית ע"י מרצחים, סמוך לפתח ביתם" , אמר מזכ"ל תנועת בני עקיבא, איתן מור-יוסף. "היום, פותחת התנועה את פעילות הקיץ בסמנריוני הדרכה לפעיליה, בכאב גדול. השמחה והעצב משמשים בעירבוביה והסמנריונים יוקדשו לזכרם ולדמותם של הנרצחים", הוסיף וציין כי הנוער כיום, מתמודד מול אתגרים קשים וכעת גם מפרידה מחברים, בגיל כה צעיר, זוהי מכה קשה לכולם. "אנו נדבר עם הנוער ונחזקו באמונה כי צריך להמשיך במקום שהם הפסיקו. יהי זכרם ברוך".
