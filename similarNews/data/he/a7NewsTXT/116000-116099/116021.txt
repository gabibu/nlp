

עלייה ריאלית של כ-4% נרשמה בהיקפי היצוא התעשייתי (ללא יהלומים) בחודשים אפריל-מאי 2005 (ממוצע חודשי), לעומת הממוצע החודשי ברבע הראשון של השנה.

היצוא התעשייתי בחודשיים האחרונים הסתכם בכ-4.2 מיליארד דולרים. כך מסר שרגא ברוש, נשיא התאחדות התעשיינים בהסתמכו על ניתוח חודשי על מצב היצוא שערך אגף כלכלה בהתאחדות התעשיינים. זאת לאחר נסיגה של כ-2% ביצוא ברבע הראשון של השנה.

ברוש הביע תקווה כי להתאוששות הצמיחה ביצוא בחודשיים האחרונים, תהיה השפעה חיובית על שיעור הגידול ביצוא התעשייתי לשנת 2005 כולה.

ברוש קורא לממשלה לעודד את היצוא, שתרם אשתקד ל- 60% מצמיחת המשק, זאת על ידי חידוש קרן הסיוע לשיווק ליצוא בסך של 120 מיליוני שקלים, כפי שהיה לפני שנתיים והקמת קרן ערבויות למשלוחי יצוא בהיקף של כ- 100 מיליוני שקלים נוספים. קרן זו תמנף ערבויות יצוא בהיקף של כ- 2 מיליארד שקלים בשנה.

נשיא התאחדות התעשיינים טוען, כי ביצוע שתי הפעולות הללו יוכל להחזיר אותנו בשנת 2006 למסלול של צמיחה ביצוא בשיעור של יותר מ- 10%.

ברוש מציין, כי עלייה ריאלית חדה של כ- 10% נרשמה ביצוא ההייטק (ענפי הטכנולוגיה העילית) בחודשים אפריל-מאי 2005 (לעומת הממוצע החודשי ברבע הראשון של השנה). זאת לאחר גידול של כ- 1%, ברבע הראשון השנה. עלייה זו מקורה בזינוק שחל ביצוא ענף כלי הטייס   גידל של 10%, לצד עלייה של 6% ביצוא ענפי ציוד תקשורת, בקרה ורפואי וגידול של 1% ביצוא התרופות. מנגד, נרשמה נסיגה של 1.5% ביצוא ענף הרכיבים האלקטרוניים.

עוד עולה מניתוח החודשי של התאחדות התעשיינים, כי ביצוא קבוצת ענפי הטכנולוגיה המעורבת עילית נרשם גידול ריאלי של כ- 3% בתקופה זו. זאת לאחר נסיגה ריאלית חדה של כ- 7%, שנרשמה ברבע הראשון של 2005. העלייה ביצוא הקבוצה נגזרה מגידול חד ביצוא ענפי הכימיה (ללא תרופות) והציוד החשמלי   גידול של 9%, אשר קוזז בחלקו על ידי נסיגה של 5% ביצוא ענף המכונות והציוד.

מנגד, נרשמה בחודשים אפריל-מאי 2005, נסיגה ריאלית של כ- 2.5% ביצוא קבוצת ענפי הטכנולוגיה המעורבת מסורתית, זאת לאחר נסיגה ריאלית של 2% ברבע הראשון של השנה. הנסיגה ביצוא ענפי קבוצה נגזרה מנסיגה   של 7.5% ביצוא ענפי הכרייה, החציבה והמינרלים, לצד נסיגה של 1% ביצוא ענף הגומי והפלסטיק. זאת אל מול גידול ביצוא של 3% - 3.5% בענפי המתכת והתכשיטים.

כמו כן, בחודשים אפריל - מאי 2005, נרשם קיפאון ביצוא קבוצת ענפי הטכנולוגיה המסורתית, זאת לאחר נסיגה ריאלית של 6.5% ברבע הראשון של 2005. שונות אפיינה את התפתחות היצוא בענפי הקבוצה, בעוד נסיגה של 4% נרשמה ביצוא ענף הטקסטיל וההלבשה, הרי שעלייה של 5% - 3%, נרשמה ביצוא ענפי המזון, העץ, הריהוט, הנייר והדפוס.

מהניתוח החודשי של התאחדות התעשיינים (ללא יהלומים) לפי יעדים גיאוגרפיים עולה, כי בחודשים אפריל - מאי 2005 נרשמה עלייה בולטת של 5.4% במונחים דולריים, ביצוא לארה"ב, זאת לאחר נסיגה של 4% שנרשמה ברבע הראשון של השנה. כן מתברר כי בתקופה זו נרשמה עלייה מתונה ביותר של 1.2% במונחים דולאריים ביצוא למדינות האיחוד האירופי, זאת לאחר נסיגה של כ- 0.5% ברבע הראשון של השנה. העלייה המתונה, מציין ברוש, מושפעת מהתחזקות הדולר ביחס לאירו בחודשים אלה.

מנגד, נרשמה נסיגה של 4.5% במונחים דולאריים בתקופה זו. ביצוא ליתר מדינות העולם, זאת בהמשך לנסיגה של כ-2% שנרשמה ברבע הראשון של השנה.


