

המכללה האקדמית גליל מערבי, בשיתוף רשות העתיקות, החברה לפיתוח עכו ועירית עכו יוזמים ומקימים בעכו העתיקה מרכז שימור.

המרכז יעסוק בכל ההיבטים של שימור מורשת התרבות האורבאנית, היבטים אדריכליים, הנדסיים, טכנולוגיים, אומניות הבניה וכו'. כמו כן יתקיימו במרכז מגוון פעילויות של חינוך ומודעות לשימור במערכת החינוך, לימודים אקדמיים לתואר ראשון, מחקר בנושאי שימור, סדנאות וכנסים בין לאומיים בנושא.

הרעיון יוצא לפועל עכשיו בסיוע גורמים רבים, לאחר ניסיונות שנמשכו קרוב לעשור לבנות מכון שיעסוק בתכנון ושימור של אתרים היסטוריים. לקראת פתיחת המכון אותרו מבנים המיועדים לשכן את המרכז   ביניהם מבנה עותומאני מפואר. הוגשה למועצה להשכלה גבוהה תכנית לימודים בת ארבע שנים ב"תכנון ושימור אתרים היסטוריים" בראשות ד"ר אנה לובוביקוב-כץ, וכבר הוזמנו האורחים הראשונים מחו"ל.

ב-15 השנים האחרונות נעשו בעכו פעילויות רבות של שימור ופיתוח על ידי החברה לפיתוח עכו העתיקה, רשות העתיקות, עיריית עכו, מנהל מקרקעי ישראל, החברה הממשלתית לתיירות וגורמים נוספים. בדצמבר 2001 הוכרזה עכו העתיקה כאתר מורשת תרבות עולמית על ידי אונסק"ו, ובכך הפכה לעיר הישראלית הראשונה המוגדרת ככזו, ולחברה בקבוצה ייחודית של ערים עתיקות המסמלות את העושר התרבותי והאנושי העולמי.

מנהל רשות העתיקות, שוקה דורפמן, אמר היום כי הרשות התגייסה ליוזמה להקמת מרכז השימור בעכו מתוך הכרה בצורך בהכשרת משמרים מקצועיים בישראל. "הרשות תשתף את התלמידים בידע המקצועי הרב שברשותה, ותקנה להם את הכלים הנדרשים לשימור מורשת התרבות החומרית בישראל" הוסיף דורפמן.

