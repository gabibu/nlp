

מדיווח שהיה הבוקר ב"קול ישראל" עולה כי לשכת רה"מ האשימה את שגריר ארה"ב דן קרצר בניפוח פרשת הנאום התקיף של שרון בו הזהיר מפני ההתייחסות אל ישראל כמו אל צ'כוסלובקיה שהופקרה לידי הכיבוש הנאצי.

גורמים מדיניים בכירים אמרו כי קרצר בחש בנושא מאחורי הקלעים תוך שהוא משוחח עם שרים באופן שהיווה לדבריהם התערבות בענייניה הפנימיים של ישראל ובכך גרם להתלהטות האוירה.
יתירה מכך רה"מ אף נזף בקרצר על פעילותו זו וקרצר מצידו התנצל.


צויין כי התבטאויותיו התקיפות של רה"מ גרמו לקולין פאוול להתקשר אל ערפאת ולדרוש ממנו בתקיפות לפעול לקיים את הפסקת האש. פאוול לפי הדיווח הזהיר את ערפאת כי אם הוא לא יפעל תשנה ארה"ב את יחסה אליו.

זאת ועוד, כניסתו של צה"ל לשכונות בחברון המצויות בשטח A , מהן יורים המחבלים באופן שיטתי אל הישוב היהודי בחברון, וכן כניסה לשטחי A באזור רפיח, גרמו לפי אותם גורמים מדיניים להתבטאויות פלשתיניות בתקשורת המבקשות מארגוני החבלה השונים לכבד את הפסקת האש.

עוד התברר כי ארה"ב הכניסה את ארגוני המחבלים חיזבאללה, גי'האד וחמאס לרשימות ארגוני הטרור כדרישת שרון, וגורמים בישראל סבורים כי עמדתו התקיפה של שרון בנוסף לפעילות צה"ל תרמו לשינוי בעמדת הממשל האמריקאי בנושא זה.
