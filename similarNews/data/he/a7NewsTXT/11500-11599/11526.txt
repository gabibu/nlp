

אתמול התארח בערוץ 7 סגן ראש הממשלה, שר הבינוי והשיכון וחבר הקבינט מדיני בטחוני, השר נתן שרנסקי. מגיש יומן החדשות חגי סגל ראיין את השר, ומאזינים התקשרו כדי לשאול שאלות.

שרנסקי אמר כי אף על פי שישראל נתונה במלחמה, היא מנסה לא להכיר בה, אך לדבריו אנו חייבים להבין שמדובר כאן במלחמה, "לקרוא לילד בשמו", ולפעול בהתאם.

עוד אמר שרנסקי כי הקבינט המדיני בטחוני, שהתכנס לאחר הפיגוע ביישוב אלי סיני, החליט להסיר את כל המגבלות שהושתו על צה"ל בעקבות הפסקת האש שהוכרזה במפגש בין פרס לערפאת.

למעשה, אמר שרנסקי, אנו חוזרים למצב שהיה לפני הפסקת האש, כשראש הממשלה הדגיש בפני הרמטכ"ל שצה"ל יכול לנקוט כל צעד הדרוש למלחמה בטרור. עוד החלטה שקיבל הקבינט, לדברי שרנסקי, היא לדרוש מארה"ב לכלול את ארגוני החבלה החמאס, החיזבאללה והג'יהד ברשימת הארגונים שהיא מגדירה כארגוני טרור, עם כל הנובע מהגדרה זו.

לדברי שרנסקי, בארה"ב מתקיים ויכוח דומה מאד לזה המתקיים בארץ באשר לדרך להילחם בטרור. הוויכוח מתנהל בין אלו הסבורים כי יש לצאת עם קואליציה רחבה של "כוחות האור", כלשונו, נגד אימפריית הטרור, לבין אלו המצדדים ביציאה למלחמה בבין לאדן עם קואליציה של "פרטנרים מזדמנים", שחלקם הם גם מדינות המעודדות טרור, כגון סוריה ואיראן, הרואות בבין לאדן אויב, וחלקם הם ארגונים מובילי טרור שרק ברגע זה הם מנגדים לבין לאדן.

לדעת שרנסקי מדינת ישראל אינה יכולה לדרוש מארה"ב להגדיר את ערפאת כמנהיג טרור ולהפעיל עליו לחצים למנוע את הטרור בטרם ישראל תעשה זאת. לדעתו, ראש הממשלה צריך לשקוד על מלאכת גיבוש עמדה חד משמעית נגד הטרור ונגד מנהיגו ערפאת, והוא שצריך לדרוש גם משר החוץ לנקוט עמדה חד משמעית בעניין זה, בהתאמה לדעתה של ממשלת האחדות.

שרנסקי התייחס לבואם של גויים רבים לארץ בנצלם פרצות ב"חוק השבות". לדבריו, חוק השבות הוא חוק חשוב ביותר, והוא משמר את הקשר בין יהודי העולם לבין מדינת ישראל, אבל הוא לוקח בחשבון שיש נשואי תערובת, ושאין אפשרות לפרק משפחות.

שרנסקי סיפר כי בעת כהונתו כשר הפנים הוא ניסה לבחון את האפשרות לשנות סעיף בחוק השבות העוסק בנכדים ובמעמדם, אולם הוא הגיע למסקנה כי שינוי בסניף זה ימנע כניסתם של 10% מהגויים, ולעומת זאת יגרום מלחמה עם קהילות יהודיות בכל רחבי העולם, ומשבר עמוק בתוך העם היהודי, וכל התהליך הזה יניב בסופו של דבר תוצאה שולית.

שרנסקי אמר כי לדעתו הפתרון טמון בשינוי סדרי עדיפויות של מוסדות כמו הסוכנות, בחיזוק מוסדות העוסקים בטיפוח תודעת הזהות היהודית בקרב בני העם היהודי, ובטיפול שונה בהגירה. הוא הדגיש כי בהיותו שר פנים הוא עמל על הצבת כללים ברורים כדי לסגור פרצות בחוק השבות. הוא הוסיף ואמר כי לדעתו על כל פנים יש להילחם בתופעת זיופי הזהות.
