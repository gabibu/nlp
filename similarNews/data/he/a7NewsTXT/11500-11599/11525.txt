

אתמול לפני הצהרים נתגלה ופורק בעוד מועד מטען חבלה באזור שכם. כוח צה"ל זיהה מטען חבלה בצומת ה"איקס", מדרום מערב לשכם, וחבלני מג"ב פוצצו אותו בלי לגרום נפגעים או נזק.

גורמים פלשתיניים דיווחו כי כוח צה"ל עצר בכיר של הגיהאד האיסלמי בכפר שוויקה, סמוך לטול כרם. צה"ל לא אישר את הידיעה.

אש נפתחה אל אזור התעשייה בנווה דקלים. אין נפגעים.
ערבים ירו לעבר היישובים נצר חזני ונווה דקלים. דווח גם על שתי פצצות מרגמה שנפלו בגוש קטיף. לא היו נפגעים.

הרב יצחק לוי שחזר מאירוע שהיה במדרשה שליד מלון בגוש קטיף סיפר הלילה כי מול החממות של נצר חזני נורו לעבר רכבו צרורות. לא היו נפגעים.

שני חשודים בביצוע פיגועים נעצרו אתמול לפנות בוקר. האחד בקטנא שבמזרח ירושלים והשני תושב הכפר ג'מעין, שבנפת ג'נין. מעצר השנים בא לאחר פעילות יזומה של כוחות הביטחון בשני הכפרים. מקורות בטחוניים מסרו, כי תושב קטנא, שנעצר, חשוד בהשתתפות בפיגועים באזור ירושלים ורמאללה.

בנגב ובכבישיו התעצמו תופעות של עוינות ואלימות. נוסעיהן של שתי מכוניות שנסעו אמש באזור ערד התלוננו במשטרה כי ג'יפ אזרחי התנגש בהם בכוונה מאחור, גרם להם נזק, ואחר-כך נמלט בחסות החשיכה. משטרת הנגב פתחה בחקירה.

כתבנו משה פריאל דיווח כי בשבועות האחרונים התעצמה תופעת יידוי האבנים על מכוניות בכבישי צפון הנגב, וכמו כן חלה באזור עלייה במספר כתובות הנאצה בגנות המדינה.
