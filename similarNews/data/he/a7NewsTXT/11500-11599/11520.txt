

סמוך לשעה שתיים אחר הצהרים אתמול ירד מחבל מאוטובוס בתחנה המרכזית בעפולה, ופתח באש לכל עבר. עדי ראייה סיפרו כי המחבל לבש מדי צה"ל. שלושה ישראלים נרצחו, ועשרה בני אדם נפצעו, שניים מהם נפצעו פצעים קשים. כל הפצועים הועברו לבית החולים "העמק" בעפולה.

שוטרים מיחידת יואב במשטרת מרחב העמקים, שהוצבו בתחנה לצורך אבטחתה, ירו במחבל והרגוהו. מוטי, נהג "אגד" תושב עפולה, שהיה במקום הפיגוע, סיפר כי הכל התרחש במהירות רבה. "מחבל מחופש לחייל, עם כומתת צנחנים ובגדים ללא תגים מזהים, החל לירות לכל עבר, עד שנורה בחזהו למוות".

הוא סיפר כי כוחות הביטחון שלפו מבגדיו של המחבל תעודת זהות כתומה, המעידה על כך שהוא תושב יש"ע, וכן מכתב בערבית. כמו כן, הוא סיפר, כי השוק העירוני הנמצא סמוך למקום, היה הומה אדם, כמקובל בימי חמישי.

בית החולים העמק קלט 14 נפגעים, מתוכם 7 הם נפגעי הלם, ואישה בהריון, שאושפזה במחלקת יולדות. גבר שפונה במצב אנוש מת מפצעיו בחדר המיון. כמו כן, הגיעה אישה במצב קשה מאד, לאחר שנפגעה מירי בראשה, ולאחר שמצבה יוצב היא פונתה במסוק של חיל האוויר לביה"ח רמב"ם בחיפה, שם נפטרה מאוחר יותר מפצעיה.

אחת מהפצועות, אנה רובנוב בת 16 מעפולה, סיפרה: "יצאתי מהאוטובוס, ואז ראיתי חייל שבא לכיוון שלי, לקח רובה והחל לירות לכל הכיוונים. הרגשתי שמשהו פגע בי בגב, נבהלתי והתחלתי לרוץ. אישה אחת הושיבה אותי, ונתנה לי לשתות מים, ואחר כך פוניתי לבית החולים. חשבתי שזה חלום".

מפקד המחוז הצפוני במשטרה ניצב בורובסקי מסר כי על פי המידע שבידיהם המחבל המתאבד לא פעל לבדו. כוחות הביטחון ניהלו מרדף באזור נחל עירון אחר שותפים לפיגוע.
