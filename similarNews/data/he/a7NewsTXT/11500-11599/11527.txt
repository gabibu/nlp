

למרות המצב הבטחוני הקשה השתתפו אתמול כ-11,000 איש בצעדת ירושלים, הנערכת מדי שנה בחג הסוכות. הצועדים צעדו בשני מסלולים לירושלים: מצומת סטף ומשכונת עין כרם, והתרכזו בגן סאקר. בשעה אחת בצהריים יצאו חלקם למצעד ססגוני ברחובות הבירה.

במצעד השתתפו תזמורות וקבוצות מחו"ל, קבוצות מאורגנות ממקומות עבודה שונים, כגון חברת החשמל, רפא"ל ובזק, קבוצות של בנקים גדולים, וכן קבוצות חיילים מחטיבת הצנחנים, ממשמר הגבול, מהנח"ל, שומרים ממשמר הכנסת, וקבוצה של ותיקי מלחמת העולם השנייה.

בלטה במיוחד, כמדי שנה הקבוצה של השגרירות הנוצרית הבינלאומית, שצעדו בתלבושות ססגוניות. חבריה חילקו דגלונים וסוכריות לקהל הצופים במצעד לאורך המסלול.

כל הקבוצות התעכבו לזמן קצר ליד מסעדת סבארו, שבה אירע לפני כחודשיים פיגוע התאבדות, וחברי השגרירות הנוצרית הניחו שם זרים.

מעל בימת הכבוד שהוקמה סמוך לכיכר ספרא בירך ראש עיריית ירושלים אהוד אולמרט את הצועדים, ואמר: "ירושלים לא תבטל שום אירוע בשל המצב הבטחוני, ואנו שמחים על כל אורח שמגיע לבירה", הוא אמר.

עשרים אלף איש השתתפו אתמול גם בברכת הכוהנים המסורתית ברחבת הכותל המערבי, ולאחר מכן, בשעות אחר הצהריים, נערך שם הטקס "זכר למעמד 'הקהל'". הטקס התקיים בכותל במעמד נשיא המדינה, והוא קרא בספר דברים, כפי שקרא המלך במעמד הקהל בזמן שבית המקדש היה קיים.
