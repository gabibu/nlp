

גם בסוף השבוע המשיכו הפלשתינים להפר את הפסקת האש. בשטחי יש"ע נרשמו ביום ששי ובשבת אירועי ירי רבים ונסיונות פיגוע נגד חיילי צה"ל ואזרחים ישראלים.

כתב עתי"ם חיים פרנקל מוסר כי רוב האירועים נרשמו ביהודה ושומרון. במוצאי-שבת נפתחה אש לעבר עמדת צה"ל מצפון לחלחול. כמו כן, נפתחה אש לעבר מחסום צה"ל בהר חומה, לעבר בסיס מג"ב ליד עטרות ולעבר כוח צה"ל ליד סילוואד, צפונית לעפרה.

מוקדם יותר נפתחה אש לעבר היישוב סוסיא שבדרום הר חברון. שוטר משמר הגבול נפצע קל מזריקות אבנים על היישוב היהודי בחברון. השוטר טופל במקום.

בשבת בבוקר התפוצץ מטען בדרך הגישה לבסיס צה"ל בסאנור שבשומרון.

בלילה שבין יום שישי לשבת נפתחה אש לעבר בסיס התיאום והקישור צפונית לרמאללה.

במהלך יום שישי בצהריים ובליל שבת נפתחה אש לעבר בסיס מג"ב ליד עטרות, לעבר מוצב צה"ל בסוסיא ולעבר היישוב אדורה. בכל האירועים לא היו נפגעים וכוחות צה"ל השיבו באש כשזוהו מקורות הירי.

גם ברצועת עזה נרשמו מספר ארועי ירי במאז יום שישי. במוצאי-שבת בוצע ירי לעבר כוח צה"ל על גדר המערכת המקיפה את גוש קטיף, ליד היישוב עצמונה. כמו כן, נורה רימון נגד טנקים לעבר מוצב צה"ל ליד נווה דקלים. מוקדם יותר בוצע ירי לעבר איזור התעשיה ארז.

חיילי צה"ל סיכלו בליל שבת ניסיון פיגוע של מחבלים בדרום רצועת עזה. כוח צה"ל זיהה על גדר המערכת המקיפה את גוש קטיף שני מחבלים חמושים שירו לעבר מוצב צה"ל באיזור. הכוח ירה לעברם. החיילים דיווחו כי זיהו פגיעה במחבלים. בצה"ל סבורים כי המחבלים ביקשו לירות גם על אזרחים ישראלים הנעים באיזור. במהלך הלילה הפעילו ערבים מטען לעבר כוח צה"ל סמוך ליישוב גדיד, וכן הושלכו חמישה רימונים ונורתה אש לעבר מוצב צה"ל בגבול ישראל-מצרים, סמוך לרפיח ולעבר כוח צה"ל ליד נווה דקלים. גם באירועים אלה לא היו נפגעים והושבה כאש כשזוהו מקורות הירי.
