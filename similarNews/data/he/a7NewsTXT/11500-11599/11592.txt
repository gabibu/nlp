

היום לפני שנה נחטפו ונשבו שלושת חיילי צה"ל בלבנון. ברחבי הארץ התקיימו הפגנות כשבני משפחה של החיילים החטופים מתמקמים בצמתים ומחלקים חומרי הסברה.
סבתו של בני אברהם, ויקטוריה אברהם בת השבעים עמדה בצהרים בצומת רכבת צפון בתל אביב וחילקה סטיקרים לעוברים ושבים. היא אמרה: "העם אתנו, אולם ההתגייסות של האנשים היא טיפה בים. בשורה התחתונה, חלפה שנה ואין תוצאות ביחס למידע או שחרור בנינו משבי החיזבאללה".

המפגינים תלו שלטים עליהם נראים שלושת החיילים - בני אברהם, עדי אביטן ועומר סועאד - מאחורי סורגים ומעל נכתב באנגלית: "האו"ם מחזיק במפתח". יחד עם ויקטוריה אברהם שסיפרה כי היום הוא יום השנה גם לנפילת בנה, בנימין אברהם, אחיו של החייל החטוף, שבני אברהם נקרא על שמו, במלחמת יום כיפור, הפגין בתחנת הרכבת צפון גם אביו של בני אברהם, חיים אברהם. הוא ביקר את מדיניות ממשלת ברק בעיקר וגם את מדיניות הממשלה הנוכחית הנוקטת, לדבריו, "בגישה תבוסתנית גם ביחס לבנינו וגם ביחס לאינתיפאדה. עם ישראל נוקט בגישה הומינטארית כלפי כולם, אולם לא כלפי הבנים שלנו".

אברהם טען, כי ממשלת ברק לא קיבלה את ההחלטות הנכונות סמוך לארוע ולא ביצעה מירדף חם באותו רגע, או בלוקדה ימית, או לחילופין, לא קיימה את איומו של ברק שאמר שלבנון תימחק אם הבנים לא יוחזרו בתוך 48 שעות. הוא הוסיף ואמר כי בתום שנה ממלאים המפקדים שכשלו את תפקידיהם, תוצאות ועדות החקירה לא יושמו, האו"ם והצלב האדום לא מילאו את תפקידם, היה כשל מיבצעי בכל שרשרת הפיקוד.

אברהם שב ואמר, כי הממשלה מעדכנת את המשפחות רק במה שנוח לה, ולדבריו, המשפחות מרגישות כאילו אינן מעודכנות כלל.

בני משפחות החטופים קיימו הפגנות גם במקומות נוספים בארץ ובאזור המרכז בחולון ובבת-ים.
קומץ המפגינים שהצטרף אל בני משפחת אברהם בצומת רכבת צפון הפציר בנהגים ובעוברי האורח להדביק מדבקות הקוראות לשחרור בניהם ומרבית הנהגים והעוברים ושבים נעתרו. בנוסף, חלק מעוברי האורח והנהגים לחצו את ידי בני המשפחה ועודדו אותם במאבקם.

