

הרב הראשי לישראל ישראל מאיר לאו אמר הערב כי דיני האבלות יחולו על משפחות חללי המטוס הרוסי שזהותם נקבעה והם מתגוררים בישראל החל ממוצאי חג שמחת תורה ביום ג' הקרוב.

על פי החלטתו של הרב לאו, יחולו דיני האבלות על המשפחות הגרות בחו"ל החל מיום ד'.

הרב לאו, המכהן גם כנשיא בית הדין הרבני הגדול, אמר עוד כי פורום מתאים של הרבנות הראשית והנהלת בתי הדין הרבניים יתן דעתו על כל תיקי המשפחות וידון בעתיד הקרב לפי הצורך בנושאים הקשורים לעגינות ולהיתרי נישואין.

הרב לאו קרא לציבור בישראל לתת ביטוי מפורש לתחושת האבל הלאומית ולשותפות הגורל עם משפחות הניספים בתפילות "יזכור" בשמחת תורה ובמהלך ההקפות השניות במוצאי יום ג'.
