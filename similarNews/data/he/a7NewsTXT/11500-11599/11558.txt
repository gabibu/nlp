

סוכנות הידיעות הסעודית הודיעה כי שני אנשים, אמריקני ובריטי, נהרגו וארבעה נפצעו, כולם זרים, בפיצוץ שארע בשבת בחנות לאלקטרוניקה בחובאר שבערב הסעודית.

עדי ראיה מסרו כי הפיצוץ אירע לפני חנות במרכז העיר, בשדרת המלך חאלד, והוסיפו כי המשטרה חסמה את האיזור.

ביוני 96' נהרגו 19 מאנשי חיל האוויר האמריקני בהתפוצצות משאית תופת, שהרסה בניין מגורים שלם בו התגוררו חיילים אמריקנים העובדים בבסיס דאהרן, הסמוך לחובאר.

פקידים בממשל בוש אמרו כי כרגע אין הם רואים קשר בין הפיצוץ שארע בערב הסעודית, לבין התגובה המתוכננת של ארה"ב להתקפות של ה-11 בספטמבר בניו יורק ובוושינגטון.

"מתוך התבססות על הדיווחים הראשונים, אנו סבורים שזוהי תקרית בודדת שאינה קשורה ל-11 בספטמבר, אך אנו ממשיכים לאסוף עובדות", אמר בכיר בממשל לעיתונאים.

כזכור, סעודיה הודיעה לפני כשבוע כי היא לא תאפשר לכוחות מערביים לתקוף מדינות ערביות או מוסלמיות משטחה.

לעומת זאת, דיפלומט המוצב באזור המפרץ אמר כי ריאד אישרה לכוחות האמריקנים להשתמש במרכז פיקוד בבסיס סעודי לפעולה צבאית נגד אפגניסטן.

אלפי חיילים אמריקנים המוצבים בסעודיה מופקדים על השמירה באזור האסור בטיסה, בדרום עיראק. שר סעודי הסביר את נוכחותם של כוחות אלו בכך שסעודיה אינה יכולה לסמוך על המשטר בעיראק.
