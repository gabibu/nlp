

הבוקר אירע פיגוע ליד קיבוץ שלוחות באזור בית שאן. בניגוד לדיווחים שנמסרו הבוקר כאילו מכונית התופת התפוצצה כתוצאה מ"תאונת עבודה" שבה נהרגו שני מחבלים התברר כי מדובר בפיגוע מכוון שבו נרצח חבר הקיבוץ. על פי עדויות מהשטח נעצר חבר הקיבוץ ליד המכונית כדי לברר את מעשיו של הנהג במקום. בתגובה הפעיל הנהג המחבל את המטען ורצח את חבר הקיבוץ. מבדיקה ראשונית עולה כי מכונית התופת, שנשאה לוחית זיהוי צהובה, היתה גנובה.
אמש ירו פלשתינים לעבר ניידת משטרה בשכונת ארמון הנציב בירושלים. צרור יריות שנשמע אמש בשכונה גרם לתושבים רבים להתקשר למשטרה ולדווח על היריות. לאחר בדיקה שערכה המשטרה התגלה כי יריות פגעו בניידת משטרה שסיירה במקום. איש לא נפגע. דובר המשטרה בירושלים מסר לכתבנו כי נערכו סריקות בכפר ג'בל מוכבר הסמוך, שממנו, לפי החשד, נורו היריות, אך טרם נתפס האחראים לביצוע הירי.
ביממה האחרונה המשיכו הפלשתינים להפר את הפסקת האש. בשטחי יש"ע נרשמו ביום ששי, בשבת ובמוצאי שבת אירועי ירי רבים ונסיונות פיגוע נגד חיילי צה"ל ואזרחים ישראלים.
אמש הפעילו מחבלים מטען צד נגד כוח צה"ל בצומת אל-פואר שסמוך לחברון. לא היו נפגעים. כמו כן, השליכו פלשתינים מספר רימונים לעבר מוצב טרמית בגבול ישראל מצרים. לא היו נפגעים ולא נגרם נזק לרכוש.
כתב עתי"ם חיים פרנקל מוסר כי רוב האירועים נרשמו ביהודה ושומרון. במוצאי-שבת נפתחה אש לעבר עמדת צה"ל מצפון לחלחול. כמו כן, נפתחה אש לעבר מחסום צה"ל בהר חומה, לעבר בסיס מג"ב ליד עטרות ולעבר כוח צה"ל ליד סילוואד, צפונית לעפרה.
מוקדם יותר נפתחה אש לעבר היישוב סוסיא שבדרום הר חברון. שוטר משמר הגבול נפצע קל מזריקות אבנים על היישוב היהודי בחברון. השוטר טופל במקום.
בשבת בבוקר התפוצץ מטען בדרך הגישה לבסיס צה"ל בסאנור שבשומרון.
בליל שבת נפתחה אש לעבר בסיס התיאום והקישור צפונית לרמאללה.
במהלך יום שישי בצהרים ובליל שבת נפתחה אש לעבר בסיס מג"ב ליד עטרות, לעבר מוצב צה"ל בסוסיא ולעבר היישוב אדורה. בכל האירועים לא היו נפגעים וכוחות צה"ל השיבו באש כשזוהו מקורות הירי.
גם ברצועת עזה נרשמו מספר אירועי ירי. במוצאי שבת בוצע ירי לעבר כוח צה"ל על גדר המערכת המקיפה את גוש קטיף, ליד היישוב עצמונה. כמו כן, נורה רימון נגד טנקים לעבר מוצב צה"ל ליד נווה דקלים. מוקדם יותר בוצע ירי לעבר אזור התעשייה ארז.
חיילי צה"ל סיכלו בליל שבת ניסיון פיגוע של מחבלים בדרום רצועת עזה. כוח צה"ל זיהה על גדר המערכת המקיפה את גוש קטיף שני מחבלים חמושים שירו לעבר מוצב צה"ל באזור. הכוח ירה לעברם. החיילים דיווחו כי זיהו פגיעה במחבלים. בצה"ל סבורים כי המחבלים ביקשו לירות גם על אזרחים ישראלים הנעים באזור. במהלך הלילה הפעילו ערבים מטען לעבר כוח צה"ל סמוך ליישוב גדיד, וכן הושלכו חמישה רימונים ונורתה אש לעבר מוצב צה"ל בגבול ישראל-מצרים, סמוך לרפיח ולעבר כוח צה"ל ליד נווה דקלים. גם באירועים אלה לא היו נפגעים והושבה כאש כשזוהו מקורות הירי.

