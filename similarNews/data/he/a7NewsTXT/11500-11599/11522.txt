

אמש סמוך לשעה 1 השתלטו כוחות צה"ל על עמדות שולטות בגבעת שלהבת (אבו סנינה) ובגבעת חארת א' שייח בחברון.

הכוחות נכנסו בעקבות הירי הממושך שהתנהל משכונות אלו אל עבר היישוב היהודי בחברון בשבוע האחרון. כזכור שתי נשים יהודיות נפצעו שלשום לאחר שצלפים פלשתינים פתחו לעבר חוגגים ליד מערת המכפלה. גם אתמול ירו מחבלים לעבר מתפללים יהודים ליד מערת המכפלה.

מדובר צה"ל נמסר כי הכוחות יישארו בעמדות שנתפסו על פי הצרכים המבצעיים.
הבוקר דיווחה אורית סטרוק, תושבת חברון, לכתבנו כי נמשכים חילופי האש בין כוחות צה"ל בגבעות ולבין ערבים חמושים.
דובר היישוב היהודי בחברון נועם ארנון אמר בתגובה לכניסתם של חיילי צה"ל לשכונות שלהבת (אבו סנינא) וחארת א-שיח' כי היישוב היהודי מברך את ממשלת ישראל ואת צה"ל על תפיסתם של הגבעות השולטות בחברון.

"אנו קוראים להישאר בגבעות לצמיתות כדי להסיר את האיום מעל היישוב היהודי בעיר ומעל רבבות המבקרים והמתפללים במערת המכפלה", הוסיף ועד חברון.

שר התיירות רחבעם זאבי תבע אתמול מרה"מ שרון לתפוס את הגבעות השולטות בחברון. "אין שום הצדקה להיסוסים נוספים ולשיקולים אחרים כאשר חיי היהודים נתונים בסכנה מתמדת", אמר השר זאבי לרה"מ שרון.
