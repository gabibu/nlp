

המשטרה מחזיקה במעצר את שני תושבי תפוח שכוח צה"ל חילץ אמש מהכפר ג'לג'וליה, לאחר שכמעט נפלו קרבן למעשה לינץ' המוני.

ממשטרת מחוז ש"י נמסר כי מעצר השניים נועד לברר אם הם דוברים אמת בטענתם כי נקלעו לג'לג'וליה בטעות, ובכל מקרה הם חשודים בעבירה על צו של אלוף פיקוד המרכז, האוסר כניסה לשטחים נרחבים ביש"ע.

כמו כן עצרה המשטרה תושב תפוח נוסף, והיא חושדת כי ניסה לשבש את חקירת השניים באמצעות מידע מסויים- כהגדרתה   שהעביר להם.

יצויין כי ראש הממשלה אריאל שרון, הוא זה שקיבל אתמול את ההחלטה להפעיל את צה"ל כדי לחלץ את שני התושבים מתפוח, ולא להמתין לסיוע של הצבא הפלשתיני. מלשכת ראש הממשלה נמסר, כי שרון עקב אישית אחר פעולת החילוץ של שני המתיישבים, ועמד על כך שייעשה כל מאמץ כדי שהשניים ישוחררו ללא פגע.
