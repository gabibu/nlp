

ביום ד' בשעה 4:45 לפנות בוקר פתחו מחבלים מהעיירה אל בירה באש לעבר היישוב פסגות הסמוך. ירי לכיוון פסגות מתנהל מתחילת "מלחמת אוסלו" באופן כמעט יומיומי.

חיילי הנח"ל החרדי שהיו באחת מהעמדות זיהו את מקור הירי והשיבו אש מהמקלע שברשותם. מיד לאחר מכן הם קיבלו שיחת טלפון ממיטתו של קצין מיחידת דוכיפת, שחייליו משרתים אף הם בגיזרה, ובמהלכה הוא שאל לפשר העניין. הובהר לו שירי זה בא כתגובה לירי מחבלים.

אותו הקצין, סגן אורן, הגיע כשבוע לפני כן אל הגזרה ועדיין לא הכיר אותה.

הקצין לא קיבל את דבריהם של חיילי הנח"ל החרדי אודות הירי לעברם, על אף שהירי לעבר פסגות הוא כאמור מעשה יומיומי וקיבל סיקור תקשורתי נרחב. הקצין טען שהנח"ל החרדי הם שיזמו את התקרית, והוא אף הורה להעביר את הנושא לטיפולו של המח"ט תוך דרישה חד משמעית להעמיד את חיילי היחידה לדין ולהכניסם לכלא.

מקורות בחטיבה אמרו לכתבנו כי הקצין חסר נסיון קרבי ממשי מלבד כמובן השתתפות באימונים.
לעומת זאת, תושבי פסגות בראיון לכתבנו אמרו כי יחידת הנח"ל החרדי המצויה בגזרה כבר 4 חודשים היא אחת היחידות הטובות ביותר שהיו אי פעם בגזרה, גם מבחינה מקצועית וגם מבחינת המוטיבציה לשרת. לא בכדי צויין כי חיילים אלו, שהם חיילים עירניים ובעלי מוטיבציה, הם שמנעו החדרת מכונית תופת לירושלים על ידי מחבל שהגיע אל המחסום שלהם בבקעת הירדן. הם בלמו אותו במחסום, והוא פוצץ את מכונית התופת לידם תוך שהוא פוצע אחד מהם באורח קל .

נוסף על כך, מיקי יעקובי, תושב פסגות העיד כי שמע את הירי מכיוון העיירה אל בירה זמן מה לפני שהחיילים השיבו אש מהעמדה ביישוב פסגות. יתרה מכך, מאז אותו יום רביעי היו מספר אירועי ירי, והם נותרו ללא תגובה מאחר שאותו קצין הורה לחייליו לירות רק אם הם מזהים פגיעה בעמדה שלהם או שומעים שריקת כדור "מעל לאוזן", כלשונו.

כלומר, סגן אורן מבין כי משימת חייליו לשמור על עצמם. תושבי פסגות אמרו לאחר ששמעו על ההנחיות שנתן סגן אורן לחייליו, כי המטרה שקצין זה הציב לחייליו שהיא לשמור על עצמם, תושג טוב יותר אם החיילים ישארו בביתם. אין צורך לגייסם לשם כך, אמרו.

אותו גורם ציין כי מיד לאחר הירי באותו יום רביעי, שבו נטען שהחיילים יזמו תקרית אש, כשזינקו חיילים נוספים אל אותן העמדות בפסגות, הם דיווחו כי זיהו מחבלים חמושים באותו איזור שאליו השיבו חיילי הנח"ל החרדי אש. אותם מחבלים חמושים לפי דיווח החיילים, עסקו בנסיגה תוך ביצוע ירי לכיוון היישוב.
מפליאה לפיכך "המקריות" שבה היו מחבלים חמושים נסוגים תוך ירי בדיוק באותו מקום שחיילי הנח"ל החרדי דיווחו על תגובה לירי מחבלים שאירע שם. גירסת סגן אורן על כך שחיילי הנח"ל החרדי "פיברקו" ירי מכיוון אל בירה כדי לירות בתגובה, לכאורה אינה מבוססת.

גורם בטחוני ביישוב פסגות הזהיר מפני ההתנהגות אליה מוביל הקצין את חייליו המעודדת חוסר תגובה לירי כשהנסיון מורה שכאשר ירי מרוחק נותר ללא תגובה הוא מתקרב, ומבוצע ביעילות גבוהה יותר.

אם יימשך חוסר תגובה יהיה הדבר, לפי אותו גורם, פתח חולשה שיזמין גם חדירת מחבלים ליישוב ויגרום לסכנה גדולה.
