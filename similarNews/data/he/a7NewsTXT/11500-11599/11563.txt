

ארה"ב ביקשה מנאט"ו להעביר לרשותה חמישה מטוסי "אייוואקס" לביון ובקרה כדי לפרוס אותם בצפון אמריקה, במטרה לשחרר מטוסים אמריקניים למשימות במזרח התיכון, מסר עיתון גרמני.

העיתון "פרנקפורטר אלגמיינה זונטאגסצייטונג" פרסם מידע זה, תוך ציטוט מקורות גרמניים ממשלתיים בברלין.

בקשת וושינגטון לפרוש מטוסי אייוואקס נמסרה בפגישה של מועצת ברית נאט"ו בבריסל שהתקיימה ביום שישי בלילה, בהתאם לידיעה האמורה להתפרסם בעיתון ביום ראשון.

זוהי הבקשה האמריקנית הראשונה מנאט"ו לסיוע צבאי, מאז שהברית החליטה להפעיל את סעיף 5 על הגנה הדדית לראשונה בהיסטוריה שלה, הוסיף העיתון, שהבהיר כי השימוש במטוסים לא יתבצע באזור המשבר באפגניסטן ובסביבתה, אלא הם יתפרסו בצפון אמריקה ובקנדה.

ההחלטה לא להשתמש במטוסי נאט"ו באזור המשבר נראת כסימן ברור לכך שארה"ב אינה מתכוונת לחשוף פרטים על תוכניותיה הצבאיות לבעלות בריתה, אלא תשמור לעצמה את הפיקוד המלא בפעולה לכשתתבצע, מצטט העיתון מומחים בטחוניים בממשלת גרמניה.

ביום חמישי אמר מזכ"ל נאט"ו, ג'ורג' רוברטסון, כי הברית הסכימה ל-8 צעדים כדי לתמוך במבצע האמריקני המתוכנן. בין צעדים אלה נכללים פריסת מטוסי אייוואקס, ספינות צי ורשות להשתמש בתחום האווירי, בנמלים ובמתקנים של נאט"ו. נוסף לכך, נאט"ו תסייע לארה"ב בכל המידע המודיעיני שיש בידיה.

המדינות החברות בנאט"ו ישלחו מספר גדול יותר של חיילים וציוד לבלקנים, אם ארה"ב תוציא את כוחותיה מאזור זה למקומות אחרים, הוסיף רוברטסון.
