

לודמילה אושקוקובה, בת 42, רכזת בכירה מטעם הסוכנות שעסקה בהעלאת בני-נוער לישראל ואשר בנה עלה בגפו לארץ, הינה בן הניספים באסון האווירי שארע אתמול מעל הים השחור.

הבן דימיטרי, בן 23, המתגורר כיום בקריית-ביאליק אמר כי אימו הגיעה לישראל בחודש שעבר עם קבוצת בני-נוער במסגרת פרויקט "נעלה". לאחר שחברי הקבוצה מצאו מסגרות שונות בישראל, החליטה לודמילה לשוב לנובוסיבירסק להמשיך בעבודתה. בנה דימיטרי עלה גם הוא לישראל במסגרת הפרויקט, התגייס לצה"ל וכיום הוא סטודנט באוניבריסטת חיפה.

אח נוסף במשפחה, אלכסנדר, אמור לעלות אף הוא לישראל בעוד שלושה חודשים. גם לודמילה ובעלה החליטו לעלות לישראל בתוך כשנה מרגע עליית האחים. דימיטרי אושקוקובה סיפר כי אימו הכירה את כל בני הנוער איתם עבדה במסגרת פרויקט "נעלה" וקשרה עם רבים מהם קשרי ידידות.

דמיטרי ליווה את אמו אתמול לשדה התעופה, נפרד ממנה ושב לביתו. בזמן הדיווח על האסון בכלי התקשורת בישראל התקשר אליו אחד מחבריו וביקשו לפתוח את מכשיר הטלוויזיה. "פתחתי את הטלוויזיה, וכשראיתי את מספר הטיסה, הבנתי שהמטוס התרסק ושקרה אסון", סיפר בכאב הבן.


