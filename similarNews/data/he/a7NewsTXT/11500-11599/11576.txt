

גילוי חדש בפרשת מותו של החייל מדחת יוסוף בקבר יוסף. השר לשעבר אמנון ליפקין שחק אמר לפני כשנה בפגישה משולשת בה נכחו ראש הממשלה דאז ברק, השר אמנון ליפקין שחק ונשיא צרפת ז'אק שיראק, כי הרמטכ"ל מופז החליט לא לחלץ את מדחת יוסוף. לדברי שחק באותה שיחה, הסיבה לכך היא משום שמופז לא רצה לפגוע בעשרות פלשתינים.

דברים אלו מובאים בספרו החדש של העורך דין גלעד שר, שהיה ראש לשכתו של אהוד ברק.

בספר מדווח שר על אותה פגישה שהתקיימה בפאריס ובה מתח הנשיא הצרפתי ביקורת חריפה על ישראל. השר שחק, בתגובה ניסה לגונן על המדיניות הישראלית ואמר: "חיילנו עסוקים בהגנה עצמית. בקבר יוסף יש תריסר חיילים ישראלים" אמר שחק והוסיף: "הרמטכ"ל נמנע מלהיכנס בכוח כדי להציל את החייל הישראלי הפצוע - רק כדי לא לגרום לעשרות נפגעים בצד הפלשתיני", דברי שחק לנשיא הצרפתי.

מתנועת "אכפת" נמסר בתגובה כי הדברים הללו מצטרפים להתבטאות דומה שאמר לפני חודשים אחדים שר הביטחון בנימין בו אליעזר.
