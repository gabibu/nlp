

שלושה גרעיני התיישבות, המורכבים מחברי ארגוני ימין, צפויים לעלות מחר על הקרקע שלושה מאחזים נוספים ביש"ע.

בהודעות שניתלו ברחבי ירושלים הוזמנו רבנים וראשי מועצות להשתתף בהקמת המאחזים, שנועדו להרחיב את ההתיישבות בשטחי יהודה ושומרון וחבל עזה. שלושת המאחזים יקומו על פי התוכנית סמוך לבית חגי בדרום הר חברון, ליד היישוב קדומים בשומרון וליד היישוב רפיח ים בגוש קטיף.

תנועת "שלום עכשיו" פירסמה בימים האחרונים מודעות הקוראות לכל פעיליהם להגיע להפגנה שתתקיים ליד בית חגי תחת הכותרת "הבנייה הזאת הורסת". פעילי כך מתכננים, בתגובה, להגיע למקום תחת הכותרת "בוגדים- נמאסתם".

דובר משטרת יהודה ושומרון, רפי יפה, אמר כי משטרת יהודה ושומרון נערכת לטיפול באירועים מסוג זה, והיא תעשה ככל הניתן כדי לצמצם את החיכוך בין הניצים.
