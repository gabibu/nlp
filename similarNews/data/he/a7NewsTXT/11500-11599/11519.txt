

ראש הממשלה אריאל שרון נשא אתמול בערב נאום תקיף ובו פנה אל ממשל בוש וביקש ממנו לא לנסות לפייס את הערבים על חשבון מדינת ישראל.

שרון השווה את הנסיונות של הממשל לפייס את מדינות ערב לאופן בו הופקרה צ'כוסלובקיה על ידי "הדמוקרטיות הנאורות", כלשונו בשנת 1938, לחסדי המשטר הנאצי, בתמורה להשגת פתרון זמני נוח.

"אנחנו עומדים גם במערכה מדינית מורכבת וקשה. אני פונה לדמוקרטיות המערביות ובראש ובראשונה למנהיגת העולם החופשי ארה"ב - אל תחזרו על הטעות הנוראה של שנת 1938. אז החליטו דמוקרטיות נאורות באירופה להקריב את צ'כוסלובקיה למען פתרון זמני נוח. אל תנסו לפייס את הערבים על חשבוננו, לא נוכל לקבל זאת, ישראל לא תהיה צ'כוסלובקיה. ישראל תילחם בטרור", דברי שרון.

שרון הוסיף "כל ניסיונותינו להגיע להפסקת אש הוכשלו על ידי הפלשתינים. האש לא פסקה אפילו ליום אחד. ולכן הנחה הקבינט את מערכת הביטחון לנקוט בכל הצעדים הדרושים כדי להביא ביטחון מלא לאזרחי ישראל. אנחנו יכולים לסמוך רק על עצמנו, ומהיום והלאה נסמוך רק על עצמנו", דברי שרון.

שרון רמז בנאומו להחלטת שקיבל הקבינט מדיני בטחוני לאחר הפיגוע החמור ביישוב אלי סיני בגוש קטיף בו נרצחו שני ישראלים ונפצעו 14 כתוצאה מחדירת מחבלים ליישוב. הקבינט החליט באותו לילה כי ישראל תחזור למדיניות הסיכול הממוקד.
