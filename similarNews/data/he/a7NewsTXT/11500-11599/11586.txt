

ראש ממשלת בריטניה טוני בלייר אמר בשבת, כי התוכניות להתקפה על משטר הטליבאן כבר מוכנות.
"התוכניות מתחילות להגיע לשלב של יישום, למרות שברור כי עלינו לדון עם בעלות בריתנו הקרובות על התזמון לפעולה כזו", אמר בלייר לעיתונאים בשובו לבריטניה לאחר סיור בזק, שבמהלכו ניסה לגייס עזרה מהמדינות השכנות לאפגניסטן.
בלייר אמר לעיתונאים במטוסו כי ההכנות מתקדמות. "המלכודת מוכנה למשטר הטליבאן, מהבחינה שאנחנו חוסמים את מקורות המימון והאספקה שלהם, והקמנו באזור קואליציה דיפלומטית ומדינית חזקה מאוד", ציין.
"יש לנו את היכולת לפעול ויש הבנה ברורה מדוע חיוני שנפעל כדי למנוע מעשי טרור נוספים", הוסיף.
בלייר חזר על אזהרתו של בוש לטליבאן, כי "זמנם הולך ואוזל", ואמר כי למנהיגי אפגניסטן היו מספר שבועות שבהם יכלו להיענות לדרישות ארה"ב ולהסגיר את בן-לאדן וכי הם "ידעו היטב מה הם היו צריכים לעשות".
ראש ממשלת בריטניה ציין כי בדיונים שערך באזור הבהיר את הקשרים הקרובים מאוד בין בן-לאדן לבין הטליבאן. "הם קשורים אלה באלה בקשרים שלא ניתנים לניתוק", הדגיש.
לדבריו, חשוב שבריטניה תהיה מעורבת עם ארה"ב במלחמה בטרור משלוש סיבות: אין כל ספק שמדינות אירופה הגדולות עלולות להיות מטרה לפעולת טרור, כדי להשיב את האמון בכלכלה הבינלאומית, וכדי למנוע מהרואין (ש-90% ממנו מקורם באפגניסטן) להיכנס לבריטניה.
