

פלשתיני מהכפר חיזמא שגוייס לחיזבאללה במהלך שהותו בסעודיה נעצר בשובו על ידי שירות הביטחון הכללי, צה"ל והמשטרה. העציר סלימאן אחמד סלימאן ריזק, (36) אב ל-13, גוייס על ידי מחבלי ארגון החיזבאללה במהלך פברואר השנה, בעת ששהה בסעודיה לצורך קיום מצוות העליה-לרגל.

מחקירתו עולה, כי אנשי החיזבאללה, הטילו עליו לאסוף מודיעין על ישובים יהודיים הסמוכים למקום מגוריו וכן לערוך ברורים בנושא רכישת אמצעי לחימה. עוד הורו לו, אנשי החיזבאללה, לפתח קשרים עם ערבים מאזרחי-ישראל, מתוך כוונה להסתייע בקשרים אלה בעתיד.

בחקירתו מסר ריזק כי אנשי החיזבאללה בדקו עימו את האפשרות כי יגייס לפעילות הטרור גם את אחד מבניו וכן נוספים, אותם הוא מכיר.

במגעיו עם מחבלי החיזבאללה, הביע סלימאן את נכונותו להשתתף באימון צבאי בלבנון. הוא קיבל כספים מאנשי החיזבאללה לצורך מימון פעילותו ואולם נעצר על ידי השב"כ בטרם הספיק להוציא לפועל את תכניותיו. גורמי הביטחון בישראל רואים מקרה זה כחלק מהנסיונות הבלתי פוסקים של החיזבאללה, להקים תשתיות טרור.

גורמי בטחון בישראל מסרו כי במקרה הנוכחי לא היססו אנשי החיזבאללה לגייס אב ל-13, מבלי להתחשב בהשלכות הצפויות לבני משפחתו תוך ניצול ציני של קיום מצוות העליה לרגל.
