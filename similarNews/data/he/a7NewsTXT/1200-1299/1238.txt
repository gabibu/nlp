

השופטת חני סלוטקי מבית המשפט המחוזי בבאר שבע, נעתרה היום חלקית לבקשת יגאל עמיר שעתר לאפשר לו קבלת ביקורים בכלא של חבר ושל שתי חברות. השופטת התירה ביקורים ללריסה טרימבובלר ודחתה את בקשתו לקבל ביקורים של בנימין ויניקוב ואלינור בן-עמי, שהגודרו כפעילי הימין הקיצוני.

לעתירתו של עמיר צורפו תצהירים של שתי החברות והחבר, שהעידו על עצמם שאינם מהימין הקיצוני, לא היה להם קשר פוליטי עם עם עמיר ומדובר בביקורים הומאניטריים. כמו כן, נטען שויניקוב משרת כחייל מילואים ובן-עמי היא חיילת בשירות סדיר ולכן הם לא מסכנים את ביטחון המדינה. ויניקוב וטרימבובלר גם הצהירו שביקרו בכלא פעמיים את אחיו של העותר, חגי עמיר.

פרקליטת המדינה התנגדה לבקשה והגישה חוות דעת של השב"כ ושל שירות בתי הסוהר שלפיה השלושה מוכרים כתומכי עמיר ותומכים ברצח שהוא ביצע. להערכת השב"כ, מיפגש שלהם עם עמיר עלול לעודד אותם, או אחרים באמצעותם, ללכת בדרכו האלימה של עמיר.

השב"כ מסר גם דו"ח לגבי שניים מהשלושה. בדו"ח צויין, שביום 25.5.97 עיכבה המשטרה את ויניקוב בשל השתתפותו בהפגנה מול משרד ראש הממשלה, לתמיכה ברוצח יגאל עמיר. יחד אתו עוכבו אז לחקירה עוד שלושה פעילי ימין קיצוני: אביגדור אסקין, יואל לרנר ואורי רזנצוויג. לגבי אלינור בן-עמי נמסר, כי בקשה שלה נתפסה בביתו של בנימין כהנא ז"ל, בה היא ביקשה לקבל בקביעות 150 עותקים של "דרכה של תורה", גליון תורני שמופץ בעשרות אלפי עותקים. הדבר מעיד, לטענת השב"כ, על אידיאולוגיה ימנית קיצונית ועל קשר עם תנועות ימין הקיצוני.

השופטת דחתה את הבקשה לביקורים של ויניקוב ובן-עמי וקבעה, כי שירות המילואים של ויניקוב ושירותה כחיילת של בן-עמי אינם רלוונטיים. זאת, כיוון שהחשש לביטחון המדינה נובע לא מהשירות הצבאי, אלא ממיפגש עם יגאל עמיר.
