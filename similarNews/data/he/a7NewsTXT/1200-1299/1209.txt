

שר התקשורת, רובי ריבלין, אשר הצביע בשעתו נגד הסכם חברון והתריע כי היישוב היהודי בחברון נותר חשוף למתקפות ולירי מכיוון גבעת אבו-סנינה, קורא לרה"מ להפעיל בחברון את המדיניות אשר היתה נהוגה שנים בגבול לבנון, ולפיה אם לא יהיה שקט בקריית שמונה, לא יהיו חיים בדרום לבנון.

גם בחברון, סבור השר ריבלין, יש לפעול לפי אותה מדיניות, ולהבהיר לערביי חברון בכלל, ולרוצחים במדים המופעלים בידי ערפאת בפרט, כי לא יתקיימו חיים באבו סנינה, כאשר ברובע היהודי של חברון נרצחת תינוקת בדם קר, בירי צלפים המכוון מאבו סנינה.

עם כל הרצון שלא להגיע לידי החרפת העימותים בימי הפסגה הערבית, כפי שרוצה יאסר ערפאת, על ממשלת ישראל לדאוג בראש ובראשונה לחייהם של אזרחי המדינה. אם פינת משחקים הופכת לזירת רצח עבור תינוקת בת 10 חודשים, הרי שהשיקולים המדיניים בהכרח נדחים מפני החובה להגן על חייהם של יהודי חברון.
