

השר לבטחון הפנים עוזי לנדאו רמז כי בקרוב עומדת ישראל להגיב על שרשרת הפיגועים האחרונים. בשיחה עם עיתונאים בצומת הגבעה הצרפתית בירושלים, לאחר הפיגוע באוטובוס, אמר לנדאו כי ישראל תפגע בכל מטרה המזוהה כמקור לטרור, והבהיר כי קודם לתגובה הצבאית מבקשת ישראל להבהיר לכל העולם כי ערפאת הוא טרוריסט.

תגובות נוספות לפיגועי הימים האחרונים: ראש מפלגת "ישראל ביתנו" אביגדור ליברמן תובע תגובה מיידית של ישראל. לדבריו, שום שיקול מדיני איננו מצדיק חוסר תגובה של ישראל.

ראש ש"ס אלי ישי אומר כי בשעה הנכונה תגיב ישראל ביד תקיפה.

ראש עיריית ירושלים אהוד אולמרט אומר כי ישראל נמצאת במלחמה.

נשיא המדינה משה קצב אמר כי ישראל הגיעה לקצה גבול יכולת האיפוק שלה.

ח"כ מיכאל קליינר אומר כי יש לחזור לשטחים ביש"ע שיצאנו מהם, כדי להחרים נשק ולהרוס מעבדות ומפקדות של הטרוריסטים. "יש לגרש את ערפאת בחזרה לטוניס", אומר קליינר.

