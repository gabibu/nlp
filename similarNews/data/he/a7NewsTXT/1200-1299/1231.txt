

מח"ט חברון אלוף משנה נועם תיבון אמר במסיבת עיתונאים בחברון, כי אין ספק שפעיל תנזים של הפת"ח הוא הצלף שירה משכונת אבו-סנינה וגרם לרצח התינוקת שלהבת פס אתמול, ולפציעת אביה בשכונת אברהם אבינו.

אלוף משנה תיבון הוסיף, כי זמן קצר לפני הירי הקטלני שהרג את התינוקת נפצעה קל עוד ילדה משכונת אברהם אבינו מירי של אותו צלף פלשתיני.

תיבון אמר שצה"ל דרש מתושבי אבו-סנינה להתפנות מהבתים מחשש לפגיעה באנשים חפים מפשע. הוא אמר שהוא ממליץ לתושבי השכונה הזאת לא לחזור לבתיהם מחשש לפגיעה בהמשך, מבלי לפרט מה יהיו צעדי כוחות הבטחון בעתיד.
