

ראש עריית ירושלים אהוד אולמרט אמר בעקבות הפיגוע כי הוא בטוח שכוחות הביטחון עושים כל שביכלתם למנוע פיגועים שכאלה אך "אנו היום במצב של מלחמה, ובמלחמה יש מצבים קשים".
אולמרט הוסיף ואמר: "אני פונה לממשלה וממליץ בפניה לנקוט באמצעים ולהתעלם מהדברים שמנעו את התגובה עד היום"

שר החוץ שמעון פרס אמר בצאתו מישיבת ועדת חוץ וביטחון כי ישראל צריכה להגיב באש מול אש. "ישראל תמיד מאופקת" אמר פרס "אך עם זאת אנו יודעים איך להגן על חיינו. את הטרור צריך למנוע ולהשיב אש כשיש צורך בכך וגם למנוע אש כשיש צורך"

בלשכת ראש הממשלה מקיימים כעת התייעצות בטחונית כיצד להגיב על הפיגועים הקשים שעשו הפלשתינים בישראל בימים האחרונים.

נשיא המדינה, משה קצב, אמר בצהרים בתגובה לשרשרת הפיגועים האחרונים כי על ממשלת ישראל לחפש אסטרטגיה שונה מזו שננקטה בחודשים האחרונים. "לא ניתן להטיל את יהבנו על הפלשתינים בכל מה שקשור לביטחון אזרחינו. לא ניתן להמשיך הלאה בדרך בה הלכנו בחודשים האחרונים. הגענו אל קצה גבול יכולת האיפוק שלנו", אמר קצב.
