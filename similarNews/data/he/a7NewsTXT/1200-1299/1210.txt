

עובדי מעבדות קופת חולים כללית הודיעו על פתיחת עיצומים החל ממחר. עילות סכסוך העבודה הן שהנהלת קופת חולים אינה נותנת לעובדי המעבדות פתרון בסוגיית עובדי הקבלן ואינה מוכנה לקלוט חלק מהם.

החל מיום רביעי ייערכו במרפאות הקהילה רק בדיקות דחופות. בדיקות אחרות ימתינו עד לפתרון הסכסוך. במעבדות בתי החולים לא יבצעו בדיקות הקשורות למרפאות חוץ ושאינן דחופות.

מזכ"ל הסתדרות הביוכימאים, אשר גולדשלגר, אומר, כי ביקש אין ספור פעמים מהנהלת מרכז קופת חולים לעשות הכל לפתרון הסכסוך שאושר בוועדה לתיאום וביצוע: "קיימנו אסיפות הסברה במעבדות ולבקשת הסמנכ"ל מר מאור לא שיבשנו את העבודה וגם זה לא עזר לפתרון הבעיות. לכן, לא נותרה לנו ברירה אלא לממש את הסכסוך", אמר גולדשלגר.
(עתי"ם)
