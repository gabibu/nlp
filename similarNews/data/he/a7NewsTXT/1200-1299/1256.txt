

ביום שני, לאחר רצח התינוקת שלהבת פס בחברון, דחה ראש הממשלה את הפצרות מפקדי פיקוד המרכז להכניס טנקים לשכונת אבו סנינה. הוא הסביר כי ערפאת מעוניין ללבות את המתיחות באזור דווקא במהלך כינוס ועידת הפסגה ברבת עמון, וכל פעולת תגובה ישראלית "תשחק לידיו". דוברי לשכתו אמרו כי ישראל תגיב לאחר ועידת הפסגה הערבית.

שר החוץ שמעון פרס אמר כי ישראל אכן צריכה להגיב על רצח הפעוטה בחברון, ואולם "יש לעשות זאת לפי הצורך". בד בבד, אמר פרס, צריך גם להידבר עם הפלשתינים.

שר התקשורת ראובן ריבלין קורא לראש הממשלה להפעיל בחברון את המדיניות שהייתה נהוגה שנים בגבול לבנון, ולפיה אם אין שקט בקריית שמונה אין חיים גם בדרום לבנון. ריבלין סבור כי אין להמתין לסיום פסגת רבת עמון, וכי יש להגיב מיד. לעומתו, אמרה השרה לימור לבנת כי התגובה לרצח בחברון איננה דווקא כיבוש אבו סנינה, ויש דרכים אחרות להגיב.

ח"כ הרב בני אלון מ"האיחוד הלאומי" אומר כי ראש הממשלה נבחר משום שהעם בישראל צמא למנהיגות ולא ל"צוות תגובות". "איננו מקבלים הסברים כמו הצורך להתחשב בוועידה של שרי חוץ או של האו"ם. גם בשבוע הבא יימצאו תירוצים כאלה. שרון הוא בעל פוטנציאל למנהיגות, אך אם לא יוכיח אותה הוא ייפול, כשם שברק נפל".

במהלך הלילה חדרו יהודים לשכונת אבו סנינה, אך הצבא סילק אותם משם.

