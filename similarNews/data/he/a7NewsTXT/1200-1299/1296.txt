

יהדות התורה והליכוד חתמו הערב בכנסת על הסכם קואליציוני לפיו תקבל יהדות התורה סגני שרים במשרד השיכון ובמשרד החינוך וכן את ראשות ועדות הכספים והפנים של הכנסת.

על פי ההסכם הקואליציוני יהיה סגן שר החינוך של יהדות התורה מופקד על מערכת החינוך העצמאי, בתי הספר התיכוניים לבנות, הסמינרים לבנות ומוסדות החינוך החרדיים לגילאי על-יסודי.

יו"ר ועדת הפנים הנוכחי של הכנסת ח"כ דוד אזולאי (ש"ס) יתמנה לסגן שר. בתמורה לוויתור של ש"ס על ועדת הפנים, ויתרה יהדות התורה על דרישתה לסגן שר במשרד הדתות.

בהסכם הקואליציוני נאמר כי יישמר הסטטוס קוו בנושא דת לרבות בנושא גיור, הצעות חקיקה פרטיות שיש בהן משום שינוי בסטטוס קוו בנושא דת, תופעל לגביהן משמעת קואליציונית להסרתן מסדר היום.

בהסכם הקואליציוני עם יהדות התורה נקבע כי אם יתגלו קברים או עצמות אדם במהלך חפירות ארכיאולוגיות, המשך העבודות באתר יהיה על פי הסדר שהממשלה תיקבע בכפוף לחוק.

סוכם להקים ועדת שרים שתבחן את המצב המשפטי הקיים בסוגיה תוך בחינת סוגיית כבוד המת בדת ישראל ובדתות השונות והיא תמליץ האם ואיך יש מקום לשינוי או שיפור בהסדר המשפטי הנוכחי.

בהסכם נקבע כי הליכוד וראש הממשלה יבחנו את טענות יהדות התורה באשר לפעילות המסחרית המתקיימת בשבת. כמו כן סוכם כי לא יועלה אחוז החסימה בבחירות לכנסת ולא יהיה שינוי לשיטת בחירות אזורית אלא בהסכמת יהדות התורה.

