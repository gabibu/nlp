

אל"מ במיל משה לשם, מראשי תנועת הימין החוץ פרלמנטרית "שנית גמלא לא תיפול", אמר בראיון ביומן ערוץ 7 כי שרון הוא לוחם דגול, וכי נסיונו בלוחמה בטרור הוא עתיר שנים, ולמרות זאת מקנן בו חשש ממדיניותו של שרון. לדבריו, התבטאויותיו של שר הביטחון בנימין בן אליעזר, שהממשלה תבחר את הזמן ואת המקום להגיב על פעולות הטרור, מזכירים את התבטאויות ברק, והלא, אומר לשם, על רקע זה בדיוק הודח ברק.

הוא הביע תרעומת על כך שקציני הרשות הפלשתינית, בעיצומה של המלחמה הזאת, עדיין נתפסים כעמיתים.

לשם אמר כי אף על פי ששרון עומד בדיבורו לא לדבר עם הרשות לפני שיושב הביטחון על כנו, אין הוא ממלא את הציפייה שמצפים מנו להדביר, קודם כל, את הטרור, זו הייתה המטרה הראשונית בבחירתו. לשם הוסיף ואמר שאם תימשך המדיניות המגומגמת "לא יהיה מנוס, ושוב נצטרך לצאת לרחובות, ולהפגין עם הסיסמא 'תנו לצה"ל לנצח'". לשם אמר שלדעתו כששרון ייתן לצה"ל את הפקודה לנצח הוא יקבל תמיכה לכך מהעם וגם מהעולם.
