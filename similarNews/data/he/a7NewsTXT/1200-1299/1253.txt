

עוד בימי החתימה על הסכם חברון התריעו תושבי חברון היהודים מפני העלול לקרות בעקבות נסיגת צה"ל מהעיר, ואולם ראש הממשלה דאז, בנימין נתניהו, לא שעה לאזהרותיהם.

בניסיון לשכנע את הציבור כי הסכם חברון הוא הסכם טוב, הסביר נתניהו לפני כארבע שנים כי זו תהיה ההזדמנות להוכיח כי אפשר לשתף פעולה עם הערבים, ולחיות עמם בשלום.

נתניהו ניסה להרגיע את הדואגים, ואמר: "דאגנו לאזורי הפרדה, וכן דאגנו להרחיק את הרובים", הוא אמר בנאום בכנסת. הנאום נשמר בהקלטת ארכיון של ערוץ 7. "דאגנו לנוכחות צה"ל בשטחים החולשים על היישוב היהודי, ומעל לצירים, וזאת באמצעות הסיורים המשותפים. דאגנו לכך שלא ייבנו מבנים של ערבים, שגובהם עולה על זה של המבנים היהודיים, ובכך שיפרנו את אבטחת היישוב היהודי. דאגנו למנגנוני ביטחון משופרים יותר ורבים יותר בינינו לבין כוחות הביטחון הפלשתינים. כל זאת כדי לאפשר ביטחון, קיום, התפתחות וביסוס ליישוב היהודי. על כן אני יכול לומר בבטחה: ההסכם הוא הסכם טוב, בטוח ואחראי. יש לנו הזדמנות להוכיח כי חברון יכולה לשמש דוגמה של שיתוף פעולה, של חיים ביחד, ושל שלום".

אהוד ברק, שעמד בראש מפלגת העבודה, אז באופוזיציה, בירך את נתניהו על הסכם חברון: "זהו יום של ניצחון. נצחון מחנה השלום, ונצחון דרכה של תנועת העבודה".
