

הפלשתינים ציינו היום את היום הראשון של הפיסגה הערבית בעמאן כיום זעם מיוחד שהכריזו עליו הנהגת האינתיפאדה ובמיוחד החמאס והג'יהאד האיסלאמי.

סוכנות עתי"ם מציינת שבהודעה מיוחדת שפרסמו החמאס, הג'יאהד האיסלמי ותנועת פת"ח, הם קראו לפלשתינים לצאת היום בתהלוכות עממיות, בכדי להביע את מחאתם. הם קראו להגיע למחסומים, לנסות לשבור את הסגר ולהתעמת עם כוחות הביטחון הישראלים.

ובשטח אכן היו היום התפרעויות רבות מצד הפלשתינים - בצהרים הם ירו, מתוך רכב חולף, לעבר ג'יפ של צה"ל שעבר סמוך ליישוב איתמר.

קודם לכן הם ירו שלושה רימונים נגד טנקים לעבר משרד התיאום והקישור בנווה דקלים.

בצהרים התפרעו כמה פלשתינים בשלושה מוקדים שונים בגוש קטיף, הם יידו אבנים לעבר חיילי צה"ל והניפו שלטים בגנות ישראל.
