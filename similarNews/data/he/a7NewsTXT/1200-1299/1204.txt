

סדק במאגר נחל עוז גרם אתמול להצפה של 3.5 מיליון קוב מים. לדברי ישראלה פרוש, מזכירת הקיבוץ, בשעה חמש בבוקר, כשאחד מחברי הקיבוץ יצא לעבודתו, הוא ראה שכביש הכניסה לקיבוץ מוצף. בתחילה סבר שהמים זורמים מצינורות השקיה במטע סמוך, והודיע על כך לרכז המים של הקיבוץ. לדבריה, הרכז נבהל, מכיוון שידע כי אין צנרת השקיה סמוכה, ואכן הבהלה הייתה מוצדקת: בירור מהיר העלה שהמים נובעים מסדק במאגר המים שבקיבוץ. המאגר, אחד מהגדולים בארץ, מכיל 3.5 מליון קוב.

פרוש סיפרה כי בשש בבוקר החלו לפנות את כל יושבי השכונה המתגוררים באזור נמוך מאותו מאגר, מחשש שהמים יציפו את הבתים. הם פונו אל חדר האוכל, הנמצא במקום גבוה יותר. הסכנה חלפה כשהתברר שקיר המאגר עמד בפרץ, והמים נותבו, לדבריה, לכיוון הוואדיות, ונשטפו לכיוון השדות. בדרכם הציפו המים את הכביש, ופירקו חלקים ממנו, בעודם חושפים חוטי תקשורת וחשמל. היא הוסיפה שמדובר במי השקיה טובים, ש"מקורות" אוגרת לצורך השקיה, ושכפי הנראה במבט ראשוני מדובר על בעיה הנדסית או על תזוזת אדמה, שגרמו את השיטפון.

שר התשתיות הלאומיות אביגדור ליברמן ציווה להקים מיד ועדת בדיקה, שתחקור את הסיבות לפריצת המאגר בנחל עוז. בראש הוועדה יעמוד נציב המים לשעבר הפרופסור דן זסלבסקי. כמו כן הורה השר ליברמן לבצע בדיקה מקפת של כל מאגרי המים במדינת ישראל.
