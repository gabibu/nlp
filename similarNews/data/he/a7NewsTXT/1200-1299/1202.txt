

בשיחה עם יומן ערוץ 7 השיב עו"ד נפתלי ורצברגר על שאלה בדבר דעתו בעניין זיכויו של פעיל השמאל דוד עובדיה, מזכיר סניף מר"ץ בחולון, בבית המשפט המחוזי בירושלים.

לדברי ורצברגר, בכתב האישום נכתב שהוא הפריע לשוטר בתפקידו, ובמסגרת כתב האישום נכתב שעובדיה הניף שלטים שעליהם היו ביטויים בשפה מאד לא עדינה נגד ראש הממשלה דאז בנימין נתניהו. השופט נימק את הזיכוי, ואמר שחשוב לשמור על חופש הדיבור. לדבריו, השוטרים פעלו שלא כדין בכך שמנעו מעובדיה את חופש הביטוי. לדברי ורצברגר, הוא שמח לקרוא את פסק הדין המזכה את עובדיה, מאחר שלדעתו חופש הביטוי כולל גם אמירת "דברים לא נחמדים". לדבריו, הסעיפים הקיימים היום בחוק העונשין, העוסקים בהעלבת עובד ציבור, הם מיושנים. לדעת ורצברגר, אמירת דברים בוטים היא שאלה של נימוסים והליכות, ואיננו עניין לבית המשפט.

ורצברגר אמר כי גוברת הנטייה להעמיד לדין ולהרשיע פעילי ימין בשל התבטאויותיהם גם אם הן פחות בוטות. הוא הביע תקווה שאולי פסיקה זו, בעניינו של עובדיה, תהיה נקודת המפנה ביישום העקרונות האמיתיים של הדמוקרטיה ושל חופש הביטוי, עקרונות שאינם מיושמים "בדבקות", כלשונו.
