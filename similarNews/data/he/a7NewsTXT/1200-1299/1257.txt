

הסופרת נעמי פרנקל, תושבת קריית ארבע, כותבת בעיתון "מעריב" כי למרות הרצח המחריד, לא תכבה השלהבת. "מיד לאחר הרצח המחריד, הופיע בטלוויזיה יוסי שריד, ומדבריו השתמע כי ההתנחלות בארץ ישראל היא תעתוע של הציונות. שריד איננו מקורי. לא אחת שמענו מפי אנשים מסוגו, לאחר מעשי רצח טרגיים, כי אילו לא היו שם היהודים, הם לא היו נרצחים. אם כך, יש לומר כי אלמלא שבו היהודים לארץ ישראל, הם לא היו נרצחים בה, וכלל לא היו צריכים להיאבק עליה".

"שבנו לארצנו, ואנו חיים כאן בעיר אבותינו. הקמנו בה יישוב לתפארת. כבר שלושה דורות חיים בעירו של אברהם אבינו. שלהבת הקטנה, שנרצחה, היא נכדה של כולנו. ביום זה נושיט אצבע מאשימה לעבר האחראים להסכמי אוסלו, ונאמר: שלהבת היא קורבן אוסלו, הסכם שהכניס את היישוב היהודי למלכודת מוות. אנו מבכים את מותה של שלהבת הקטנה, ובטוחים כי לא תכבה השלהבת בלב כל אחד מאתנו", דברי נעמי פרנקל.

