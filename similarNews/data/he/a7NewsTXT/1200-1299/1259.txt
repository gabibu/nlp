

ראשי מועצת יש"ע יצאו מאוכזבים מאוד מתוצאות פגישתם ביום שני עם אריאל שרון. הפגישה, שבאה לאחר הירצחה של התינוקת בחברון, ארכה כשעתיים, ובמהלכה תבעו ראשי יש"ע משרון להשתלט מיד על שכונה אבו סנינה. הם אמרו לו כי אין ברצונם לשוב ולהפגין מול לשכתו, כפי שעשו בתקופת ברק ונתניהו. שרון השיב להם כי תבוא תגובה ישראלית משמעותית יותר מהטלת סגר, אך הדבר יקרה רק לאחר סיום ועידת הפסגה הערבית ברבת עמון. שרון גם הבטיח כי לא יחכה לפיגוע נוסף כדי להגיב.
עם זאת, העיתונאי נחום ברנע מדווח בעיתון "ידיעות אחרונות" כי במהלך ביקורו האחרון בוושינגטון אמנם הבהיר שרון לאמריקנים כי הוא מוכן להציע ליאסר ערפאת "שטח תמורת שקט", אך אמר להם שעל אף הכל הוא רואה בערפאת בן-שיח.

בשל האכזבה ממדיניותו של שרון, מעריכים חברי כנסת מהימין ומנהיגי יש"ע כי בתוך זמן לא רב לא יהיה מנוס מפתיחת מהלכים להפלת ממשלתו. לדבריהם, מתרבים הסימנים כי מדיניות הביטחון של שרון איננה שונה באופן עקרוני ממדיניותה של הממשלה הקודמת, וכי הם אף חושדים בו שעל אף הצהרותיו הוא אכן מוכן להחריב יישובים יהודיים ביש"ע בתמורה להסכם עם ערפאת.

ח"כ מהמפד"ל הרב חיים דרוקמן התחייב לפעול להפלת ממשלת שרון, אם זו תחליט למסור לאויב עוד חלקים מארץ ישראל. הרב דרוקמן כתב זאת ביום שני במכתב לארגון "מטות ערים" של פעילי הימין.
ביום רביעי יפגינו ראשי יש"ע ליד בניין משרד ראש הממשלה במהלך ישיבת הקבינט הבטחוני, וביום חמישי יתכנסו כדי לתכנן את המשך צעדיהם.
