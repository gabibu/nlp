

קול פיצוץ עז החריד את אזור התעשייה תלפיות בדרום ירושלים סמוך לשעה שמונה בבוקר אתמול, כאשר מכונית תופת התפוצצה ליד קניון "האחים ישראל". בחסדי שמים, נפצעו מהפיגוע שבעה בני אדם בלבד, ופצעיהם קלים. "שמענו את הפיצוץ, וכל הקניון רעד. הגיעו חלקים ממש עד לכניסה לקניון. נכנסו לכאן ילדים, בוכים בהיסטריה. כולם פה היו בהלם. היה ממש נס", דיווח עד ראייה לפיצוץ. מן המכונית שהתפוצצה נותרו שרידים מפויחים בלבד. אוטובוס מס' 30, שעמד מעברו השני של הרחוב, ניזוק קלות, ולחנויות ולמסעדות הסמוכות למקום נגרם נזק.

מפקד משטרת ירושלים ניצב מיקי לוי מסר כי בתוך מכונית התופת היה מטען נפץ רב עוצמה.
בשעה אחת בצהריים אתמול היה פיגוע נוסף, בצומת הגבעה הצרפתית בצפון העיר. מחבל שהורד מאוטובוס, לאחר שעורר את חשדם של הנוסעים, נצמד לחלקו האחורי של האוטובוס, ופוצץ את המטען שהיה עליו. מן הפיצוץ נפגע גם רכב שעבר במקום. 20 בני אדם נפצעו בפיגוע, אחד מהם נפגע קשה, והשאר קל. המחבל בעצמו נהרג בפיגוע.

את הדיווח על הפיגוע השלישי ביממה האחרונה, הפיגוע בגבעה הצרפתית קיבל ראש הממשלה בעת דיון שנערך בלשכתו, כדי לעשות הערכת מצב בעקבות רצח התינוקת בחברון, ופיצוץ מכונית התופת בירושלים. בדיון השתתפו שר הביטחון בן אליעזר, והשר לבטחון הפנים עוזי לנדאו.
