

שר התיירות רחבעם זאבי סייר סיור עבודה בשומרון, והודיע כי החליט לשים את אריאל על המפה התיירותית. לדבריו המדיניות תהפוך את כיוונה "מקיפוח לטיפוח".

את כנס מנהלי לשכות משרד התיירות המתוכנן לחודש יולי הוא יקיים במלון "אשל השומרון" באריאל. בשיחה עם יומן הצהריים של ערוץ 7 אמר אחד ממנהלי המלון, טוביה גלבר, כי מאז תחילת המאורעות באוקטובר פסקה התיירות כמעט לגמרי. זו שעדיין מגיעה לדבריו היא תיירות ייעודית, אוהבי ישראל, אידיאליסטים, שבגלל המצב מגיעים דווקא למלון באריאל .

לדברי גלבר שינוי המצב באריאל הוא תיקון המצב הבלתי שוויוני שבו נהגה המדינה בבתי המלון. הוא סיפר כי כאשר היה ירי קטיושות כלפי יישובים בצפון, לחץ הלובי המלונאי של הצפון על הממשלה, ועקב כך התקינו תקנה כי מי שנמצא כתשעה ק"מ מטווח הקטיושות וניזוק מהם, יקבל פיצוי. "אשל השומרון", לדבריו, נמצא בקו האש כעת, ודווקא התיירים שבעבר נטו להגיע אליו מגיעים לצפון. גלבר אמר כי למרות פניות חוזרות ונשנות אל משרדי הממשלה, שהצדיקו את הצורך במתן פיצוי, בפועל לא נעשה דבר.

גלבר הוסיף כי פרק כאוב הוא יחסו של הציבור הדתי לאומי, שמדיר אף הוא את רגליו מהמקום.
נציין שגם התיירות אצל שכנותינו סובלת מהמצב. משרד התיירות המצרי פרסם אתמול שבחודש שעבר נרשמה ירידה של 8.31% במספר התיירים, לעומת החודש המקביל אשתקד. בדו"ח של משרד התיירות המצרי נקבע כי אם תימשך ההסלמה באלימות ביש"ע, תגדל ההשפעה השלילית על התיירות במצרים.
