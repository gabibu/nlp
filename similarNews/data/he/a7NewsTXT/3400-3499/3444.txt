

שורת אמצעים לשיפור רמת השירות, ולהקלה על הנוסעים ועל העברת סחורות הוכנסו במעברי הגבול ב"אלנבי" וב"נהר הירדן", כך נמסר לשר סנה בעת ביקורו במעברים אתמול. התקצר זמן ההמתנה של הנוסעים, והוכנסו אמצעי בידוק ושיקוף חדשים. שר התחבורה ציין כי רשות שדות התעופה פועלת בימים אלה להכניס שיפורים נוספים במעברי הגבול, שינויים שיאפשרו להגדיל פי ארבעה את כמות המטענים המשונעים דרך מעברי הגבול עם ירדן.

"חרף העימות הצבאי ההולך ומחריף אנו נוקטים שורה של הקלות לאוכלוסייה הפלשתינית, ומבקשים בכך להעביר מסר כי אין לנו עימות עם האוכלוסייה הפלשתינית, אלא להפך: בגלל המצב אנו מעוניינים לסייע לפלשתינים ככל שאפשר", הוסיף סנה.

נציגי רשות שדות התעופה גילו כי ישראל הציעה לירדן להקים במעבר הגבול ב"אלנבי" מפעל לאריזת מלט, המיועד לשטחי הרשות הפלשתינית, וזאת במטרה לקצר את תהליך הבדיקות הבטחוניות, וכדי לאפשר מעבר מהיר יותר של סחורות. ישראל אף הציעה להעמיד לרשות ירדן את השטח המיועד, ללא כל תשלום.
