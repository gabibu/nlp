

נוכח הדיווחים שלפיהם מתכוונת הממשלה לתת לאמריקנים הבטחה חשאית להקפיא את ההתנחלויות, מתעצמת התסיסה בימין. חבר הנהלת מועצת יש"ע שאול גולדשטיין הזהיר שאם יחליט שרון על הקפאה תפעל המועצה לפרישת מפלגות הימין מהממשלה.

בשיחה ביומן ערוץ 7 אמר גולדשטיין כי יש מקום לדאגה. לדבריו למרות הכרזותיו של שרון בעת ניחום האבלים בבית משפחת הרשקוביץ בעפרה, על כך שהוא לא ישלם דמי חסות בעד הפסקת אש, ובודאי לא באמצעות הפסקת התנחלויות, כעת הוא שותק, ומותיר את הבימה לפרס שמתנהג כרה"מ בפועל, ואפילו לביילין, המתנהג כשר חוץ ממונה.

גולדשטיין אמר כי גם לפי הסכמי אוסלו, שאינם תקפים, הוסכם שעל ההתנחלויות ידונו רק לקראת החתימה על הסכמי הקבע, וכי לוועדת מיטשל לא היה כלל מנדט לעסוק בהתנחלויות. לדעתו אם תשכיל ישראל לעמוד על עקרונותיה, המעוגנים גם בהסכמים הקואליציוניים, יכבד זאת הממשל האמריקאי. הוא לא יתעמת עם ממשלת האחדות של ישראל. חולשתה וחוסר נחישותה של ישראל, לדעת גולדשטיין, הם הגורמים לכך שלוחצים אותה.

יתר על כן: לדעתו גם ירדן מצרים וגם האמריקאים מצפים ממדינת ישראל להדביר את הטרור, מפני שהוא מסכן גם אותן. המצב היום דורש, לדעתו, פעילות הסברתית שקטה וסמויה.

אמש נפגש זאב חבר, מזכ"ל אמנה, עם שרון כדי לשכנעו שלא להיכנע ללחץ שמפעילים מפלגת העבודה והאמריקאים. לאחר הפגישה הביעו אנשי יש"ע את דאגתם, ואמרו שיצירת הזיקה הישירה בין התנחלויות לטרור פירושה שכל בניית מרפסת ביישוב תגרום לפיגועים.
