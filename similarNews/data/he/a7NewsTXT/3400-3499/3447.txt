

"אף על פי שהרגשתי שישראלים בגדו בי שיתפתי פעולה עם ישראל. אינני מצטער על שיתוף הפעולה הזה. המדיניות הישראלית הייתה לטובת לבנון ולטובת צד"ל, ורק ראש הממשלה אהוד ברק שינה את המדיניות הזו", כך הצהיר אנטואן לאחד, מפקד צד"ל לשעבר, בראיון שנתן למגזין הערבי "אל ווסט" במלאות שנה לנסיגת צה"ל מלבנון. "אינני חושש לעמוד בפני בית משפט", אמר לאחד, "ואני צופה שאוכל לחזור ללבנון כשייסוג ממנה הצבא הסורי. אם מערכת המשפט היא מערכת חופשית, אין לי ספק שהיא תבטל את גזר דין המוות ותעניק לי חנינה. אני בסך הכל פעלתי למען האינטרסים של לבנון ושל העם הלבנוני".

לדבריו, אנשי צד"ל לשעבר, שבחרו לחזור ללבנון ולעמוד בפני משפט, התייעצו עמו קודם לכן.
רבים מהלבנונים שהוא פגש בחו"ל, אמר לאחד, תומכים בו בחשאי, ומבינים שסוריה מפעילה בלבנון מדיניות של "הפרד ומשול", והיא שעומדת מאחורי היחס העוין, שסובלים ממנה הוא ויתר אנשי צד"ל לשעבר.
