

בכנס הרשות לפיתוח הגליל שהתקיים במלון כנען בצפת, הזהיר השר לתשתיות לאומיות, אביגדור ליברמן את ראשי רשויות כי רשות שאצלה יום העצמאות הוא יום הנכבה לא תזכה לסיוע.

כאשר ראש מועצת הכפר טובא זנגריה מוחמד אל-הייב סקר את הקשיים במיגזר הערבי, השיב לו השר נחרצות, כי המגזר הערבי יזכה לכל התקציבים כשווים מול שווים אם יגלה זהות לאומית ויתייחס למדינת ישראל בכבוד הראוי לה. "אנחנו מצפים ממכם לגלות נאמנות", אמר השר .
ליברמן הודיע כי אינו מכיר בשום גוף המייצג את הגליל מלבד הרשות לפיתוח הגליל ולגביו, כל הגופים האחרים הפועלים אין להם שום מעמד.

עוד אמר ליברמן כי לנוכח אירועי אוקטובר גובר הצורך בחיזוק ישובי הגליל, בעידוד הבניה ובכוונתו ליזום הבאתם של קהילות שלמות ממדינות חבר העמים להתיישב בגליל לאחר שייבנו אלפי יחידות למטרה זו.
