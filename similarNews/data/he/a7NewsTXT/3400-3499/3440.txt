

למשטרת עכו הוגשה אתמול תלונה נגד חבר הכנסת אחמד טיבי בעקבות דבריו על הרמטכ"ל בכנסת שלשום. את התלונה הגיש חבר מועצת עיריית עכו אהרן לחיאני. בתלונתו הוא טען כי התבטאויותיו של טיבי התירו את דמו של הרמטכ"ל, ופגעו בעובד ציבור. עוד טען לחיאני כי על פי המוגדר בחוקי העונשין סייע טיבי לאויב בזמן מלחמה. מפקד תחנת עכו מסר כי התלונה הועברה לטיפול אגף החקירות במחוז ירושלים, ועותק ממנה הועבר ליועץ המשפטי של הממשלה.

