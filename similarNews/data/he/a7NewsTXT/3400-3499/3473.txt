

ביום שישי לפני הצהריים נהרגו בקניון השרון שבנתניה חמישה בני אדם, כאשר פלשתיני פוצץ את עצמו בכניסה לקניון. הבודק שבשער מנע מן הפלשתיני מלהיכנס ואז פוצץ המחבל את עצמו במקום.
ארבעה מן ההרוגים הם: מרים וקסמן הי"ד בת 51, דוד ירקוני הי"ד בן 53 תרצה פולנסקי הי"ד שהלוויתה תיערך בכפר חיים היום בשעה 15.30 ויוליה טוטקובה הי"ד בת 19.

שם ההרוג החמישי טרם הותר לפירסום, כיוון שהוריו, השוהים באוקראינה, עדיין לא אותרו.

36 פצועים נותרו בבתי החולים. אחד מהם, שהוא בעלה של מרים וקסמן, פצוע קשה מאד והוא עדיין בסכנת חיים, 4 פצועים נוספים מאושפזים במצב בינוני והיתר קל.

ביקורת קשה נשמעה בסוף השבוע על משטרת נתניה, הסתבר שדקות אחדות לפני הפיגוע דיווחו שלושה אנשים שונים על אדם חשוד הנראה כערבי, הלבוש , ביום קייצי זה, בג'קט שגדול מכפי מידותיו. המשטרה קיבלה את הידיעה ושלחה ניידת למקום, אולם עד שהניידת הגיעה למקום המחבל כבר פוצץ עצמו, והפיגוע לא נמנע.

מחקירת האירוע נראה כי הניידת לא הגיעה במהירות המקסימלית למקום אלא התעכבה ביציאה.
עוד נמסר על הפיגוע הזה כי כוחות הביטחון מצאו אדם החשוד שהסיע את המחבל המתאבד מטול כרם ועד הכניסה לעיר נתניה. האדם, ערבי ישראלי תושב האזור, נעצר בידי המשטרה ומעצרו הוארך אתמול עד תום ההליכים.
