

כוחות הביטחון של ישראל התקיפו ביום שישי ושבת מטרות פלשתיניות שונות, בתגובה לפיגוע הקשה בנתניה. צה"ל הפציץ בעיקר מפקדות ומבנים של מנגנוני הביטחון הפלשתיניים, החשודים, שבהתאם להוראות הרש"פ, מסייעים בעד החמאס והג'יהאד האיסלאמי לבצע פיגועים בישראל.

לראשונה מאז מלחמת ששת הימים, העלה צה"ל מטוסי תקיפה מסוג 16-F לאוויר והפציץ בעזרתם מבנים השייכים למנגנוני הביטחון הפלשתיניים.

באזור טול כרם וג'נין נורו מספר טילים לעבר מבנים של כוח 17 ומטה הביטחון הלאומי הפלשתיני, וכן בניין המודיעין הכללי בראשות תאופיק טיראווי הופצץ.

בטול כרם ירו המטוסים טילים לעבר בניין המחוז שבו נמצאים משרדי הביטחון הפלשתיניים.

מטוסי הקרב הפציצו גם מטרות פלשתיניות באזור יהודה ושומרון, הפלשתינים דיווחו כי חלק מהטילים ששיגר צה"ל פגעו ישירות בכלא המרכזי של שכם ובבניין סמוך של כוחות הביטחון הלאומי הפלשתיני. אגף אחד של בניין המשטרה קרס ותחתיו נקברו מספר תושבים, סוהרים ושוטרים.

הפלשתינים דיווחו עוד על הפגזת מוצב של כוח 17 בכפר ביטוניה, סמוך לעיר רמאללה, ועל הפגזת מטרות נוספות בעיר.

ברמאללה השתתף ראש התנזים, מרוואן ברגותי, בפינוי הריסות המוצב שהופצץ על ידי מסוקי קרב. הפלשתינים אומרים, כי ברגותי נראה עצבני מאוד וכי הוא צעק על אנשים שהיו בסביבה, שלא להפריע לצוותי ההצלה. ברגותי גם נשא את האלונקה שעליה הונחה גופת הפלשתיני שנהרג בהפצצת המוצב.

ביום שישי תקף צה"ל בעזה. לטענת הפלשתינים, בתקיפה השתתפו מסוקים ומטוסים של חיל האוויר.
