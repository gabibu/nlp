

ראש הממשלה, אריאל שרון, מכנס בשעה זו התייעצות בטחונית בנוכחות שר הביטחון, שר החוץ וראשי מנגנוני הביטחון, כדי להחליט כיצד להגיב לפיגוע.

שר הבטחון ערך לפני כן הערכת מצב בהשתתפות הרמטכ"ל ובכירים נוספים במערכת הביטחון. בשעה זו הם מקבלים סקירה על שולחי המפגעים ושליטת הרש"פ בהם.

בתגובה לפיגוע אמר השר לתשתיות לאומיות אביגדור ליברמן: " זו היא תשובתם של הפלשתינים ליוזמות השלום השונות וכי מי שמדבר על הקפאת ההתיישבות ביהודה שומרון ועזה מעודד בכך את הטרור ושולחיו."

יו"ר סיעת העבודה אפי אושעיה תושב נתניה אמר כי "יש לראות בערפאת טרוריסט ולא ראש מדינה. ערפאת בחר באסטרטגיה של טרור, ולטרוריסטים צריך להשיב כגמולם. ידיו של ערפאת טבולות בדמם של תושבי העיר. הוא אינו ראוי ללחיצת יד של איש ממנהיגנו בעת הזו".

מנהיג המפד"ל הרב יצחק לוי אמר כי "כל נסיונות ההידברות עם הרשות עולים בעשן פיגועי ההתאבדות הקשים. הממשלה חייבת להתמקד בפעילות בטחונית יזומה ויעילה כדי לחסל את תשתית הטרור".

יו"ר סיעת המפד"ל שאול יהלום אמר כי "במקום לעסוק בנוסחאות להקפאת ההתנחלויות צריכה הממשלה לנהל מלחמת חורמה בטרור".

"עם ישראל משלם בדם על הסכם אוסלו ועל מדיניות פשרנית וחלשה של הממשלה. אין מקום להידברות עם רוצחים שפלים שמפגעים בשיטתיות באזרחים חפים מפשע. צריך להדבר עם ערפאת ואנשיו דרך קני הרובים והתותחים", תגובת יו"ר חרות ח"כ מיכאל קליינר.

