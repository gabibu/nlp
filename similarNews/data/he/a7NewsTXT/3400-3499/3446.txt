

בבית הספר "מעלה" ללימודי קולנוע וטלוויזיה מושבתים הלימודים מזה ימים אחדים, וסכנת סגירה מרחפת עליו. "מעלה" הוא בית הספר הדתי היחידי ללימוד מקצועות אלו. כתבנו עוזי ברוך דיווח כי הכספים שהיו צריכים להגיע לבית הספר מעיריית ירושלים אינם מועברים, ולכן בית הספר לא שילם את המשכורות לעובדים. לדברי רב בית הספר הרב ורדי, הפעלתו של בית הספר כרוכה בהוצאות מרובות, ואנשי הלובי של חברי הכנסת, שבעבר עזרו לבית הספר, אינו בממשלה, ולכן תקציבים המיועדים לו ממשרדי הממשלה והעירייה אינם מועברים. לדברי ורדי אם לא יועברו הכספים בטווח המיידי לא יוכל בית הספר להיערך להרשמת התלמידים לקראת שנה הבאה.

מנכ"ל משרד הספורט המדע והתרבות אריה שומר הבטיח כי משרדו ידאג שבית הספר לא ייסגר. לדבריו, בית הספר "מעלה" הוא גוף חשוב, ויש לקיימו. קשייו נובעים מצורת ניהולו וארגונו. משרדו, אמר שומר, מתנה הזרמת כספים בהפעלת תכנית הבראה. שומר הוסיף כי בית הספר יזכה להזרמת כספים גם ממשרד החינוך ומעיריית ירושלים, אך כאמור הדבר מותנה בהפעלת תכנית הבראה שמשרדו ילווה אותה.
