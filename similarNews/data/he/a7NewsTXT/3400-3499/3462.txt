

13 מחבלים נהרגו בתקיפות של מטוסי חיל-האוויר ומסוקי תקיפה על יעדי הרש"פ בשכם, ברמאללה, בטול-כרם, בג'נין וברצועת עזה. בפיגוע שהיה ביום שישי ליד הישוב עופרים בשומרון נהרג קצין צה"ל ואימו נפצעה קשה.

ביום ו' לפנות-ערב תקף זוג מטוסי אף-16 מטרות של מחבלי הרש"פ בשכם וברמאללה. בהתקפה על בית-הכלא של מחבלי הרשות הפלשתינית בשכם נהרגו, על-פי דיווחים פלשתינים, 10 מחבלים. ברמאללה נהרג מחבל אחד המשתייך לכוח 17. התקפת חיל-האוויר בוצעה על מתקן הכוח בעיר.

ביום ו' בערב תקף חיל-האוויר פעם שניה יעדים של הרש"פ בעזה ובטול-כרם. מסוקי תקיפה של חיל האוויר תקפו את מיפקדת כוח 17 בטול-כרם ואת מיפקדת הכוח באנצאר שליד מחנה ג'באליה ברצועת עזה. מטוסי קרב של חיל האוויר תקפו את המיפקדה הימית הפלשתינית ממערב לבית להיה. יש לציין כי מתקני הרשות בעזה פונו מיד לאחר היוודע דבר התקיפה ביהודה ושומרון.

בשבת בצהריים תקפו מסוקי תקיפה "קוברה" של חיל-האוויר שתי מיפקדות של כוחות הביטחון הפלשתינים בג'נין ובטול-כרם. בג'נין לא דווח על נפגעים אולם בטול כרם דיווחו הפלשתינים על 25 עד 30 פצועים בתקיפה. טיל שנורה ממסוק של חיל האוויר נפל בטעות צפונית קיבוץ בחן, ליד בת-חפר באיזור קו התפר. הטיל פגע בשני עצי אקליפטוס. למרבה המזל לא היו פגיעות בנפש. בחיל-האוויר בודקים את התקלה בטיל, שגרמה ככל הנראה לנפילתו בשטח ישראל.

מחבל נוסף נהרג בשבת בבוקר במהלך פעילות יזומה של צה"ל ליד הכפר סילאת א-חארתיא. כוח צה"ל, שנע ככל הנראה במספר מכוניות מסוערבות, הבחין בשני מחבלים מצבא הרשות הפלשתינית הנעים בשטח B, האסור לתנועת פלשתינים על-פי כל ההסכמים. הכוח הגיב בירי. מחבל פלשתיני שלישי התקרב לכוח ממקום אחר ופתח באש. חייל הכוח זרקו רימון וירו לעברו.

מחבל נוסף נהרג בשבת בהיתקלות עם כוח צה"ל באיזור גדר המערכת של רצועת עזה, ליד נחל עוז. המחבל ניצפה על-ידי הכוח כאשר הוא חמוש ומשקיף על שטח ישראל. הוא נורה ונהרג.

קצין צה"ל בן 22 נהרג בערב שבת בעת שהוא ואימו נסעו ברכב המשפחה בסמוך ליישוב עופרים שממזרח לראש-העין. הקצין, שהיה בדרך לביתו, נפצע אנושות מירי מהמארב ומת זמן קצר אחר-כך. אימו נפצעה קשה ואושפזה בבית החולים תל השומר.

בסוף השבוע בוצעו אירועי ירי רבים בשטחים. ירי בוצע לעבר עמדת צה"ל בתל א-ראס. כוח צה"ל חשף מטען חבלה כ-200 מטרים צפונית למחסום חיזמה ליד פיסגת זאב. המטען פורק ללא נזק. ירי בוצע גם לעבר כוח צה"ל בהר עיבל. לא היו נפגעים. מטען הופעל ביום שישי בערב לעבר כוח צה"ל שנע על גבול ישראל-מצרים סמוך לרפיח. לא היו נפגעים. ירי בוצע גם לעבר כוח צה"ל ביום שישי אחר הצהריים בביטוניה. גם באירוע זה לא היו נפגעים. מעט לפני-כן התפוצץ מטען חבלה בסמוך לרכב צבאי שנע דרומית לשאנור. גם באירוע זה לא היו נפגעים.


