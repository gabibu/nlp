

המלחמה על ליבו של הצרכן החרדי מתחזקת היום, ימים אחדים לפני ראש השנה. רשת מזון פרטית חדשה 'פשוטזול' פותחת בירושלים סניף ראשון המיועד לציבור החרדי תוך תקווה להרחבת היקף פעילות הרשת במהלך השנה הקרובה.

רשת המזון החדשה נפתחה ע"י האחים אבינועם ואורן ספיר בעלי רשת "סופר ספיר".

אבינועם ספיר, מנכ"ל הרשת מביע תקווה שהרשת הפרטית "תהפוך למתחרה משמעותית ברשתות המזון הציבוריות הפועלות במגזר החרדי. החברה מצויה במו"מ לשכירת שני מקומות נוספים בבני ברק ובירושלים, שבהם ייפתחו סניפים במהלך 2006 בהשקעה של מיליון וחצי דולר". לדברי אבינועם ספיר, "בתוך שלוש שנים תמנה הרשת 6 חנויות בירושלים, בני ברק וצפת".

ספיר אינו חושש מהכניסה לשוק החרדי ואומר כי אמנם בעבר היה מקובל "שהשוק במגזר החרדי רווי וקשה להיכנס אליו אבל אנו הולכים לשנות את מפת השוק ולהציע מחירים מוזלים עם מגוון מוצרים רחב". עם זאת אומר ספיר כי הוא וצוות ההנהלה שלו "מתחייבים לתת לקהל הלקוחות את המחירים הזולים ביותר בעיר לכל מגוון המוצרים".

הסניף הראשון של הרשת יפתח ב"שוקניון" בסמוך למקור ברוך, מול ישיבת בעלז ובקרבת שוק מחנה יהודה. באירוע הפתיחה יטול חלק הרב הראשי לישראל, הרב יונה מצגר, ואישי ציבור נוספים.
(ש)
