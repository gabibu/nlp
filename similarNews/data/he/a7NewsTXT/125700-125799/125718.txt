

לקראת החגים יחולקו 10,000 ערכות לראש השנה על ידי חניכי בני עקיבא במחוז חיפה. ערכות החג כוללות תפוח, דבש, תמרים וכרטיס ברכה.

חניכי בני עקיבא יחלקו את ערכות החג בבתי חולים בצפון הארץ: ביה"ח זיו בצפת, ביה"ח פוריה בטבריה, ביה"ח העמק בעפולה, ביה"ח בנהריה, ביה"ח רמב"ם בחיפה, ביה"ח לניאדו בנתניה, ביה"ח שניידר בפתח תקווה, ביה"ח תל השומר בת"א. כמו כן, יחולקו הערכות בבתי אבות בכרמל וכן במעון לאוטיסטים פרופטל בקרית חיים.

ליוזמה זו של תנועת הנוער נרתמו חברות גדולות כדי לשמח כמה שיותר אנשים. בין התורמים נמצאים פירות הגולן, קיבוץ שדה אליהו, מפעלי נייר נשר, דפוס 'מוניטין', מפעלי עין זיוון ודבש עמק חפר.

אריזת ערכות החג נעשתה על ידי אולפנת סגולה בקריית מוצקין, ובית הספר 'עופר' בחיפה.

רכז מחוז חיפה של תנועת בני עקיבא מנחם שינדלר, העומד מאחורי המיזם, אומר בשיחה עם כתבתנו כי "בשנה שעברה חולקו רק 3,000 ערכות חג והשנה הרחבנו את החלוקה כדי להגיע לכמה שיותר אנשים". שינלר מוסיף ומציין כי "פרוייקט החלוקה מוקדש לעילוי נשמת רפאל בן מנחם מנדל".

עוד נמסר כי בנק מזרחי ובנק הפועלים - 'פועלים בקהילה' לקחו חסות על הפרוייקט.

