

שר הביטחון, שאול מופז, ביקר היום בסוללת התותחנים שמוצבת מול עזה. משם הזהיר את ראשי החמאס מפני המשך ירי רקטות קסאם לעבר ישראל. "אם מחמוד א-זהאד ימשיך בירי הקסאם נשלח אותו למקום בו נמצא אחמד יאסין".

במסגרת ביקור שר הביטחון, שאול מופז, היום בסוללת התותחנים המוצבת אל מול רצועת עזה שוחח מופז עם החיילים ועם מפקדיהם וקיבל דיווחים על היערכות הכוחות במקום. בדברים שנשא בפני החיילים היה איום מפורש כלפי הנהגת החמאס בעזה מפני המשך ירי רקטות קסאם לעבר ישובים ישראליים.

"שקט הוא שקט הוא שקט ועד אשר לא יהיה שקט ארגוני הטרור לא ידעו שקט", אמר מופז והוסיף כי "אם מחמוד א-זהאר, אסמעיל הניה ואחרים ימשיכו בירי הקסאם נשלח אותם למקום שנמצאים רנטיסי ויאסין".

לדברי מופז, פעולה קרקעית בעזה היא בתחתית סדר העדיפויות של מערכת הביטחון הישראלית אך למרות זאת תיערך ישראל באופן מספיק אפקטיבי על מנת להשיג את כל המטרות שלה במידה והטרור ירים ראש כשבכלל זה גם פעולה קרקעית אפשרית.

יש לציין כי השבוע הודיע מנהיג החמאס בעזה, מחמוד א-זהאר, על חזרה לרגיעה והצהיר כי ארגונו יפסיק את ירי הקסאמים לאלתר אך בצה"ל התייחסו בספקנות להודעה.

דובר החמאס, מושיר אל-מסרי, הגיב על התבטאויותיו של שר הביטחון ואמר כי "ההחלטה על הפסקה הירי מהרצועה באה ממקום של כוח ורצון לשמור על אחדות העם הפלסטיני, והאויב הציוני ישלם מחיר כבד על המשך תוקפנותו".

להאזנה לדיווח של כתבנו הצבאי קובי פינקלר
