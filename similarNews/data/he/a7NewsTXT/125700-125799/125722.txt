

בתום ישיבה משותפת החליטו מארגני 'תודה בכתום' שלא לקבל תקציב ממשרד ראש הממשלה. כמו כן ישולבו אישים נוספים בשורת הנואמים. זאת ע"מ לעצב את הכנס כמייצג את אופיו של המאבק.



בעקבות המידע אודות כוונת מארגני כינוס 'תודה בכתום' האמור להתקיים מחר לקבל כספים למימונו ממשרד ראש הממשלה התקיימה ישיבה בה הובע כעס על כוונה זו.

בראיון ליומן הצהריים של ערוץ 7 אומרת לימור הר מלך, אלמנתו של שולי הר מלך הי"ד וממגורשי חומש, כי "מארגני הכנס הבינו שאם רוצים שהנוער הזה ישתתף צריכים לבטל את אותה שותפות, גם אני אמרתי שאני לא מוכנה להיות שותפה באירוע המתוקצב על ידי משרד רה"מ".

הר מלך הוסיפה והעלתה נקודה נוספת שעוררה את כעסם של בני הנוער: "כשראיתי את רשימת הדוברים בכנס, שמתי לב שחלק גדול מהדוברים לא מייצגים את אותו נוער שהיה בגוש קטיף, לא היה ייצוג מתאים לאמירה של הרב שפירא והרב ליאור שהנהיגו את המאבק, הרבנים שידברו בכנס לעיתים מייצגים את הנוער שנשאר בבית".

"הנוער שיגיע יאמר אמירה ערכית המבטאת את הלך הרוחות של הנוער שינהיג את מדינתנו בעתיד, התנאים שהצבנו למארגני האירוע הם שהרב שפירא או הרב ליאור יגיעו, וכן שהכנס לא יתוקצב מכספי משרד רה"מ, אין אנו רוצים שום כסף מושחת בארגון הכנס, אנו ננסה להוביל אמירה ערכית ברורה של גאולת א"י שמשלבת רוח עם המעשה, ותיתן משמעות לסוג המאבק, אני חושבת שמגיע לנוער שנלחם כל כך כנגד הגירוש ערב כזה", סיימה הר מלך.

