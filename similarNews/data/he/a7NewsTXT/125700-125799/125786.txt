

משרד הפנים העביר היום את מענקי האיזון של חודש אוקטובר בסך של 172 מיליון  לרשויות המקומיות על מנת לסייע להן לשלם לעובדיהן את משכורתם עוד לפני החגים הממשמשים ובאים עלינו לטובה.

משרד הפנים העביר היום את מענקי האיזון של חודש אוקטובר בסך של 172 מיליון  לרשויות המקומיות, מספר ימים לפני המועד המתוכנן, זאת כדי לסייע לרשויות ולאיגודי הכבאות להקדים ולשלם משכורות לעובדיהם לקראת החגים. לדברי שר הפנים, אופיר פז-פינס, נעשתה העברת הכספים למרות שהאחריות לתשלום משכורות לעובדים מוטלת על ראש הרשות המקומית ולא על משרד הפנים.

לדברי השר, ידרוש משרד הפנים מכל ראש רשות להשתמש במענקים אלו לתשלום שכר לעובדיו, על מנת שאלו יוכלו לחגוג את החגים כהלכתם ולא לתשלום חובות כלשהם של הרשות המקומית. "עובדים הם לפני הכל, לפני כל ספק וכל נושה", אמר השר פז-פינס. "דבר זה נכון כל השנה ובמיוחד לפני החגים", הדגיש.

השר הוסיף כי בקרוב יגיש הצעת חוק לרפורמה בשלטון המקומי ובמסגרתה, רשויות מקומיות כושלות שלא ישלמו את שכר עובדיהן בזמן עקב אי גביית חובות ארנונה ומים או ניהול כושל, יעמיק משרד הפנים את פיקוחו על הרשויות על מנת לשפר את אופן התנהלותן ולהביא להבראתן.

עדי אלדר: המדינה צריכה להפשיל שרוולים ולסייע לרשויות
"בסופו של דבר רוב הרשויות יצליחו לשלם שכר, אך המדינה צריכה להפשיל שרוולים ולסייע", כך אומר היום יו"ר מרכז השלטון המקומי וראש עיריית כרמיאל, עדי אלדר.

בראיון ליומן הצהריים של ערוץ 7 תיאר אלדר את הבעיות שמובילות לחשש שעובדי הרשויות לא יקבלו את שכרם עד לראש השנה, "יש רשויות שמתקשות לשלם שכר לעובדים, זה לא עניין של התערבות שר זה או אחר אלא חשש הבנקים שלא מוכנים לתת אשראי לחלק מהמועצות המקומיות, אך יכול להיות שהממשלה צריכה לתת ערבות לרשויות הללו ובכך לפתור את הבעיה".

"ראשי הערים עושים את המקסימום לתת שכר לעובדים, כאשר בחלק מהמקומות ישנה תכנית הבראה... אך הבעיה היא מי ייתן את הכסף במקום הבנק... משרד הפנים ומשרד האוצר מעלים את הנושא זה זמן רב אך עד היום לא פתרו את הבעיה שקיימת במספר רשויות לא קטן, ששם יש בעיות של גביית ארנונה ובעיות מצוקה אחרות, אני מאמין שבסופו של דבר רוב הרשויות יצליחו לשלם שכר, אך המדינה צריכה להפשיל שרוולים ולסייע... אתמול הייתה לי שיחה ארוכה עם שר הפנים שעושה כל מאמץ לפתור הבעיה, ואני מקווה שעובדי הרשויות יפתחו את השנה ברגל ימין" סיים אלדר.

להאזנה לראיון
