

ירידה בחדות הראייה היא לא תמיד עניין של זקנה. רבבות אנשים מצוים בסכנת אבדן ראיה כתוצאה ממחלת נוון רשתית העין   (נמ"ג - AMD )אולם רק מעטים יודעים על כך.

השבוע במסגרת אירועי שבוע המודעות הבינלאומי למחלה תקיים עמותת נמ"ג בחסות המרכז הרפואי סורוקה, יום עיון פתוח לציבור הרחב העוסק בגורמי הסיכון למחלה, אבחון המחלה ודרכי הטיפול.

מהמרכז הרפואי מדווחים כי כאחד מכל עשרה אנשים מעל גיל 65 עלול לחלות במחלת נמ"ג   נוון מאקולרי כתוצאה מגיל.

המחלה היא מחלה נוונית של הרשתית הגורמת לאיבוד מתקדם של מרכז הראייה. המחלה פוגעת ברשתית העין האחראית לראיית הפרטים , הנחוצה לפעילויות יום יומיות כמו קריאה , כתיבה, עבודה על מכשירים ומחשבים, טלוויזיה ונהיגה.

קיימים שני סוגים למחלה: הסוג "היבש", הוא המצב הנפוץ ביותר המתפתח באיטיות ומוביל לאיבוד הראייה הממוקדת ופרט לנטילת תוספי מזון, עד כה לא נמצא כל טיפול לצורה זו של המחלה. הסוג השני הוא "הרטוב" , הנפוץ פחות ומהווה כ- 10%-15% מכלל החולים הגורם להתדרדרות ראיה מהירה, מיידית ומירבית.

זיהוי מוקדם של המחלה מאפשר את ייצוב המצב הנוכחי ומניעת התדרדרות הראייה. בסוג הרטוב, ככל שמגלים מוקדם יותר, ניתן להשיג עצירה או לפחות האטה של התדרדרות הראייה באמצעות טיפול בקרני לייזר. לעומת זאת בסוג היבש, גורם הגלוי המוקדם להסתגלות לנוהגי חיים והתרגלות נוחה יותר לאביזרים.

יצוין כי קרובי משפחה לחולים עם מחלת הנמ"ג נמצאים בסיכון גבוה יותר לחלות במחלה בשל הגורם התורשתי ועליהם להימנע במיוחד מעישון המהווה גורם סיכון מוכח שניתן למנוע. בנוסף, רצוי להישמר מפני חשיפה בלתי מוגנת לקרני שמש ונוהגי תזונה שונים.

במערכת הבריאות קיימת דאגה מהתפשטות התופעה שכן בתוך כ- 5 שנים עלולים 10,000 איש לחלות בנמ"ג ומהם כ- 2000 בסוג הרטוב. כאמור, ההכרות עם גורמי הסיכון למחלה וגלוי מוקדם שלה, יכולים במקרים רבים לסייע בהצלת חלק מהראיה.

(ש)
