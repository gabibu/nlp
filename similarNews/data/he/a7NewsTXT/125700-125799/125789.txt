

בטקס פתיחת שנת ההשתלמויות של לשכת עורכי הדין שנערך בראשית השבוע במרכז הירידים בת"א, אמרה העיתונאית שלי יחימוביץ' מחדשות ערוץ 2, כי "המחדל העיקרי של התקשורת הוא ההגנה המאסיבית על ראש ממשלה מושחת".

לדברי העיתונאית שלי יחימוביץ', מחדשות ערוץ 2, התגייסה התקשורת כגוף אחד לגונן על ראש הממשלה החל מהרגע שהדליף את יוזמתו לבצע את ההינתקות. דברים אלו אמרה יחימוביץ' בטקס פתיחת שנת ההשתלמויות של לשכת עורכי הדין.

בהקשר זה של שמירת התקשורת על ראש הממשלה שרון הפנתה יחימוביץ' את שומעי דבריה לידיעה שפורסמה בעיתון "דה מארקר" בחודש יולי, לפיה אחד הבנקים מחק חוב של 600 אלף ש"ח לחוות השקמים". לדבריה, עמיתיה הכתבים לא טרחו לעשות 'פולו אפ', ידיעת המשך, על החשיפה והנושא הושתק.

יש לציין כי שמירת התקשורת על ראש הממשלה בעת ביצוע גירוש יישובי גוש קטיף וצפון השומרון הועלתה על ידי העיתונאי אמנון אברמוביץ' בכנס שנערך בחודש אפריל האחרון שם הצדיק אברמוביץ' את טענת הימין שהתקשורת שומרת על אריאל שרון בשל תמיכתה בהתנתקות ואף טבע ביטוי על פיושמירת ראש הממשלה משולה לשמירה על אתרוג.

"שרון הוא היחיד שיכול לעשות את ההתנתקות, לכן אני חושב שצריך לשמור עליו כמו על אתרוג, גם עם קופסה אטומה, וגם עם צמר גפן", אמר אז אברמוביץ' והוסיף כי "מי שהקים את כל המפעל הזה זה שרון, ואם באה עליו רוח טובה לקראת סוף ימיו והוא מוכן להוריד את זה, לדעתי צריך לשמור עליו לא רק מפני הדגלים הפוליטיים אלא גם מפני דגלים משפטיים".
