

לאחר שהמיר את דעתו הפוליטית עליו לפרוש מהכנסת. כך ממליץ יו"ר הכנסת לשעבר עו"ד דב שילנסקי לראש הממשלה שרון. (תצלום: לע"מ)

בראיון לעוזי ברוך ביומן הצהריים של ערוץ 7 התייחס יו"ר הכנסת לשעבר, עו"ד דב שילנסקי לתוצאות ההצבעה אתמול בקרב חברי מרכז הליכוד.

שילנסקי אמר כי הוא אמנם אינו שבע רצון מתוצאות התוצאות, אך הוא מתרשם מהצבעתם של כמחצית מהבוחרים שקיימו הצבעה אידיאולוגית גרידא. "השתתפתי בכל ההפגנות נגד מסירת חלקי א"י, אבל כשראיתי את התמונה העלובה של הורדת הדגל מגוש קטיף התייצבתי במשך שבועיים ועסקתי אך ורק בהקדמת הפריימריז. דיברתי עם כארבע מאות חברי מרכז. לא היה לנו מה לתת. אין לנו לתת טובות אלא רק אידיאולוגיה. גם אני רוצה שנהיה בשלטון, אבל האידיאולוגיה היא מעל לכל. אז אני אמנם לא שבע רצון אבל אני יודע שאני נמצא בתנועה שיש בה מחנה אידיאולוגי גדול".

עורך הדין שילנסקי מספר "כשנשבעתי אמונים על התנ"ך והאקדח, נשבעתי אמונים לארץ ישראל ולא למפלגה. המפלגה היא רק כלי למען ארץ ישראל. שרון שמט את האידיאולוגיה מהמפלגה ולכן רציתי להחליפו".

שילנסקי לא נואש מלבצע את ההדחה והוא מקווה שבפריימריז יעלה בידיו ובידי מתנגדי שרון להחליף את שרון במועמד אחר.

באשר לעתידו של ראש הממשלה אומר שילנסקי כי "יש לי לב חם לאריאל שרון מהשנים שעברו, מהקמת ההתנחלויות מלחמת יו"כ ועוד. אינני רוצה ברעתו. אנחנו רוצים להחליף אותו. אם הוא שינה את השקפתו אכבד אותו כשם שאכבד כל אדם, אלח הוא קיבל את אמון העם על בסיס דעות מסוימות. הוא שינה את דעתו ולכן הוא צריך לחזיר את המנדט לכנסת.

"אני רוצה לראות אותו כאדם הגון. ולכן לא רק שיהפוך לח"כ פשוט אלא שיחזיר את המנדט לכנסת", ומבהיר שהוא קורא להתפטרותו של שרון "זהו א' ב' של יושר פוליטי". "אם הייתי משנה את השקפתי אני מאמין שהייתי אומר לחברי 'שמחתי לפעול איתכם יחד אבל אני חייב לפרוש כיוון שדעתי אינה כדעתכם ויבוא אחר ויחליף אותי, כיוון שלדעתי לא אוכל לממש את האידיאל שעליו נבחרנו'.

במידה ולא יבחר שרון להתפטר מהכנסת דורש שילנסקי מראש הממשלה לפרוש מתפקידו ולהפוך לח"כ פשוט אך "לא מסיעתי". "אאחל לו כל טוב כשיחזור לחוותו".

להאזנה לראיון

(ש)
