

לישראל הגיעה משלחת מיוחדת של מחלקת החקלאות האמריקאית כדי לבחון דרכים להגנה בפני פגיעה בזדון בחקלאות ומזון על ידי גורמים עוינים כארגוני חבלה וטרור. הרעלות מזון, שימוש בדשנים כאמל"ח על שולחן הדיונים.

ארגוני הטרור עושים שימוש בכל תחום על מנת לפגע במערב בכלל ובישראל בפרט. בין השאר רואים הארגונים ככלי למעשי חבלה וטרור גם את ענף החקלאות, אם בנסיונות להרעיל יבולים בדרכים שונות ואם בנסיונות להשיג ציוד חקלאות כדשנים למיניהם והפיכתו לחומרי נפץ וחבלה. סוגייה מטרידה זו מעסיקה את ארגוני הביון המערביים בעיקר לנוכח הקלות היחסית להגיע לציוד מבלי לעורר חשד.

אתמול (א') הגיעה לישראל משלחת מטעם מחלקת החקלאות של ארה"ב (USDA) כדי לבחון שיתוף פעולה עתידי במשימות הגנה בפני פגיעה בשרשרת המזון, בעלי חיים וצמחים. במפגש יציגו נציגי ארה"ב ומנגד נציגי ישראל את ההיערכות וניתוחי המצב שהתבררו בכל מדינה. הצדדים יחלקו חוות דעת ויגבשו תכניות עבודה על פי הצרכים שתציג ישראל מזה וארצות הברית מזה.

המשלחת תהיה אורחת של משרד החקלאות הישראלי ותשהה בישראל במהלך כל השבוע. המשלחת מורכבת מנציגי השירות להגנת בעלי חיים וצמחים של מחלקת החקלאות האמריקאית, נציגי המשרד להגנת המולדת במחלקת החקלאות, נציגי המשרד למזון בטוח ונציגי השירות למחקר חקלאי האמריקאי.

יצויין כי המפגש מתקיים כיוזמתו של הנספח החקלאי והמדעי של ישראל בארה"ב, דוקטור מרדכי כהן (קדמון). דוקטור כהן אומר שלכל מדינה יש ידע בנושא ומטרתה של המשלחת הינה להתגבר על פערי ידע הקיימים בין שתי המדינות.
(ש)
