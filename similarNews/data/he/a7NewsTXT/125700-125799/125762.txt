

חוליות פקחים משותפות של הרבנות הראשית ושל המועצה הדתית ת"א-יפו פשטו השבוע על עשרות עסקי מזון ברחבי העיר, המציגים עצמם ככשרים, אף שאין הם נמצאים בפיקוח ואין בידם תעודות מוסמכות וברות תוקף.

כמאה עסקים פרטיים, שנמצאו עוברים על חוק איסור הונאה בכשרות נקנסו בשלב ראשון ב- 1000  , חברות ותאגידים   ב- 2000 .

ברבנות תל אביב יפו אומרים כי בימים ובשבועות הקרובים ישובו הפקחים שוב ושוב אל אותם מקומות, "כדי לקיים ביקורת חוזרת ולוודא שהוסר מכשול מלפני עיוור, או, במקרה הצורך, כדי לרשום דו"חות קנס חוזרים".

מהרבנות נמסר כי מאחורי המבצע עומד יו"ר המועצה הדתית, אלדד מזרחי, בעידודו של רב העיר, הרב ישראל-מאיר לאו, שהנחה "להקפיד הקפדה יתירה, ללא פשרות, בתחומי הכשרות בעיר".

"הציבור בהחלט ער לעובדה שחל שיפור ניכר בתחום הכשרות בת"א. עם זאת הגיע הזמן לטפל גם בתחום הפרוץ של הונאת הצרכנים. אין לי בעיה עם עסקי מזון ומסעדות, שאינם מעוניינים בכשרות, ואינם מציגים עצמם ככאלה, אבל, פה ושם חושפת המציאות בשטח תמונה מחפירה של זיוף ורמייה, ובעניין זה כל צרכן חייב להזדעק. בכל יום מגיעות אלינו עוד ועוד תלונות על בעלי עסקים המתהדרים בכשרות מזויפת, שלא הייתה ולא נבראה. הם יודעים היטב שיש ציבור גדול המבקש לשמור על כשרות המזון הנכנס לפיהם, מרמים אותו במצח נחושה וגורפים רווחים על גבם של לקוחות תמימים" אומר מזרחי.

פקחי המועצה הדתית ריכזו בשבועות האחרונים את כל המידע המצטבר, ובימים אלה, כאמור, עורכים את הביקורות. בין העסקים שנקנסו, מגוון של מזללות פלאפל, פיצריות וחנויות לממכר בורקאס ודברי מאפה, "מלכי" שווארמה למיניהם, קונדיטוריות, מזנונים ומעדניות. כולם נושאים בגאווה שלטי כשרות פיקטיביים, תעודות השגחה "אלטרנטיביות" ושלל אישורים מפוקפקים, בין היתר אפילו על כשרות המוגדרת "מהודרת".

מזרחי מוסיף ומציין בדבריו שמאות אלפי אנשים באים מדי יום בשעריה של העיר הגדולה בישראל וצורכים בה מזון לסוגיו. "ההטעיה המכוונת של אזרחים, היא לא רק רמיסה ברגל גסה של החוק, אלא גם של המוסר הבין-אישי. זהו מעשה רמייה, שראוי להתייחס אליו לפחות כמו להתחזותו של בעל מקצוע, שמעולם לא התמחה בו. נשתדל להמשיך, ללא לאות, בפעולות האכיפה, כדי למגר את התופעה ולהביא למצב שבו ניתן יהיה להבחין ולדעת היכן כשר והיכן לא".
(ש)
