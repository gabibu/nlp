

התאומות הסיאמיות שנולדו שלשום בבית החולים "שיבא" ושמצבן הוגדר על ידי בית החולים כמצב ש"אינו מאפשר חיים" מאושפזות עדיין ביחידה לטיפול נמרץ בפגיית בית החולים כשהן במצב קריטי.




(תמונה: ארכיון)

בנוסף לחיבור באזור בית החזה והראש ובנוסף ללב משותף, התאומות הסיאמיות מחוברות גם באזור הרגליים כך שנראה למעשה שיש להן שתי רגליים מחוברות. התאומות סובלות כנראה מאי ספיקת לב ומקבלות טיפול תומך.

האינקובטור שבו שוהות התאומות בודד בווילון ובית החולים מונע את גישתם של מבקרים על ידי שמירה שמוצבת במקום.

הרב אלימלך פירר, יו"ר ארגון "עזרה למרפא", לאחר שבדק את העניין הודיע למשפחה כי אין אפשרות לערוך ניתוח להפרדת התאומות.

כזכור, במרכז הרפואי 'שיבא' בתל השומר נולדו שלשום תאומות סיאמיות המחוברות בבית החזה ולהן לב משותף. בתחילה פורסם על ידי המרכז הרפואי שיבא כי התאומות נולדו לאם חרדית אשר לא היתה במעקב הריון ועל כן לא ידעה על המום של שני העוברים שהיא נושאת ברחמה אך בשעות הערב פרסמו ההורים הודעת הכחשה תוך הגשת תלונה נגד בית החולים על האשמות כוזבות.

"הורי התאומות הסיאמיות מכחישים בתוקף את האשמות בית החולים והחליטו להגיש נגד בית החולים תלונה על האשמות כוזבות, שקריות וחסרות שחר", נכתב בהודעת ההורים.

הורי התאומות החליטו גם להגיש תלונה למשרד הבריאות נגד בית החולים על הפצת דברי דיבה ושקרים חסרי שחר, כלשונם. "האם היולדת היתה במעקב צמוד מדי חודש בחודשו במהלך ההריון כולו בקופת החולים אליה היא משתייכת. ההורים מחזיקים ברשותם צילומי אולטרסאונד ומסמכים המעידים כי האם היתה כל העת תחת מעקב", טענו.

לדברי הרופאים המטפלים באם ובתאומים, אין לתינוקות הרכים סיכוי גבוה לשרוד בשל המום הנדיר ממנו הם סובלים.
