

לאחר חקירה מאומצת עצרה משטרת מרחב אילת חמישה נערים בני 16, בחשד שחיללו שלשום 400 חלקות קבר בבית העלמין בעיר, וניתצו לרסיסים מספר מצבות. הנערים יובאו להארכת מעצר בבית משפט השלום באילת.

כזכור, קברים בבית העלמין באילת חוללו שלשום בלילה, כאשר הפוגעים עברו באופן שיטתי מחלקה אחת לשנייה, ופגעו ב- 400 מצבות. לעומת זאת, הם דילגו על הקברים בבית העלמין הצבאי ובחלקות הקברים הלא יהודיים ולא פגעו בהם.

הפוגעים ניפצו בפטישים כבדים לוחות שיש ועקרו מאות בתי מנורה, כדים, צמחים וספסלים. כמו כן הם תלשו סמל מגן דויד משער בית העלמין, ושרפו אותו יחד עם כמה ספרי קודש. על אחד השלטים נכתב בצבע אדום המילה 'ג'ד'.

חוקרי המעבדה לזיהוי פלילי של המשטרה אספו ראיות ונטלו טביעות אצבעות מהקברים שחוללו.

יצויין כי, זו הפעם השלישית שפוגעים בבית העלמין באילת, אך בפעם הזו הייתה הפגיעה חמורה יותר.

לאחר האירוע הוחלט במועצה הדתית בסיוע עם עיריית אילת להציב שמירה בבית העלמין, מרדת החשיכה ועד עלות השחר. וכן נערכים להתקנת עמודי תאורה ומצלמות כאמצעי גילוי, מניעה והתרעה.

