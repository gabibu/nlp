

במהלך הימים שחלפו מאז עקירת הישובים ברצועת עזה וצפון השומרון התאבדו 7 חיילי צה"ל. סא"ל בצה"ל מספר: המניע ב-6 מקרים הוא מעורבותם בעקירה. דו"צ: המקרים עדיין בחקירה, בנתיים לא נמצא קשר להינתקות.

בימים שקדמו לעקירת הישובים התריעו גורמים במערכת בריאות הנפש מחשש לחוסנם הנפשי של החיילים מאירועי העקירה. גם אנשי גוש קטיף עצמם צוטטו לא פעם כאומרים "אנחנו יודעים על מה אנחנו נאבקים, נדע להתאושש ולהתגבר, אבל אנחנו חוששים דווקא לשלומם של החיילים העוקרים. להם אין את החוסן הזה וזה עלול להסתיים באסון". כעת עולה חשש שהתרעתם לא הייתה לשווא.

כזכור, באירוע לסיכום ביצוע עקירת הישובים ציין לפני ימים אחדים שר הביטחון שאול מופז בסיפוק כי תחזיתם של רואי השחורות אודות שפיכות דמים התבדתה והמהלך בוצע באופן מוצלח. השר, כמו רבים במערכת הביטחון, מעדיף להתעלם מנתון אחד הידוע לראשי הצבא וממנו עולה תמונה מדאיגה באשר לקורבנות בנפש של עקירת הישובים. ממידע שהגיע לידי כתבנו עולה כי שישה מחיילי צה"ל שהתאבדו בשבועות האחרונים עשו זאת בעקבות יישום העקירה.

בשבועות האחרונים מתמודד צה"ל עם עליה חמורה במספר החיילים המתאבדים. בשיחה עם כתבנו שמעון כהן מספר סגן אלוף, המשרת בשירות מילואים פעיל, כי בדיקות ראשוניות של אירועי ההתאבדות מעלים קשר ישיר ליישום עקירת הישובים. מתברר כי המתאבדים האחרונים היו שותפים בדרך זו או אחרת לעקירה, אם באופן ישיר או עקיף. לדברי הסגן אלוף, שבא במגע במסגרת שירותו האחרון במילואים בחלק מאירועי ההתאבדות, ייסורי נפש הכרוכים בהתנתקות היוו מרכיב מרכזי במניעי ההתאבדויות, כך על פי הבדיקות הראשוניות.

בששת האירועים נמצאו גופות המתאבדים בסביבת הישובים החרבים, אם בעמדת שמירה ממנה אבטחו את החורבות ואם כמו שאירע בלפחות אירוע אחד, כשהמתאבד נמצא בין ההריסות כשנשקו לידו.

עוד סיפר הסא"ל, ששמו שמור במערכת, כי באחרונה קיימו קצינים בכירים דיון בלתי רשמי בנתוני הפרשה. לדבריו, בקרב הבכירים הייתה התפלגות ברורה בין תומכי העקירה למתנגדיה. תומכי העקירה העדיפו להאשים את רבניהם של החיילים בכך שלא מנעו את ייסוריהם והתלבטויותיהם של התלמידים. "הם בעצם טוענים   למה הרבנים לא אמרו לחיילים שזה לא חזיר אלא כבש..."

"צה"ל העדיף להתעלם מהרגישות של בחורים שגדלו על ערכים של בניה והתיישבות, ואילץ אותם לבצע במו ידיהם פעולות הפוכות לכל מה שחונכו אליו. לאחר מעשה הקונפליקט בין האמונה הבסיסית והערכים הבסיסיים, לבין מה שהם רואים שהם ביצעו בפועל מביא אותם לאותם מחשבות אובדניות", אומר הסא"ל.

מלשכת דו"צ נמסר בתגובה כי "בתקופה שמאז ההינתקות ועד היום אירעו 7 מקרי אובדנות בצה"ל. המקרים מצויים כעת בחקירה. ככל שניתן לומר על פי הממצאים הראשוניים בלבד, אין קשר בין מהלך ההינתקות לבין המעשים".
(ש)
