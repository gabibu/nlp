

יו"ר המטה למען א"י, אביעד ויסולי, פנה ליועץ המשפטי לממשלה, מני מזוז, בדרישה להורות לרה"מ שרון ולמנכ"ל משרדו אילן כהן, להפסיק כל פעולה הקשורה בקבלת החלטות בעניין קרקעות חקלאיות ובמיוחד בכל הנוגע לתוכנית ההתנתקות, מאחר ומדובר בפעולה שיש לו בה ניגוד עניינים פסול.

ויסולי מציין כי בדו"ח מבקר המדינה, 53ב, פרק שני, שכותרתו "ניגוד עניינים בפעולת ראש הממשלה" קבע מבקר המדינה כי בהחלטות ראש הממשלה בענייני קרקעות חקלאיות יש משום ניגוד עניינים פסול. עוד הוסיף מבקר המדינה וקובע כי אף האצלת סמכות ראש הממשלה למנכ"ל משרדו, בעניין שיש לו בו ניגוד עניינים, אין בה כדי לפטור את בעיית ניגוד העניינים.

עו"ד לימור ברוכים שמונתה ע"י היועמ"ש לבדוק את הנושא, השיבה בתגובה: "אנו סבורים כי בנסיבות העניין אין חשש לניגוד עניינים בפעולותיו של ראש הממשלה ושל מנכ"ל משרדו. הטעם העיקרי לעמדה זו הינו כי על פי הבירור שנערך, אין כל קשר בין הקרקעות החקלאיות של ראש הממשלה ובני משפחתו לבין היישובים בדרום הארץ בהם נעשות פעולות ליישום תכנית ההתנתקות."

ויסולי השיב לה: "קיימים גם ניגודי עניינים בפועל (מעבר להנחיות מבקר המדינה), בין עיסוקו של רה"מ שרון ברכישת אדמות חקלאיות בצפון מערב הנגב, לבין האינטרסיים האישיים שלו בחוות השיקמים וכן של בניו במספר חוות נוספות באותו אזור".
