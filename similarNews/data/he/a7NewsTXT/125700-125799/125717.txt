

המשפטנית עורכת הדין פליאה אלבק נפטרה הלילה. אלבק ז"ל הייתה הפרקליטה שחוות דעת משפטית שפירסמה היוותה הבסיס המשפטי להקמת הישובים ביש"ע. זאת במסגרת תפקידה כמנהלת המחלקה האזרחית בפרקליטות המדינה.

פליאה אלבק נפטרה ממחלה קשה והיא בת 68.

בתפקידה כמנהלת המחלקה האזרחית בפרקליטות המדינה החזיקה במשך עשרים וארבע שנים. בתקופה זו לא הסתגרה אלבק במגדל השן המשפטי ויצאה לסיורי שטח ברחבי יהודה ושומרון רבות תוך עיון מעמיק במסמכים ובמפות, כך איתרה את הזכויות המשפטיות וההיסטוריות שיאפשרו את בניית הישובים בתקופת ממשלות הליכוד בעבר.

אלבק שמה דגש רב על האופן בו ניתן יהיה להקים את הישובים ביש"ע מבלי לפגוע בזכויותיהם האזרחיות של ערביי האזור. כך גיבשה את ההיתרים המשפטיים להקמת מרבית יישובי יש"ע.

בראיון ישן לעיתון 'הארץ' סיפרה בסיפוק על הימים שהפכו אותה לאם ההתנחלויות. "יש למעלה ממאה יישובים שבנויים על חוות הדעת שלי. תמיד כשבאתי לבקר בהם, הרגשתי שהם כמו ילדים שלי".

אלבק היא ביתו של מבקר המדינה בשנות השישים והשבעים המנוח ד"ר יצחק נבנצאל. אחיה הוא רבו של הרובע היהודי הרב אביגדור נבנצל.
(ש)
