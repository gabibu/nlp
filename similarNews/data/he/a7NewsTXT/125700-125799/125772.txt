

ירידה במספר מקבלי דמי אבטלה בשנת תשס"ה. עליה במספר מקבלי קצבת נכות. סגן שר הרווחה ח"כ הרב רביץ: "הנתונים מחייבים חשיבה חדשה לגבי הוצאת אנשים ממעגל מקבלי הקצבאות לעבודה".

בשנת תשס"ה קיבלו בממוצע חודשי כ - 53 אלף תושבים דמי אבטלה, לעומת כ - 60 אלף בחודש בשנת תשס"ד- זוהי ירידה של 13% במספר מקבלי דמי אבטלה. כך נמסר ממשרד הרווחה במסגרת סיכומי השנה המסתיימת בימים אלה.

עוד נמסר כי בשנת תשס"ה קיבלו בממוצע חודשי 144,300 משפחות קצבת הבטחת הכנסה זאת לעומת 149,700 מקבלים בשנת תשס"ד, ירידה של 3.2%. נתון זה מעיד למעשה על התייצבות במספר מקבלי הבטחת הכנסה. הירידה הקלה במקבלים נזקפת עדיין להשפעותיו של חוק ההסדרים- 2003.

סגן שר הרווחה, חבר הכנסת הרב אברהם רביץ, אמר בתגובה כי הנתונים הללו צריך שיגרמו למקבלי ההחלטות לחשוב מחדש על המתכונת בה מנסים להשיג יציאה ממעגל הקצבאות לשוק העבודה. "החמרת הקריטריונים לא הביאה להקטנה המיוחלת במספרם של המובטלים, אלא רק במספר מקבלי קצבאות והעמקת העוני" אמר הרב רביץ.

מנכ"ל המוסד לביטוח לאומי, ד"ר יגאל בן שלום אומר שהירידה במספר מקבלי דמי האבטלה אינה צריכה להטעות אותנו, כיוון שהיא נובעת מהחמרה בקריטריונים, וכן לאור העובדה שרק 20% מסך דורשי העבודה היו זכאים לקבל דמי אבטלה, לעומת ממוצע של כ- 40% - 50% לפני מספר שנים.
נתון זה מעיד על כך שכוונת המחוקק המקורית בנושא אבטלה אינה מתממשת במלואה, עם זאת סביר להניח שהירידה המתונה בשיעור האבטלה במשק נזקפת לזכות ההשתלבות של חלק מדורשי העבודה במעגל העבודה.

לעומת זאת חלה עלייה במספר המקבלים קצבת נכות כללית- בשנת תשס"ה קיבלו בממוצע חודשי כ   170,300 נכים קצבת נכות לעומת 160,597 נכים בשנת תשס"ד, זוהי עלייה של 6%, עלייה זאת גבוהה יחסית מזו שבשנים קודמות וניתן לייחס אותה ככול הנראה, להעלאת גיל הזכאות לקצבת זקנה, ובכך להישארותם של נכים זמן ממושך יותר במערכת הנכות עד לגיל הזקנה. כמו כן ניתן לייחס את העלייה לכך שאנשים שקיבלו הבטחת הכנסה אולם יש להם ליקויים רפואיים זלגו למערכת נכות כללית.

196,800 קשישים בממוצע חודשי קיבלו קצבאות זקנה ושאירים עם השלמת הכנסה בשנת תשס"ה לעומת 199,500 קשישים בשנת תשס"ד, הירידה נובעת כנראה מירידה במספר העולים בגילאי הזקנה המגיעים לארץ, ומהעלאת גיל הפרישה שפירושה דחיית גיל הזכאות לקצבת זקנה, ומשמעותה שהות ארוכה יותר במערכת נכות.
(ש)
