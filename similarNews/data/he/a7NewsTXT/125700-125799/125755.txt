

למרות ההבטחות ששוגרו מזה מספר חודשים ממשרד ראש הממשלה לתשלום החובות לעובדי המועצות הדתיות, טרם הגיעו המשכורות לעובדים. ההסתדרות קוראת לעובדים להשבית את המועצות.



בתגובה למה שמגדירים עובדי המועצות הדתיות כאדישות מצד משרד ראש הממשלה באשר למצוקתם מקווים בהסתדרות כי "אולי לאחר סיום מרכז הליכוד, יתפנה ראש הממשלה לטפל ב "זוטות" כמו תשלום שכר לעובדים הכפופים למשרדו".

נזכיר כי מאז נסגר משרד הדתות כפופים עובדי המועצות הדתיות ישירות למשרד ראש הממשלה. כעת, לאחר שהפסקת הקבורה לא פתרה את בעיית אי תשלום שכרם של עובדי המועצות הדתיות, החליטה ההסתדרות להחריף את המאבק ולעבור לשביתה מלאה של כל המועצות הדתיות.

שלמה שטרן, ראש חטיבת עובדי חינוך ודת בהסתדרות שיגר לעובדי המועצות הדתיות הנחיות לקראת השביתה שתחל מחר ותימשך ללא הגבלת זמן. בכתבו מציין שטרן: "עקב אי העברת השכר לעובדים במועצות דתיות, באופן שאותם עובדים עלולים להיכנס לשנה החדשה ולחגים ללא קבלת משכורת, ובהמשך לשביתת האזהרה מיום ראשון , הננו מודיעים על השבתה כללית של המועצות הדתיות בכל הארץ, ללא הגבלת זמן, החל ממחר, יום רביעי, כ"ד באלול תשס"ה, 28 בספטמבר 2005, משעה שעה 08.00".

שטרן פונה לעובדים וכותב: "כלל עובדי המועצות הדתיות והרבנים (למעט עובדות המקוואות לנשים), נדרשים שלא להגיע למקומות העבודה החל ממחר ועד להודעה חדשה".

כמו כן כתב שטרן: "טקסי הלוויות נא לקיים בשעות הלילה בלבד".
(ש)
