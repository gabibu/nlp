

המאבק בין משרד האוצר והבריאות סביב המחלוקת על תקציב בית החולים יוספטל עבר לזירה האישית בין השרים אולמרט ונווה. אולמרט קובע: נווה הוא שר הבריאות הכושל בתולדותינו. נווה: אולמרט מבלה חצי מזמנו במטוסים.

בעקבות השבתת ארבעה עשר בתי החולים של קופת החולים הכללית נדרש שר האוצר והתמ"ת אהוד אולמרט לתביעתו של שר הבריאות שיועבר התקציב שיאפשר את הפעלתו של בית החולים יוספטל שבאילת. אולמרט קבע כי הכסף הועבר כבר ובכך שלל את טענתו של שר הבריאות נגדו כאילו הוא מעכב את העברת התקציב.

לאחר קביעתו זו תקף אולמרט את השר נווה ורמז שהוא עוסק בעניינים שאינם מענייני משרדו, אלא בפוליטיקה ומדיניות. ייתכן והמניע לדברי אולמרט היה מעברו של נווה לשורות נתניהו במאבקו במרכז הליכוד, למעשה, השר אולמרט קבע שנווה יכול היה ליישב את הסכסוך לו רק היה עוסק בענייני משרדו בלבד.

בתגובה לדברים שנאמרו ברשת ב' של קול ישראל הגיב נווה בחריפות ואמר שאולמרט, המטיף לו עוסק חצי מזמנו בנסיעות במטוסים ברחבי עולם עם עשירי תבל. נווה אמר עוד שאולמרט מתנהל באופן ציני ומפריח סיסמאות נבובות במקום להעביר את התקציב המובטח לבית החולים יוספטל.

אולמרט הגיב לדבריו אלה של נווה וקבע שהוא שר הבריאות הכושל ביותר בתולדות המדינה. עוד ניסה שר האוצר לשלול מנווה כל קרדיט על סוגיית סל התרופות. אולמרט טען כי שרון הוא העומד מאחורי התקציב המורחב לסל התרופות ולא נווה.

אם היו ספקות באשר למניע למתקפת אולמרט על נווה, הרי שנדמה כי אולמרט עצמו הבהיר את הדברים כשקבע בציניות שהוא מתפעל מדבקותו לכאורה של נווה בעמדתו כששינה את עמדתו בשאלת הקדמת הפריימריז בליכוד והחליט לתמוך בעמדת נתניהו. המעבר המהיר בדברי אולמרט מסוגיית יוספטל לסוגיית הפריימריז נדמה שיש בה הסבר למניעי שעמו של אולמרט.
(ש)

