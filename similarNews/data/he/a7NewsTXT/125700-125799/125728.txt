

במהלך פעילות כוחות צה"ל הלילה והבוקר ברחבי איזור יהודה ושומרון נעצרו 79 מחבלים מבוקשים מארגוני החמא"ס והגי'האד האיסלאמי.

בשכם נעצרו שני מבוקשים, במרחב רמאללה 39 מבוקשים, במרחב בית לחם 7 מבוקשים, ובמרחב חברון 21 מבוקשים.

כתבנו קובי פינקלר מוסר שמאוחר יותר פעלו כוחות צה"ל נגד תשתית הג'יהאד האיסלאמי הפלסטיני. במהלך הפעילות נפתחה אש לעבר הכוחות פעמיים. בשתי התקריות לא היו נפגעים, ולא נגרם נזק. כוחות הביטחון ממשיכים כעת בפעילותם במרחב.

בפעולת כוחות הביטחון אמש ברצועת עזה, תקף צה"ל שני מבנים בעיר חאן-יונס שבדרום רצועת עזה. המבנים שהותקפו הינם מבנה המשמש כמשרד לפעילות טרור של ארגון הפת"ח ומבנה המשמש כמשרד חלפנות של ארגון הטרור חמא"ס.

ובתוך כך כח של צנחנים, נח"ל ואגוז חשף הלילה מעבדת נפץ בקבטיה, שמדרום לג'נין. במקום נמצאו שבעה קילוגרמים של חומר נפץ, מטען צינור מוכן להפעלה, רובה מאולתר ואמצעים להכנת מטענים. חומרי הנפץ נוטרלו על ידי חבלנים, ולא היו נפגעים.

