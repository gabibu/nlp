

אוכלוסיית מדינת ישראל נאמדת כיום בכ-6.5 מיליון נפש. האוכלוסייה היהודית (הכוללת גם את העולים שאינם רשומים במרשם כיהודים) מונה כ-5.3 מיליון נפש (81%), והאוכלוסייה הערבית מונה 1.2 מיליון נפש. זאת, על פי אומדני אוכלוסייה ארעיים לסוף שנת 2001, שנערכו בלשכה המרכזית לסטטיסטיקה.

במהלך השנה האזרחית האחרונה גדלה האוכלוסייה בכ-142 אלף נפש בקירוב, שיעור גידול של 2.1% שהוא הנמוך ביותר מאז 1990. שיעור הגידול בשנת 2001 - 2.1% - קטן מזה שב-2000 - 2.6% . עיקר הירידה בגידול הוא באוכלוסייה היהודית - 1.9% בשנת 2001, לעומת 2.3% בשנת 2000. במונחים בינלאומיים, שיעור הגידול בישראל עדיין גבוה ביותר למרות הירידה (יותר מכפול משיעור הגידול שברוב מדינות אירופה).

הירידה בשיעור הגידול נובעת בעיקר מירידה במספר העולים שהגיעו ארצה במהלך שנת 2001: במהלך 2001 הגיעו ארצה כ-45 אלף עולים, לעומת כ-60 אלף עולים שנה קודם לכן, ירידה של למעלה מ-25% . מספר העולים בשנת 2001 הוא הנמוך ביותר שנרשם מאז 1990.
