

מנהיגי שבטים אפגאנים בעיר המזרחית גארדז דרשו אתמול לשים קץ מיד להפצצות האמריקניות באיזור, בעקבות הריגתם של יותר מ-100 כפריים בהפצצה האמריקנית.

"ההתקפות צריכות להיפסק. האמריקנים חייבים להפסיק את ההפצצות", אמר חאג'י סייפוללה, ראש המועצה השבטית האיזורית, לרויטרס בכפר קאלאי ניאזי, שהוחרב ביום ראשון בהפצצה. סייפוללה אמר כי 107 אנשים נהרגו בהתקפה על הכפר, כ-4 קילומטר מצפון לעיר גארדז. הוא הוסיף שכל הקורבנות, ביניהם נשים וילדים, היו אזרחים ואיש לא היה חבר בטליבאן או ברשת אל-קאעידה של אוסאמה בן-לאדן. כל 12 בתי הטיט של הכפר נמחקו, אמר סייפוללה.

סייפוללה אמר שהתחמושת נתפסה מלוחמי הטליבאן שנסוגו לפני כשישה שבועות מהאיזור, בעקבות ההפצצות האמריקניות. הוא הוסיף שהכפר הותקף עקב מה שהוא כינה "מידע מוטעה", שהועבר לכוחות האמריקנים על-ידי יריבים מקומיים. "אויבינו המקומיים מספקים מידע כזה לאמריקנים, ואלה מפציצים מיד מבלי לוודא", אמר סייפוללה. הוא לא ציין מיהם האויבים.

סייפוללה הודה שיש לוחמים מוסלמים זרים שתופסים מחסה בהרים בסביבה במרחק-מה מהכפר. "יש כמה מהם, אבל רחוק מכאן", אמר.


