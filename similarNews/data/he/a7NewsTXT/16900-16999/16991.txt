

מאז שהחלה מתקפת הטרור של הרש"פ על מדינת ישראל מערימה ממשלת בריטניה קשיים על הוצאת רשיונות ייצוא של ציוד ביטחוני לישראל. אף על פי שישראל פנתה בנושא לדרג המדיני הבכיר בלונדון לא נפתרו הבעיות. הבריטים מנמקים את צעדיהם בחוק האוסר לספק ציוד צבאי לאזורי מתיחות. נציין כי אין מדובר ברכישות בטחוניות, אלא בפריטי השלמה שונים, המיועדים לתחזוקת אמצעי לחימה של צה"ל או לשילוב כיתת מערכות. בין הפריטים שממשלת בריטניה עיכבה את מכירתם בשנה האחרונה היו כדורים פירוטכניים להנעת כיסאות מפלט למטוסי קרב, צמיגים למטוסי הדרכה, ועוד.

לדברי מקורות בטחוניים, "אמנם אין מדובר במערכות נשק עיקריות, אבל אלו פריטים קריטיים. מטוס בלי צמיג אינו יכול להמריא, וכן בלי כסא מפלט תקין אסור להעלות טייס למטוס".

הבריטים מקשים גם על עסקות ייצוא של תעשיות ישראליות עם מדינות אחרות.

בעניין זה פעלו גם רה"מ וגם הצמרת הבטחונית והם ביקשו מראשי משרד ההגנה הבריטי לסייע בהקלה על הוצאת רשיונות הייצוא, אך הדבר הגיע לפתרון חלקי בלבד. "עדיין נשארו נושאים פתוחים. זה מין ריטואל כזה, שצריך בכל פעם לחזור עליו, כדי להתגבר על המכשולים", מסרו המקורות.


