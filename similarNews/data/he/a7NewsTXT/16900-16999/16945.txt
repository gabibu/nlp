

אירו - המטבע האירופי החדש - הגיע רשמית ארצה. החל ממחר ניתן יהיה להשיג את המטבע בכל הבנקים בישראל. ממחר יפסיק בנק ישראל לפרסם את השערים היציגים של מטבעות שארצותיהן הצטרפו לגוש האירו.

פרטים על המטבע החדש מסר אתמול במסיבת עיתונאים בתל אביב, ז'אן קרלו שבלר, ראש משלחת הנציבות האירופית בישראל. שבלר אמר, כי הנהגת השימוש באירו היא הצעד המרשים ביותר בתהליך האיחוד הכלכלי של אירופה ומהווה תרומה ליציבות הכלכלית של העולם. זאת, בנוסף להזדמנות לכלכלה הישראלית לגיוון הפעילות הפיננסית וגיוס הכספים שהיתה מרוכזת עד עתה בבורסה בארה"ב בלבד.

בגוש האירו חברות 12 מדינות, להוציא שבדיה, דנמרק ואנגליה. גוש האירו הוא כיום השלישי בעולם, והוא בא בנוסף לגוש היין היפני והדולר האמריקני וכולל בסך הכל 375 מיליון אזרחים אירופיים.

יש לציין, כי האירו כולל שבע שטרות ושמונה מטבעות שערכם מ-1 סנט ועד 500 אירו. ממחר ניתן יהיה לקבל שטרות ומטבעות אירו בכל הבנקים, משרדי הדואר והכספומטים באירופה ובישראל.

בנק ישראל לא התערב בתהליך הבאת המטבע החדש ארצה. הדבר נעשה עצמאית בידי הבנקים המסחריים השונים הפועלים בישראל.

ניתן יהיה להמשיך ולהשתמש במטבעות האירופיים הנוכחיים עד ה-28 בפברואר 2002. עד ה-31 במרס 2002 ניתן יהיה להחליף שטרות ישנים באירו בכל מדינות גוש האירו, ללא עמלה, בנקודות מיוחדות שיופעלו על ידי הבנקים המרכזיים במדינות גוש האירו.

