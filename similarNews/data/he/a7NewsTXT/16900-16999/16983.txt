

בשנת 2001 נרצחו בפיגועים 202 חללים. זה מספר הנפגעים הגדול ביותר בפיגועים מאז הקמת המדינה.

אתמול אמר רה"מ שרון כי "ערפאת לא חזר בו מהטרור", וציין כי הרש"פ אינה עושה מעצרים של ממש ואינה מבצעת חקירות. יש הסכם בין ערפאת לארגוני הטרור, המאפשר פגיעה באזרחים ובחיילים ביש"ע.

בצאתו מישיבת סיעת העבודה אמר אתמול שר הביטחון בעניין זה כי מאחר שהפיגועים נמשכים עדיין לא החלה ספירת שבעת ימי השקט.

אלוף עמוס גלעד, מתאם הפעולות ביש"ע, אמר אמש כי מתחת לפני השטח רוחשת מלחמה. לדבריו, הפלשתינים מתכוננים למלחמה, וכל הזמן הם מתחמשים ומייצרים תחמושת.

כתבנו קובי פינקלר דיווח כי בימים האחרונים היו מקרים רבים מאד של יידויי אבנים בגזרות השונות. צה"ל לדבריו מדווח כי ביום אחד היו 28 מקרים של יידויי אבנים.

פינקלר הוסיף כי בצה"ל אומרים שהשקט של הימים האחרונים הוא שקט מדומה, "שקט שלפני הסערה", כלשונם.

אתמול ירו מחבלים לעבר רכב צבאי שליווה אוטובוס בסמוך לכפר סילאת א-דהר, מדרום לג'נין. מחבלים אף ירו לעבר כוח צה"ל בג'נין. לא היו נפגעים. לפנות ערב ירו מחבלים אל חיילי צה"ל סמוך לנווה דקלים. מחבלים אף ירו אל חיילי צה"ל בגבול ישראל מצרים, וגם השליכו רימוני רסס. אין נפגעים.
במשך שעות אחדות נכלאו כמאה ישראליים בקבר רחל לאחר שפורעים ערבים יידו אבנים והשליכו בקבוקי תבערה לעבר הקבר, ולא אפשרו את יציאתם. הישראלים הגיעו לשיעור המתקיים בקבר רחל. בסופו של דבר הם יצאו מהקבר בליווי כוחות רבים של צה"ל. כתבנו קובי פינקלר דיווח כי בימים האחרונים הוסרו מקצת המחסומים סביב קבר רחל, כמחווה של ישראל לקראת החגים הנוצריים.


