

התפרצות של שפעת בירושלים ובאיזור המרכז נרשמה בימים האחרונים במערכת ארצית לניטור המחלה.

מערכת הניטור שמפעילה חברת התרופות "רוש" פזורה ב-40 מרפאות ברחבי הארץ, ונבדקים בה כ-400 חולים מדי שבוע.

בשבוע האחרון נרשמה עליה תלולה במקרי השפעת, כאשר מכל 10 חולים שנבדקו בתל אביב (ורדיוס 30 ק"מ ממנה) ובירושלים - לפחות 4 מהם נמצאו חולים בשפעת.

יצויין, כי המחלה מאובחנת לצורך הניטור באמצעות ערכה שוויצרית שמספקת תשובה של משטח גרון בתוך 10 דקות.

הערכה נמצאת בשימוש בישראל רק לצרכים אפידמיולוגיים ולא לשימוש קליני, וזאת בשל מחירה היקר יחסית: 100 פרנקים שוויצריים. סיבה נוספת היא רמת הדיוק של הבדיקה העומדת על 70% .

לדברי עמירה לידר מחברת רוש, הבדיקה נוטה לזהירות יתר ולכן עלול להווצר מצב שבו הרופא מאבחן שפעת ואילו הבדיקה נותנת תשובה שלילית. לפיכך, נתוני התפרצות השפעת על פי בדיקה זו הם זהירים ביותר וכנראה שיעור התפרצות המחלה בשבוע האחרון גבוה יותר מהנתונים של מערכת הניטור.

הסימנים לשפעת הם: התפרצות פתאומית של חום גבוה במשך 3-4 ימים, שיעול יבש כאבי ראש ושרירים וחולשה הנמשכת כשבועיים עד שלושה, בהעדר טיפול.

כיום ישנן 2 תרופות לשפעת האמורות להדביר את הוירוס והן: "טמיפלו" הניתנת בצורת קפליות והשניה "רלנזה" הנלקחת במשאף. התרופות בולמות את התרבות הוירוס ומיד נפסקת גם ההדבקה.
