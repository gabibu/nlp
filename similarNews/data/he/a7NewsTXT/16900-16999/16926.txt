

שר הביטחון בנימין בן אליעזר דיבר אתמול בישיבת הממשלה, ואמר כי ארגוני הטרור מבינים שהפסקת האש היא עניין זמני, וכי מאוחר יותר לא תהיה להם בעיה לחזור ולפעול. בן אליעזר הסביר כי ברוח ההבנות בין הרשות לארגוני הטרור ממשיכים ארגוני הטרור לפעול בשטחים, ופחות בתוך "ישראל הקטנה". כך למשל, במוצאי שבת אירע פיגוע ירי נגד אוטובוס שנסע ליישוב מעלה אפרים, פיגוע שהסתיים ללא נפגעים מאחר שהאוטובוס היה ממוגן. "מבחינתנו איננו מבחינים בין דם לדם", אמר בן אליעזר. "הפיגועים בשטחים חמורים באותה מידה".

בן אליעזר הוסיף, כי לא כל גורמי הטרור מקבלים את ההסכמה לפעול רק בשטחי יהודה שומרון ועזה, כך למשל לפני שבוע תכננה החזית העממית להוציא לפועל פיגוע התאבדות בחיפה.

בתוך כך הודיע החמאס כי התנועה תמשיך במאבק המזוין נגד חיילי צה"ל ונגד יהודים מעבר לקו הירוק. התנועה התחייבה לשמור על הפסקת האש בתוך ישראל הקטנה ולהימנע לגמרי מירי מרגמות: "הפסקת האש היא זמנית, ונעשית כדי לשמור על אחדות העם הפלשתיני", אמר עלי ברקה, דובר החמאס.

