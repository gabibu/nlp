

היום יושבת הנגב, על מערכת החינוך שלו ומוסדותיו. בין השובתים: אוניברסיטת בן- גוריון, בית החולים סורוקה בבאר שבע והרשויות המקומיות. בשעה 11:00 צפויה הפגנה בגן הוורדים בירושלים, ובה ינאמו ככל הנראה גם שרים וחברי כנסת. בכך מגיעה הפעילות בנגב לסוף דרכה, והמאבק עובר לזירה הפוליטית בלבד. כך הסביר לכתבתנו שמוליק ריפמן, יו"ר מועצת רמת נגב, וממנהיגי המאבק נגד ביטול חוק הנגב. ריפמן הוסיף כי הצעדים המעשיים: ההשבתות, חסימות הצירים וההפגנות הביאו חברי כנסת רבים לתמיכה בחוק הנגב, אולם, כאמור, הפעילות עוברת למישור הפוליטי.

היום ייפגשו מנהיגי המאבק עם יו"ר הכנסת אברהם בורג, ולאחר מכן עם סיעת הליכודת במטרה להפעיל לחץ של הרגע האחרון, לפני הגשת התקציב לאישורה של הכנסת.

עוד אמר ריפמן כי ראשי הרשויות המקומיות בנגב החליטו ששלושת חוקי הנגב הם מקשה אחת, וכי אין מנהלים משא ומתן עם הממשלה על העברת חלק מהחוקים וכן כי אין כוונה לוותר על חלקם. ריפמן הסביר עוד, כי לדעתו לא המחסור בכסף הוא המניע לכוונתה של הממשלה בכוונתה לבטל את חוק הנגב, כי הנה, לדבריו, "היום יחזירו משרדי הממשלה 2.5 מיליארד שקל לקופת המדינה שלא נוצלו במשך השנה". ריפמן גם טוען שמדינת ישראל חייבת להטיל מיסים על שוק ההון וכך תכניס עוד 18 מיליארד שקלים לקופה הציבורית.

לשאלה: האם חוקי הנגב יצילו אותו ענה ריפמן: רק הבאת מליון ישראלים לנגב ופיתוח תשתיות פרנסה בשבילם יצילו את הנגב. "החזון שלי הוא שהנגב, ששטחו מהווה 60% ממדינת ישראל, והמחזיק רק 6% מאוכלוסייתה, יאכלס 30%- 40% מהאוכלוסיה הכוללת. חייבים ליישב את הנגב. אם לא- נאבד אותו", אמר ריפמן.

