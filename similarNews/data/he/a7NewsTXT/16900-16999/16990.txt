

יוסי ביילין ממפלגת העבודה יוזם הקמתה של מפלגה חדשה, משמאל למפלגת העבודה, שלפני הבחירות תחבור למר"צ.

אתמול גילה כתב "קול ישראל" יוני בן מנחם כי ביילין שוקל את הקמת המפלגה בעקבות בחירתו של בנימין בן אליעזר לראשות מפלגת העבודה. ביילין פנה בעניין ליו"ר הכנסת אברום בורג כדי שיצטרף אליו בהקמתו של הגוף הפוליטי החדש.

ביילין אמר כי אם מפלגת העבודה לא תלך בדרכו הוא יפרוש לדרך אחרת.

שינוי נוסף עומד להתרחש במפלגת "שינוי". מייסד המרכז הבינתחומי בהרצליה פרופ' אוריאל רייכמן, שהיה מאדריכלי תנועת "שינוי", יעץ לתנועה לשנות את מצעה. כך מדווח אתר N.F.C.. רייכמן מציע לתנועה בעיקר לחדול מהמסע האנטי דתי, העומד במרכז מצעה. לדבריו, דימויה זה, כתנועה אנטי דתית, מזיק לה, ומרחיק ממנה בוחרים. הוא מציע גם שהתנועה תעסוק בצמצום בירוקרטיה בישראל, ובנושאים חברתיים נוספים.

