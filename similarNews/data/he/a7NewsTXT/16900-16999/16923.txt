

אתמול החליטה ועדת השרים לענייני חקיקה להסיר את תמיכתה בחוק "עוקף בג"צ קציר" שהציע ח"כ הרב חיים דרוקמן. החלטת הוועדה קובעת, למעשה, את עמדת הממשלה. את "בג"צ קציר" הגישה לפני כשנתיים משפחת קעדן, משפחה ערבית שביקשה להתיישב ביישוב קציר שהוקם על ידי הסוכנות היהודית סמוך לכביש נחל עירון כדי לחזק את הרוב היהודי באזור.

אנשי היישוב התנגדו, ובג"צ קבע כי לפי החוקים שחקקה הכנסת אין הסוכנות היהודית רשאית להקצות קרקעות להקמת יישובים יהודיים בלבד, ובקרקעות שהיא מקצה מותר גם לערבים להתיישב. פסק הדין עורר מחלוקות רבות, והרב דרוקמן החליט לעשות מעשה בעניין. הוא יזם את "חוק עוקף בג"צ קציר", ובו תיקון בחוק הסוכנות היהודית ובחוק מקרקעי ישראל, וכל זאת במטרה לעגן בחוק את האפשרות להקצות קרקעות ליישובים יהודיים בלבד. "שאם לא כן יש כאן סתירה לכל המעשה הציוני", אמר ח"כ דרוקמן.

לפני כשלושה שבועות עבר החוק את אישורה של ועדת השרים לענייני חקיקה, וכך זכה, למעשה, לתמיכת הממשלה, אולם, ח"כ דן מרידור ערער על ההחלטה, והביא את החוק לדיון מחודש בוועדה. הדיון השני, שבו נכחו שלושה שרים, הסתיים בהחלטה להתנגד לחוק ברוב של שניים: ח"כ מתן וילנאי ודן מרידור מול אחד: מאיר שטרית. יצוין כי אחיו של דן מרידור, סלאי מרידור, שמכהן בתפקיד יו"ר הסוכנות היהודית הוא תומך נלהב של החוק.

ח"כ הרב דרוקמן הבטיח כי ימצה את כל הדרכים כדי להביא לאישורו של החוק.

משה שטרן, דוברו של ח"כ דרוקמן, מסר לכתבתנו כי ייתכן שתהיה פניה ליו"ר הקואליציה זאב בוים בבקשה לאשר לחברי הקואליציה חופש הצבעה, וכך לאפשר את העברת החוק הזה, שתומכים בו, למעשה, כל חברי הכנסת הדתיים והימניים.

