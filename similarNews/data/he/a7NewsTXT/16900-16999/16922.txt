

אמש מעט אחרי השעה 18:00, פתחו מחבלים באש מנשק קל לעבר כוח צה"ל ששהה בין היישובים אלי-סיני וניסנית. החיילים השיבו אש יעילה והרגו 2 מן המחבלים. מחבל שלישי נמלט מן המקום ולאחר מרדף קצר חוסל אף הוא. לא היו נפגעים בקרב כוחותינו.

במהלך האירוע התבקשו תושבי היישובים הסמוכים להיכנס לחדרים הממוגנים.

סמוך לשעה 22:00 חוסלו שלושה מחבלים נוספים ע"י כוחות הביטחון. המחבלים חצו את גדר המערכת באזור בית חנון. כוח ישראלי שהיה במקום קרא למחבלים לעצור ולהיכנע, אולם הם פתחו באש וניסו להפעיל מטען לעבר הכוח. החיילים השיבו אש והרגו את שלושת המחבלים. כל אחד מהמחבלים נשא עליו חגורת נפץ, רובה סער ומחסניות.

במערכת הביטחון מעריכים כי השלושה תכננו לבצע פיגועי ירי והנחת מטענים ביישוב ישראלי.
מזכיר הממשלה גדעון סער הגיב לדברי הרשות הפלשתינית כאילו התחילו שבעת ימי השקט שאותם דורשת ישראל לפני כל חידוש משא ומתן. סער אמר כי שבעת הימים עוד לא החלו: "אין שום שקט. די ללמוד את אירועי היממה האחרונה כדי להבין שהטרור נמשך".


