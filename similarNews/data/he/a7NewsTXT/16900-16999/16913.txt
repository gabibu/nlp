

המכרז להנפקת תעודת הזהות החדשה יפורסם מחר - ט"ז בטבת התשס"ב (31.12.01).

שר הפנים, אלי ישי, בירך את צוות משרד הפנים ומשרד האוצר על העבודה המקצועית ועל שיתוף הפעולה בין שני המשרדים, בהכנת פרוייקט תעודת הזהות החדשה ונתן ברכתו לפרוייקט.

בדיון שקיים שר הפנים בנושא, הציגו צוות משרד הפנים ומשרד האוצר את הפרוייקט. צויין כי התעודה החדשה תתבסס על טכנולוגית הכרטיס החכם ותהיה אמינה ובטוחה יותר נגד זיופים.

מעבר לשיפורים שיהיו בתעודת הזהות החדשה, התעודה תאפשר גם זיהוי אלקטרוני של האזרח/התושב וחתימה דיגיטלית של בעל התעודה, בכל מגעיו עם משרדי הממשלה. יש לציין כי הפרוייקט יבוצע במסגרת היערכות משרדי הממשלה והפעילות שמנהל משרד ראש הממשלה לקידום נושא "ממשלה ONLINE ".

יש להבהיר כי אחד ההדגשים והתנאים במכרז, הינו שקו הייצור של הכרטיסים החכמים הגולמיים ייוצר בישראל.

שר הפנים שב והודה לכל הגורמים המלווים ומעורבים בפרוייקט והבהיר כי בדעתו להמשיך וללוות את יישום הפרויקיט ולוודא כי אכן תעודת הזהות תונפק - בהיקף הרחב ביותר בזמן הקצר ביותר.

השר ישי הנחה את הצוותים לנהל את המכרז בצורה המתחייבת מהיקפו ורגישותו, שקיפות מצד אחד ושמירה על כללי המכרזים והתקנות מצד שני.
