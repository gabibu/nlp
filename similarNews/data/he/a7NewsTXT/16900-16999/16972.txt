

ראש העיר החדש של ניו-יורק, המיליארדר מיכאל בלומברג, החליף אמש בחצות באופן רישמי את רודולוף ג'וליאני, וינהל את העיר בתקופה קשה, בעקבות הטראומה של ה-11 בספטמבר.

תושבי העיר כמעט ולא הכירו לפני שישה חודשים את מייסד חברת המידע הפיננסי הנושאת את שמו, שהוציא מכיסו 69 מיליון דולר בהתמודדות נגד הדמוקרט מארק גרין.

"מיכאל בלומברג יהיה ראש העיר ה-108 ב-1 בינואר, והוא מודע לכך שהצלחתו או כשלונו תלויים ביכולתו לתת מענה למשבר הכלכלי, הנגרם מהמיתון ומהפיגועים של ה-11 בספטמבר", מסר העיתון "ניו-יורק טיימס" במאמר מערכת.

אם שנות השפע בכלכלה האמריקנית איפשרו לג'וליאני להבטיח בסיס פיננסי איתן למדיניותו, שבבסיסה עמד המאבק בפשע, עלול בלומברג לעמוד בפני מצב שונה בתכלית, ולא לחיוב.

הממונה על הכספים בעיריית ניו-יורק העריך את הנזקים עקב הפיגוע במרכז הסחר העולמי בכ-100 מיליארד דולר, בנוסף לאיבוד ישיר או עקיף של כ-80,000 מקומות עבודה.

משקיפים סבורים שהגרעון בתקציב העיר עלול להגיע לכ-4 מיליארד דולר בשנת 2002, והנהלת העיר היוצאת כבר החליטה על קיצוץ של כ-15% ברוב סעיפי התקציב של 2002.

רבים בשירותי הכבאות והמשטרה של העיר אמורים לצאת לפנסיה בשנה הבאה, ויש כעס רב בסקטורים רבים של עובדי העירייה, וביניהם המורים, הדורשים העלאות שכר משמעותיות. הסיוע הפדרלי בסך 20 מיליארד דולר (מחצית ממה שג'וליאני דרש) לא שולם עדיין במלואו, והוא יהיה כנראה רחוק מלהספיק לבניה מחדש של דרום האי מנהטן.

בנסותו לחפות על חוסר ניסיונו בניהול ציבורי, קרא מיכאל בלומברג לדיירים ותיקים בעירייה לתפקידים החשובים. הוא בחר ביום ראשון בניקולאס סקופטה, בן 69, מנהל שירותי הגנת הילד הנוכחי, כדי לעמוד בראש שירותי הכבאות, שאיבד 343 מחבריו בהתמוטטות המגדלים.

