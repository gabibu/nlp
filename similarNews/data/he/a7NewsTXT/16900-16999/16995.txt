

בימים האחרונים נרשמה במערכת הארצית לניטור מחלת השפעת התפרצות של המחלה בירושלים ובאזור המרכז. מערכת הניטור, שמפעילה חברת התרופות "רוש", פזורה ב-40 מרפאות ברחבי הארץ, ונבדקים בה כ-400 חולים מדי שבוע. בשבוע האחרון נרשמה עלייה תלולה במקרי השפעת. מכל עשרה חולים שנבדקו בתל אביב וברדיוס 30 ק"מ ממנה, וכן בירושלים לפחות ארבעה מהם נמצאו חולים בשפעת. יצוין כי לצורך הניטור מאובחנת המחלה באמצעות ערכה שוויצרית המספקת תשובה של משטח גרון בתוך עשר דקות.

הערכה נמצאת בשימוש בישראל רק לצרכים אפידמיולוגיים, ולא לשימוש קליני, וזאת בשל מחירה היקר יחסית: 100 פרנקים שוויצריים. סיבה נוספת היא רמת הדיוק של הבדיקה, העומדת על 70% בלבד.

לדברי עמירה לידר מחברת "רוש" הבדיקה נוטה לזהירות יתר, ולכן עלול להיווצר מצב שבו הרופא מאבחן שפעת, ואילו הבדיקה נותנת תשובה שלילית. לפיכך, נתוני התפרצות השפעת על פי בדיקה זו ממעטים, למעשה, בממדי התופעה, וכנראה שיעור התפרצות המחלה בשבוע האחרון גבוה יותר מהנתונים שנתקבלו ממערכת הניטור.

הסימנים לשפעת הם: התפרצות פתאומית, חום גבוה במשך 3-4 ימים, שיעול יבש, כאבי ראש ושרירים, וחולשה, שבהעדר טיפול נמשכת כשבועיים עד שלושה.

