

אתמול החליטה הממשלה להתנגד להקמת בית משפט לחוקה. בית משפט כזה, המצוי ברוב המדינות המערביות, הוא הערכאה הקובעת בסוגיות הנוגעות לחוקה, ובמדינת ישראל - לחוקי יסוד. הערכאה שעוסקת בסוגיות אלה במדינת ישראל היא בג"ץ.

ראש הממשלה אריאל שרון הביע עמדה נחרצת נגד הקמת בית המשפט לחוקה, וחלק שבחים למערכת המשפט. הוא כינה אותה "טובה, מקצועית ובלתי תלויה".

שר המשפטים מאיר שטרית אמר בדיון כי אסור לתת יד לערעור מעמדו של בית המשפט העליון. שטרית גם מחה על ההתקפות של שרים על בית המשפט העליון בעקבות פסיקת בג"צ בעניינו של אהוד יתום. במיוחד כוונה ביקורתו של שר המשפטים לדבריו של השר ליברמן, שכינה את שופטי הבג"צ "אייטולות".

השרה דליה איציק הזהירה כי אם הממשלה תתמוך בהקמת בית משפט לחוקה, זו תהיה הפרה מהותית ובוטה של ההסכם הקואליציוני, וכי מפלגת העבודה לא תעבור על כך לסדר היום.

השר דן מרידור אמר כי אם תתמוך הממשלה בהקמתו של בית משפט הוא יתפטר ממנה.

בסופו של דבר תמכה הממשלה ברוב קולות בשימור כוחו של בית המשפט העליון, ובהתנגדות להקמת בית המשפט לחוקה.

בעד הקמת בית המשפט הצביעו חמשת שרי ש"ס: אלי ישי, ניסים דהאן, שלמה בניזרי, אליהו סויסה ואשר אוחנה, השרים בני אלון ואביגדור ליברמן, והשר עוזי לנדאו.


