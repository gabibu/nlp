

בימים באחרונים התפרסמו בכלי התקשורת ידיעות, לפיהן השליח האמריקני לסוריה ויליאם ברנס הגיע להבנה עם נשיא סוריה בשאר אסד, כי האחרון יסכים לחדש את המשא ומתן עם ישראל ללא תנאים מוקדמים, ולהתחיל אותן במקום שבו הופסקו השיחות עם אביו חאפז אסד. יצוין, כי עם אסד האב הגיעו השיחות עד לנקודת המחלוקת האם תיסוג ישראל לגבול הבינלאומי או לקווי טרום מלחמת ששת הימים.

עוד פורסם באמצעי התקשורת כי ישראל הפנתה מסרים לאסד הבן דרך מנהיגי ערב שונים כמו ראש ממשלת טורקיה ונשיאה, וכן דרך עבדאללה מלך ירדן. תוכן המסרים: "מיתנו וריסנו את החיזבאללה, ועכשיו אנחנו נכונים לחדש אתכם את המשא ומתן". את המסרים העביר שר הביטחון בנימין בן אליעזר.

בתגובה לדברים אלה אמר אתמול דר' מוטי קדר, חוקר במחלקה לערבית באוניברסיטת בר-אילן, לכתבתנו כי ייתכן שהאיתותים לסוריה נובעים מן הצורך של ישראל להעביר את כובד הזירה המדינית מן הפלשתינים לסורים, וזאת כדי ללחוץ על יאסר ערפאת, טקטיקה שכבר ננקטה בעבר. עוד אמר קדר כי עם מותו של חאפז אסד לא התחלף איש מהשרים ומהאנשים המחזיקים את רסן השלטון, ולכן לא יוכל בשאר אסד לערוך שינויים מרחיקי לכת בעמדותיו של אביו, ולא יוכל להביא לסוריה הסכם שונה ממה שהיה אביו מביא. "עליו להביא לפתרון שיהיה מקובל על הגוורדיה הישנה". עוד מוסיף קדר כי ייתכן שקיימים מגעים מאחורי הקלעים, אך מכל מקום, בתקשורת הסורית, אין לצפות לשינויים ביחס למדינת ישראל. וכדברי קדר: "איני רואה שסוריה מתחילה לחנך את בני הנער שלה שלציונים יש זכויות".

