

תגבור יהודי הגיע לאחרונה לסייע לפלשתינים. בתחילת השבוע דווח על מעלליה של קבוצת יהודים שהגיעה לטייל בארץ, כך הציגה את עצמה, אך עד מהרה התברר שהגיעה כדי לעשות פרובוקציות. ביום ראשון היא ניסתה לעלות על מאחז של צה"ל, ולאחר מכן הפגינה ליד האוריינט האוס. קבוצה זו, מניעיה ומימונה, נחשפו לפני שבוע בכתבתו של דוד בדין, מנהל סוכנות הידיעות "מקור ישראלי" בבית אגרון בירושלים, בכתבה שפרסם בעיתון "מקור ראשון".

בכתבה דיווח בדין כי מדובר בקבוצה חזקה של יהודים, מאנגליה ומדרום אמריקה, שהגיעה בחסות רבנים למען זכויות האדם בירושלים, ובתיאום עם יוסי ביילין. המימון להגעתה ולפעילותה הוא מקרנות ציבוריות בארץ ובחו"ל, כגון "הקרן החדשה לישראל", ועוד. לדברי בדין בערוץ 7 הקבוצה מתואמת באופן מלא עם גורמים ברש"פ, המדווחים לה על המתרחש כביכול בכפרים. הקבוצה עוסקת בהפצת שמועות שקריות על תושבי יש"ע, כגון השמועה שמתיישבים מגוש עציון גוזלים את אדמותיהם של כפריים בסביבה. הקבוצה, לדבריו, מזדהה עם מאבק הרש"פ נגד ישראל, ופועלת בתיאום עם ארגוני שמאל קיצוניים בישראל.

בדין ציין כי פעולותיהם ביום ראשון הם רק "יריית פתיחה", וכי בעוד כשלושה שבועות הם עומדים להגביר את פעילותם. קבוצה נוספת תתגבר אותם. לדבריו, בט"ו בשבט הם עומדים לנטוע עצים במקום אלו שעקרו כביכול מתיישבים ביש"ע. לדבריו, הם גם מתכננים לפזר כספים רבים בכפרים הערביים. הגעתם ממומנת, כאמור, בידי קרנות שונות, וביניהן קרנות נוצריות מבלגיה ומהולנד, שהן גם מקור המימון של יוסי ביילין. לדברי בדין, גם האיחוד האירופי הוא בין המממנים של פעילות הקבוצה, וגם המפלגה הקומוניסטית האיטלקית. בדין ציין כי עקב פרסום הכתבה פעלו גורמים אחדים בשיתוף פעולה כדי לסכל את הגעת הקבוצה לעזה ביום שישי, וביום ראשון לחברון.

לדבריו, כוחות הביטחון קלטו את כוונותיה של הקבוצה, שהיא קבוצה אלימה, שתכננה בין השאר לסלק מחסומים ולהתעמת עם חיילי צה"ל, ועתה הם נערכים לסכל פעילות זו. לדברי בדין, כל הפעילות היא בהמלצת יוסי ביילין ואריק אשרמן מ"קבוצת הרבנים למען זכויות האדם".


