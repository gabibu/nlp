

אי זעיר השייך לוונצואלה, ששוקע באיטיות בים הקאריבי ואמור להיעלם כליל לקראת 2055, יוכל לסייע בחיזוי רעידות אדמה באיזור זה.

משלחת מדעית צרפתית-אמריקנית מקווה להצליח למדוד את שקיעתו של אי זעיר זה בדיוק של מילימטרים. אורכו של האי 540 מטר ורוחבו 33, והוא פסגתו של הר תת-ימי המצוי על קצה של הפלטה הטקטונית הקאריבית.

"זוהי המשלחת המדעית הראשונה שאמורה למדוד באופן מדוייק את התקדמותה של פלטה טקטונית זו", הסביר ראש המשלחת גיל פונטנו. המדענים, שלושה גיאופיסיקאים, יערכו מדידות מדוייקות בעזרת מערכת איתור מיקום בעזרת לוויין GPS.

שלושת תחנות ה-GPS, בעלות של 50,000 דולר כל אחת, יוקמו לקראת אמצע חודש מרס, והנתונים שהן יספקו יעובדו על-ידי שני ארגוני מדע אמריקנים: בית הספר למדעי הים והאטמוספירה "לה רוזנטייל" (אוניברסיטת מיאמי) והמוסד הלאומי למדע בוושינגטון.

אי זעיר ושומם זה, המורחק 110 מייל ממערב לגוואדלופ ו-400 מייל מצפון לוונצואלה, נמצא על קצה האיזור בו הפלטה האטלנטית נדחקת באיטיות מתחת לפלטה הקאריבית. באיזורי גבול אלה בין הפלאטות הטקטוניות המהוות את קליפת כדור הארץ מתרחשות רוב רעידות האדמה.

משנת 1939, שקע האי בכ-30 ס"מ ואיבד עקב כך 200 מטר מאורכו. המשלחת תאפשר מדידות מדוייקות יותר של התקדמות הפלטה הטקטונית בין האיים האנטילים סנט מרטין וטרינידאד.

"אם מהירות זו תרד, זה אומר שהסיכוי לרעידות אדמה קטן", מדגיש פונטנו, "אם היא תעלה, הסיכויים יעלו. אם המהירות תישאר קבועה, אפשר יהיה לחזות את רעידות האדמה באיזור באקסטרפולציה מהעבר".

האטה בתנועת הפלטות יכולה להוות סימן נוסף להתקררותה של ליבת כדור הארץ, עולם בלתי נודע המצוי מעבר לקליפת כדור הארץ שעוביה יותר מ-6000 ק"מ, ושאודותיו אנו לא יודעים דבר.
