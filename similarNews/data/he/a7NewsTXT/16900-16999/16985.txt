

מדינות שונות במערב אירופה מגנות את פעילותה של ישראל בהתגוננותה מפני הטרור הפלשתיני. הגינויים הם בעיקר על פעולות "הסיכול הממוקד", ועל צעדי מניעת הטרור שנקטה ישראל באמצעות כיתור ערי הרש"פ שמהן יוצאים המחבלים כדי לבצע פיגועים.

בבלגיה, וגם בבית הדין הבינלאומי בהאג, משתמשים הפלשתינים במערכות המשפט כדי להגיש תלונות נגד רה"מ, וכן נגד חיילי צה"ל הנלחמים ביש"ע.

בחודש נובמבר השנה הוגשה בבלגיה תביעה בגין "אחריות לרצח עם" נגד רה"מ, נגד שר הביטחון והרמטכ"ל, וגם נגד קציני מילואים שהופיעו בכתבת טלוויזיה בערוץ 1 בפעילות נגד מחבלים באזור רפיח. בין הנתבעים מופיעים גם קצין צה"ל ושני חיילים מחטיבת גבעתי שנהרגו מהתקפת מחבלים במוצב מרגנית. בסך הכל הוגשו תביעות נגד 12 ישראלים.

עקב כך נמסר כי לאחרונה פנו כמה קציני צה"ל המשרתים ביש"ע לפרקליטות לצורך התייעצות לפני יציאתם לנסיעות פרטיות לחו"ל. עיקר חששם הוא כי כשיכנסו להולנד או לבלגיה ייעצרו וינקטו נגדם הליכים משפטיים בשל מלחמתם במחבלים. בתגובה מסר דובר צה"ל כי "הפרקליטות הצבאית לא יעצה לשום קצין שלא לבקר בבלגיה ובהולנד".

לאחר פסיקת בג"צ בעניינו של אהוד יתום מתעורר גם בארץ חששם של חיילי צה"ל הלוחמים נגד המחבלים, כך אמר בתכנית "בוקר בשבע" סגן השר לבטחון הפנים גדעון עזרא. לדבריו, בפסילת בג"צ את מינויו של אהוד יתום לראש המטה למלחמה בטרור יש סכנה לבטחון המדינה. יתום, לדבריו, לא פעל על דעת עצמו, אך בכל זאת המערכת יצרה מצב שבו הוא המשלם מחיר אישי על כך שיצא להילחם בפקודת מפקדיו באלו שאין להם קודים מוסריים ומשפטיים, ושאי אפשר להילחם בהם בכלים כאלו. הפסילה, מסביר עזרא, תביא לכך שלוחמי צה"ל יירתעו מלצאת ולהילחם גם בדרכים לא מקובלות, מחשש שהמערכת לא תתמוך בהם, והם ייאלצו לשלם מחיר אישי, וכל זאת בזמן שמדינת ישראל צריכה להתמודד במצבים כמו אלו שהיו בתחילת מלחמת אוסלו, שמתפרעים ערבים התפרעו במרכזה של מדינת ישראל, ובאמצעים פוליטיים גרמו להקמת ועדת אור, שבה עומדים בעמדת נאשמים שוטרי ישראל שהגנו על אזרחי ישראל מפני הפורעים. עזרא אף הביע תמיהה על יחס של איפה ואיפה של השופטים כלפי יתום וכלפי גינוסר. לדבריו, התואנה שבה השתמשו השופטים בזמנו כדי להכשיר את הדרך בפני יוסי גינוסר, מפקדו של אהוד יתום, לשמש יועצו ושליחו של רה"מ לשעבר ברק, בנושא הפלשתיני הייתה, שהפרשה היא מלפני 16 שנים, וכי משום כך היא כבר התיישנה, אך כשהגיעו השופטים לדון בעניינו של יתום נימוק זה בעצמו כבר לא היה קביל, ציין עזרא.


