

מאז קום המדינה אחת לכמה שנים מתעורר ויכוח בעניין הסדר ה"סטטוס קוו". כזכור הסדר ה"סטטוס קוו" הושג ב 1947, ערב הקמת המדינה, בין הדתיים לחילונים. הסדר זה קבע כי בנושאים מסוימים, שבהם יש מחלוקת בין דתיים לחילונים, "הוקפא" המצב מזמן המנדט הבריטי, ולא ייעשו בו שינויים. הסטטוס קוו טיפל בנושאים כגון שמירת הכשרות במוסדות ציבור, שמירת שבת במקומות ציבוריים, שמירת מעמדו האוטונומי של החינוך הדתי, ובלעדיותו של בית הדין הרבני ביחס לנושאי נישואין וגירושין. חלק מהנושאים נשארו במסגרת הסכמות הסטטוס קוו, וחלקם כבר עוגנו בחקיקה.

הצעת חוק חדשה "חוק השבת", שהציעו חמישה חברי כנסת ח"כ נחום לנגנטל מהמפד"ל, יו"ר הקואליציה בכנסת, זאב בוים (ליכוד), יאיר פרץ (ש"ס), יו"ר סיעת העבודה בכנסת, אפי אושעיה ונחמה רונן (מרכז), קובעת שלא יתנהל בשבת מסחר בישראל, לא תהיה פעילות של מתן שירותים או עבודה בבתי חרושת, והמדינה לא תסבסד תחבורה ציבורית בשבת. הצעת החוק אינה אוסרת להפעיל את כל מערכת הבילויים במדינה כמו גם את פתיחתם של בתי קפה, פאבים ומסעדות.

בהודעה שפרסמו יוזמי הצעת החוק נאמר כי הם הגיעו להסכמה ביניהם בעקבות השחיקה מרחיקת הלכת במעמד השבת, שהיה מעוגן עד כה במסגרת הסטטוס-קוו. בתכנית "בוקר בשבע" אמר ח"כ נחום לנגנטל כי המפד"ל היא שדחפה להעביר את החוק,ומטרתה הייתה לאסור את המסחר ואת פעולות היצירה. לדבריו, כיום פתוחים רוב מרכזי התרבות בשבת, ומטרתו של החוק היא למזער את הנזק במשק העבודה בישראל.

הוא סיפר כי כיום נוצר מצב שבו כשמגישים אנשים מועמדות לעבודה שואלים אותם אם הם עובדים בשבת. לבעלי עסקים יש בעיה דומה, אמר לנגנטל: בקניונים הם נאלצים לפתוח את העסק שלהם למרות אמונתם והשקפתם. מצב זה גורם אפליה בין סוחרים, ומבחינה חברתית, אומר לנגנטל, יש לשאוף לשוויון בעם ולא לאפליה. לנגנטל הוסיף כי הוא שואף לכך שהשבת, שהיא היום מוקד לסכסוך בתוך החברה הישראלית תחזור למעמדה הטבעי, שתהיה מאחדת.

ח"כ בוים אמר כי הצעת החוק עשויה להביא לפריצת דרך של ממש ביחסים שבין חילונים ודתיים. לדבריו, השבת תישמר כיום מנוחה מכל פעילות יצרנית ומסחרית, ואילו הציבור החילוני ימשיך לקיים את שגרת חייו בהנאה, וללא כל הרגשת התערבות וכפייה.

ח"כ אושעיה אמר כי תמך בחוק כדי למנוע את המצב שבו נושא המסחר בשבת הפך לזירת התגוששות בין דתיים לחילונים במדינה. "חתמתי על ההצעה כי אני מייחס חשיבות רבה לניסיון להגיע להסכמה באמצעות פשרה, שתאפשר לכל אזרח לפעול בשבת על פי תפישת עולמו", אמר.

יו"ר סיעת ש"ס ח"כ יאיר פרץ אמר כי מדובר בחוק שיאפשר להכניס בחקיקה ראשית את כל הקניונים החנויות ובתי המסחר, ולאמץ את השבת כיום שבתון לכל הסוחרים. לדבריו, מאז שנת69' נפרצו הגדרות בנושא השבת בעיקר במסחר, והדבר גרם אפליה ותחרות בלתי הוגנת בין אנשים שומרי חוק ושבת למפיריו. פרץ אמר כי הוא חתם על הצעת החוק רק לאחר שקיבל את אישורו של הרב עובדיה יוסף, והוסיף כי גם גדולי הרבנים האשכנזים מעורבים ביוזמה. הם שוכנעו לפעול כן לאחר שהוסבר להם כי בחוק לא כתוב מה מותר לעשות בשבת, אלא רק מה אסור.

ח"כ יגאל ביבי מהמפד"ל תקף בחריפות את ההצעה שיזם חברו לסיעה נחום לנגנטל, ואמר כי בסופו של דבר תביא החקיקה לכך שחילול השבת לא יצטמצם, אלא יתרחב. לדעתו, יש לפעול לאכיפת חוקי השבת הקיימים כעת, ולא להתקין חוקים חדשים, שממילא לא ייושמו. ביבי אמר כי החוק הוא איוולת ואסון לשבת, וכי יש בכוחו להרוס את צביון השבת בפרהסיה. הוא הוסיף כי יש בדעתו להגיע לגדולי התורה ולהציב בפניהם את הסכנות שהחוק טומן בחובו.

גם בסיעות "שינוי" ומר"צ מתנגדים לחוק, אך זאת בטענה שהוא יצמצם את פעילות הבילוי של החילונים.

גם ח"כ מיכאל קליינר מסיעת "חרות" הביע את התנגדותו לחוק השבת. לדבריו, תוצאת החוק תהיה שגם יתקיים מסחר בשבת וגם תהיה תחבורה ציבורית. "אני מופתע מתמימותם של חברי ש"ס והמפד"ל, שבמו ידיהם גורמים פגיעה באופיה היהודי של המדינה, ומכשירים את הפעלת קווי האוטובוסים למרכזי המסחר הפועלים בשבת".


