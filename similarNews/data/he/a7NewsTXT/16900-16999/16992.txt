

בימים האחרונים שבה התקשורת לעסוק בהתפתחויות מדיניות בין ישראל לסוריה. ב"מעריב" דווח על פגישה שבוטלה ברגע האחרון בין פרס לשר ההגנה הסורי מוסטאפה טלאס.

אלי מלכה, מי שכיהן כיו"ר ועד תושבי הגולן למאבק בנסיגה, ומכהן כיום כראש המועצה האזורית גולן, אמר בערוץ 7 כי הוא רואה את הפרסומים בנושא הגולן, ואת נסיונותיו של שר הביטחון להעביר מסרים לסוריה, כביטוי לרצונו של בן אליעזר להוכיח במפלגת העבודה כי הוא אינו ימני, וזאת הוא עושה בכך שהוא "מתחיל את דרכו ותפקידו 'ברגל שמאל', תרתי משמע", אמר מלכה. מלכה הוסיף שהדבר דרוש לפואד משום שיש במפלגת העבודה החולקים על עצם תוקף מנהיגותו, והמגדירים אותו כ"בלתי רלוונטי", וכאיש ימין, ולכן, לדבריו, מבקש בן אליעזר להוכיח את יכולתו לקדם מו"מ על חבל ארץ כל שהוא, והוא בחר בגזרה הסורית.

עם זאת, לדברי מלכה, מוזר הוא העיתוי שבו בחר שר הביטחון לפנות לסוריה, עכשיו, כשהעולם החופשי, המערבי, נאבק נגד הטרור בכלל, ונגד סוריה כמשטר תומך טרור, בפרט. רק מדינת ישראל, פרס ופואד עדיין פונים למשטר זה, שהוא תומך טרור, "תומך חיזבאללה, אפל, מושחת ושחור", אמר מלכה, והוסיף כי הם עושים זאת באמצעות ביטויים של נכונות "למחזר את מסירת הגולן". מלכה ציין כי אין זו פעם ראשונה שאנשים פוליטיים עושים בנכסי המדינה ובבטחונה שימוש פוליטי ציני.

הוא הוסיף כי הוא אינו מתכוון להשקיע את האנרגיות של תושבי הגולן בכל העניין של המו"מ, שהוא "עורבא פרח", כלשונו, אלא בבנינו של הגולן ובפיתוחו.


