

כ-500 סטודנטים מארגנטינה, בני 18 עד 26, מגיעים למסע חינוכי ראשון בחייהם בישראל, במסגרת פרוייקט "תגלית". כ-300 מהם באים לארץ השבוע ועוד כ-200 בחודש פברואר.

הסטודנטים של "תגלית" באים לארץ באמצעות הסוכנות היהודית, פרוייקט "אורנים", תנועת "מעיינות" ו"אש התורה". מ"תגלית" נמסר, כי טרם צאתם אמרו הסטודנטים כי מה שקורה היום בארגנטינה מחזק את תחושתם שזה הזמן לבוא לישראל וזאת למרות המצב הבטחוני בארץ. עוד נמסר, כי חלק מהסטודנטים ציינו, כי יבדקו בארץ אפשרויות לשהות ארוכה יותר מאשר במסגרת "תגלית", שבמסגרתה באים הסטודנטים ל-10 ימים.

בין הסטודנטים של "תגלית" מארגנטינה יש קבוצה של מתפללי בית כנסת שהתארגנו כקבוצה. חלק מהמדריכים המלווים את הסטודנטים הם בוגרי "תגלית", שביקרו בארץ מאז תחילת הפרוייקט לפני כשנתיים וכעת שבים לכאן כמדריכים. הסטודנטים מארגנטינה ישתתפו ביריד חינוכי בירושלים, שבו יוצגו בפניהם אפשרויות הלימוד בארץ.


