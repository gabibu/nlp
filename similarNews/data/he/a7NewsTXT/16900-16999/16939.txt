

עשרים עובדי מחצבת כנרת, יהודים וערבים, פתחו היום בבוקר בשביתת רעב, במחאה על סגירת מחצבת כנרת המעסיקה כ-200 עובדים, על פי החלטת בית המשפט העליון.

העובדים מקיימים את שביתת הרעב בתחום המועצה האזורית עמק הירדן שבצומת צמח, אשר נאותה להעניק להם אכסניה ששם יוכלו להביע את מחאתם.

מחצבת כנרת הנמצאת מול אזור התעשיה ציפורית שבגליל התחתון נסגרה לפני כמה שבועות בצו בית המשפט העליון, לאחר שקיבל את עתירת עיריית נצרת עילית. העירייה תבעה לסגור את המקום בנימוק שהוא מהווה מפגע סביבתי, ומתכננת להכשיר את השטח שיפונה להקמת מפעלי היי-טק.

במחצבה מועסקים כ-200 עובדים, 60 מהם עובדים קבועים ועוד 60 עובדי חוץ מטעם הקיבוץ ו-50 עובדי קבלן.

ביום א' קיבלו 30 מתוך 60 העובדים הקבועים מכתבי פיטורין, ובימים הקרובים יקבלו השאר גם הם את מכתבי הפיטורין.

העובדים מקיימים מאז ההחלטה לסגור את המחצבה הפגנות ומחאות, סמוך למחצבה, בירושלים ובנצרת עילית והיום הם העתיקו את מחאתם לצומת צמח.

כל הנסיונות להגיע לפשרה שתאפשר את המשך פעילות המחצבה נכשלו.


