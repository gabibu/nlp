

"הם (ישראל) רואים אותנו רחוקים מירושלים, אך אנו רואים את עצמנו קרובים מאוד, ואנו הצודקים. בזכות תנועת הפתח' הצלחנו להניף את דגל פלשתין בדרך להקמת המדינה הפלשתינית שבירתה ירושלים, ובעזרת השם נניף את הדגל בשמי ירושלים הקדושה", כך אמר יאסר ערפאת, בנאום מיוחד שנשא אמש לאומה הפלשתינית ולעם הערבי כולו, לציון 37 שנים ליסוד תנועת הפתח'.

ערפאת שיבח את התנועה ואת הדרך בה צעדה, מאז שנות השישים ועד להקמת הרשות הפלשתינית, הכרת האו"ם בנציגות אש"ף והכרת העולם כולו באומה הפלשתינית.

ערפאת גם שיבח בנאומו את השוהאדה (הרוגי האינתיפאדה), "שבדמם הובילו למהלך של הכרה בזכות העם הפלשתיני, לא רק באזור אלא בעולם כולו".

ערפאת אמר לשומעיו כי היום בו תוקם המדינה הפלשתינית קרב. הוא ציין כי הקמת המדינה הפלשתינית היא היסוד של כינון שלום בטוח, לא רק באזור אלא בעולם כולו.

ערפאת הכריז כי הוא מושיט את ידו לישראל לשלום והדגיש שהכיתור, הסגר והצעדים שנוקטת ישראל נגד הפלשתינים לא יכניעו אותו. "אמשיך בדרכי עד שהכנס בשעריה של ירושלים", אמר.

לקראת ראש השנה האזרחית אמר ערפאת, כי העם הפלשתיני שואף כי שנת 2002 תהיה עבורו שנה של חירות ועצמאות במדינתו שבירתה תהיה ירושלים.


