

היום, לפי החוק, הוא התאריך האחרון שבו יכולה הממשלה להביא את תקציב המדינה לאישור הכנסת. אם לא יאושר היום התקציב, מה שקרוב לודאי יקרה, יפעלו משרדי הממשלה על פי תקציב ביניים שמשמעותו, הקפאת פרוייקטים לאומיים, והשפעה שלילית על המשק בכלל.

בינתיים, מונעת מחלוקת בין יו"ר הכנסת אברהם בורג לשר האוצר סילבן שלום את הבאת התקציב לדיון בכנסת, ולאחר מכן צפוי התקציב לעמוד בפני מבחנים קשים, כגון הצבעה על הקפאת חוקי הנגב, אי עדכון קצבאות הביטוח הלאומי, ועוד.

קצבאותיהם הנמוכות של הנכים, שבעטיין שובתים הנכים זה השבוע השלישי, לא ימנעו מתקציב הכנסת לעבור. אתמול מינתה הממשלה ועדה שתנהל משא ומתן עם הנכים. אלה מבקשים להשוות את קצבאותיהם לגובה שכר המינימום במשק. הצדדים אכן החלו להתדיין אחרי הצהריים, אולם ללא תוצאות. אתמול הצטרפו כאלף עובדים סוציאליים לנכים השובתים, ואמרו כי אל לה לממשלה לקצץ בקצבאות הביטוח הלאומי, וכי בגלל התקציבים הנמוכים המוקצים ללשכות הרווחה, ובגלל ריבוי הפניות אליהן,לשכות הרווחה עומדות על סף קריסה.

