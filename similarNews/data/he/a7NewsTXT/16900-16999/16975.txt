

סגן שר הפנים, דוד אזולאי, הגיש אתמול לכנסת לקריאה ראשונה הצעה לתיקון חוק הדרכונים (תיקון מס' 5) התשס"ב - 2001. על פי התיקון המוצע, יהיה תוקף הדרכון למשך 10 שנים ללא הצורך להאריכו לאחר חמש שנים, עם מתן סמכות לשר להורות על הנפקת דרכון מסויים לתקופה קצרה יותר.

מדי שנה מונפקים כ-300 אלף דרכונים: הארכתם בחמש שנים נוספות נעשית ברוב המקרים בדרך של שגרה ובלא גביית אגרה עבור שירות זה. פעולת הארכת תוקפם של הדרכונים מכבידה מאד, הן על האזרחים והן על לשכות מינהל האוכלוסין בארץ ועל נציגויותינו בחוץ לארץ.

לכן, מוצע לקבוע מראש תוקף של 10 שנים לדרכון, עם מתן סמכות לשר להורות על על הנפקת דרכון מסוים או סוג מסוים של דרכונים לתקופת תוקף קצרה יותר, כגון לאזרחים שלא השתקעו בארץ וזאת לפי החלטת הממשלה מס' 303 בחודש פברואר 1964, לפיה לא יונפק דרכוון לעולה בשנה הראשונה לעלייתו, למעט מקרים חריגים ביותר.

שר הפנים מביע תקווה כי התיקון יאושר בקרוב על ידי הכנסת ובכך תתייעל המערכת ותקל על ציבור הפונים למשרד הפנים. "זהו רק מהצעדים לשיפור וייעול השרות - ואני מבטיח כי כבר בזמן הקרוב ייושמו צעדים נוספים לשיפור השירות ולרווחת הציבור", אמר השר.


