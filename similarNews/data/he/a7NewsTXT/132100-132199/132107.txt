

מועצת הר חברון ומועצת יש"ע יקיימו הערב הפגנה נוספת נגד ההתעלמות הממשלתית ממצבם של העקורים מיישובי גוש קטיף וצפון השומרון, והפעם בליווי "מיצג הקופים". בשיא נעתר לבקשת שרון להמשיך בתפקידו.

לאחר מופע כלובי הזהב שבלט בהפגנת השבוע שעבר נגד התעלמות הממשלה והעומד בראשה ממצב העקורים החשים נטושים במלונות ברחבי הארץ, ממשיכה מועצת יש"ע היום בסדרת ההפגנות נגד ההתעלמות הממשלתית.

מול משרד ראש הממשלה תתקיים היום הפגנה שנייה בסדרה בניצוחה של מועצת דרום הר חברון. האחריות על סדרת ההפגנות מחולקת על ידי מועצת יש"ע למועצות השונות, וכאמור, על ההפגנה שתתקיים היום תהיה אחראית מועצת דרום הר חברון.

את ההפגנה יעטר מייצג קופי קרטון ענקיים כשבמקום ראשיהם יודבקו תמונותיהם של ראש הממשלה שרון, והשרים מופז ואולמרט. הקופים יעוצבו בתבנית הכרזה והאיור המפורסם "לא ראיתי לא שמעתי". דוברת מועצת יש"ע אמילי עמרוסי אומרת לכתבנו שמעון כהן כי המיצג מאפיין את התעלמותה של ממשלה שידעה לגרש בנחישות, וכעת יודעת לעצום עיניה ולאטום אוזניה לנוכח מצוקתם של אזרחים שהושלכו על ידיה לרחוב.

עמרוסי מציינת כי בהפגנה בשבוע שעברה, שזכתה לכינוי 'הפגנת כלובי הזהב' השתתפו כאלף ומאתיים מפגינים. במועצה רואים בכך הצלחה ומקווים למספר דומה גם הערב. ההפגנה תחל בשעה 18:00, כאמור, מול משרד ראש הממשלה.

כאן המקום לציין כי ראש מנהלת ההתנתקות יונתן בשיא אמור היה לסיים את תפקידו בימים אלה, אולם לבקשת ראש הממשלה הוא ימשיך בתפקידו זה. ראש הממשלה שרון ביקש מבשיא להמשיך את כהונתו זו עד לסיום הטיפול במצוקות העקורים.
(ש)
