

הקרן הקיימת לישראל תקיים כריתת עצים מבוקרת. זאת כדי להקל על המעוניינים את הוצאות ההסקה לנוכח העליה במחירי הסולר.

קרן קימת לישראל תאפשר למעוניינים כריתה עצמית של עצים, כחלק מהטיפול השוטף ביער. כך מדווח כתבנו קובי פינקלר. היוזמה החדשה באה כמענה לדרישה הגוברת לעץ להסקת בתים פרטיים הנובעת מעלייה חדה במחירי הסולר. בכך יש גם פתרון לעלייה במקרי הכריתה הבלתי חוקית ביערות ובחורשים שהסתמנה לאחרונה בגליל.

בקק"ל הביעו דאגה רבה בעקבות התגברות תופעת כריתת העצים הבלתי חוקית אשר גורמת לנזקים בלתי הפיכים ביערות . פקחי ויערני קק"ל מייחסים את ריבוי המקרים בעיקר לעליית מחירי הדלק, והצורך בהסקה ביתית עם בוא החורף. בקק"ל החליטו לתת מענה יצירתי למצוקה הגוברת לצד שמירה על החוק והמשך האכיפה נגד התופעה.

כתבנו מוסיף שביער יש צורך בטיפולים לדילול עצים וגיזומם ומצטבר בכל מקרה גזם רב של עצים כתוצאה מהטיפול היערני השוטף, פתחה קק"ל בשני יערות ביוזמה המאפשרת למעוניינים בכך לכרות ולאסוף עץ להסקת בתים בעונה הקרה. בנקודות אלה, תוכל כל משפחה לכרות בפיקוח יערני הקק"ל עץ לשימוש עצמי במשקל של עד שלושה טון עצים כרותים למשפחה. (כצעד ראשון בפרויקט הניסיוני תבוצע בצפון הארץ בלבד ובהתאם להצלחת היוזמה ולדרישת הציבור יתכן כי תתקיים גם ביערות קק"ל במרכז הארץ ובדרומה).

במקביל ליוזמה זו הגבירו יערני ופקחי הקק"ל בשיתוף פעולה עם משטרת ישראל, את הסיורים ביערות למניעת כריתה לא חוקית. במספר מקרים נתפסו העבריינים בעת מעשה והוגשו נגדם תלונות במשטרה. כתוצאה מהיוזמה החדשה והגברת האכיפה, מסתמנת לאחרונה ירידה בהיקף הכריתה הלא חוקית.

עמרי בונה, מנהל מרחב צפון של קרן קימת לישראל אמר כי "אנו מאמינים שחלקם הגדול של כורתי העצים מונעים לפעולה כתוצאה ממצוקה כלכלית. מתוך רצון שלא להפנות עורף למבקשים עזרה ומתוך אינטרסים של שמירה על היער בבחינת "זה נהנה וזה לא חסר" , הקצנו מקום מסודר המאפשר מחד פיקוח ודילול סדיר של היערות תוך שמירה על העצים ומאידך שימוש בעצים אלו לחימום מסורתי בבתים".

התחנות בהן המעונינים ניתן לכרות ולאסוף בצורה מבוקרת עץ לצרכים עצמיים ממוקמות ביער נחל לימונים הסמוך לצפת וביער שגב בגליל המערבי. המעונינים מוזמנים לצור קשר עם משרדי קק"ל בצפת בטלפון 04-6909000/8 ובמשרדי הקק"ל בצומת כברי בטלפון: 04-9950102

