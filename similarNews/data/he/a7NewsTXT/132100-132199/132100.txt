

לצד הכחשותיו על בחישת אנשיו בקרב מתפקדי הליכוד וניסיונותיהם להביא לבחירת מועמד נוח מבחינת 'קדימה' לראשות הליכוד, מביע הבוקר השר אולמרט תמיכה במועמדותו של שר החוץ סילבן שלום לראשות הליכוד.

השר אהוד אולמרט מקפיד להבהיר כי הוא אינו מתערב בנעשה במפלגות אחרות, לבד מתנועתו החדשה של ראש הממשלה, 'קדימה'. עם זאת אומר ממלא מקום ראש הממשלה ושר האוצר כי מבחינת מפלגתו של ראש הממשלה נוח היה לו שר החוץ שלום היה נבחר לראשות המפלגה.

אולמרט מספר כי הוא ופעיליו נשאלים, מטבע הדברים, כהגדרתו, באשר לזהות המועמד המומלץ לראשות הליכוד. לדבריו מבין המועמדים הקיימים נראה כי השר לום מציג מדיניות שתאפשר קיום תיאום בין הליכוד לבין מפלגתו של ראש הממשלה, עד כדי שיתוף פעולה אחרי הבחירות.

את הדברים אמר השר אולמרט בגלי צה"ל, כאמור, לאחר ששב והדגיש כי כאיש תנועת 'קדימה' הוא אינו מעוניין להביע דעה באשר למתרחש במפלגות אחרות.

כאן המקום להזכיר כי פעילים מרכזיים בתנועתו של שרון שעודם בעלי זכות הצבעה בליכוד מצוטטים בעיתון 'ידיעות אחרונות' כאומרים שקיבלו הוראה מחבר הכנסת עמרי שרון לתמוך במועמדות השר שלום
(ש)
