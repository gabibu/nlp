

כתב : קובי פינקלר

העיסוק המתמיד בבארות המים, כפי שקוראים אנו בפרשות השבוע הפך לחלק בלתי נפרד מארץ ישראל.בספר בראשית מוצאים מלא הטנא תיאורים על חפירת וכריית בארות, של מאבקי כח על הבעלות על הבארות ועל מפגשים ציוריים ליד אותם בארות. הבאר, הפכה להיות אבן שואבת (תרתי משמה) לשאיבה, לשידוכים ולצרכי השתיה הבסיסיים.

בזמן שלטונם של הבריטים בארץ, היתה לבארות ברחבי הנגב עדנה. עשרות בארות נחפרו ונכרו במרחבי צפון הנגב. הבאר נחפרה עד למפלס מי התהום, משם נשאבו המים בעזרת מנוע דיזל ומילאו את ברכות האגירה. הברכה עצמה, נבנתה מלבני כורכר, חומר המצוי בשפע באזור צפון הנגב. במרוצת השנים, הוגבהה הבאר בעזרת בלוקים ודפנותיה טוייחו בטון. בפאתי נחל גרר, שראשיתו בדרום השפלה ליד קיבוץ להב, מצויות כיום מספר בארות זכר לימים עברו. שביל טבעתי מוסדר, מסומן בסימון שבילים אדום, שהוכן על ידי אנשי הקק"ל ואנשי רשות העתיקות, מוביל אותנו לתצפית על נחל גרר, הזכור מתיאורי ספר בראשית כמקום אשר שימש את אבימלך המלך הפלשתי של האזור במאבקו נגד אברהם ויצחק.הנוף המצוקי המכונה בתרונות בארי, נוצר בשל התחתרות הנחל באדמת הלס המונעת את חילחול המים למעמקי האדמה. זרימת מי הנגר מתפתחת לזרימה שטפונית וכאשר שוצפים המים בעצה עזה יוצרים הם ערוצים ומתלולים עמוקים.

חוצים את האפיק. לא הרחק משם בפאתי הנחל, מונחים צינורות מים מתקופות שונות. אלו הם שרידי קוי מים שהונחו כאן בשתי תקופות.קו הנילוס שהונח בשנת 1916 לאורך 200 ק"מ מקנטרה אל דיר אל באלח שברצועת עזה וקו המים המערבי באורך כולל של 260 ק"מ שזרמו מקידוחים שונים באזור גברעם וניר עם לבארי, תקומה, צאלים, גבולות ונירים.

מסלול הליכה קצר מסומן צהוב מוביל אל בורות המים מהתקופה הביזנטית. במצוק הכורכר שבאפיק הנחל חצבו בני התקופה הקדומה גבי מים שאגרו את מי השיטפונות בנחל. אבני הכורכר שימשו לבניית אותם בורות.

איך מגיעים?

נוסעים בכביש 232 סעד- רעים. אחרי שחולפים על פני הישובים עלומים ובארי בין סימני הדרך בק"מ 38-39 פונים לחניון רעים. נוסעים בדרך עפר מסומנת כחול. עוצרים ליד שלטי ההסבר והולכים. למי שיגיע לכאן בעוד חודשיים מובטחת פריחה מרהיבת עין של הכלניות.

