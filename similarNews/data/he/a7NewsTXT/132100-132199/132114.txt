

120 סוכני נסיעות בריטיים יגיעו היום לישראל ויסיירו בתל אביב ובירושלים כחלק מפעילות השיווק של ישראל.



חברת התיירות הבריטית "קדוגן", החלה לשווק את ישראל כמוצר תיירותי מוביל לתייר הבריטי. כניסתה של ישראל כמוצר מוביל למערך השיווק של החברה, הינה תוצאה של שינוי האסטרטגיה השיווקית של משרד התיירות, תוך התמקדות בקהלי יעד נוספים מלבד הקהל הנוצרי והיהודי.

כחלק ממאמצי השיווק של החברה, יגיעו הבוקר לישראל כ-120 סוכני נסיעות בריטיים ובראשם מנכ"ל חברת קדוגן, גארי דיוויד. הסוכנים מגיעים לישראל לביקור של 4 ימים שמטרתו הכרת המוצר התיירותי הישראלי מקרוב. במהלך הביקור יסיירו הסוכנים בירושלים ובתל אביב.

שר התיירות, אברהם הירשזון: "פעילות השיווק הינה חוד החנית באסטרטגיית המשרד להגברת זרם התיירים לישראל. השוק הבריטי הינו שוק חשוב ומשרד התיירות שם דגש לקידום התיירות מבריטניה".
בעשרת החודשים הראשונים של 2005, נכנסו לישראל כ- 130,000 תיירים מבריטניה, עלייה של 7% לעומת התקופה המקבילה אשתקד. בחודשים האחרונים, משרד התיירות פרץ בקמפיין פרסומי חסר תקדים לשיווק ישראל כיעד תיירותי מועדף עבור התייר הבריטי, הקמפיין מתמקד באילת, ים המלח ותל אביב.

