

חוקר הטכניון, פרופסור שאול גוטמן, יישם את תורת המשחקים בהנחיית טילים מתבייתים גילה דרך מתמטית לפגיעה במטרה מתמרנת.

פרופסור שאול גוטמן מהפקולטה להנדסת מכונות בטכניון (ולשעבר ח"כ מטעם "מולדת") הצליח ליישם את תורת המשחקים בהנחיית טילים מתבייתים. כך מגלה ספר חדש שיצא בהוצאת האגודה האמריקנית לאסטרונאוטיקה ואוירונאוטיקה.

"הספר נכתב מנקודת מבטו של הטיל", מסביר המחבר, פרופסור גוטמן. "מדובר בו על תמרוני רדיפה בעיקר, אך גם על תמרוני המטרה המיטביים. זהו הספר הראשון העוסק בחוקי הנחיה לטיל מתביית כקונפליקט שבינו לבין המתחמק ממנו, ביחס למרחק ההחטאה".

בעבר הניחו המדענים כי לטיל אין מגבלת תמרון, ולכן חוק ההנחיה שהתקבל היה ליניארי. פרופסור גוטמן טוען כי אין גוף ללא מיגבלת תימרון, ולכן המודל המתמטי שלו לוקח בחשבון מיגבלה על יכולת תימרון הטיל וחוק ההנחיה שלו אינו ליניארי.

"חוק הנחיה ליניארי אומר, שככל שהסטיה מהמטרה גדולה יותר   התימרון של הטיל חזק יותר, ללא מיגבלה עליו", אומר פרופסור גוטמן. "בחוק הלא ליניארי יש גבול ליכולת התימרון של הטיל".

חוק הנחיה לא ליניארי זה "מרגיש" מתי הטיל צריך להשתמש ביכולת התימרון המקסימאלית שלו, ואז הוא מקבל פקודה להשתמש בכל יכולתו, דבר אשר מקטין את מרחק ההחטאה המובטח. מרחק החטאה זה מובטח על ידי חוק ההנחייה כנגד כל תימרון התחמקות אפשרי.

"אני מדבר על נקודת אוכף בתורת המשחקים", מסביר פרופסור גוטמן. "זו הנקודה המתמטית המתארת את מצב האופטימום גם של הטיל וגם של המטרה". באמצעות נקודת האוכף ניתן לתכנן את תצורת המיירט ואת הטייס האוטומטי שלו, כך שמרחק ההחטאה המובטח יהיה זעיר.

דובר הטכניון מוסר כי פרופסור גוטמן שוקד על תיאוריה זו וניגזרותיה זה 25 שנים.

