

חברת החשמל: הפכנו אפר פחם ממיפגע סביבתי לחומר גלם יעיל בתשתיות כבישים, בבנין ובחקלאות. כמו כן משמש החומר לייצור שכפ"צים, רעפים, קירות ועוד.

לאפר הפחם (תוצר לווי של שריפת פחם לשם יצור חשמל) אין השפעה על הסביבה, כך עולה מבדיקות ומבחנים, שנעשו באתרים בהם עושים שימוש באפר פחם.

גם בדיקות ומעקבים קבועים אחרי פוטנציאל זיהום מקורות מים על ידי יסודות קורט המצויים באפר הפחם, מעלים, שהריכוזים נמוכים, ואינם עולים על אלה המצויים בקרקעות ובסלעים, בהם זורמים המים. מסקנות אלו הוצגו על ידי דר' אריאל מצגר, מהיחידה למניעת מפגעים ורישוי סביבתי בחברת החשמל, במסגרת סדנא בינלאומית שנערכה בתל-אביב -על ההיבטים הסביבתיים והבריאותיים של אפר פחם.

דר' מצגר ציין, כי חברת החשמל, בהנחיית המשרד לאיכות הסביבה, מבצעת מדי חצי שנה מעקב אחרי ריכוזי יסודות קורט בפחם, אפר מרחף, ואפר תחתית. זאת, במסגרת התוכניות למניעת מפגעים סביבתיים של תחנות הכוח הפחמיות.

עוד מסר דר' מצגר, כי חברת החשמל מבצעת מבחני שטיפה של אפר הפחם, ומהם עולה, כי כל כמות האפר שנוצרה בין מחצית שנת 1998 למחצית שנת 2004, עומדת בקריטריונים שנקבעו לאפר בר-שימוש. גם בחינת איכות מקורות פחם חדשים מההיבט הסביבתי, מבטיחה, כי האיכות הטובה של האפר לא תשתנה לרעה.

מצגר גילה כי החברה ערכה בדיקות של ההשפעות הסביבתיות של אפר הפחם באתרים בהם הוא מאוחסן, וכן במקומות בהם נעשה בו שימוש מעשי, כמו סלילת כבישים. במסגרת בדיקות אלו בוצעו פעולות ניטור סביבתי, ליד כביש ג'סר- א-זרקא, וכן ניטור של מי התהום. מהממצאים עולה, כי לא נמצא נזק סביבתי.

יצוין, כי בעבר לא היה שימוש לאפר הפחם, שהינו תוצר לווי של שריפת פחם בתחנת הכוח, והוא היה נערם בכמויות גדולות, והוגדר כמפגע סביבתי. היום, בנוסף לשימוש שנעשה בו לבניית תשתיות כבישים, הוא מהווה גם חומר גלם ליצירת קירות וגגות אקוסטיים, לציפוי מבודד אש, לבניית רעפים מיוחדים, חסיני אש ורוחות, לבניית שכפ"צים אישיים לשוטרים וחיילים, וכמצע לגידולים חקלאיים, למצע ברפתות, ועוד.

הטיפול באפר הפחם, שנוצר בתחנות הכוח "אורות רבין" ו"רוטנברג", מתבצע על ידי מינהלת אפר הפחם, אשר משווקת אותו.
