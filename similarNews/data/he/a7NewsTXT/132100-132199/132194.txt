

מפלגת 'הירוקים' בארה"ב קוראת להטיל חרם כלכלי על ישראל ועל חברות ישראליות בשל מה שהם מגדירים: 'מדיניות האפרטהייד' נגד הפלשתינים. בהחלטה הם קוראים לממשל להשעות את סיוע החוץ והסיוע הצבאי לישראל.

ועידתה הארצית של מפלגת הירוקים בארה"ב קיבלה החלטה הקוראת להטיל חרם כלכלי על ישראל. בהחלטה נכתב כי החרם הכלכלי על ישראל ועל חברות ישראליות נועד ללחוץ על ישראל להכיר ב'זכויותיהם של הפלשתינים, לרבות זכויותיהם הלאומיות'. כך מוסרת כתבתנו רותי אברהם.

את הצעת ההחלטה יזם מחוז ויסקונסין במפלגת 'הירוקים' ובין היתר נכתב בה כי מדיניותה של ישראל כלפי 'הפלשתינים אזרחי המדינה' ואלו ש'בשטחים' דומה ל'מדיניות האפרטהייד' של דרום אפריקה.
'ישראל הובילה למעגל אלימות שפגע בבטחונם של הפלשתינים והישראלים', נאמר בהחלטה.

בהודעתם כותבים 'הירוקים' עוד כי המפלגה תומכת ב'זכות השיבה' של הפלשתינים ל'בתיהם' ובמתן פיצויים על 'נזקיהם'. כמו כן דורשים 'הירוקים' מישראל לסגת מיידית מ'השטחים שנטלה אחרי 67 כולל מזרח ירושלים'. ישראל נדרשת להפוך את ירושלים ל'עיר בינלאומית הפתוחה בפני כל המאמינים'. 'הירוקים' דורשים בהחלטה מהממשל להשעות את כל סיוע החוץ לישראל כולל זה הצבאי.

בהודעה על קריאתם להטיל חרם מוסיפים 'הירוקים' כי כדי להגביר את 'האפקטיביות' של המהלך הם קוראים לכל הארגונים בעולם ולכל הממשלות ברחבי העולם להתגייס ולהצטרף אף הם לחרם.

יצויין כי ייתכן שבקריאה זו של מפלגת 'הירוקים' בארה"ב יש חשש לעבירה על החוק האמריקני שנחקק בשנת 1977 ואוסר על הטלת חרם כלכלי על ישראל. פיקוח על יישום החוק ומניעת הטלת חרם כלכלי על ישראל הופקד בידי משרד הפועל במסגרת משרד המסחר האמריקני.

ארגון (divestmentwatch) הפועל נגד נסיונות להטיל חרם כלכלי על ישראל, יבחן את ההחלטה ואת הדרכים להלחם בה, כך מסר לכתבתנו יו"ר הארגון פרד טאוב.
