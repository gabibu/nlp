

גניבת הברזל הגיעה גם ליערות - משאבה ששימשה את החלוצים טרם קום המדינה נפגעה ונהרסה לטובת האולימפיאדה בסין.

בסיור שגרתי שערכו היערנים הבוקר ביער חניתה, נתגלתה משאבת המים ההיסטורית של חלוצי הקיבוץ ללא מנוע המתכת ההיסטורי שהפעיל אותה.

יערני קק"ל נדהמו לגלות במהלך סיורם השגרתי ביער חניתה, כי מנוע משאבת המים ההיסטורית, בה השתמשו חלוצי חניתה בתחילת דרכם ביישוב, נגנב לטובת פירוק מנועי המתכת המפעילים אותה. זו אינה הפעם הראשונה בה נתקלים קק"ל בתופעות של גניבת שלטים, צינורות, מלמדי בקר וכל חפץ העשוי מתכת בגין עליית מחירי המתכת לקראת האולימפיאדה בסין.

כתבנו קובי פינקלר מוסר שמשאבת המים ביער חניתה נבנתה על ידי חלוצי המקום ב- 1938, לקידוח מים בעומק 40 מטר. את מנוע הברזל ייבאו לארץ מארצות הברית לאחר מאמצים רבים.

עם השנים הופסק השימוש במשאבה, אך המקום הפך לאזור שימור היסטורי בעל תוכניות שיקום רבות. חשיבותו ההיסטורית של המקום לא הצליחה למנוע מידיהם של הגנבים לבזוז ולהרוס את המקום- המנוע עשוי המתכת נגנב בשלמותו, הדלת הראשית בקושי שרדה את ניסיונות העקירה וכל המבנה וחלונותיו הכבדים בסכנת קריסה בעקבות הגניבה.

כליל אדר, מנהל קליטת קהל במרחב צפון מסר לערוץ 7 שמבנה המשאבה על מנועה המרשים נותר בשלמותו 65 שנה. "גנבי המתכות פועלים מתוך שיקולים קרים וכספיים, למכור כל פיסת ברזל ולא משנה מה התוצאה".
