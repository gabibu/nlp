

בראיון ל"אובזרבר" הבריטי, מסביר פרס את מניעיו לחבור לשרון בטענה, כי רק קואליציה בראשות שרון תוכל לבצע ויתורים שיהיו מפתח לכל הסדר שלום.

מאת: יונתן דחוח הלוי

שרון לדברי פרס מחזיק כיום בדעות הקרובות מאוד לשלו והוא מתכוון לפתוח מיד לאחר הבחירות במו"מ עם הפלשתינים להסדר שלום.

שמעון פרס בראיון עיתונאי ראשון שהעניק לעיתונות הזרה לאחר עזיבתו את מפלגת העבודה מסביר את מניעיו לחבור לשרון ובעיקר את האסטרטגיה המדינית המשותפת לו ולראש הממשלה שרון.

בראיון לעיתון הבריטי "אובזרבר" (4 בדצמבר) דחה פרס את הטענות לפיהן שרון ביצע את הנסיגה החד צדדית מרצועת עזה כתרגיל הסחה שנועד לחזק את האחיזה הישראלית בגדה המערבית. לטענתו, רק קואליציה שתובל ע"י שרון יכולה באופן ריאליסטי לבצע ויתורים שיהיו מפתח לכל הסדר שלום.

"שרון עבר דרך ארוכה מאוד והוא מחזיק בעמדות שהן כמעט דומות לשלנו", ציין פרס בדבריו והביא תימוכין לכך בטענה ששרון "מעדיף פתרון המבוסס על שתי מדינות ולא עוד ישראל הגדולה, תמך בנסיגה מעזה ובמפת הדרכים הבינ"ל [כבסיס] למו"מ לשלום והוא מעוניין להתחיל במו"מ מיד לאחר הבחירות".

פרס חזר והדגיש בראיון, כי לאחר הבחירות לכנסת בחודש מרץ הקרוב יחל מסע חדש לשלום בניצוחו של שרון. "אנו מדברים על שותפות, אני סבור ששנינו נוכל לעשות את העבודה טוב יותר, אני סבור שיש סיכוי לשלום ואנו יכולים להתחיל מיד [בפעילות] לאחר הבחירות", אמר פרס.

