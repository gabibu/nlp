

חקירתם של בכירי ממשל סורי בנוגע למעורבותם האפשרית ברצח ראש ממשלת לבנון לשעבר רפיק אל חרירי אמורה להיפתח היום בוינה.

החקירה תחל לאחר מאמצים דיפלומטיים בינלאומיים רבים שבהם שוכנע נשיא סוריה לשגר את הבכירים על פי דרישת וועדת החקירה הבינלאומית לבירור נסיבות ומניעי הרצח.

הוועדה דרשה מסוריה לאפשר את חקירתם של חמשת הבכירים כאשר שניים מתוכם מוגדרים כחשודים במעורבות ישירה ברצח, לעומת שלושה אחרים שהחשד הוא כי בידיהם מידע שיוביל לבירור נסיבות הרצח והקשר שיש או אין לממשל הסורי למעשה.

שני הבכירים החשודים הם ראש המודיעין הסורי לשעבר רוסתום רזאלה וסגנו. על פי החשד כשהיה סגנו של רזאלה ממונה על גזרת בירות מטעם הממשל הסורי קיבל הנחיה ישירה לביצוע ההתנקשות ממפקדו, ראש המודיעין. החשד הוא שמקור ההוראה אינו ראש המודיעין אלא העומד בראש פירמידת השלטון הסורי, הנשיא בשאר אל אסאד.

כאמור, אם לא תהיינה תקלות תחל היום חקירת החמישה. את החקירה ינהל ראש וועדת החקירה השופט הגרמני דאטלף מהליס.
(ש)
