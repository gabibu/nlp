

חברי הכנסת אמנון כהן ונעמי בלומנטל השיגו את הסכמת האוצר להשוואת אגרת רישוי של רכב נהיגה המונע בדיזל לזו של רכב המונע בבנזין, הפחת לצורכי מס יועלה ל-25% לשנה, כבר בשנת הכספים הנוכחית.

יו"ר ועדת הכלכלה, ח"כ אמנון כהן וח"כ נעמי בלומנטל, השיגו את הסכמת האוצר למתן הטבות מס למורי הנהיגה. ע"פ הסיכום עם האוצר, מהראשון במרץ תושווה אגרת הרישוי של רכב המונע בדיזל והמשמש ללימוד נהיגה לזו של רכב המונע בבנזין. לדברי ח"כ כהן, קרוב ל-80% מהרכבים המשמשים ללימוד נהיגה מונעים בדיזל ומדובר בהטבה משמעותית, מאחר וכיום אגרת הרשוי לרכב המונע בדיזל יקרה בכ-2000 שקלים מאגרת רישוי של רכב המונע בבנזין.

בנוסף, הסכים האוצר לתביעתם של חברי הכנסת כהן ובלומנטל להעלות את הפחת המוכר לצורכי מס מ-20% לשנה ל- 25% לשנה. לדברי ח"כ כהן הטבת מס זו תכנס לתוקף כבר בשנת הכספים הנוכחית.
יו"ר ועדת הכלכלה, ח"כ כהן, ביקש מסגן מנהל רשות המיסים באוצר, בועז סופר, להמשיך לבחון בחיוב גם את הוזלת אגרת הרישוי של רכב לימוד נהיגה המונע בבנזין, והשוואתה לאגרת הרישוי של המוניות. לדבריו מדובר בהטבה של כ  600 שקלים נוספים.

ח"כ נעמי בלומנטל אמרה כי מורי הנהיגה הם הקשר הראשוני בין הנהג לריכבו ומוטלת עליהם אחריות גדולה, ותפקידם בהתמודדות עם תאונות הדרכים הוא משמעותי ביותר. לדבריה, ההקלות עליהן הסכים האוצר, והכרתו בכך שרכבם הוא למעשה רכב עבודה רוב הזמן, הן מבורכות ויסייעו להתאוששות הענף.

דובר ארגון מורי הנהיגה, אבי קרמר,אמר כי ההסכם שהושג הוא צעד ראשון וחיוני לקראת פתרון כולל לשפל אליו הגיע ענף לימוד הנהיגה, שפוגע הן בפרנסת מורי הנהיגה והן באיכות לימוד הנהיגה בישראל.

