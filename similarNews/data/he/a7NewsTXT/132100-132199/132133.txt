

בפיגוע תופת שאירע בכניסה לקניון השרון שבנתניה נרצחו חמישה ו-למעלה מארבעים נפצעו בדרגות קושי שונות. מחבל מתאבד נבלם על ידי חוליית מאבטחים שבמקום פוצץ עצמו.

(צילום: ערוץ 10)

ביומן הצהרים של ערוץ 7 קרא חבר הכנסת מיכאל רצון לממשלת ישראל להגיב בחומרה על פיגועים ומכות אותן ספג הציבור בישראל מידי הטרור. לדבריו מהלכים כהתנתקות מהווים פרס לטרור ויש לחדול מהם. רצון תקף את המדיניות בה הפגיזו מטוסי צה"ל שטחים ריקים והרעימו בומים על קוליים על מנת להחריד את האוכלוסיה ברצועת עזה. לדבריו האוכלוסיה הערבית מתרגלת ומתעלמת ממהלכים שכאלה, ועל הממשלה להורות לצבא להגיב בתקיפות שתבהיר לארגוני הטרור כי הם הם הנפגעים הראשונים ממעשים אלה.

ראש הממשלה מתכוון לקיים ישיבה מיוחדת לדון בדרכי התגובה הישראלית לפיגוע.


הפיצוץ בקניון השרון בנתניה אירע בשעה 11:30 לערך בכניסה למקום. הערכת המשטרה היא כי מדובר בפיגוע שבוצע על ידי מחבל מתאבד שהתקרב לשערי הקניון ותוך כדי שבוצע בו בידוק בטחוני נבלם על ידי המאבטחים שבמקום פוצץ את עצמו.

ארבעה אזרחים נרצחו בעת הפיגוע ואילו פצועה אנוש נפטרה מפצעיה בבית החולים לניאדו שבעיר. מצבם של שבעה מתוך כחמישים הפצועים שטופלו במקום מוגדר אנוש.

כוחות הבטחון חסמו את דרכי הגישה לאזור הקניון לתנועת אזרחים על מנת להקל בפעולות הפינוי לבתי החולים ולאפשר טיפול במקום על ידי צוותי מד"א שהוחשו למקום.

מספרי החירום בבתי החולים אליהם צפויים להגיע הנפגעים:
לניאדו בנתניה: 1255191
מאיר בכפר סבא: 1255199

המשרד לקליטת העלייה מפעיל קו חירום מיוחד עם מידע לעולים ברוסית, אמהרית, צרפתית, אנגלית ועברית בעקבות הפיגוע. מספר הטלפון: 1255081010


באחד מכלי התקשורת נמסר כי ארגון הטרור 'חללי אל אקצה' של ארגון הפתח', ארגונו של אבו מאזן, הודיע כי אנשיו הם שביצעו את הפיגוע. עם זאת הבהירו אנשי הארגון כי לא הם אלה שביצעו את הפיגוע הנוכחי. בכינוס עיתונאים מאולתר שקיים מפכ"ל המשטרה במקום הפיגוע אמר רב ניצב משה קראדי כי המבצעים הם מחבלים מארוגן הג'יהאד האיסלאמי.

בתגובה רשמית הודיעה הנהגת הרש"פ כי הפיגוע פוגע באינטרס הפלשתיני ועל כן יש לגנותו.

ממערכת הבטחון נמסרה זהותו של המחבל ומקום מגוריו. המחבל התגורר באחד הכפרים הסמוכים לג'נין. מדובר באזור שננטש על ידי צה"ל במסגרת ההתנתקות.


בתגובה לפיגוע בנתניה אמרה ח"כ גילה פינקלשטיין כי "שרון שכח לדאוג לבטחונם של אזרחי ישראל. עיסוקו בצחצוח רשימת מפלגתו החדשה מסיח את תשומת ליבו ממשימתו העיקרית   דאגה לשלומם של אזרחי ישראל" הוסיפה. "זהו ביטוי נוסף לשיקול דעתו המפוקפק של שרון, שהעדיף להמר על בטחון המדינה ולהניח לטרור בעזה לפרוח ולהתקרב לערינו".

יו"ר ש"ס, חבר הכנסת אלי ישי אומר ש"גם היום הוכח כי כח ההרתעה הישראלית, בעקבות היציאה החד-צדדית, התאדה כלא היה. הסדום והעמורה של הרש"פ חוצה את הקווים לעברנו. השילוב בין היציאה החד-צדדית לבין בניית הגדר הוא טעות שכולנו משלמים עליה את המחיר. אתמול קאסם, היום פיגוע ומה יודע מה יהיה מחר?"


כתבנו קובי פינקלר מוסר שבידי מערכת הביטחון יש עדיין עשרות התרעות על כוונות של ארגוני הטרור להוציא לפועל פיגועי טרור, דווקא בזמן האווירה המתוחה של ערב הבחירות הן בישראל והן ברשות הפלסטינית. ניסיונות פיגוע רבים סוכלו במהלך החודשים האחרונים.

כתבנו מוסיף כי רק אתמול בישיבת הממשלה מסר ראש השב"כ על תשע התרעות לפיגועים בתוך ישראל, ועוד 40 מידעים על כוונות לבצע פיגועי טרור.

מלשכת שר הביטחון מסרו לכתבנו שלאחרונה נעשו הקלות לכניסת עובדים ישראלים מהשטחים ופעילות מסחר, למעט צפון השומרון בגין ההתראה האמורה.


דובר עיריית נתניה אומר ליומן הצהרים של ערוץ 7 כי כעת לא נותר לאזרחי העיר ולאזרחי ערים אחרות אלא להמשיך בשיגרת חייהם על אף הטרור. הדובר אומר כי אין מקום לכעס על התנהלות הצבא ומערכת הביטחון שכן במהלך השנים האחרונות עלה בידיהם למנוע פיגועים רבים מספור שאיש אינו מודע להם.

(ש)
