

ראש הסוכנות הבינלאומית לאנרגיה אטומית (סבא"א), מוחמד אל-בראדעי, אמר כי אם איראן תחדש פעילות ההעשרת אורניום במתקן בנתנז, היא תהיה רחוקה רק כמה חודשים מנשק גרעיני.

אל-בראדעי פנה בראיון לעיתון אינדפנדנט הבוקר (שני) לאיראן ולמערב בבקשה להימע מהסלמה. לדבריו, "אם אכן איראן תחדש העשרת האורניום, הדבר יגרום לדאגה רבה בקהילה הבינלאומית", כך דווח ב"הארץ".

דובר משרד החוץ בטהרא, חמיד רזא אספי, הגיב אמש לראשונה על איומים שהשמיעו לאחרונה בכירים בישראל בסוגיית תוכנית הגרעין של איראן ואמר כי "האיומים האלה ריקים מתוכן. הדבר מוכיח שישראל מושכת בחוטים מאחורי הקלעים ומנחה את הקהילה הבינלאומית להטיל סנקציות".

הדובר הוסיף ואמר כי איראן תגיב בחומרה לכל פעולה ישראלית. "ישראל יודעת היטב שאם תעשה צעד שגוי, היא תיתקל בתגובה קשה של איראן". לדבריו, איומיה של ישראל נובעים מכישלונה של ירושלים להסית את אומות העולם נגד איראן. "הצהרות ישראל נובעות מהמשבר הפנימי של הציונים ואיומיה מצביעה על היותה גורם המסכן את יציבות האזור", אמר.

בתוך כך, המועצה השמרנית באיראן אישרה חוק המונע מפקחים בינלאומיים לבדוק את מתקני הגרעין שלה. כך דיווחה שלשום תחנת הרדיו הממלכתית של המדינה.

החוק, שאושר על ידי המועצה השמרנית של המדינה ועל ידי הנשיא, מחמוד אחמדינג'אד, נועד למנוע מפקחי האו"ם לבדוק את מתקני הגרעין שלה אם מועצת הביטחון תחליט להטיל על איראן סנקציות בעקבות פרויקט הגרעין שלה. מועצת הביטחון של האו"ם דורשת לאפשר בקרה על פעילותה הגרעינית של איראן.
