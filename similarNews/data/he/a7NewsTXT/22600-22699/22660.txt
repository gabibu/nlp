

למרות מאמציו של השליח אנתוני זיני ומדיניות האיפוק של ממשלת ישראל ממשיכים מחבלי הרש"פ במלחמת טרור נגד אזרחי ישראל. אתמול בבוקר נרצחה אסתר קליינמן בידי מחבלים ליד עטרת, ואמש נרצח ישראלי נוסף בפיגוע ירי בדרום הר חברון. הבוקר הותר לפרסום כי אבי סבג, בן 24, מהיישוב עתניאל, נרצח אמש בפיגוע ירי בין הכפר אל-פאוור ליישוב בית חגי מדרום לחברון.

כתבנו קובי פינקלר דיווח כי סמוך לשעה 22:00 התמקמו מחבלים בחורשה הצופה על הכביש ופתחו באש לעבר המכונית. סבג הי"ד, שהיה לבדו ברכב, נפגע מן הירי, איבד שליטה על המכונית ונהרג.
סיור צבאי שהגיע למקום מצא את המכונית והזעיק מיד צוותי הצלה מבסיס אדוריים. צוות מד"א ורופא צבאי קבעו את מותו של סבג.

כוחות צה"ל האירו את השטח בפצצות תאורה וסרקו את האזור, אך המחבלים הצליחו ככל הנראה להימלט לשטחי הרשות הפלשתינית.

נציין כי הפיגוע הרצחני בוצע בדיוק באותה נקודה בה נרצח לפני שבע שנים רב הישוב עתניאל עמי עולמי הי"ד.

הלוויתו של אבי סבג תצא היום בשעה 9:30 מעתניאל שבהר חברון. מסע הלוויה ימשיך לירושלים, ובשעה 12:00 יצא מבית הלוויות שמגר לכיוון הר המנוחות.

אבי הי"ד התחתן לפני כחצי שנה, ועבר לגור עם אשתו הצעירה בעתניאל. שם חשב לבנות את חייו.
חברים מהיישוב סיפרו כי אבי ארגן בכשרון רב את כל מפעל החונכות "פרח" באזור דרום הר חברון.


