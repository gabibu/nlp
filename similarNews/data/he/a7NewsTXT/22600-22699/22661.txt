

כוח של חיילי גולני עצר הלילה מכונית תופת סמוך לבאקה אל-שרקיה. כתבנו קובי פינקלר מדווח כי במהלך פעילות יזומה הציב הכוח מחסום פתע בכביש המוביל לכפר באקה אל -שרקיה.

כאשר המכונית התקרבה סימנו לה החיילים לעצור, אולם הנהג המשיך בנסיעה והכוח ירה מספר יריות באוויר. הנהג עצר את הרכב ונמלט. חבלני מג"ב הוזעקו למקום וסמוך לחצות הם הצליחו לנטרל את מטען החבלה שבתוך הרכב.

בחבל עזה סוכל נסיון להניח מטען חבלה סמוך לגדר היישוב נצר חזני. חיילי צה"ל זיהו 3 מחבלים בעת שניסו להניח מטען חבלה ליד הגדר של היישוב ופתחו לעברם באש. שלושת המחבלים חוסלו. לכוחות צה"ל באזור לא היו נפגעים.

בימים האחרונים הקצינה התקשורת הפלשתינית את שידורי ההסתה הקוראים לפגוע ביהודים בכל מקום שהם, ואכן אתמול הסתמן מגמה של הסלמה באירועי החבלה.

ירי בוצע במשך היום לעבר עמדת צה"ל בצומת נצרים ולעבר כוח צה"ל בציר קרני נצרים. כמו כן, הושלכו מספר רימונים לעבר כוח צה"ל בגבול ישראל מצרים סמוך לרפיח. זאת, בהמשך לאש ורימונים שהושלכו לעבר מוצב צה"ל סמוך ליישוב נווה דקלים במהלך הלילה ולעבר מוצב צה"ל סמוך ליישוב מורג שבמזרח גוש קטיף.

ביהודה ושומרון נרשם ירי לעבר רכב צבאי מזרחית לצומת שא-נור. כמו כן נורתה אש על מוצב צה"ל ליד שא-נור. אש נפתחה גם לעבר רכב ישראלי סמוך לכפר פרעון מאזור טול כרם. במהלך היום נזרק גם מטען חבלה לעבר עמדת צה"ל ביישוב היהודי בחברון. מטען חבלה נוסף התגלה מבעוד מועד בציר העלייה להר עיבל בשומרון ופוצץ בצורה מבוקרת. בכל האירועים הללו לא היו נפגעים.

