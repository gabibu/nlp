

לפני כשנה וחצי מינה מנכ"ל משרד הפנים דאז, אבי מעוז, ועדת חקירה לבחינת תחום גבול עיריית ירושלים עם המועצה האזורית מטה יהודה והמועצה המקומית מבשרת ציון. מנכ"ל משרד הפנים מרדכי מרדכי הודה לחברי הועדה ולמרכז הועדה, גילעד נבו ואלוף (במיל.) משה נתיב, על העבודה הרבה והיסודית שהושקעה בהכנת הדו"ח והבהיר, כי ההמלצות, לאחר שייבחנו על ידי הצוות המקצועי במשרד, יוגשו להחלטה ואישור שר הפנים.

הועדה ממליצה להרחיב את שטח השיפוט של העיר ירושלים מערבה. כל היישובים הקיימים בתוך השטח המוצע להעברה לירושלים ישמרו על מעמדם המוניציפלי כיום. עם זאת, ממליצה הועדה לבחון בחיוב את צירופם של היישובים העירוניים ו/או בעלי אופי קהילתי - צור הדסה , מוצא, מוצא עילית, נחלת יצחק (פלר) ומבשרת ציון לתחומי העיר ירושלים.

את כל היישובים החקלאיים ממליצה הוועדה להשאיר במיסגרת המועצה האזורית מטה יהודה. הועדה ממליצה כי כל עוד לא ישונה יעודם של השטחים החקלאיים יישמרו הזכויות הנוכחיות של המחזיקים בהם, כולל רמת המיסוי.

עוד קוראת הועדה לממשלת ישראל לעודד הגירה לירושלים. זאת, על ידי סיבסוד מחירי הדירות והקטנת מחירי קרקעות המדינה המיועדות בעתיד לבנייה, הן בשטחים שנמצאים כבר היום בתחומי העיר ירושלים והן בשטחים המיועדים להעברה אליהם.
