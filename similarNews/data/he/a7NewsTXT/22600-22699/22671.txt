

כאלף פעילים מכל שדרות החברה התאגדו יחד לפעילות בשלושים מוקדים ברחבי הארץ. התנועה הנקראת "רוח חדשה" מבקשת לעודד את עם ישראל, מחלקת דגלי ישראל, מחתימה להתנדבות ב"משמר האזרחי", מתרימה דם, מפעילה ילדים בכתיבת מכתבים לחיילי צה"ל ולשוטרים ועוד.

אליישיב רייכנר, דובר התנועה, מסר לכתבתנו כי לפעילות התגייסו אנשי התנועה הקיבוצית והמועצה הציונית, כמו גם תנועות הנוער "הצופים" ו"בני עקיבא", תלמידי ישיבות ההסדר והמכינות הקדם צבאיות הדתיות ושאינן כאלה: "זוהי פעילות מעשית ראשונה", אומר רייכנר. "הגוף הזה, שעוצמתו היא במספר הגופים והמתנדבים יפעל 'עם היד על הדופק' לבדיקת המוראל הלאומי, ובכל עת שיידרש הוא יצא לפעילויות נוספות של חיזוק. נוסף על כך יישמר קשר הדוק בין הגופים השונים המרכיבים את התנועה". נציין כי בדוכן בתל אביב החתימו פעילי התנועה 30 מתנדבים חדשים למשמר האזרחי.

