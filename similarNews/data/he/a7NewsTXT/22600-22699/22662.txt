

סגן נשיא ארצות הברית ריצ'רד צ'ייני אמר אתמול כי הוא אינו מתכוון להיפגש עם ערפאת משום שערפאת טרם החל לבצע את הפעולות שהוצבו כתנאים לקיום הפגישה. צ'ייני הוסיף כי ערפאת חייב לקרוא לפלשתינים בשפה הערבית להפסיק את כל פעולות הטרור, וכי עליו לגשת מיד ליישום מסמך טנט.

בתוך כך אמר אתמול שר הביטחון בנימין בן אליעזר כי הוחלט על ריסון זמני של הפעולות הצבאיות ההתקפיות של צה"ל, וזאת בתום שבועיים שבהם סוכלו 17 פיגועי מתאבדים ופיגועי ירי ומטען רבים אחרים, ומתוך רצון לתת הזדמנות לשליחותו של אנטוני זיני להצליח.

שר הביטחון אמר עוד שלחצים אמריקניים וישראליים "הביאו לניצנים של תזוזה מהצד הפלשתיני לכיוון הרגעת המצב". לדבריו, ערפאת החל לתת הנחיות ברורות יותר, לרבות לתנזים, ולא הסתפק רק בגינויים לפיגועים בישראל. עם זאת, הוסיף בן אליעזר: "בל נשלה את עצמנו שמדובר בשינוי עמוק", וזאת מאחר שערפאת נתן הנחיות להפסיק את הפיגועים נגד אזרחים בתוך ישראל אך לא בשטחי יש"ע, ו"דברים אלה אינם מקובלים עלינו", כלשונו.

בניגוד לדברים אלה אמר ראש הממשלה אריאל שרון כי עד כה לא נתן ערפאת כל הוראה להפסיק את הטרור.

בעניין זה אמר מפקד גדודי אל- אקצא של הפתח' כי :"ערפאת הוא אמנם הסמל שלנו אבל אין הוא יכול לקבוע למפקדים בשטח מה לעשות. אנחנו נתקוף כל ישראלי, ובכל מקום, בלי להתחשב בהוראת ערפאת להפסיק את האש".

היום יתכנס המטבחון המורחב לדון בשאלת נסיעתו של ערפאת לביירות. כאמור רה"מ שרון הודיע שערפאת לא יורשה לצאת מהארץ אלא אם כן הוא יתחיל למלא את חובתו להילחם בטרור ולהפסיק את שידורי ההסתה בכלי התקשורת של הרש"פ.


