

הממשלה דנה אתמול בתקציב רשות השידור לשנה הקרובה, ואישרה אותו. ראש הממשלה אריאל שרון התייחס לשידורי הרשות, ואמר כי רשות השידור חייבת בראש ובראשונה לשרת את האינטרסים של מדינת ישראל: "המשדרים חייבים לתת ביטוי נרחב לנושאים ציוניים, להציג את הישגיה של הדמוקרטיה הישראלית, את הישגיה של ישראל בתחומי המדע, המחקר, הרפואה, התעשייה המתוחכמת, החקלאות והמוסיקה. ישראל נמצאת במערכה כבדה נגד הטרור הפלשתיני, והשידור הציבורי צריך לסייע במערכה הזאת, ולא לאפשר הופעתם של ראשי ארגוני הטרור, אויביה של ישראל, במשך שעות מסך ארוכות".

אתמול לא שודר יומן הצהריים בן השעתיים של רשת ב' בעקבות עיצומי העובדים. זאת, בשעה שגם עובדי הטלוויזיה נקטו עיצומים, ולאחר מינוי מנכ"ל זמני חדש לרשות השידור, לאחר שפוטר המנכ"ל הזמני של הטלוויזיה.

בתכניתנו "בוקר ב-7" הסביר ח"כ נחום לנגנטל מהמפד"ל, יו"ר ועדת המשנה של הכנסת לעניין רשות השידור, שברשות השידור ישנה בעיה מהותית. לדבריו, אנשים הגיעו לתפקידים בכירים מאוד ללא מכרזים, ואילו אנשים שמונו לתפקידם באופן מסודר, פג תוקפו של המינוי לפני שנים: "כל נושא המינויים הוא קשה וסבוך מאוד. החוליים ברשות השידור הם קשים מאד". לדברי לנגנטל, ועדת גינסבורג בדקה את רשות השידור, אך המלצותיה אינן פשוטות לביצוע, והן כרוכות בפיטורין של אלפי עובדים, אך עם זאת לאור המצב הקיים הכרחי הדבר להוציאן אל הפועל. לנגנטל הוסיף כי אזרחי ישראל אינם מרוצים מן השידורים, וכי לעיתים הם מרגישים שמדובר ברשות שידור של מדינה זרה: "אם המלצותיו של גינסבורג לא ייושמו, אינני מאמין שחברי ועדת הכספים יאשרו את תקציב רשות השידור. גם האיום כי יחשיכו את המסך וישתיקו את הרדיו הוא איום שאינו פועל על איש משום שהיום פועלים ערוצי תקשורת רבים אחרים".


