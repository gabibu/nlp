

בכירים בפרקליטות המדינה מתחו ביקורת קשה על הבג"צ, הנוקט, לדבריהם, גישה סלחנית כלפי פורעים פלשתינים. עיקר הביקורת הופנתה כלפי השופטת דליה דורנר, וכלפי פסיקתה בשני מקרים:
ביום חמישי האחרון החליט בית המשפט המחוזי להסתפק בהטלת עונש קל על ערבי שהשליך בשני מקרים שונים בקבוקי תבערה לעבר מכוניות שנסעו בין הגבעה הצרפתית ונווה יעקב שבצפון ירושלים. באחד המקרים הצליח התוקף לפגוע באוטובוס, וגרם לו נזק. רק בנס לא נפגע איש במקרה זה.

פרקליטות המדינה ערערה לבית המשפט העליון על החלטה זו, אולם דורנר דחתה את הערעור והשאירה על כנו את העונש שגזר בית משפט המחוזי: 80 שעות עבודה לתועלת הציבור. טענת הפרקליטות היא כי הוכח בעבר שהשלכת בקבוק תבערה נחשבת מעשה חבלני לכל דבר, וכי בעבר גרמו בקבוקי תבערה להרג אזרחים.

בפרקליטות אומרים כי בכל מדינה מתוקנת העונש על עבירה דומה היה מסתכם בשנות מאסר ארוכות.
במקרה אחר החליטה דורנר לשחרר למעצר בית נער ערבי שהואשם בשורה של עבירות חבלניות. השופטת נימקה את החלטתה בחשש, שהנער יושפע מעצירים ביטחוניים שישהו אתו באותו תא. בפרקליטות טוענים כי כל המערכות קורסות תחת עול הביטחון, בעשותן מאמץ עילאי לקיים את ההליכים המשפטיים כסדרם, והנה בית המשפט נותן להן "לחטוף" סטירת לחי, בכך שהוא מקל בעונשם של אלה שנתפסו ושהובאו למשפט.


