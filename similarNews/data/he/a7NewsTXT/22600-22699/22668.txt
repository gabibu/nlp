

משרד העבודה והרווחה הקים לפני כחצי שנה "יחידה לחקירות אבטלה". תפקיד החוקרים ביחידה הוא לאתר מתחזים, לאמור, אנשים המקבלים דמי אבטלה ובמקביל לכך עובדים.

מנתונים המתפרסמים היום עולה כי מתוך 336 אנשים שנחקרו נמצא כי 168 מתוכם עבדו בתקופת האבטלה. אנשים אלה נחקרו והודו בעבירות המיוחסות להם, והתיקים הועברו לשלילת זכאותם לאבטלה ולהמשך נקיטת צעדים.

ממשרד העבודה נמסר כי 169 התיקים נפתחו בעקבות פעילות מודיעינית, ולא נבחרו באקראי, וכי משום כך אין להתייחס לאחוז הגבוה של המתחזים כמדגם המייצג את כלל אוכלוסיית המובטלים.
עם זאת הדגיש שר העבודה והרווחה שלמה בניזרי כי הממצאים מחזקים את סברתו שישנם מתחזים רבים הפוגעים בשמם של המובטלים האמיתיים. בניזרי הוסיף כי הוא מקווה שפעילות היחידה תצמצם את היקפה של תופעת ההתחזות.

בתוך כך פתח יו"ר המרכז לשלטון מקומי עדי אלדר ביוזמה חדשה, ובמסגרתה פנה לראש הממשלה אריאל שרון ולשר העבודה והרווחה שלמה בניזרי בבקשה כי יפעלו לכך שהביטוח הלאומי יעניק דמי אבטלה אך ורק למובטלים שיציגו אישור מהרשות המקומית שבתחומה הם מתגוררים, אשר יעיד על כך שהם מאבטחים גני-ילדים או מתנדבים למשמר האזרחי.

אלדר טוען: "כוחות הביטחון כורעים תחת הנטל, ובו בזמן הממשלה משלמת משכורות לעשרות אלפי מובטלים, שאינם תורמים דבר לשיפור רמת הביטחון האישי".

אלדר הוסיף כי הפנייה אל עשרות אלפי מובטלים לביצוע מטלות קלות בתחום בטחון הפנים עשויה לשפר את רמת הביטחון האישי של התושבים, וכי החלטת ממשלה בעניין יכולה להקטין את העומס על כוחות הביטחון, הכורעים תחת הנטל הכבד של אבטחת האזרחים.


