

"מעולם לא עשינו בבית סדר פסח, ואני חשה הזדהות עם סיפור יציאת מצריים, ומקווה שמשפחתי תערוך השנה סדר פסח אמיתי, כמו שלמדתי היום" אמרה אולגה, אחת מ- 200 הסטודנטים שהשתתפו ב"סדר לדוגמא", שערכה מכינת העולים של אוניברסיטת בר- אילן ביום חמישי האחרון.

לשולחן הסבו סטודנטים מברזיל, מקולומביה, ממרוקו, מאיראן, מיוגוסלביה, מגרמניה, מארה"ב ומארצות נוספות. הם שרו את שירי ההגדה, קראו בקול קטעים מתוכה, ואף חיפשו אחר האפיקומן.
רוב המשתתפים עלו בגפם לישראל, וזה להם "סדר" ראשון בחייהם. מכינת העולים בבר- אילן הוקמה מייד עם תחילתו של גל העלייה הראשון מחבר העמים, והיא פועלת במהלך כל השנה לקליטה אישית, חברתית ויהודית של העולים, וזאת נוסף על הפעילות הפורמלית של הכשרתם ללימודים במוסדות להשכלה גבוהה ברחבי הארץ.

גם החברה למתנ"סים מקיימת סדנאות מיוחדות לקראת חג הפסח: "הרעיון להקמת הסדנאות עלה לאחר שהתברר כי בבתים רבים בישראל מקננים חשש ומבוכה בקרב דור הביניים בגילאי 50-40 באשר לשאלה כיצד לנהל את ה"סדר", וזאת לאחר שבמשך שנים רבות הוא נוהל על ידי הדור המבוגר. הדור הצעיר כבר אינו מכיר את ההלכות ואת המנהגים", מסביר אלי גור, מרכז התוכנית.
הסדנאות מיועדות לכל מי שמתעתד לערוך בביתו את ליל הסדר, ומבקש להפוך את הערב הזה לחווייתי ומשמעותי. באמצעות הסדנאות יקבלו עורכי הסדרים הצעירים רעיונות להמחזת שירי החג, הפיכת הסוגיות הנידונות בהגדה לאקטואליות, ואפילו את הצד המשפחתי של החג לא שכחו שם: המשתתפים יקבלו "טיפים" כיצד ליצור גיבוש משפחתי בין- דורי.

הסדנאות מתקיימות במהלך השבוע. דוברת החברה ורד ירושלמי אמרה לכתבתנו כי הפרויקט מתנהל זו השנה השנייה, וכי בגלל הביקוש הרב היקף פעילותו גדל.

נציין עוד כי החברה למתנ"סים תקיים ברחבי הארץ ליל סדר במועדו למאות משפחות, קשישים ובודדים ברחבי הארץ.


