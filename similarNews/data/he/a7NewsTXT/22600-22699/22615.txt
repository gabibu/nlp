

הרב הראשי לישראל, הרב ישראל מאיר לאו, מסר כי מועצת הרבנות הראשית התאימה זה מכבר את התפילה לשלומם של חיילי צה"ל לרוח התקופה וכללה בה גם את "כל כוחות הביטחון בכל מקום שהם".

הרב לאו קרא לרבנים, לגבאי בתי הכנסת ולשליחי הציבור להקפיד על הנוסח החדש. "חזית הלחימה איננה, כבעבר, רק בגבולות המדינה, כי אם גם בעורף האזרחי. ציבור המתפללים נקרא לברכם, לשמירה ולהגנה עליהם בכל מקום - בארץ ומחוץ לגבולותיה - בו הם ניצבים על משמר העם והמדינה".

הרב לאו גם קרא לכל המתפללים להגיע, כבעבר, לבתי הכנסת ללא היסוס וללא חשש. עם זאת קרא הרב להקפיד על עירנות, ובכל מקרה חריג לדווח לממונים על האבטחה והשמירה בפתחי בתי-הכנסת.
