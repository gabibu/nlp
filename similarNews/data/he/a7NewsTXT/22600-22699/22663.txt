

אסתר קליינמן נרצחה אתמול בבוקר בפיגוע ירי בכביש שבין היישוב נווה צוף לבין עפרה, והיא הובאה אתמול למנוחות בשעה 16:00 בבית העלמין ביישובה, נווה צוף. קליינמן, בת 23, עבדה בהתנדבות כגננת בגן לילדים עם צרכים מיוחדים בעפרה, ונהרגה בעת שנסעה באוטובוס ממוגן ירי לקייטנה שבה עבדה.

רפי בן- בסט, תושב היישוב, סיפר אתמול ביומן הצהריים של ערוץ 7 כי אסתר היא החלל השלישי מהיישוב, וכי עוד 30 איש נפצעו במהלך אירועי הדמים בחודשים האחרונים. "אנחנו נתונים בהרגשה של חוסר ביטחון", אמר בן- בסט. "במשך חודש ימים אני מתריע בפני כל מי שאני פוגש: במועצה ובפני כוחות הביטחון כי מאז בריחת הצבא מוואדי חרמייה, הצבא נעלם מהציר, ואנחנו מופקרים. צה"ל אינו נוכח, בדיוק כפי שהיה כשנרצחו שני תושבי היישוב האחרים בפיגועי ירי". לטענתו, בכל הדרך מעפרה דרך נווה צוף ועד צומת רנתיס אין נוכחות של חיילי צה"ל: "הדרך פשוט מופקרת. הנוכחות היא אפסית, והתוצאות ברורות: הערבים מתצפתים עלינו, ויורים".

בן- בסט אינו מקבל את תשובת צה"ל כי יש מחסור בכוח אדם שיאייש את המחסומים. לטענתו, זו אינה תשובה ראויה, ראשית מפני שמדובר במלחמה, ושנית מפני שתושבי היישובים מוכנים להתנדב למשימה של אבטחת הכבישים. בן-בסט טוען כי הצבא נמנע מאיוש המחסומים בגלל הוראות הדרג המדיני.

