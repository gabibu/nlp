

במלחמתם נגד מדינת ישראל נעזרים ערביי הרש"פ בכלי נשק ובאמצעי התקשורת. דברים אלה ידועים. אולם מעטים מכירים את פשעי הרש"פ כלפי ישראל בכל הנוגע לאקולוגיה, לאיכות הסביבה.
השר לאיכות הסביבה צחי הנגבי מכנה את מעשיהם: "טרור סביבתי".

הטרור האקולוגי מתחיל בריכוז ערמות אשפה המכילות חומצות רעילות ביותר, המחלחלות אל מי התהום של מישור החוף, ונמשך בהזרמת ביוב אל שטחים שבשליטתנו: במקרים רבים אל חופי הרחצה, או ישירות אל כוס השתייה שלנו, כמו במקרה של מערכת הביוב של טול כרם. זו מזרימה את שפכיה הישר לנחל אלכסנדר ליד נתניה, הנחל שהוא מקור של מי שתייה, וכמו במקרה של ג'נין, המזרימה את מי הביוב שלה לנחל קישון.

כמו כן, שורפים ערביי הרש"פ ערמות גדולות של זבל, ומשגרים לתושבי ישראל ענני עשן רעיל, המגיע לערי קו התפר, שם רמת זיהום האוויר גבוהה מאוד. יצחק מאיר, מנכ"ל איגוד ערים לאיכות סביבה שומרון, מספר על זיהום משמעותי ביותר במקורות המים בשנה וחצי האחרונות: "אם לא ניאבק מיד באינתיפאדה האקולוגית הפלשתינית יהיו לכך משמעויות הרסניות למדינת ישראל. השפכים של הפלשתינים אינם מטופלים כלל. היום מוזרמים כ- 30 מיליון קוב של שפכים בנחלי יו"ש, והרוב מחלחל למי התהום. כך הוא הדבר גם בעניין הפסולת". מאיר טוען כי גם פסולת רדיואקטיבית מושלכת בלי בקרה וטיפול, וכן כי נגרמים נזקים לשמורות טבע על ידי קרינה, זיהום האוויר ועוד.

בתגובה לממצאים אלה ניסה השר הנגבי להסביר את האדישות לנושא: "המדינה בעיצומה של מערכה נגד הטרור הפלשתיני הגלוי, ומשום כך אינה פועלת די הצורך לסכל את הטרור הסביבתי, המופעל משטחי הרש"פ. הממשלה חייבת להבין כי מדובר בנזקים ארוכי טווח ושאין להם תקנה".

נציין כי קיימים הסכמים חתומים בעניין זה עם הרש"פ, אולם ערביי הרש"פ אינם מגלים כל כוונה ליישם, ולו במשהו, את מה שהתחייבו עליו בתחום שמירת הסביבה. לעומת זאת בתגובה לזבל שמזרימים ערביי הרש"פ, הזרימה ישראל מיליוני שקלים לרש"פ במטרה שהיא תשתמש בהם להתפלת מים ולשמירת הסביבה, אך בפועל משמש הכסף למטרות אחרות. את הידיעה העביר כתבנו אפי מאיר.


