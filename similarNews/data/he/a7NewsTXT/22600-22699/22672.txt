

לאחר הכחשות חוזרות ונשנות מצד גורמים אמריקניים, אישר אתמול הגנרל טומי פרנקס, מפקד הכוחות האמריקנים שנלחמו באפגניסטן, כי חיילים אמריקנים מצאו הוכחות, ולפיהן ניסו אנשי אל קאעידה לפתח נשק להשמדה המונית. המעבדה, שנמצאה בתחילת החודש בדרום אפגניסטן, סמוך לקנדהאר, הוקמה ככל הנראה כדי לייצר חיידקי אנתרקס וחיידקים קטלניים נוספים, הוסיף פרנקס.

עם זאת חזר הגנרל והדגיש כי אף על פי שבחודשים האחרונים מצאו החיילים האמריקנים באפגניסטן מקומות רבים, שייתכן כי שימשו בסיסים לנסיונות להכנת נשק, אף לא באחד מהם נמצאו ראיות להצלחה: "באתר הזה ובאתרים הנוספים מצאנו ראיות לנסיונות. עדיין לא מצאנו מקום שבו אפשר לראות נשק תפעולי שאכן יכול לשמש בפועל להשמדה המונית", הדגיש פרנקס.

דבריו של פרנקס נאמרו בעקבות האזהרות האמריקניות כי בין לאדן רצה להשיג נשק להשמדה המונית. בשבת טענו פקידים במשרד ההגנה כי גילוי המעבדה הבלתי גמורה סמוך לקנדהאר היה "ההוכחה הטובה ביותר שנמצאה עד עתה לתוכניות אלה".


