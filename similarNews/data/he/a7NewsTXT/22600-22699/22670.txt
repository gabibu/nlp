

ארבעה מחבלים חדרו מצומת הגבולות: סוריה- ירדן- ישראל, וחוסלו אתמול אחר הצהריים בידי כוח של חיילי סיירת 'אגוז'. סיומו המוצלח של האירוע בא לאחר מרדף שהחל ביום ראשון לפנות בוקר. חיילי צבא ירדן זיהו את המחבלים, ירו עליהם והרגו שניים, אולם הבחינו בעקבות של אנשים שירדו מן הרכב. הירדנים מיהרו להודיע לצד הישראלי על דבר החדירה. ארבעה מחבלים אכן הסתננו לשטח ישראל, וכוחות גדולים של צה"ל החלו לנהל מרדף אחריהם, בסיוע מסוקים, כוחות שריון וחי"ר.

בשעות הצהריים זיהו הכוחות שלושה מן המחבלים על "הדרך הלבנה", בין תל קציר לכפר תאופיק, מעל קיבוץ האון. הכוחות פתחו לעברם באש, והרגום. זמן קצר לאחר-מכן זוהה מחבל נוסף, וגם בו ירו החיילים למוות. מבדיקה ראשונית עולה כי המחבלים היו חמושים ברובי קלצ'ניקוב ורימוני רסס.

במהלך הסריקות התבקשו תושבי אזור דרום רמת הגולן וצפון בקעת הירדן להישאר בתחומי יישוביהם. בעקבות הנחיה מגורמי ביטחון הורה משרד החינוך על ביטול כל הטיולים שהיו אמורים להתקיים היום באזור. אל"מ נדב חג'בי, מפקד חטיבת הגולן, סיפר כי המחבלים היו לבושים במדי הסוואה מנומרים כשל חיילים, וכי השתייכותם הארגונית עדיין אינה ברורה. אל"מ חג'בי הוסיף כי מגמת פניהם של המחבלים הייתה חדירה לאחד היישובים: "ממקום ההיתקלות שבו אנחנו עומדים אנו יכולים להתבונן מערבה, ולראות את היישובים. אין פה שום ספק שהם התכוונו לחדור לאחד היישובים ולבצע בו מה שביצעו ביישובים אחרים בישראל בשנה האחרונה", אמר.

בתוך כך שיבח אתמול ראש המועצה האזורית עמק הירדן זאב שור את פעילות צה"ל, ואמר כי אין אפשרות שגבול יהיה סגור באופן הרמטי: "החדירה מאחורינו. החיים חוזרים לשגרה, ואני מקווה שהאירוע לא יתן את אותותיו על היקף הביקורים באזורנו בחג הפסח הקרוב. ההיערכות של צה"ל ושל כוחות הביטחון הוכיחה את יעילותה. עירנות כזו, ואף עירנות מוגברת של כוחות הביטחון תהיה גם במהלך חג הפסח. כמו כן יוצבו מאבטחים חמושים רבים במוקדי תיירות בעמק הירדן ובריכוזי אוכלוסייה במהלך החג". עוד אמר שור כי פסטיבל עין גב למקהלות ולחבורות זמר, המתוכנן לפסח, יתקיים במתוכנן. במסגרת הפסטיבל יתקיים ערב הצדעה לנעמי שמר, כלת פרס ישראל. כמו כן יתקיימו מפגשי תנועות נוער, מופעים של חבורות זמר ועוד.

נציין, כי עד יום ראשון בבוקר נרשמה באזור עמק הירדן תפוסה של כ-80 אחוזים בבתי מלון ובחדרי אירוח.


