

בכירים בפרקליטות המדינה מותחים ביקורת קשה על בג"צ, הנוקט גישה סלחנית כלפי פורעים ערבים. עיקר הביקורת מופנית על שתי החלטות של השופטת דליה דורנר מבית המשפט העליון.

ביום חמישי האחרון החליטה דורנר להסתפק בהטלת בעונש קל, על ערבי שהשליך פעמים בקבוקי תבערה לעבר מכוניות בירושלים. השופטת דורנר החליטה לדחות את ערעור המדינה והשאירה על כנו את העונש שגזר בית משפט מחוזי, 80 שעות עבודה לתועלת הציבור. בפרקליטות אומרים, כי הוכח כבר כמה פעמים שהשלכת בקבוק תבערה היא מעשה של פיגוע לכל דבר וכי מדובר במכת מדינה. בעבר גרמו בקבוקי תבערה להרג אנשים. בפרקליטות אומרים, כי בכל מדינה מתוקנת העונש על עבירה דומה היה מסתכם בשנות מאסר ארוכות.

כתב עתי"ם מוסר כי במקרה אחר החליטה השופטת דליה דורנר לשחרר למעצר בית ערבי שהואשם בשורה של עבירות חבלניות. דורנר נימקה את החלטתה בחשש, שהנער יושפע מעצירים ביטחוניים פלשתיניים ששהו איתו באותו תא.

בפרקליטות טוענים, כי כל המערכות קורסות תחת עול הביטחון בעשותן מאמץ עילאי לקיים את ההליכים המשפטיים כסידרם, וחוטפות סטירת לחי מבית המשפט, המקל בעונשם של אלה שנתפסו והובאו למשפט.
