

שוב תקף הערב ראש הממשלה לשעבר בנימין נתניהו את מדיניות הממשלה וכינה אותה "ממשלת שיתוק ואוזלת יד".

"לא ייתכן להמשיך במלחמת ההתשה שהולכת ומחריפה. יש ללכת להכרעה צבאית שלא מיצינו אותה ושיש בכוחנו לעשותה. לא ייתכן פתרון מדיני ללא הכרעה צבאית. ככל שנקדים נחסוך חיי אדם ונעצור את ההדרדרות בדימוי של ישראל". כך אמר נתניהו בהופעה בפני אנשי ליכוד בתל אביב.

לדבריו, ישראל טועה במתן החסינות למשטרו של ערפאת. "בלי לטפל במשטר אי אפשר לטפל בטרור", אמר, והוסיף כי אחרי ההכרעה הצבאית של הרשות הפלשתינית יש לבצע הפרדה ביטחונית שתכליתה חייץ למניעת גישת הפלשתינים לשפלת החוף.

נתניהו אמר עוד כי ממשלת האחדות של שרון היא "ממשלת שיתוק ואוזלת יד". הוא הדגיש, כי לא ניתן לקבל את תמיכת האמריקנים במדיניות נגד ערפאת, כל עוד סגן נשיא ארה"ב יושב בישיבת קבינט של ממשלת שרון וצריך להסביר "לשר בכיר בישראל" שיש ללחוץ על ערפאת.

נתניהו התייחס ליוזמה הסעודית ואמר כי אין לו אמון ביוזמה ומציעיה, מאחר ש"סעודיה היתה מממנות הטרור מהפליפינים ועד בן לאדן". נתניהו סבור שיוזמת השלום של סעודיה באה לנקות אותה מהביקורת בארה"ב על תמיכתה בטרור העולמי.
