

ישראל מוכנה להגדיל את השתתפותה בקרן המו"פ המשותפת לישראל ולסין ב-2.5 מיליון דולר. כך אמר היום שר החוץ שמעון פרס לשר הכלכלה והתכנון של סין, זנג פיי יאנג.

פרס אמר עוד שישראל מוכנה להקים פרוייקט נוסף של רפת מודרנית באזורה הצפוני של סין. כמו כן, הציע השר פרס לשלוח לסין משלחת מיוחדת של מומחים ואנשי עסקים בתחום האלקטרוניקה לבדוק אפשרויות של מפעלים משותפים בתחום זה. "איננו רואים בסין שוק אלא שותף", אמר פרס.

הקרן המשותפת למחקר מדעי לסין ולישראל עומדת היום על 5 מיליון דולר (2.5 מיליון דולר מכל צד). פירות הקרן מאפשרים לבצע מדי שנה מחקרים משותפים בנושאים מדעיים בעלי ענין משותף. לתוצאות המחקרים יש תוצאות כלכליות מוכחות לשני הצדדים.

בנוסף לרפת המודרנית שהופעלה לפני מספר חודשים ליד בייג'ין, מדובר בפרויקט נוסף שיוקם באחת הפרובינציות הצפוניות שבהן מרוכז חלק גדול מענף ייצור החלב של סין. נושא יצור החלב ושימושו הפך להיות אחת מהקדימויות החשובות ביותר של סין והנשיא הסיני הכריז על מבצע של "כוס חלב לכל תלמיד בסין".


