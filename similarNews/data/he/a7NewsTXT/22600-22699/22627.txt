

גנרל טומי פרנקס, מפקד הכוחות האמריקנים שנלחמו באפגניסטן, מסר היום כי כוחות אמריקנים מצאו באפגניסטן הוכחות, לפיהן אנשי "אל קעידה" ניסו לפתח נשק להשמדה המונית, אך הדבר לא עלה בידם.

המעבדה, שנמצאה בתחילת החודש בדרום אפגניסטן סמוך לקנדהאר, הוקמה ככל הנראה כדי לייצר חיידקי אנתרקס וחיידקים קטלניים נוספים, הוסיף גנרל פרנקס.

"באתר הזה ובאתרים הנוספים מצאנו ראיות לניסיונות. עדיין לא מצאנו מקום שבו אפשר לראות נשק תפעולי להשמדה המונית", הדגיש פרנקס.

דבריו של פרנקס נאמרו בעקבות האזהרות האמריקניות כי בן לאדן רצה להשיג נשק להשמדה המונית. פקידים במשרד ההגנה טענו בשבת, כי גילוי המעבדה הלא-גמורה, סמוך לקנדהאר, היה "ההוכחה הטובה ביותר שנמצאה עד עתה לתוכניות אלה".
