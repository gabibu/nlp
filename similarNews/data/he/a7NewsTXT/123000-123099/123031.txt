

הבוזזים מיישובי גוש קטיף וצפון השומרון לא היו צריכים לגנוב בחושך את רכוש העקורים. מסתבר שבאמצעות פקס ששלחו למנהלת ההיתרים בשם התושבים קיבלו היתרים להיכנס לגוש.

עובד בכיר לשעבר במועצה האיזורית חוף עזה מגלה כיצד הצליחו אזרחים לבזוז ולגנוב ציוד מהתושבים וממוסדות הציבור בגוש קטיף למרות שהצבא הציב שמירה.

הוא סיפר כי כל תושב בגוש שרצה שמשאית הובלות תיכנס ליישובו כדי להוציא משם ציוד שלו, התבקש לשלוח פקס למנהלת ההיתרים של צה"ל, ובו רשם את פרטיו של הנהג מחברת ההובלות ומספר המשאית שלו. המנהלת חתמה על הדף, הזינה אותו במחשבי ההיתרים, ופיקססה לחברת ההובלות ולנהג המשאית את האישור.

כאשר נהג המשאית הגיע למחסום כיסופים, הוא התבקש להציג את האישור החתום עם תעודת הזהות ואושר לו לאחר בדיקה קצרה במחשב להיכנס ליישובים.

לאחר שנהגי המשאיות נכנסו על מנת להוציא ציוד בהיתר, הם ניצלו את האישור שניתן להם והציגו על פי החשד אותו שוב ושוב במעברים ובמחסומים. כך נכנסו על פי העדויות ולקחו ככל העולה על רוחם. יצויין גם כי חלק מהנהגים היו ערבים.

בשיטה זו, מלבד ציוד אישי רב כאמור, נגנבו למעלה מ - 50 מזגנים ממדרשת דרום שבנווה דקלים, מחשבים, ציוד חקלאי, ודברים רבים בשווי מאות אלפי שקלים ואולי יותר ו"הכל בגלל השלומאליות והטעות הגורלית של צה"ל ו/או השלטונות האמונים על כך", כלשונו. זאת, בנוסף למה שכבר פורסם בעבר על בזיזת ציוד ע"י החיילים המאבטחים שטענו כי הציוד היה הפקר.


