

בקרוב יתחיל קמפיין לשמירת העצים הותיקים, "אל תעקרני לעת זקנה". הקמפיין מאורגן על ידי המחלקה להנדסת צומח, גננות ונוף במשרד החקלאות בשיתוף עם הקרן הקיימת לישראל, המשרד לאיכות הסביבה וגופים נוספים.

"בארץ יש אלפי עצים ותיקים שגילם מעל שישים שנה, בעיקר אלה אטלנטית, אלון התבור, עצי שקמה וסוגים שונים נוספים. עצים ותיקים רבים עומדים בפני איום של עקירה כתוצאה מפיתוח של רשת הכבישים והנדל"ן. בחלק מהמקרים נעשה מאמץ לשמירה על עצים, כמו עצי השקמה ברחוב קינג ג'ורג' בתל אביב, אולם זהו היוצא מן הכלל שאינו מעיד על הכלל", כך אומר מנהל הארגון לגננות ולנוף, חזי מולא. לדבריו, עצים רבים אחרים מתנוונים כתוצאה מחוסר טיפול והזנחה עד למותם. "רק התארגנות משותפת של משרדי הממשלה, הרשויות המקומיות וארגוני איכות הסביבה יכולה להביא לשינוי במצב ולמניעת אובדן של עצים ותיקים".

מולא ציין שהעצים הותיקים הם חלק מהיסטוריה והמורשת של העם. כפי שאף אחד לא יעלה על דעתו להרוס אתר עתיקות, כך על כולנו לעשות מאמץ עליון לשמור על העצים, גם לאחר שהם הגיעו לגיל מופלג.

ביום רביעי, 14 בספטמבר, יערך באולם הכנסים של משרד החקלאות בבית דגן כנס שבו יוכרז על פתיחת הקמפיין. בכנס יוצגו העצים הבוגרים האופייניים והדרכים לשמור עליהם. לכנס מוזמנים מנהלי מחלקות גינון ברשויות המקומיות, נציגי הגופים הירוקים, אדריכלי נוף, מתכנני גינון, מחנכים ומורים לטבע ולידיעת הארץ וכלל חובבי הגינון בישראל. תוכנית הכנס מתפרסמת באתר הארגון לגננות ולנוף בכתובת: www.gardening.org.il
