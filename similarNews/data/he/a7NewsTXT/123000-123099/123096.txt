

מדו"ח המבקר שמתפרסם היום עולה כי מח"ש לא התריעה לפני המשטרה על השיעור הגבוה של התלונות שאינן מטופלות בידיה, חלק ניכר מהתלונות על שימוש בכוח המגיעות למח"ש אינן נחקרות.

הדו"ח של מבקר המדינה הקודם, אליעזר גולדברג, שפורסם היום בצהרים מביא שורת ליקויים קשה וחמורה על תיפקודה של מח"ש ( המחלקה לחקירת שוטרים )במשרד המשפטים. כתבנו קובי פינקלר שמביא ממצאי הדו"ח מצא ממצאים חמורים . כך לדוגמא : חלק ניכר מהתלונות על שימוש בכוח המגיעות למח"ש אינן נחקרות. מח"ש לא התריעה לפני המשטרה על השיעור הגבוה של התלונות שאינן מטופלות בידיה, ולא הפנתה אותן למשטרה לבירור ולטיפול במישור הפיקודי-מינהלי.

עוד עולה מהדו"ח שועדות ציבוריות שעסקו בתופעת השימוש בכוח שלא כדין וההתנהגות הלא נאותה בקרב אנשי משטרה עמדו אמנם על ההבדל בין ההיבטים הפליליים או המשמעתיים של תלונות נגד שוטרים על שימוש בכוח שלא כדין והתנהגות לא נאותה, לבין ההיבטים התפקודיים או המערכתיים העולים מכל אחת מהתלונות ומהתלונות כמכלול. הוועדות עמדו על כך שהפן של הפקת הלקחים וההתייחסות לתלונות הטעונות טיפול פיקודי לוקים בחסר או שאינם קיימים כלל. לפיכך המליצו הוועדות להגביר את מעורבות פיקוד המשטרה בטיפול בתופעת אלימות שוטרים. למרות שהמלצות הוועדות אומצו בידי פיקוד המשטרה ובידי השרים הנוגעים בדבר, לא נעשה ליישומן.

מבקר המדינה אומר שהדבר עלול להביא לחוסר מודעות במישור המערכתי להיקף התופעה ולמאפייניה ולהתפרש בקרב השוטרים כמסר כפול וכמתן הכשר להתנהגות פסולה, ובקרב הציבור כהקלת ראש בחומרתן של תלונות על שימוש בכוח שלא כדין, כפי שהצביעו גם הוועדות הציבוריות בעניין זה.

דו"ח המבקר על צה"ל
דו"ח מבקר המדינה, השופט היוצא אליעזר גולדברג, מצביע על ממצאים חמורין בנושא הביקורת בצה"ל . הדו"ח קובע שלא קיימת בצה"ל תפיסת ביקורת אחידה ומשותפת לכלל גופי הביקורת, ואף לא עקרונות מנחים, שפה משותפת ונהלים בסיסיים אחידים לביצוע ביקורת. בהיעדר תפיסה צה"לית מחייבת בתחום הביקורת, שממנה אמורים כלל גופי הביקורת בצה"ל לגזור עקרונות ונהלים לעבודתם, נפגעת יכולתה של הביקורת למלא את ייעודה. שעה שחלק מגופי הביקורת בצה"ל פועלים ללא פקודות ארגון ונהלים כתובים בתחום הביקורת, הגדירו לעצמם גופי ביקורת אחרים "תפיסות" ו"תורות" משלהם. עוד קובע הדו"ח שבצה"ל אין הבחנה בין ביקורת לבין בקרה. טשטוש תחומים זה בא לידי ביטוי בשימוש שגוי במונחים אלה ובפעולות המכונות בקרה וביקורת, שבחלקן הגדול מהוות בקרה בלבד. במצב דברים זה, נפגעת יכולת גופי הביקורת לבצע את פעילות הביקורת באופן בלתי תלוי בגוף המבוקר, ומצטמצמים המשאבים המופנים לביקורת.

המבקר קובע שאין בצה"ל מדדים וסרגלי ביקורת אחידים לביקורות כוננות וכשירות, ולא נקבעו עקרונות מנחים לשקלול ממצאים ולהערכה כוללת של הגופים המבוקרים בביקורות .

ליקוי מיגון לחיילי צה"ל
עוד עולה מהדו"ח כי קיים פער של 13% באפודי מגן נגד קליעים בצה"ל, וכמו כן לא נערך ניתוח מלא של הצורך הכלל צה"לי באפודי מגן נגד קליעים.

למרות שנציג צה"ל דיווח באוקטובר 2004 על שיעור של 60% אפודים בכל גדוד סדיר - בפועל המספר נמוך יותר, 25%-40% אפודים בלבד לעומת מספר הלוחמים.

צה"ל לא הכין תכנית לחידוש משק האפודים נגד רסיסים ולא ביצע כל רכש של קסדות - מיוני 2003.
קיים חוסר באפודים מהדגם האיכותי יותר (דגם א') בחטיבות המרחביות   עזה ויהודה ושומרון.
לוחמות לא צוידו באפודים מדגם א' ונאלצו להשתמש באפודים כבדים שאינם מותאמים לצרכיהן.
בכל הקשור למיגון כלי רכב, עולה כי קיים פער ניכר בין המלאי שהוגדר לבין המצב בפועל. המבקר אף מזהיר שאם לא תבוצע הצטיידות נוספת, הפער צפוי לגדול בשנים הקרובות עד לחיסולו הכללי בשנת 2009. המבקר גם מציין כי ישנה בעיה מהותית במיגון ג'יפ ה"סופה" הפופולרי בשטח, וטרם פותח ג'יפ חלופי ל"סופה". החלטה בנוגע למערך ג'יפ הסיור הממוגן טרם התקבלה.

מדובר צה"ל נמסר לכתבנו קובי פינקלר ש"נעשים מירב המאמצים על מנת להעניק מיגון לכל חייל בהתאם למשימות ולסיכונים מולם הוא עומד ורואה בכך משימה בעלת חשיבות עליונה. צה"ל רואה את המיגון כמכלול המורכב בין היתר מהנושאים אותם בדק המבקר אך גם מנושאים כגון תפיסת הפעלת הכוח, מודיעין, עובי הבטון במוצב ועוד. צה"ל שואף למגן כל חייל, אך בתקציב הנוכחי נאלץ להתמודד עם מגבלות".
