

ייתכן שבימים אלה יחל בעירית יהוד פיילוט עירוני שמטרתו לבחון פתרון שמאלני לסוגיית הריבונות על ירושלים: חלוקה לרבעים עצמאיים נפרדים, עבור ערבים ויהודים, תחת שלטון עירוני אחד, אולי בינלאומי.

שר הפנים אופיר פז פינס הכריז היום על הפיכת נוה ל"רובע עירוני" עצמאי במסגרת עירית יהוד, במהלך ביקורו בנוה מונסון.

כתבתנו רותי אברהם מדווחת כי על פי הוראתו של פז פינס מינהלת נוה מונסון הופכת ל"רובע עירוני" בעל סמכויות עירוניות לצורך ביצוע פעולות בתחום התרבות הספורט והחינוך הבלתי פורמלי, אך רובע זה יהיה כפוף לעירית יהוד.

פז פינס הציג את הרובע העירוני כנסיון לפתרון בעיית איחוד הרשויות, מהלך שאותו הוביל עוד שר הפנים לשעבר אברהם פורז ושגרם לתסיסה בקרב תושבי רשויות ברחבי הארץ. היו תושבים שטענו כי איחודם עם רשות סמוכה בעלת אופי חברתי כלכלי שונה ולעיתים בעלת אופי מוניציפלי שונה, עלול לפגוע באופי יישובם וגם ברמת השירותים שיזכו להם התושבים במסגרת המאוחדת.

בהציגו את הקמת הרובע העירוני בנוה מונסון התייחס שר הפנים לקושי זה ואמר כי "בנוה מונסון יש חיים קהילתיים ייחודיים והקמת הרובע נועדה לשמרם גם לאחר האיחוד עם יהוד. עם זאת תפקידו של ועד הרובע בנוה מונסון יהיה לשמור על האופי הקהילתי במונסון ולא המוניציפאלי שיישאר בסמכות עירית יהוד".

השר פז פינס ציין כי זו הפעם הראשונה שנעשה שימוש בסמכות שר הפנים להכריז על רובע עירוני במתכונת זו והוסיף: "מדובר בנסיון ראשוני אשר בכוונתי לבחון את יישומו בשכונות הגדולות בירושלים".

יצויין כי תכנית זו של פז פינס תואמת את המסמך הקרוי "הסכמות ביילין אבו מאזן" והמפרט את חלוקת ירושלים לבירת "פלסטין" ולבירת ישראל.

בהבנות שגובשו בין השניים סוכם על הקמת עירית גג. "מתחת לעירית הגג יפעלו שתי תת עיריות: תת עיריה יהודית שתספק שירותים ותהיה אחראית לכל השכונות היהודיות במערב העיר ובמזרה, כולל בעיר העתיקה. תת העיריה הערבית תיקרא אל-קדס ותספק שירותים זהים לתושבים הערבים בעיר המזרחית ובחלק החדש והמורחב של ירושלים. מרחב פעולה של תת עיריה זו ישתרע גם על פני אזורים שאינם כלולים עתה בשטח העירוני של ירושלים כגון: אל עזריה, אבו דיס ואל-רם, לצד הפרברים המרוחקים של מזרח העיר. במרחב זה תהיה בירת המדינה הפלשתינית. החלק המערבי בירושלים יוכר כבירת ישראל, ויכלול בנוסף למערב העיר גם את מעלה אדומים וגבעת זאב שיסופחו לעיר. שני הצדדים יכירו זה בבירתו של זה".
