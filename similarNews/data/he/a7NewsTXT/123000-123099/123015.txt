

חברי החטיבה לשיווק ישיר, הפועלת במסגרת איגוד לשכות המסחר, פרסמו אמש אמנת שירות חדשה שנוסחה במטרה לסדר ולקדם את ענף השיווק הישיר בישראל להגנת ציבור הצרכנים.

בחטיבה, חברות העוסקות בשיווק ישיר של מוצרים ושירותים וחברות המעניקות שירותים לעוסקים בשיווק הישיר   חברות העוסקות בפילוח ובבסיסי נתונים, חברות הנותנות שירותי עטוף ודיוור, מרכזי הזמנות וטלמרקטינג וחברות פרסום. ביניהן: תנופה אפיקי תקשורת, טלכלל עסקה טובה, א.ד הפצות ועיטוף, נייצ'רס סנשיין, ניו-סקין ישראל ותכלית שיווק מבסיסי נתונים.

החברות חתמו לראשונה על התחייבויותיהן לציבור הצרכנים, הכוללות התחייבות מלאה לשמירת פרטיות והגנה על המידע המועבר אליהן על זהותו של הצרכן, והתחייבות למילוי תנאי מסחר הוגן ולספק לצרכן אך ורק מוצרים מבוקרים ואיכותיים.

כמו כן, החטיבה הודיעה כי תפעל להקמת גוף שייתן שירות כולל לצרכני החברות השונות, באמצעות העמדת מוקד שירות לאחר קניה לטובת פניות ובירורים. כך, פניות למחלקת השירות יטופלו עד 24 שעות מקליטת הפנייה, כאשר פניות באמצעות דואר אלקטרוני, פקס או מכתב יטופלו עד 5 ימי עבודה.

לדברי אלי שחף, יו"ר החטיבה ומנכ"ל עסקה טובה, האמנה תיצור מהפכה בענף השיווק הישיר ביחס לשירות לצרכן בכך שתביא לשיפור משמעותי בהגנה על ציבור הצרכנים. "האמנה קובעת מערכת של כללים ברורים שיבדילו את חברות שיווק ישיר מחאפרים למיניהם", אמר.

"אנשים המרבים להזמין מוצרים מחברות השיווק הישיר, יזהו בתוך תקופה קצרה את לוגו האיגוד כסמלן של החברות המחויבות להגנת הצרכן, וילמדו לרכוש מוצרים רק מהחברות ה'מסומנות'. לחאפרים יישארו רק שתי ברירות: לאמץ את כללי האמנה או להפסיד לקוחות".
