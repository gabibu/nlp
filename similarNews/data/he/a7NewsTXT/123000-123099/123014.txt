

מבנק ישראל נמסר כי ריבית בנק ישראל לחודש ספטמבר 2005 תישאר ללא שינוי, ברמה של 3.5%.

בבנק ישראל מסבירים כי החלטה זו מתבססת על ההערכה כי רמת ריבית בנק ישראל הנוכחית עדיין עקבית עם שיעור אינפלציה הצפוי להיות קרוב ל-2% שהוא מרכז יעד האינפלציה של הממשלה, המוגדר כיציבות מחירים: בין 1% ל-3% לשנה.

יחד עם זאת, מציינים בבנק ישראל כי המידע שהתקבל לאחרונה מצביע על אפשרות להיווצרות כוחות לעליית האינפלציה ולכן מחייב המשך בחינה מדוקדקת של ההתפתחויות הכלכליות ושל רמת הריבית:
ראשית, שיעור העלייה במדד המחירים לצרכן לחודש יולי היה גבוה מהצפוי. בשלב זה מוקדם לקבוע עד כמה הוא מבטא עלייה בתהליך האינפלציוני. התמונה האינפלציונית תתבהר עם פרסום מידע נוסף אודות ההתפתחויות בתחום המחירים; שנית, רמת הפעילות הכלכלית התבררה כגבוהה במידה ניכרת מזו שנאמדה קודם לכן עבור שמונת הרביעים האחרונים. ככל שהפער בין פוטנציאל הצמיחה של המשק לצמיחה בפועל ילך ויצטמצם, הדבר עלול להביא בהמשך לעלייה באינפלציה; שלישית, גברו ההערכות כי הריבית בארצות הברית תמשיך ותעלה לרמות גבוהות מאלה שנצפו קודם לכן; רביעית, חשוב לתת תשומת לב מיוחדת להשלכות האפשריות של העליות הנמשכות במחירי הנפט בעולם על המחירים בארץ; חמישית, נראה כי גברה אי-הודאות הפוליטית העלולה להביא בעקבותיה אי-ודאות כלכלית במשק.

בנק ישראל הודיע כי לא יהסס לפעול בתחום הריבית במידה והמידע שיתקבל בהמשך מהשווקים הפיננסיים וממקורות אחרים יצביע על עלייה בשיעור האינפלציה מעל היעד שקבעה הממשלה. זאת, על מנת להשיג את יעד האינפלציה של הממשלה מבלי לסטות ממנו כלפי מעלה או מטה וכן לתמוך במכלול המטרות של המדיניות המקרו-כלכלית.
