

עשרות נפקדים אמורים להישפט בימים אלה ולהיכנס למחבוש. הוריהם של החיילים טוענים כי אמנם צה"ל מנסה להסתיר את היקף התופעה, אך זה חלק מהמאמץ "להכיל" את הסרבנות.

החיילים התקשרו למוקד "הלב היהודי" ואמרו כי הם לא מתרגשים מהכוונה לשפוט אותם ואדרבא שמחים שלא השתתפו בפשע הגירוש. החיילים שחוזרים לבסיסיהם, נשפטים בימים אלה על נפקדות וחלקם כבר נכנסו למחבוש.

סוג נוסף של נפקדים הוא של חיילים תושבים מהגוש עצמו, שהודיעו למפקדיהם שלא יהיו מוכנים לחזור לצבא עד שמשפחותיהם ישתכנו באופן נורמלי והולם. במקרים מסויימים הצבא לא מגלה הבנה ומגיע לעימות עם חיילים אלו.

עוד נודע לערוץ 7 כי חלק מן הנפקדים מביעים אף רצון לעבור לנח"ל החרדי ובמקרים נוספים מבקשים להשתחרר מצה"ל, בנימוק שהצבא שינה את ייעודו ומתכוון לגרש בקרוב תושבים נוספים מחברון וממקומות נוספים.

אחד המקרים הוא של סמל חיים ששירת בגדוד של גולני בדרום גוש קטיף. לפני הגירוש שאל אותו אביו מה יעשה ביום פקודה, והוא השיב שאין מה לדאוג כי לא ישתתף בפעילות.
לפני כ-4 שבועות החליט חיים לעזור ככל יכולתו אבל מצד שני של המתרס. הוא הסתובב בנווה דקלים ובשירת הים יחד עם חיילים נוספים שהחליטו לסייע במאבק.
"הפלוגה שלו התנגדה ולכן ניסו להפעיל אותם במקומות אחרים שלא ייראו כמסרבים אבל את הבן שלי זה לא שכנע. אחר כך ניסה להגיע גם לחומש אבל לא הצליח להגיע. לדעתי הוא ממש גיבור", אומר אביו שמשמש כאיש חינוך.

"הוא ידע מה הולך להיות לו", המשיך אביו לספר, "המ"פ התקשר אלי באיזה שהוא שלב וביקש שאשכנע אותו שאנחנו נלחמים מול הרעים, כלומר מול ערבים. הסברתי לו שאני לא יודע איפה הוא מסתובב"
אתמול, כשהסגיר עצמו לצבא אחרי שנפקד כ-4 שבועות, קיבל 15 יום על נפקדות ועוד 21 יום על הפרת צו אלוף. "בני הודה שהיה בגוש קטיף ולא היה מוכן להתפשר, דיבר איתם בביקורת על הצבא".

"אני כאבא ואיש חינוך מבין שהבן הזה הפנים את הערכים שעליהם גדל, הערכים של הבית איתו והוא לא מוכן לשחק עם ערכים עליונים. הערבות של יהודי מול יהודי זה הדבר הכי גדול וחש את זה מאוד והלוואי שהחברה תוכל להעריך את אלה שעשו את זה, גם אם זה ייקח 20 שנה. ראיתי בכיכרות של הערים כאילו ששום דבר לא קרה. קשה לי מאוד עם האדישות של עם ישראל, קשה לי מאוד ש-15 אלף שחתמו שבבוא יום פקודה הם יסרבו פקודה ורוב רובם מצאו את הדרך שלא להשתתף אבל לא לסרב, חלקם בגלל הרבנים".

הוא סבור כי דווקא אלה שבחרו לפעול כ"רובוטים" ובמיוחד אלה שמצאו דרך להתחמק ייצאו פגועים בנפשם כי ישאלו את עצמם מדוע סייעו למהלך הגירוש. "אלה שנכנעו בגלל האיומים של הממסד על העתיד או ההווה שלהם יהיו הפגועים. הם ישאלו את עצמם כל החיים שלהם אם הם היו צריכים להתנגד ובאיזו רמה, וזו תמצית הדמוקרטיה שלא לעשות דברים בלתי חוקיים בעליל", אבי החייל מבהיר.

"פרופ ידוע אמר לי שכל התקשורת הייתה בצד שלהם בגלל שהם היו כמובן בצד שמאל של המפה הפוליטית ולכן התקשורת נגדנו והאהדה לא קיימת. למשל הטייסים הסרבנים מוצגים כמופת אבל הבנים שלי ואחרים שהיו שם מוצגים כפרזיטים רעים ופוגעים בשלום, כל השיח החברתי שלנו במדינת ישראל מעוות עד היסוד".

כאיש חינוך מתייחס גם למראות הקשים מהגירוש עצמו, ואומר: "קלגסים מלובשים בשחור אומנו ע"י פסיכולוגים להיות פשוט רובוטים. בשבוע שלפני הפינוי בנווה דקלים, התפרסם ביום שישי מאמר שסיפר איך אמנו הפסיכולוגים לעשות את העבודה הזאת בגושפנקא של שרון. ובכל זאת יש כאלה שנשברו שמה אבל לא עד כדי סירוב פקודה, היה להם מנגנון של חיבוק שלא יישברו".
