

ביום חמישי הקרוב, יום שהוכרז על ידי מגורשי גוש קטיף כ"יום האבל הלאומי", תתקיים הלוויה ציבורית, עם הבאתם לקבורה מחדש של כ-15 מהקבורים בבית העלמין בגוש קטיף, אל חלקת גוש קטיף שבהר הזיתים.


במסיבת עיתונאים שנערכה היום נמסרו פרטי יום האבל וההלוויה הציבורית המתוכננת, כך מדווחת כתבתנו רותי אברהם. יהודה היימנרט (אביה של תפארת שנהרגה באסון וורסאי), נציג המשפחות השכולות, אמר כי הרעיון ללוויה המונית עלה כיוון שהמשפחות רצו לאפשר לעם ישראל כולו להזדהות עם "הכאב האנושי האדיר של הוצאת מתים מקבריהם".
"לא מדובר באירוע פוליטי אלא אירוע פומבי של הבעת כאב על הסיטואציה הנוראה הזו". היימנרט ביקש בשם המשפחות שהמדינה תאפשר להם ללוות את מתיהם מבית העלמין מגוש קטיף ולא ממחסום כיסופים בלבד, דבר שהמדינה לא התירה עד עתה.

אבנר שמעוני, לשעבר ראש מועצת חוף עזה, אמר כי עד עתה נהגו להשתמש במילה "מנוחת עולמים" ביחס לקבורה, אך השבוע התברר כי מדובר בענין עראי ולא סופי "אני קורא לכל בית ישראל, להשתתף עם המשפחות בכאבם האנושי, זה לא הזמן לפוליטיקה אלא לאחדות".

עו"ד מוטי מינצר שליווה את המשפחות בחודשים האחרונים מטעם ה'פורום המשפטי למען ארץ ישראל', סיפר על החודשים הארוכים והכואבים שעברו על המשפחות. מאז ששמעו המשפחות לראשונה, דרך התקשורת על כך שהוקמה ועדה מיוחדת לטיפול בהוצאת המתים מקבריהם, הציבו בני המשפחות שמירה צמודה על בית הקברות מחשש שינסו להוציא את הגופות באישון לילה וללא הסכמה. רק לאחר העתירה של הפורום המשפטי לבג"ץ העבירה המדינה את האחריות לנושא מידי המנהלת לידי צה"ל.

בשבוע שעבר לאחר עקירת התשובים מביתם, התקיים מפגש ביחד עם הרב יגאל קמינצקי ועו"ד גלעד קורינאלדי, ובו שוכנעו המשפחות בצורך להעתיק את המתים. כמחצית מ-48 המשפחות אף קיבלו את ההצעה לקבור את מתיהם בחלקה חדשה שהוצעה להם בהר הזיתים.

יהודית דוידוביץ, אמה של אהובה אמרגי הי"ד שנרצחה בדרכה לגני טל, סיפרה על הכאב הגדול בעקירה הכפולה שחוות המשפחות: החיים והמתים. היא קראה גם לציבור החרדי ש"דואג תמיד לעניין כבוד המתים", להצטרף בהמוניו לעצרת הזיכרון הגדולה הזו. היא הסבירה כי ההחלטה לקבור את המתים בהר הזיתים נובעת מכך שהמקום נזכר במדרש כ"מקום ממנו תתחיל הגאולה, ושיהודים בכל הדורות חלמו להיקבר שם".

השיירה תצא מגוש קטיף בשעה 12:00 בצהרים. בצמתים יחכו אנשים רבים שילוו את השיירה וביניהם אנשי קיבוצי התק"ם. בשעה 16:00 בערך תגיע השיירה למרכז ירושלים (רחבת המשביר) שם יינשאו הספדים, ובהמשך תצא שיירה רגלית דרך רחוב יפו לכיוון הר הזיתים.
