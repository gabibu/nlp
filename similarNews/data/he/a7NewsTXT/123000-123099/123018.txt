

הושג הסכם עקרונות בין משרד החינוך לבין ארגוני המורים וייתכן שעוד הלילה ייחתם ההסכם. ארגוני המורים הודיעו כי שנת הלימודים תפתח כסדרה.



על פי עיקרי ההסכם, ארגוני המורים יהיו שותפים לניסוי ב-36 היישובים בהם תיושם רפורמת דברת, ובמהלך שנת הלימודים הקרובה ינוהל משא ומתן על רפורמה נרחבת יותר.

בעקבות ההתקדמות במגעים החליטו אנשי משרד החינוך שלא לפנות לבית הדין הארצי לעבודה על מנת לחייב את ארגוני המורים לפתוח את שנת הלימודים ב-1 בספטמבר, ביום חמישי הקרוב. הם הודיעו ששנת הלימודים תפתח כסדרה.

להסכם שהושג היום קדמו חילופי דברים קשים. שרת החינוך, לימור לבנת, הציגה היום במסיבת עיתונאים מיוחדת את היערכות משרדה לקראת פתיחת שנת הלימודים בעוד יומיים. "זה היום, יום של בשורה לכל הספקנים. אני יודעת שמעטים מאוד האמינו שזה אכן יקרה, שזה יצא לדרך, וזו ההוכחה שאם אתה נחוש, ואתה מאמין אתה גם מצליח. אני יכולה לומר היום שהבטחתי וקיימתי.

לבנת קראה למורים לקבל את הצעותיה ליישום הדו"ח בהסכמה, ולא להשבית מחרתיים את פתיחת שנת הלימודים. ארגוני המורים הודיעו מצידם שבכוונתם להשבית את הלימודים בכל 36 הרשויות שבהן ייושם דו"ח דברת. "לבנת לא תפחיד אותנו", אמר יו"ר הסתדרות המורים, יוסי וסרמן.

יו"ר מרכז השלטון המקומי וראש עיריית כרמיאל, עדי אלדר, הצטרף לדברי שרת החינוך במסיבת העיתונאים ואמר כי השלטון המקומי ינסה למנוע את השבתת הלימודים במקומות בהם ייושמו מסקנות דו"ח דברת לרפורמה במערכת החינוך. "גם אנחנו נפנה לבית הדין הארצי לעבודה כדי למנוע את השבתת מערכת החינוך בקרב היישובים שמצטרפים ליישום הרפורמה", אמר אלדר.

יחד עם זאת הוסיף אלדר כי מרכז השלטון המקומי לא יפתח את שנת הלימודים במידה ולא תאשר ועדת החינוך של הכנסת את תשלומי הביטוח לתלמידים במסגרת תשלומי ההורים.
