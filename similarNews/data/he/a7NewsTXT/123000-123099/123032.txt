

המשטרה השתמשה בזרנוקי מים עם מרכיבים מסוכנים כלפי המתיישבים ואורחיהם בכפר דרום ובשא-נור. כך טוען ח"כ אורי אריאל.

ח"כ אריאל (האיחוד הלאומי) פנה לסגן השר לביטחון פנים, בבקשה להעביר לידיו את רשימת החומרים שנעשה בהם שימוש ע"י המשטרה במהלך פינוי המתנחלים בכפר דרום ובשא-נור. לטענת ח"כ אריאל, השתמשה המשטרה בזרנוקי מים שהכילו מרכיבים מסוכנים.

לדבריו, גם בשא-נור נעשה שימוש בגז כנגד המפגינים, ואזרחים שנפגעו מהחומרים האלה סובלים עד היום מצריבות בעיניים ובעיות בעור. בעקבות פנייתו של ח"כ אריאל, תקיים ועדת הבריאות דיון בנושא שימוש המשטרה בחומרים מסוכנים בעת הפינוי.

ח"כ אריאל אמר הערב לערוץ 7 כי קשה לדעת בדיוק איזה חומר הותז מאחר והשוטרים השתמשו בו בשטח פתוח. אריאל פנה לרשויות ולוועדה לאחר ששמע תלונות מכמה אנשים שהיו באותם יישובים.
