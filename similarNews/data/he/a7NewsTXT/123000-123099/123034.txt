

ארגון טרור של החמאס מנסה באמצעות קמפיין תקשורתי נמרץ לנכס לעצמו את "ההתנתקות" בהציגו אותה כהישג פלשתיני היסטורי. זאת, כחלק מהמאבק הפנימי על השליטה בשטחי "הרשות" ב"יום שאחרי".

בקמפיין, בו משולבים גם מסרים אנטישמיים, מדגיש החמאס שלא יתפרק מנשקו וימשיך במאבק המזויין בדגש על שטחי יו"ש, עד לחיסולה של מדינת ישראל.

המרכז למורשת המודיעין (מל"מ) מדווח כי במהלך ההתנתקות יצא ארגון החמאס בקמפיין תקשורתי נרחב, מלווה ב"תהלוכות ניצחון" והפגנות כוח צבאיות, וזאת במקביל לקמפיין התקשורתי של "הרשות". קהל היעד העיקרי של הקמפיין היה האוכלוסייה הפלסטינית וכוון גם לציבורים ערביים ואסלאמיים במזרח התיכון ומחוצה לו. לקמפיין גויסו בכירי הארגון וכלי התקשורת שלו (אינטרנט, רדיו, עיתונות) ונעשה גם שימוש רב בכלי התקשורת הערביים.

המטרה המרכזית של הקמפיין שטרם הסתיים נועד להגביר את ההשפעה והיוקרה של תנועת החמאס בקרב האוכלוסייה הערבית ביש"ע באמצעות ניכוס "הבריחה" הישראלית לארגון ולפעולות הטרור שביצע ("ההתנגדות").

במל"מ מציינים כי הרשות שהתחייבה להילחם בהסתה לשנאה ולטרור, לא נקפה אצבע על מנת לבלום את הקמפיין התקשורת של החמאס. זאת, למרות שלעיתים הוא מכוון גם נגדה ולמרות שהוא לווה, לא אחת, בהפגנות כוח צבאיות בהתרסה ברורה לרשות. הקמפיין של החמאס כלל מסרים של שנאה כלפי ישראל והעם היהודי (ולעיתים אף כלפי ארה"ב והנוצרים) ועידוד לטרור, העומדים בסתירה מוחלטת להתבטאויות בעלות אופי פייסני, שהושמעו בקמפיין אבו מאזן ובכירי הרשות.

בראיון ל"אלשרק אלאוסט" ציין אחד מבכירי מחבלי החמאס כי העימות האלים הוכיח את צדקת דרך ה"התנגדות", משום שישראל לא מצאה פיתרון לטילים, למנהרות התופת ולפעולות ההתאבדות. מחמד אלציף , ראש המנגנון המבצעי טרוריסטי של החמאס ברצועה, הדגיש בפנייתו לבני העם הפלסטיני כי " אלמלא הגהאד (מלחמת הקודש) לא היתה משתחררת רצועת עזה".

לפני כשבוע שודרו בתחנת הרדיו "צות אלאקצא" של החמאס שירים המועדדים את המשך הטרור, ובהם שולבו גם קטעים בעלי אופי אנטישמי, למשל: "אלאקצא שלנו, הוי כובשים, התורה היא פסוקים של האל, [אולם אתם] זייפתם אותם . סיפור הכותל הוא מזימה שאתם זוממים ; אנו מגינים על אלאקצא שלנו, אין לכם מקום בינינו, הוי כובשים".


