

יום אחרי שהודיע כי יתמודד על ראשות הליכוד מסייר היום חה"כ, בנימין נתניהו, בשטח E1 בין מעלה אדומים לירושלים. "ירושלים נמצאת בסכנה וכי יש מאמצים פלסטינים לנתק את מעלה אדומים מירושלים".

חבר הכנסת, בנימין נתניהו, מסייר היום בשטח E1 בין מעלה אדומים לירושלים. נתניהו אמר כי ירושלים נמצאת בסכנה וכי יש מאמצים פלסטינים לנתק את מעלה אדומים מירושלים.

נתניהו קרא לתנופת בנייה באזור כדי ליצור רצף יהודי עד לירושלים. נתניהו אמר כי שרון הקפיא את הבנייה באזור. "ירושלים נחנקת. במקום שאנחנו ניצור רצף טריטוריאלי ממזרח למערב ירושלים רבתי, הפלשתינים בונים מצפון לדרום וחונקים את ירושלים. שרון קידש את זה כי הוא נענה ללחצים הבינלאומיים", אמר.

נתניהו הוסיף "ירושלים בסכנה. יש כוונה פלשתינים גוברת לכתר אותה. אני הפשרתי את הבנייה באזור הזה ב-1999, והיום שרון מקפיא אותה".

אתמול אמר נתניהו במסיבת עיתונאים "הבית שלנו (הליכוד) עבר טלטלה עזה שמאיימת על כולם, האיש שקיבל את הקולות שלנו הפנה אלינו עורף, אריאל שרון נטש את עקרונות הליכוד ובחר ללכת בדרך השמאל, את הבית שהוא הקים הוא מבקש להרוס במו ידיו. אנחנו חייבים להגן על הבית כי אין לנו בית אחר...מי שטובת הליכוד לנגד עיניו חייב לעשות מעשה, הליכוד והמדינה זקוקים היום למנהיג שיטפל בטרור ובאיחוי הקרעים בעם, למנהיג שיכול לאחד את השורות ולשקם את ההריסות, ולהנהיג את המדינה.."

נתניהו אמר כי הוא מתכוון להביא את הליכוד לנצחון וללכת ע"פ עקרונות הליכוד, "המשימה אינה פשוטה...יש לי את הנסיון הזה ואוכל לעמוד במשימה".
