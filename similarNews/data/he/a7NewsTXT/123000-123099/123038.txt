

הוועדה לביקורת הרשויות המקומיות באנגליה החליטה שראש עיריית לונדון, קן ליוינגסטון, יועמד לדין משמעתי, וזאת לאחר שהשווה בין עיתונאי יהודי לשומר במחנה ריכוז נאצי.

ראש העיר לונדון ואיש מפלגת הלייבור, קן ליווינגסטון, עורר אז סערה ציבורית בבריטניה, לאחר שהשווה עיתונאי בריטי ממוצא יהודי לשומר במחנה ריכוז. בבריטניה ציינו כי זו אינה ההתבטאות האנטישמית היחידה של גורמים בלייבור שהופנו נגד מנהיגים יהודיים במפלגה השמרנית.

נשיא ארגון הגג של יהודי בריטניה, הנרי גרונוולד, אמר כי "אנו מזועזעים מהתפרצותו האחרונה של האיש. חוסר רגישותו אינו יודע כנראה גבול". גם במפלגה השמרנית ובמפלגה הליברלית גינו את הדברים. חברי מועצת העיר לונדון מטעם הלייבור, לעומת זאת, יצאו להגנתו, טענו כי "תהיה זו שטות להאשים את ליווינגסטון באנטישמיות". ליווינגסטון עצמו סירב להתנצל על הדברים.
