

עשרות מיסיונרים, יהודים משיחיים, צעדו לפני כשבוע ברחובות חיפה כשבידיהם שופרות ודגלים וכשהם מלווים בתופים, גיטרות ומגאפונים. השלט שאותו הם נשאו לראווה בראש תהלוכת הצעדה שלהם הכריז: "נוצרים ידידי ישראל", אך תחת מסווה הידידות הזאת הם חילקו לכל עובר ושב ספרות מיסיונרית הרסנית וחומרי הטפה מסוכנים. כך נמסר מארגון 'יד לאחים'.

לעוברים והשבים שחלפו ברחובותיה הראשיים של חיפה, חילקו היהודים המשיחיים את ספרו הנודע לשמצה של דמקני, "למה דווקא אני", וכן עלוני הסברה ופרסום הרסניים.

דקות אחדות לאחר צאתה לדרך של צעדת המיסיונרים, קידמו את פניהם פעילי יד לאחים, שאף הם היו מצוידים במגאפונים. לנגד עיני העוברים והשבים נגלה לפתע מחזה משעשע. צעדה מיסיונרית עושה את דרכה תוך ניסיון להציע לכל עובר ושב חומר תעמולה מיסיונרי ומולה קבוצת פעילים המכריזה בקול: "זהירות מיסיונרים! יהודים, אל תיקחו מהם שום דבר! זהו חומר מסוכן! היזהרו מהם! הם רוצים להמיר את דתכם!".

"בשלב מסוים", מספר הרב ג', אחד מפעילי יד לאחים בחיפה, "פקעה סבלנותם של המיסיונרים והם החלו להראות סימני קוצר רוח. תחילה הם ניסו להתפצל לקבוצות ולהפוך את הצעדה הגדולה להליכה בקבוצות שונות לעברים שונים אבל כשהם נוכחו לראות כי גם התרגיל הזה לא הועיל ואנו ממשיכים לנשוף בעורפיהם, הם נאלצו לסגת ולהתקפל". הצעדה נקטעה בעודה באיבה.

יו"ר יד לאחים, הרה"ג רבי שלום דב ליפשיץ, אמר השבוע כי "זאת הדרך היחידה להצר את צעדי המיסיונרים. הם צריכים לחוש ולהרגיש בכל מקום שבו הם מבקשים לפעול ולזרוע הרס וחורבן כי הם לא רצויים. רק כך הם יסתלקו מהארץ ויניחו אותנו לנפשנו".

