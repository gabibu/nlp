

תנאי פרס להמשך תמיכת העבודה בממשלה: הסדר כלכלי עם הפלשתינאים ומו"מ מדיני "נתבע פינוי המאחזים, אך לא נציב אולטימטום". בכירים במפלגה: "מבחינתו, שהעבודה תהפוך לחטיבה בליכוד, העיקר שהוא ימשיך להיות שר"

יו"ר מפלגת העבודה והמשנה לראש הממשלה, שמעון פרס, דוחה את הקריאות במפלגתו לפרוש מהממשלה לאחר שהושלמו עקירת ישובי גוש קטיף וצפון השומרון וגירוש תושביהם.

פרס אמר שבכוונתו להציב לראש הממשלה, אריאל שרון, ארבעה תנאים, שאם יתקבלו מפלגת 'העבודה' תישאר בממשלה עד לסיום הקדנציה המלאה של הכנסת והמועד הרשמי של הבחירות, בחודש מרחשוון תשס"ז, אוקטובר 2006.

ואולם פרס טוען כי אין בכוונתו להעניק לשרון תמיכה אוטומטית, אלא להציב לו מספר תנאים. כמו הסדר לשיתוף פעולה כלכלי עם הרשות הפלשתינאית, תוכניות מהם יכול גם 'מרכז פרס לשלום' שבראשותו להרוויח רבות, כלכלית וציבורית; פתיחת מו"מ מדיני עם יו"ר הרשות הפלשתינית, אבו מאזן, על בסיס מפת הדרכים והמשך הנסיגות הישראליות; הקצאת משאבים למה שפרס מכנה "מלחמה בעוני"; והמשך פיתוח הגליל והנגב.

בעניין המאחזים והשכונות החקלאיות בישובי יו"ש שצה"ל מכנה 'בלתי-חוקיים', אמר פרס כי בכוונתו לתבוע משרון את עקירתם, אבל הוא "לא יציב לראש הממשלה אולטימטום בעניין".

בכירים במפלגת 'העבודה' הגיבו אתמול בציניות כי ברור שלפרס אין כוונה לפרוש מהממשלה - גם לא ערב בחירות - וכי מבחינתו, "העבודה יכולה להפוך לחטיבה בליכוד, העיקר שהוא ימשיך להיות שר". ואולם, כמעט כל שרי העבודה מעוניינים להמשיך ולכהן בממשלה עד לבחירות, על אף הסכנה האלקטורלית שנשקפת למפלגה מהמשך השותפות עם הליכוד.



