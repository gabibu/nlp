

בשבוע שעבר נערך, זו הפעם ה-34, טקס חלוקת הפרס לספרות צבאית על-שם יצחק שדה, מפקד הפלמ"ח. באולם במוזיאון תל-אביב, הוענק הפרס להיסטוריונים פרופ' יואב גלבר וד"ר עמי גלוסקא, במעמד בני משפחתו של יצחק שדה.

פרופ' גלבר קיבל את הפרס על ספרו "קוממיות ונכבה - ישראל, הפלסטינים ומדינות ערב, 1948" בהוצאת "דביר", העוסק בשורשי הסכסוך בעקבות מלחמת העצמאות. פרופ' גלבר הוא היחיד שזכה פעמיים בפרס הזה, לאחר שב-1993 הוכתרו בו כרכי "שורשי החבצלת" שכתב.

ספרו של איש השמאל ד"ר עמי גלוסקא - "אשכול, תן פקודה", בהוצאת "מערכות" ומשרד הביטחון - מבוסס על עבודת הדוקטורט שכתב. שם הספר שאול מקריאתו המפורסמת של עזר ויצמן, בישיבת אלופי המטכ"ל ב"בור", עם ראש הממשלה, לוי אשכול, בתקופת ההמתנה לפני מלחמת ששת הימים.

גלוסקא ציין שבניתוחו המחקרי לא חסך את שבט ביקורתו מכלל גיבורי הצמרת הביטחונית והמדינית ב-1967, אבל כלפי שניים מהם רחש אמפטיה מיוחדת: לוי אשכול ויצחק רבין, שנגעו ללבו בלבטיהם ובהססנותם הזהירה לעומת הזחיחות השחצנית והאופוריה לאחר המלחמה. "רק עכשיו שבה מדינת ישראל לדרך המדיניות השפויה", טען גלוסקא בנאומו.

