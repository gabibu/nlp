

חברת אל על חתמה על הסכם עם חברת בואינג לרכישת שני מטוסים רחבי גוף ארוכי טווח מסוג בואינג ER 777-200, המיועדים להתקבל לשימוש החברה במהלך שנת 2007

בימים אלו חתמה חברת אל על על הסכם עם חברת בואינג לרכישת שני מטוסים רחבי גוף ארוכי טווח מסוג בואינג ER 777-200, המיועדים להתקבל לשימוש החברה במהלך שנת 2007.

עלות כל מטוס (במונחי שנת 2005), תעמוד על כ- 117 עד 123 מליון דולר, בהתאם להיקף התוספות וההתקנות שיבוצעו במטוס כדי להתאימו לצרכי החברה. אמצעי המימון העצמיים צפויים לעמוד על כ- 15% ממחיר המטוס, והיתרה תמומן באמצעות הלוואות.

רכישת המטוסים כפופה לקבלת התחייבות מקדמית מהרשות לעידוד הייצוא והייבוא של ארה"ב אשר תאפשר קבלת מימון מתאים ממוסדות פיננסיים כנגד ערבות הרשות הנ"ל. לוח הזמנים המשוער לקבלת ההתחייבות המקדמית הינו עד לחודש דצמבר 2005.

"רכישת שני מטוסי בואינג 777 מהמתקדמים בעולם הינם תוצאה ישירה של אסטרטגיית החברה להמשיך ולקדם את אל על כחברה המובילה הן מבחינת צי המטוסים הטוב והמתקדם ביותר והן מבחינת השירות הטוב ביותר לנוסע", אמר חיים רומנו, מנכ"ל אל על.

ג'ים פרנק, הממונה מטעם חברת בואינג על מכירת מטוסים לישראל, ציין כי "בואינג מודה לאל על על בחירתה בבואינג ורכישת שני המטוסים. עסקה זו היא המחשה נוספת של השותפות הנפלאה בין שתי החברות הפועלות יחדיו לטובת ציבור הנוסעים".


