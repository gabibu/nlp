

יומיים בלבד אחרי שלושה ניסיונות לרצוח חיילים במחסומים ליד שכם, יפגשו היום דב ויסגלס וסאיב עריקאת. דרישות הפלשתינים: יישום "הבנות שארם" ליציאת כוחות צה"ל מהערים, שחרור מחבלים-רוצחים והסרת מחסומים

מערכת הביטחון תמליץ להעביר נשק קל לפלסטינים, במטרה לסייע ליו"ר הרשות הפלסטינית, אבו מאזן. כך נחשף הבוקר בעיתון "ידיעות אחרונות".

בידיעה דווח עוד, כי המימון לנשק יגיע ממדינות אירופה. החלטה בעניין אמורה להימסר לאבו מאזן בפגישתו עם ראש הממשלה, אריאל שרון, בשבוע הבא. טרם התקבלה תגובת דובר צה"ל לחשיפה.

ח"כ אליעזר כהן, מסיעת ישראל ביתנו, אל"מ וטייס במילואים, מתייחס להמלצת מערכת הבטחון לתת רובים לפלשתינים וטוען כי: "הממשלה חוזרת על טעויות פרס באוסלו, כשנתנו רובים לפלשתינים. הפלשתינים עברו מנשק קר (זריקת אבנים) באינתיפאדה הראשונה, לנשק חם באינתיפאדה השניה. כזכור את הנשק החם סיפקה ישראל לפלשתינים. עכשיו לקראת האינתיפאדה השלישית בשומרון, הנשק יהיה מתוחכם יותר ויכלול טילי קרקע קרקע, קסאם משופר וטילי נט ארוכי טווח. המשמעות היא שערי גוש דן וערי השרון יהיו הנפגעים העיקריים מהחלטה זו".

היום ייפגשו דב ויסגלס וסאיב עריקאת לשיחת הכנה, לקראת פגישת שרון-אבו מאזן. בישראל נערכים לדרישות הפלשתיניות למה שהם קוראים "צעדים בוני אמון והקלות", ובראשם יישום "הבנות שארם" ליציאת כוחות צה"ל מהערים הערביות, שחרור מחבלים-רוצחים והסרת מחסומים.

מקורות בלשכת ראש הממשלה טוענים שישראל לא תשחרר אסירים עם "דם על הידיים", ואמרו שתימשך הבדיקה של בקשת הרשות לשחרר 20 מחבלים-רוצחים ותיקים, שנכלאו לפני הסכם אוסלו. לדברי מקורות אלו, צה"ל מתנגד ליציאה מערים נוספות.
