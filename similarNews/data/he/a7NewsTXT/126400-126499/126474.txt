

בית משפט באשדוד קבע כי חנות לממכר בשר לא כשר תיסגר בשבת. "החנות נמצאת באזור של אוכלוסייה דתית"

חנות "קרל ברג" לממכר מוצרי מזון לא כשרים, ברחוב הפרחים ברובע ח' באשדוד לא תוכל יותר לפעול בשבת. כך פסקה השופטת מיכל וולפסון מבית-משפט השלום באשדוד. על כך מדווח 'אשדוד news'.

עיריית אשדוד עתרה נגד רשת מעדניות וחנויות 'קרל ברג' בגין פתיחת עסק שבבעלותה בשבת.
העירייה נימקה כי היא פועלת מכוח חוק עזר עירוני, ואילו בעלי הרשת טענו שמדובר בפגיעה בחופש העיסוק. עוד טענו לאכיפה סלקטיבית, משום שישנן חנויות נוספות הפועלות בעיר בשבת ולא נעשה נגדן דבר. כך למשל, מציינים המשיבים, ישנם בתי עסק ברובעים י', ט' והסיטי הפועלים בשבת. זאת ועוד, בבעלות 'קרל ברג' עצמה חנות נוספת במרחק הליכה הממוקמת ברובע י' ונגדה לא פעלה העירייה.

השופטת וולפסון קיבלה את הטענה שישנן חנויות נוספות בעיר הפתוחות בשבת אולם, לדבריה, כל מקרה לגופו. מכיוון שהחנות האמורה נמצאת באזור שבו ייצוג נכבד לאוכלוסייה הדתית, הרי שיש להתחשב בה. מה גם שהדבר הינו בהתאם לחוק וגובר על עיקרון חופש העיסוק.

הצורך באיזון בין חופש העיסוק כזכות בסיסית לבין אכיפת החוק העירוני, בא לידי ביטוי במילות הסיכום של השופטת וולפסון: "הרשות אינה צריכה להמתין לתלונות תושבים והיא זכאית וחייבת לדאוג לאכיפה של חוקי העזר בתחומיה בכפוף לחובתה לפעול כן במידתיות המתבקשת מחובותיה לא לפגוע בזכויות יסוד מעבר לנדרש".


