

בתגובה על החלטת בג"ץ לאסור 'נוהל שכן' אומר אב שכול כי זו אינה מוסרית שכן היא מתחשבת באויב ולא בחיילי צה"ל. הרמטכ"ל הורה למפקדים: ליישם לאלתר החלטת בג"ץ.

הרמטכ"ל, רב-אלוף דן חלוץ, הורה הערב למפקדי צה"ל ליישם לאלתר את החלטת בג"צ הבוקר האוסרת על שימוש ב'נוהל שכן'. בג"צ פסק כי השימוש באזרחים פלסטינים כמגן אנושי בפעולות מבצעיות של צה"ל אינו חוקי. "כל מקרה יבדק ויטופל במלוא החומרה", אמר חלוץ.

משה קינן, אביו של אביהו קינן הי"ד שנהרג בלחימה ברצועת עזה לפני שנתיים באל בורייג', אומר בראיון לאמציה האיתן בערוץ 7 כי בנו נפגע כתוצאה מלחימה לא מוסרית של צה"ל וכי דאגת בג"ץ "וכל היפיופים וכל השמאל" היא למוסריותה של ישראל, אך היא אינה מוסרית משום שאינה דואגת לשלום בניה.

קינן מספר כי בנו, אביהו הי"ד נהרג במהלך מעצר באל בורייג' 'קן הצרעות של עזה', כלשונו, של מחבל מהג'יהאד האיסלמי שהיה 'פצצה מתקתקת'. "הכוח הגיע ובני היה בכוח הפורץ של סיירת גבעתי. קודם כל הוציאו את האנשים מהבנין ושאלו את בני הבית אם אותו מחבל נמצא בבית והם אמרו: 'לא, מה פתאום'? ברור שהיה שם בבית, כי היה מודיעין. אז התחילו לטהר חדר, חדר. הבן שלי היה בזוג הראשון שטיהר חדרים. המחבל ארב להם מאחורי קיר גבס וכשבני פרץ לחדר, נבהל המחבל וריסס ופגע בבני ובבן זוגו ובמ"פ. היו שם 6 נפגעים, בהם בני שנהרג. אם היו משתמשים ב'נוהל שכן' אולי בני היה בין החיים. 'אבל מה חשוב הבן שלי? מה שחשוב זה כמובן הטלויזיה, איך נשמע ואיך נראה בטלויזיה ובעולם, ואנחנו נראים בעולם טפשים ולא מוסריים'".

קינן מוסיף כי בשעת מלחמה מוסרי הוא להגן על החייל שלך ובכל האמצעים, כולל לקחת פלשתיני מקדימה, להכריז ברמקול שנכנסים לחדר ומסתתרים מאחורי אותו פלשתיני, ואם המחבל יורה הוא יורה באחיו. "אבל זה לא נראה לבג"ץ, אומר קינן ומוסיף כי "הבג"ץ הוא הפוך מצדק". "זהו בג"ץ האויב, הוא דואג שלאויב שלנו יהיה יותר קל להרוג אותנו לנצח אותנו".

קינן אומר עוד כי מפקדי צה"ל חשים שידיהם קשורות לדבריו כשבנו נהרג באו אליו המח"ט והמג"ד לבשר את הבשורה האיומה, "הם הביאו את כל הדרוש כדי להסביר איך התנהל הקרב. אחרי שהמח"ט הסביר והבנתי, שאלתי אותו אם לא היה יותר קל להביא 9D ? הרי כבר הוציאו את האנשים, ואסור להשתמש ב'נוהל שכן' לפחות היו הורסים את הבית עם 9 D , אז המחבל היה יוצא עם התחתונים החוצה. המח"ט השפיל את המבט ולא אמר מילה. 'אני יודע שאם היה יכול היה עושה את זה, אך ידיו כבולות'".

קינן מביע תקווה כי בסופו של דבר תהיה התפכחות ויראו עד כמה לא מוסרי לדאוג לביתו של האויב. "איש לא דאג לבית שלי, הבית שלי נהרס, הבן היחיד הלך".

להאזנה לראיון


ועוד בנושא:
חשין על 'נוהל שכן': אוי לי מיוצרי ואוי לי מיצרי
בג"צ מעדיף את שלום אויבי ישראל

