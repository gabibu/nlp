

עקורי עצמונה יעברו לקיבוץ "שומריה" של השומר הצעיר בו שוהות כיום רק 11 משפחות, כך מתכננת מנהלת העקירה בראשות יונתן בשיא. משרד האוצר אישר השבוע את רכישת "מגדלי איל" באשקלון, המיועד לעקורי כפר דרום

מנהלת העקירה בראשות יונתן בשיא מנהלת מו"מ עם קיבוץ שומריה שממזרח לחבל לכיש, לרכישת המקום עבור עקורי עצמונה השוהים עדיין ב"עיר האמונה", אתר קראוונים ואוהלים שהקימו לעצמם ליד נתיבות.

כתבנו חגי הוברמן מציין כי בשומריה, קיבוץ של השומר-הצעיר, שוהות כיום 11 משפחות בלבד. תחילה דובר על בניית ישוב חדש בשכונת ההרחבה של שומריה, אולם חברי הקיבוץ טענו כי במקרה כזה הם עצמם לא יוכלו לגדול ולהתפתח. הקיבוץ הציע את עצמו למכירה, ומנהלת סל"ע נכנסה למו"מ עם הקיבוץ על קנייתו. המשפחות המקומיות, מעוניינות לעבור לקיבוץ דביר הסמוך.

באם יגיע המו"מ לסיכום חיובי, יוכלו מתיישבי עצמונה לעבור לשומריה בתוך מספר חודשים. היישוב החדש ישתלב עם גוש היישובים החדש האמור לקום במזרח לכיש, בו יקומו היישובים מרשם, חרוב וייתכן שגם אגוז, המיועדים לעקורי חבל עזה.
כתבנו מזכיר כי חלק ממשפחות עצמונה, שהיו בגרעין המושבי ביישוב, עברו כבר לפני מספר שבועות למושב יתד בפתחת שלום.

תזוזה חיובית גם עם מתיישבי כפר-דרום. משפחות עקורי כפר-דרום עשויים לעבור למעונם החדש, במבנה "מגדלי איל" באשקלון, כבר בשבוע הבא, עוד לפני יום הכיפורים. משרד האוצר אישר את הסיכום עם הקבלן שבנה את הבנין, לרכישת חלק מהדירות, הדירות הגדולות בבנין, ושכירת הדירות הקטנות יותר.
המו"מ עם הקבלן נסחב עד כה, בגלל קשיים שהערימה לשכת היועץ המשפטי לממשלה.

