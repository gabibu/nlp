

יו"ר הפדרציה העולמית של יהדות מרוקו סם שטרית מבקש מהועדה לבחירת שופטים שלא לדון שוב בעניינה של השופטת כהן, ובכך לאפשר לה לשוב לתפקידה כשופטת.

יו"ר הפדרציה העולמית של יהדות מרוקו סם שטרית מבקש מהועדה לבחירת שופטים שלא לדון שוב בעניינה של השופטת כהן, ובכך לאפשר לה לשוב לתפקידה כשופטת. שטרית מציין כי החלטה כזו עומדת בקנה אחד עם פסק הדין של בית הדין המשמעתי שקבע כי השופטת כהן רשאית להמשיך בתפקידה כשופטת.

כתבתנו רותי אברהם מוסרת כי במכתב ששיגר שטרית אל שר הבריאות דני נווה וחברי הכנסת שאול יהלום ובייגה שוחט, הוא כותב כי לאחר עיון בכל הנכתב על השופטת ולאחר קיום שיחות עם משפטנים "לרבות שופט אחד מכהן (שמו שמור עמנו)", התברר כי "אותם 'זיופים' כביכול שבהם מאשימים אותה, הינם מעשים שבשיגרה, שאחדים משופטי ישראל 'חוטאים' בהם".

"מחול השדים, ההתנפלות התקשורתית ומעשה הלינץ' בשופטת כהן, חייבים וצריכים לקומם כל אדם שחוש הצדק לנגד עיניו, וחוש צדק זה, הוא ורק הוא, המביא אותנו לבקשכם לפעול להחזרתה לתפקידה. גם משום, שאין להעלותה 'עולה לעזאזל', וגם משום, ובעיקר, שבית הדין המשמעתי, בהחלטת רוב שופטיו-כב' המשנה לנשיא בית המשפט העליון-מישאל חשין וכב' השופט אליעזר ריבלין-קבעו כי מעשים שעשתה ומחדלים שחדלה לא נעשו על מנת להטעות, לא דבק בה כתם של פגם מוסרי ואימון הציבור בה לא נפגע. משום כך, נקבע כי היא ראויה להמשיך ולכהן כשופטת. מכאן פליאתנו ורוגזנו על עצם הקמת ועדה שתדון בעניין שכבר נדון, נגזר ונחתם", נכתב במכתב.

שטרית מוסיף כי לפדרציה היכרות רבת שנים עם השופטת כהן עוד מימי התקופה בה עבדה כעורכת דין בירושלים. "במשך מספר שנים פעלה השופטת כהן בהתנדבות מלאה בשורותינו. היא מילאה כל משימה שהטלנו עליה במסירות ובנאמנות לטובת כלל החברה וללא כל תמורה. השופטת כהן, התלוותה אלינו לסיורים בכל רחבי הארץ, כל אימת שנדרשה לעשות כן, לצורך הרחבת פעילותינו. השופטת כהן גילתה יושר והגינות במשך כל שנות הכרותנו".

"לאור דברינו אלה, הפדרציה העולמית תעריך ותוקיר אתכם, אם תפעילו את חוש הצדק ותורו מיידית כי אין לדון שוב בעניינה, וממילא, כי יש להחזיר את שופטת כהן לתפקידה", מסכם יו"ר הפדרציה.
