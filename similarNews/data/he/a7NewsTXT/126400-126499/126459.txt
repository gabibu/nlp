

על רקע הודעת חברת התעופה ק.ל.מ, כי יש לה כוונה להטיל על סוכני הנסיעות שורה של קנסות מינהליים במקרים הקשורים ב- REFUNDS החלו חילופי האשמות בין התאחדות סוכני הנסיעות לחברה ההולנדית. כך מדווח הבוקר אתר חדשות התיירות פספורטנט.

מנכ``ל ההתאחדות, יוסי פתאל, כתב למנהל ק.ל.מ בישראל, חנן צוויג, לפני ימים אחדים כי ``ב-23 באוגוסט פרסמה חברתכם לסוכנים את החלטתכם החד צדדית להטיל על הסוכנים שורה של קנסות מינהלים במקרים הקשורים ב- REFUNDS. פרסום האיגרת גרם למספר רב של סוכנים לפנות בתלונה להתאחדות. חלקם אף ציינו כי בכוונתם להמשיך ולבצע את ה- REFUNDS באמצעות ה- BSP, ולהימנע מלשלם את הקנסות הנדרשים``.

פתאל מזהיר במכתבו כי ``עולה חשש כי הטלת קנסות מינהליים אינה חוקית בהיותה סותרת את ההיתר שנתן הממונה על ההגבלים העסקיים להפעלת מערכת ה- BSP בישראל, בקובעו מפורשות כי לא ייגבה מהסוכן כל תשלום או הוצאה עבור הצטרפות לתוכנית. בהיותה של ההחלטה חד צדדית במהותה, בהיעדר דיון בוועדה, וממילא בהיעדר הסכמה, וכן מהחשש שהדבר סותר את ההיתר של הממונה על ההגבלים העסקיים, תומכת ההתאחדות בעמדת סוכני הנסיעות``.

פתאל ממשיך ומצהיר כי ``זאת ועוד, ההתאחדות תתמוך בכל משרד נסיעות, שיחליט שלא לשלם כל קנס מנהלי, שיוטל באופן חד צדדי על ידי ק.ל.מ עד לקיומו של דיון בנושא והגעה להסכמה משותפת``.


חנן צוייג, מנהל ק.ל.מ בישראל לא נשאר חייב. במכתב תשובה הוא כותב כי ``עמדת התאחדות סוכני הנסיעות מוטעית ומטעה ולמעשה מעודדת סוכני נסיעות סוררים להמשיך ולפגוע בציבור שלם של סוכנים שעושים עבודתם נאמנה ובחברות תעופה שכל מבוקשן הוא לקיים חוקים ותנאים של כרטיסים ותהליכים נכונים של החזר על כרטיסים שלא נוצלו``.

צוייג ממשיך וטוען כי ``לפי חוקי IATA חברת תעופה רשאית לחייב את סוכניה בתשלום הנ``ל, בכפוף להודעה מוקדמת שנשלחת לסוכנים. תמיכת ההתאחדות בסוכנים, שיסרבו לשלם לחברת ק.ל.מ. נוגדת את הוראות הדין ותקנון IATA, ולפיכך סוכן שפועל כך והתאחדות סוכני הנסיעות עושים זאת על דעתם ואחריותם בלבד. סוכני נסיעות, שמפירים את חוקי ההחזר הכספי על כרטיסי טיסה, יידרשו לשאת בהוצאות הנובעות מכך``.

