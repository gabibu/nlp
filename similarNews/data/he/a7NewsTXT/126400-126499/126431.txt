

יו"ר עמותת לה"ב הגיש אתמול עתירה לבג"ץ בבקשה להוציא צו ביניים נגד המשך שירותו וכהונתו של הרבצ"ר, תא"ל ישראל וייס. "מדוע שהרבנות לא תהיה כמו כל חילות צה"ל", תמה העותר.

עד היום היו בסך הכל 3 רבנים ראשיים לצה"ל, אומר מגיש העתירה ד"ר (סא"ל במיל.) פיני אייזק, יו"ר עמותת לה"ב, עמותה הפועלת ל'חיזוק היהדות בצה"ל', ומדוע לדבריו הרבנות נשארת כ"שמורת טבע ולא מתרעננת כמו כל החילות האחרים".

לדבריו, הרבצ"ר תא"ל ישראל וייס, החל לפני כ-6 שנים את תפקידו, למרות שהסיכום הכתוב עמו היה ששירותו כרבצ"ר לא יארך מעל ל 4 שנים. "כמה ראשי אכ"א התחלפו, כמה רמטכ"לים- ואנחנו מבקשים שאותם יסודות שמוטלים על קציני חי"ל ופיקודים ראשיים יחולו גם על הרבנות. אם הרב וייס רוצה מצידו להמשיך בצה"ל שיישאר מדריך ליהדות בבית ספר לפיקוד אבל את הרבנות הראשית צריך לרענן", אומר ד"ר אייזק.

יצויין כי בטרם הוגשה עתירה פנה עו"ד אייזק לשר הביטחון לכל הרשויות עד היועץ המשפטי לממשלה ולדבריו הבעיה טרם באה על פתרונה.

בעתירה נטען כי "בעלי תפקידים מרכזיים במסגרת הרבנות הצבאית הראשית עומדים לסיים תפקידיהם בקרוב. כך למשל אל"מ הרב בלק האחראי על שרות דתי לחיילים וכן אל"מ הרב מחפוד האחראי במסגרת תפקידו על נושא הכשרות בצה"ל , עומדים לסיים את תפקידם במהלך חדש דצמבר הקרוב. ידוע לעותרת כי משיב מס' 4 החל לראיין קצינים מקרב הרבנות הצבאית אשר לדעתו הינם מועמדים פוטנציאליים לתפקידים אשר יתפנו בקרוב כאמור".

אי לכך ביקש העותר מביהמ"ש להוציא צו הביניים, על מנת שלא לגרום לדבריו "למצבים בלתי הפיכים".

יצויין כי עמותת לה"ב מסייעת למתגייסים בטרם גיוסם לצה"ל, תורמת להשתלבותם של חיילים דתיים בצה"ל. בנוסף, מגייסת כספים לסיוע והקמת מוסדות דת בבסיסי צה"ל, העמקת התודעה היהודית והוצאת פרסומים תורניים למען חיילי צה"ל.

טרם התקבלה תגובת דובר צה"ל.
