

חברת הבת של אלביט מערכות בארה"ב, EFW, זכתה בהזמנת מסגרת בהיקף של 57 מיליון דולר לאספקת מערכת תצוגת קסדה לטייס.

חברת אלביט מערכות מדווחת כי חברת הבת שלה בארה"ב, EFW, זכתה בחוזה מטעם ממשלת ארה"ב לאספקת מערכות תצוגת קסדה לטייסי מסוקים,,ANAVIS/HUD עבור מסוקים ל- Army ולחילות נוספים של צבא ארה"ב.

היקפה הכספי של הזמנת המסגרת הוא 57 מיליון דולר. במסגרת הסכם המסגרת לחוזה, אשר יתפרס על פני תקופה של חמש שנים, יזמין צבא ארה"ב מעת לעת מערכות תצוגה עד לסכום הכספי המרבי עליו סוכם.

מערכת התצוגה העילית ANAVIS/HUD מעניקה לטייס יכולת התמצאות גבוהה ותוספת בטיחות בתנאי ראיה קשים ובטיסות לילה, בכך שהיא מאפשרת לטייס ראיית לילה היקפית מושלמת והקרנת מידע קריטי על תצוגת קסדת הטייס. מערכת זו כבר נמצאת בשירות מבצעי מסוקי ה- Army, חיל הים, חיל הנחתים וחיל האוויר האמריקאים מאמצע שנות ה-90', והיא מותקנת על רוב המסוקים, כולל H-60, CH-53, CH-47, CH-46, H-1, V-22 ואחרים.

אלביט מערכות מספקת באמצעות חברת EFW מערכות ראש לטייסי מסוקי תקיפה מסוג אפאצ'י של צבא ארה"ב, המאפשרות ראיית לילה והקרנת נתוני טיסה ומידע על מערכות הנשק על גבי תצוגות הקסדה. בנוסף, מספקת EFW באמצעות המיזם המשותף VSI, את מערכות הראש JHMCS למטוסי קרב בארה"ב ובמדינות נוספות, ולה חוזה לאספקת מערכות ראש מתקדמות מסוג HMD למטוס הקרב העתידי ה-JSF-35.
