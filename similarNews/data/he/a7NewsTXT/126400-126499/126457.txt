

המרכז להכרת תל אביב-יפו הכין סיור לציון עשור לרצח רבין, ב"אתרי רצח פוליטי נוספים", כרצח ארלוזורוב וקסטנר. אין איזכור לפעילות אלימה של גורמי השמאל נגד הימין והדתיים, פרשת 'אלטלנה' והנסיון לרצח פנקס

המרכז להכרת תל אביב-יפו הכין סיור עירוני לציון יום השנה העשירי לרצח ראש הממשלה יצחק רבין, שבה יתוודעו המסיירים למה שמכנים המארגנים, "אתרי רצח פוליטי נוספים". בסיור אין איזכור לפעילות אלימה של גורמי השמאל נגד מחנה הימין והדתיים, והוא מתעלם מפרשת 'אלטלנה'.

הסיור המתוכנן יתחיל מכיכר אתרים, יעלה לגבעת הכורכר בגן העצמאות ליד מלון הילטון, שבה נרצח ב-1933 חיים ארלוזורוב, ממנהיגי מפא"י. מפלגות הפועלים האשימו אז ברצח את מי שנחשבו כמתנגדיו הגדולים - הרוויזיוניסטים ומחנה הימין. עובדה שהתבררה כעבור שנים, ע"י ועדת חקירה ממלכתית - כלא נכונה.

באותה נקודת תצפית, הוצב התותח הצה"לי שהפגיז, בפקודת ראש הממשלה דאז בן גוריון את אוניית האצ"ל 'אלטלנה' בסיוון תש"ח, ממנה נהרגו 10 לוחמי אצ"ל. באותו קרב גם השתתף יצחק רבין, שמספר בזכרונותיו, כיצד ירה על לומי האצ"ל הפצועים, ששחו לחוף. ואולם, בסיור אין זכר לפרשיה זו.

בסיור יוזכר גם הרצח של ישראל קסטנר, פעיל מפא"י שהואשם בשיתוף פעולה עם הנאצים בשואת יהודי הונגריה. קסטנר נרצח על ידי זאב אקשטיין, סוכן שב"כ שהושתל בין פעילי ימין, בשיאו של משפט הדיבה שהתקיים בעניינו ב-1957.

הסיור יעבור בתחנות נוספות, בהן בית בן-גוריון, ראש הממשלה הראשון, בית חנה, על שם מנהיגת הפועלות חנה ציז'יק, ובמתחם גן העיר והמרכז לתרבות ענב, שהיה בעבר גן הדסה וגן החיות התל אביבי. הסיור יסתיים בכיכר רבין, וממנה יעבור למקום רצח רבין למרגלות המדרגות ולאנדרטה שהוקמה לזכרו.

בסיור יש גם התעלמות מנסיונם של פעילי השמאל עמוס קינן ושאלתיאל בן-יאיר לרצוח את מנהיג המפד"ל שר התחבורה דוד צבי פנקס, בסיון תשי"ב. פנקס אמנם לא נפגע פיזית, אך בריאותו התערערה קשות עקב ניסיון ההתנקשות, והוא נפטר כעבור זמן קצר.

יצויין כי לקראת יום השנה העשירי לרצח רבין שואפים בצה"ל גם לשלוח את כל הטירונים לצפות במחזמר "מי שחלם" על רבין. בנוסף למחזמר, בחיל החינוך והנוער גם מפיקים תקליטור פלייבקים עם שירים הנוגעים לרצח רבין.

קצין חינוך ונוער ראשי, תא"ל אילן הררי אף הגדיל, והגדיר את חודש נובמבר למניינם כ"חודש רבין". מלבד המחזמר, יקיימו יחידות צה"ל ימי עיון במרכז רבין, סיורים שונים בנושא ידיעת הארץ ומורשת קרב העוסקים בתחנות בחייו. ערוץ 7 פנה לדובר צה"ל, בבקשה לדעת האם חיילים ישותפו גם בסיור השנוי במחלוקת של המרכז להכרת תל אביב. טרם התקבלה תשובת דובר צה"ל.
