

קיבוץ יד חנה, קיבוץ קומוניסטי בעברו, ועקורי חומש מצפון השומרון מקיימים היום 'טקס קידושין' המחבר את שתי הקהילות. הגרעין התורני של חומש שהגיע כדי לחזק את הישוב ונעקר משם, נמצא כקבוצה בשבי שומרון.

בטקס 'הקידושין' ישתתף מנחה סדנאות של מכירה באמצעות הומור ותפקידו "לשבור את הקרח במקום את הכוס". כך מספרת דוברת חומש לשעבר אתי רוזנבלט המתגוררת כיום בקיבוץ יד חנה עם הגרעין הותיק של חומש שנעקר ועבר לקיבוץ.

בראיון לאמציה האיתן בערוץ 7 אומרת רוזנבלט כי העקורים מחומש נהנים מיד חנה ונוצר קשר נעים עם תושבי הקיבוץ ש"הם אנשים נחמדים ותיקים כצעירים". לדבריה אנשי יד חנה חששו בהתחלה שהעקורים 'ישנו להם את האוירה' "כמו שאנחנו חששנו כשהכנסנו לחומש עולים מחבר העמים, כמו שחששנו שנכנסו משפחות דתיות מישובים שמסביבנו לחומש. החשש קיים בכל קהילה שהשתלטו עליהם. אבל קראתי לילד בשמו ואמרתי: נכון שאתם מפחדים? כשאומרים את הדברים בקול רם, שוברים את הקרח. למעשה הכוונה להגיע למשהו משותף והחכמה היא למצוא את אותם דברים משותפים ולא את המפריד".

רוזנבלט מספרת על תהליך ההתקרבות בין תושבי חומש לקיבוצניקים של יד חנה ומציינת כי כאשר סיפרו לאנשי יד חנה שהם התקינו מזוזות בקרווילות "הסתכלו עלינו 'ככה', אבל אחר כך זה כן דיבר אליהם. כשמתסכלים בגובה העיניים אחד אל השני, רואים את האדם ואת היהודי בכל אחד. ובסופו של דבר כל אחד ינהג בביתו כרצונו".

בראש השנה הוכנס לבית הכנסת ספר תורה והיו תקיעות שופר והדבר עורר התרגשות רבה ביד חנה "אפילו המתנגדים החריפים ביותר אמרו שמשה סנה ז"ל היה מאד מתרגש למעמד" אומרת רוזנבלט.

לדבריה השכונה החדשה שבה ייבנו כ 82 יחידות נמצאת בסמוך לקיבוץ עצמו והיא המשך של שכונה ישנה שהיוותה בזמנו את הקיבוץ עצמו. כל אחד נמצא בשטח שבפינתו מצויה קרווילה ולדברי רוזנבלט עושים מאמץ להפוך את הקרווילות לבית כי "הדרך היחידה לשמור על שפיות היא להכות מהר שורשים". העקורים נמצאים בשלב שבו ממתינים לסיום אישור תכניות כדי להגיע לשלבי בניה. לאותן משפחות גדולות שנעקרו מבתיהם הגדולים קשה מאד בקרווילות הקטנות 'והן באמת קטנות', מדגישה רוזנבלט, "אבל יש קורת גג מעל ראשינו ויש למה לשאוף קדימה".

היא מציינת כי בואם למועצה אזורית עמק חפר עורר שמחה של 'דברים חדשים', וכי הם מברכים על כך שמצאו פיצוי קטן בכך שיש מקום "להכות בו שורשים".
לדבריה, העובדה שפינויים הוקדם והם התגבשו במשך כחודש בבית מלון ברמת פולג בנתניה, עברו את האבל יחד ותכננו ביחד את חייהם בתוך השכונה אפשרה להם לשמור על הציביון של הישוב, עם זאת "אנחנו גם פתוחים לקבל את האחרים".

להאזנה לראיון

הגרעין התורני של חומש שהגיע כדי לחזק את הישוב ונעקר משם, נמצא כקבוצה בשבי שומרון. משה מאיר שמעון מהגרעין אומר לאמציה האיתן בערוץ 7 כי הם לא הצטרפו לגרעין הותיק של חומש שעבר לקיבוץ יד חנה בין היתר כיון שהקיבוץ סירב לקלוט משפחות דתיות.

קבוצת חומש עברה בתחילה למכללה באורות באלקנה ולאחר מכן למדרשה בשבי שומרון. חלק מהמשפחות מתגוררות במדרשה חלק בקרוונים ויש משפחות המתגוררות במגורונים. הישיבה הגולה ע"ש שולי הרמלך הי"ד עברה זמנית לאלון מורה עד שתמצא מקום "משימתי חקלאי" המתאים לישיבה.

לדברי שמעון, הם ממתינים עד שימצאו מקום שיהיה הולם את הקבוצה שלהם ויאפשר את המשך העשיה שלהם ולכן מוכנים לסבול זמן מה ב'תנאים לא תנאים'. הוא מציין כי אחרי 3 שנים בחומש הם מעונינים לבנות קהילה אחרת וכי על הפרק ישוב חדש או חיזוק והגדלת 'ישוב קצה' שזקוק לחיזוק.

מאחר שהמינהלת לא מוכנה להשקיע או לבנות בתים בישובים מעבר לקו הירוק מתכוננים אנשי חומש להתיישב בעזרת גופים מיישבים אחרים "הקשר עם המינהלת רופף, חלקנו לא פנה אליהם בכלל".

"אנחנו מחוברים לשומרון ורוצים להשאר בסביבה" ולכן נראה שהפתרון יהיה באחד מישובי השומרון. אומר שמעון לדבריו אחת האפשרויות היא להקלט בישוב שבי שומרון המעונין שיישארו.

להאזנה לראיון
