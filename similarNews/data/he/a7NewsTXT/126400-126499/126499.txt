

שעה לפני שבת נותק החשמל ב-45 חדרים של משפחות מגורשים המאוכלסות במלון שירת הים. הנהלת המלון הורתה להן לעזוב מיידית וזאת עקב סכסוכים מצד מנהלת סל"ע כלפי בעל המלון. לבסוף הוחזרו אבל האיום בעינו עומד.

"דקה לפני שבת החזירו את החשמל והמים אבל עדיין המגורשים נמצאים תחת האיום לעזוב את המקום. המנהלת מתעקשת שלא לסגור עם בעלי המלון מסיבות אישיות ומצידם לטרטר 150 איש"- כך סיפר במוצאי שבת אהרון פרג'ון, תושב בדולח, לערוץ 7.

לדבריו, "נכון לרגע זה האיום עומד כמו ביום שישי וכמו ביום ראשון שעבר והמנהלת מושכת את בעל המלון באף. המצב אותו מצב".

45 משפחות מגורשים המאוכלסות במלון שירת הים באשקלון קיבלו שעות ספורות לפני השבת, הודעה שעליהן לעזוב מיידית את המלון, וזאת עקב סכסוכים מצד מנהלת סל"ע כלפי בעל המלון.

נציין כי מדובר במשפחות שרובן יצרו קשר עם הממשלה לפני העקירה, וממתינות למגורים הזמניים שטרם הושלמו בניצן.

עפרה יצחקי ממגורשי מורג אמרה לערוץ 7 ביום שישי, כשעה לפני כניסת השבת, כי המשפחות לא יודעות מה עליהן לעשות. אתמול הודיעו להן שעליהם לעזוב רק ביום ראשון, אך ככל הנראה בגלל סכסוך בין הנהלת המלון למנהלת סל"ע התבקשו המגורשים לעזוב "אני לא יודעת מה לעשות, אנחנו שעה לפני שבת. המלון הפסיק את זרימת החשמל בחדרים, לאן אני אמורה ללכת, מה אני אעשה".

תגובת מנהל המלון: משרד הביטחון הפקיר את התושבים
מנכ"ל מלון שירת הים, דורון זיידר, אמר בתגובה לכתבנו איציק וולף, כי נגד אנשי גוש קטיף השוהים במלון אף הוגשה תלונה במשטרה בגין פלישה למלון. לדבריו, השהייה במלון מותרת כל עוד אתה בר רשות, וברגע שאינך כזה אתה פולש לטריטוריה שאינה שלך.

"ההסכם עם משרד הביטחון הסתיים ב-29 בחודש וביום א' התנהל משא ומתן ביני לבין אנשי משרד הביטחון, אשר הבטיחו שיחזרו אלי עם תשובה ועדיין לא פנו אלי. הם אלו שהפקירו את התושבים ולא אני", טען.

"אני כאן הקוזק הנגזל", אמר זיידר והדגיש, כי הנהלת המלון התנהגה לפנים משורת הדין כאשר איפשרה לתושבים להישאר במלון במהלך ראש השנה. "היום תלך למשרד הביטחון ולא אלי", אמר.
