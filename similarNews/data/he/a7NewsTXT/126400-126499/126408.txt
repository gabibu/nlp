

יו"ר אגודת הידידות הפרלמנטרית ישראל-יפן, ח"כ אהוד רצאבי ממפלגת שינוי אומר כי היחסים בין ישראל ליפן התייצבו מעט אחרי שראשי צים התנצלו בקידה עמוקה על תאונת הספינות תוך הבנת המנטליות היפנית.

לדברי ח"כ אהוד רצאבי, המשמש כיו"ר אגודת הידידות הפרלמנטרית ישראל-יפן, היחסים בין ישראל ליפן היו קשים ביותר בימים הראשונים לאחר שספינת 'צים אסיה' פגעה בספינת דייגים יפנית והטביעה 7 דייגים אך לאחר מספר ימים השתנה המצב. יחד עם זאת הוא מציין כי יהיה קשה ליפנים לנתק את ישראל מאחריות לתאונה שנגרמה, לכאורה, על ידי חברת צים הפרטית.

"בתחילת הדרך זה היה איום ונורא, החדשות ביפן עסקו בנושא הזה ללא הפסקה. דיברתי עם גורמים בכירים במשרד החוץ היפני ומי שהיה אחראי על שטח ישראל היה עסוק בזה במשך ימים רבים אך המצב השתנה", אמר בראיון ליומן ערוץ 7.

יחד עם זאת, מציין ח"כ רצאבי, שיהיה קשה ליפנים לנתק את ישראל מאחריות לתאונה שנגרמה, לכאורה, על ידי ספינה של חברת צים הפרטית. "הניתוק הוא ניתוק לא קל. אמנם ממשלת ישראל עשתה את הצעדים המתאימים ומשרד התחבורה שלנו חוקר וגם הנהלת צים שלחו את החוקרים שלהם וביקשו סליחה, עדיין יש הרבה מה לעשות כדי למחוק את הביזיון".

"אני קראתי שחברת צים תיקח את מלוא האחריות עליה לרבות פיצוי המשפחות של הנספים", ציין.

לדברי ח"כ רצאבי, היסוד לכעס הגדול של היפנים על ישראל היה שמבחינתם, "צים" איננה חברה פרטית אלא ישראל, אולי בתאונת פגע וברח, הרגה 7 דייגים יפנים ומתכחשת לכל מה שעשתה.

"צריך להבין את המנטליות היפנית", אמר, "אצל היפנים בדבר הראשון זה הכבוד. הזלזול הזה שהפגינה הנהלת צים בתחילת הדרך היתה טעות מאין כמוה ולשמחתי הרבה הדבר תוקן".

"אני לא מבין בימאות אבל מה שהיה חשוב לי זה מערכת היחסים הרגישה והמאוד חשובה שלנו עם יפן", הסביר ח"כ רצאבי. "מערכת היחסים שלנו עם יפן נבנית נדבך על נדבך, מאז האינתיפאדה היתה התקררות ביחסים שלנו איתם ורק לאחרונה, לפני כחצי שני, הצלחנו להגיע למצב שהאזהרה היפנית מפני ביקורים באזור ישראל בוטלה ומאז מגיעות משלחות של אנשי עסקים ומגיעים תיירים והמערכת מתחממת והמערכת הפוליטית יותר קרובה אלינו".

"אם צים לא היתה נוקטת בצעדים שנקטה ואם השגריר שלנו שם לא היה עושה את העבודה שלו כמו שצריך היה יכול להיגרם נזק דיפלומטי ופוליטי כבד ביותר", העריך.

"דיברתי עם השגריר היפני אתמול והוא ציין לטובה את זה שיו"ר מועצת המנהלים של צים, עידן עופר, הגיע אליו. אבל יותר מזה, הוא אמר שהישראלים ביקרו ביפן והשתחוו בקידה עמוקה", סיפר. "תבין על מה אנחנו מדברים, עצם הג'סטה שמנהלים ישראלים באו והשתחוו בקידה עמוקה וביקשו סליחה שבר את המחסום".

לדברי ח"כ רצאבי, היתרון הגדול הוא כאשר אדם שמבין איך המנטליות היפנית עובדת ויודע להתנהג בהתאם ואינו מביע זלזול יודע מה שצריך לעשות.
להאזנה לראיון

גם צוות יפני יחקור תאונת "צים"
שר התחבורה, מאיר שטרית, הורה לאפשר לצוות חקירה יפני להשתתף בבדיקה שעורך מנהל הספנות באשר לתאונה הקטלנית.

רשות הספנות והנמלים תאפשר לצוות חקירה מיפן לעלות על האוניה הישראלית ''צים אסיה'' ולגבות עדויות מרב החובל ומקצין המשמרת של האוניה שהיה נוכח בסיפון, בעת התאונה שבה נהרגו שבעת אנשי צוות ספינת הדייגים היפנית, כך הודיע היום שר התחבורה, מאיר שטרית.

מפקח ימי של רשות הספנות והנמלים, רב חובל חורחה מגיד, אמור להגיע היום להונג קונג, היעד הבא של האוניה ולהתחיל מייד בחקירת הארוע.

המפקח הימי יגבה עדויות מאנשי הצוות של האונייה ויבדוק בין השאר את מכשירי האונייה ומסמכיה. חברת צים התבקשה להעמיד לרשות המפקח הימי את כל הממצאים שנאספו עד כה ונאסר עליה לבצע כל שינוי באונייה, לרבות צביעת דופן האונייה שנפגע בעת התאונה.

רשות הספנות הורתה לחברת "צים" להגיש מיידית דו"ח על כל הידוע לה עד כה, באשר להתרחשות התאונה. כמו כן היא נתבקשה להעמיד לרשות צוות החקירה של הרשות את כל אנשי הצוות שהיו מעורבים בתאונה, לצורך חקירתם.

יצויין כי החוק הבינלאומי אינו מחייב את ישראל לאפשר את חקירת הימאים הישראליים מאחר והתאונה אירעה במים בינלאומיים ולא במים הטריטוריאליים של יפן.
כאמור, שטרית הורה לאפשר לצוות חקירה יפני להשתתף בחקירת צוות האונייה הישראלית "צים אסיה".
