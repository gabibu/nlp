

לכבוד השנה החדשה שנכנסה השבוע יצאו לאור מספר תקליטורים חדשים מן הסדרה המצליחה "הגן של דודו". היום נספר על התקליטור הראשון מביניהם העוסק בשנה החדשה, בראש השנה וביום הכיפורים.

לפני זמן לא רב יצא לאור תקליטור חדש לילדים מבית חברת וידאו קט בסדרה "בגן של דודו" בכיכובו של דודו פישר העוסק בשנה החדשה ובימים הנוראים על ההיבטים השונים שלהם. כל זאת תחת הכותרת "שנה טובה בין כסה לעשור".

השירים שבתקליטור, 13 במספר, שזורים על פי הסדר הכרונולוגי מן הסליחות של חודש אלול, אליהן יוצא דודו עם הילדים באשמורת הבוקר כשבידיהם עששיות ובפיהם המנגינה המוכרת של הפיוט אדון הסליחות, דרך ההכנות המעשיות והרוחניות לראש השנה, הכנת הסימנים לליל ראש השנה ותקיעת השופר על משמעויותיה ועד לעשרת ימי תשובה וליום הכיפורים שבסופם. בדרך לא שוכחים יוצרי התקליטור להתעכב על בקשת הסליחה איש מרעהו לפני יום הכיפורים וכמובן, על מנהג הכפרות.

שירי התקליטור להם אחראית אורית וגנפלד, כמיטב המסורת של סדרת "בגן של דודו" קליטים ונעימים לאוזן. יש לציין שבתקליטורים האחרונים של הסדרה ניכר שישנה עבודה והשקעה בשירת הילדים ואפשר בהחלט להחמיא למקהלת הילדים שרונית בניצוחה של תמר אקר-חתוכה אשר אחראית לשירה נעימה וקולחת.

מטבע הדברים, לא כל השירים בתקליטור על הימים הנוראים שמחים וקופצניים ולא תמיד נראה שהם יהיו שירים שהילדים יזמזמו תוך כדי משחק, אך כבר אמרו חז"ל ביחס לראש השנה: "במקום גילה שם תהא רעדה", ובהחלט יש מקום לשירים רציניים שכאלה כשמכינים את הילדים לימים הנוראים.

לסיום, הערה בונה ליוצרי התקליטור: מנקודת ראות של מבוגר שמתלווה לילדיו אשר מאוד נהנו מכל רגע יכולה קצת להפריע העובדה שכשחלק מן השחקנים המבוגרים מדברים נראה בעליל שהם מדקלמים את הטקסט שנכתב להם. אולי בעתיד יהיה גם בזה שיפור כמו השיפור המבורך שהיה בשירת הילדים.

את "בגן של דודו   בין כסה לעשור" ניתן להשיג בפורמט של DVD, תקליטור למחשב, קלטת וידאו או תקליטור שמע.
