

בפעילות כוחות צה"ל בחבל עזה נהרגו הלילה שני חיילים. קצין צה"ל, פנחס כהן, בן 23, תושב ירושלים נהרג ליד חאן יונס. הלווייתו תצא בארבע וחצי מן היישוב עפרה, לבית העלמין הצבאי בהר הרצל. חייל נוסף, ששמו עדיין אסור לפרסום, נפגע בפעילות שוטפת על גדר המערכת ליד קיבוץ ניר עוז. במהלך מבצע צה"ל נפצעו עוד ארבעה חיילים. מצבם קל.

על נסיבות מותו של הקצין נמסר כי כוחותינו ביצעו סריקות ומעצרים בשכונת ג'ראר, ובכפר איבסן שבאזור חאן יונס. בחילופי האש בין חיילינו לבין המחבלים נפגע בראשו סגן כהן ולאחר זמן קצר מת מפצעיו.

ליד קיבוץ ניר עוז, ירו מחבלים אל סיור של צה"ל שנע על גדר המערכת. אחד החיילים שאיישו את הבטשי"ת , נפצע אנושות ומת. ארבעת החיילים האחרים נפצעו קל ואושפזו בבית החולים סורוקה. המחבלים נמלטו אל שטחי הרשות.

בעקבות ירי רקטות הקאסם אתמול לשדרות פעלו כוחות גדולים של צה"ל בחמש גזרות בחבל עזה. הכוחות ערכו סריקות, עצרו מבוקשים וכיתרו את האזור. במסגרת הפעילות, הרסו כוחות הנדסה שלושה מבנים של מבוקשים. ברפיח נחשפה מנהרה ששימשה להברחת אמצעי לחימה. צה"ל תפס גם עמדות צפונית לעיר עזה, והרס קטע מכביש עוקף עזה.

הערבים מדווחים עד כה על שבעה הרוגים שלהם בחבל עזה. לפחות אחד מהם השתייך לכוח הימי הפלשתיני.

רה"מ שרון: "זו תהיה מערכה תקיפה ורצופה"
"זה חלק מהמערכה שמתנהלת. זו תהיה מערכת תקיפה, רצופה, ללא רתיעה וכשהצד השני יבין שאינו יכול להשיג שום דבר בטרור, יהיה קל יותר להיכנס למו"מ", כך התייחס ראש הממשלה אריאל שרון להתקפות צה"ל בימים האחרונים על יעדים פלשתינים ביהודה שומרון ועזה.

בביקור במחסום תרקומיה בגיזרת חברון, שוחח ראש הממשלה עם חיילים ומפקדים מחטיבת הנח"ל, התותחנים והמשטרה הצבאית. אל ראש הממשלה נלוו שר הבטחון בנימין בן אליעזר, הרמטכ"ל רא"ל שאול מופז, אלוף פיקוד המרכז יצחק איתן, מפקד אוגדת איו"ש תא"ל גרשון יצחק וקצינים נוספים.

ראש הממשלה עלה עם שר הבטחון והרמטכ"ל לתצפית באיזור וקיבל סקירות מהמפקדים על גיזרת הפעילות.

בתשובה לשאלות כתבים הסביר ראש הממשלה: "המטרה הסופית היא להגיע לשלב של מו"מ ולהסדר. ההגעה לשלב זה תלוייה במידה רבה בפעילות הנמרצת שאנו נוקטים בה עכשיו".

"במצב הנוכחי, אין אפשרות לנהל מו"מ", אמר ראש הממשלה והוסיף בתשובה לשאלה על אפשרות לגיוס מילואים: "אם יהיה צורך, יעשו כל מה שצריך כדי לנצח במלחמה הזו. אין ברירה אחרת".

באשר לתקיפות צה"ל בשטחי הרש"פ הוסיף שרון ואמר כי הקבינט הוא שאישר את הצעדים לאחר ההצעות שהגישה מערכת הבטחון וכי החלטות הקבינט התקבלו בשיתוף פעולה גם של שר הבטחון והרמטכ"ל, אלופי הפיקודים ומפקדים אחרים הנוגעים בדבר. "אנו מעריכים, שבתוכנית הפעולה הזו ישנם הצעדים הדרושים כדי לפגוע בארגוני הטרור ובאותם גורמים ברשות הפלשתינית, המסייעים להם, כדי שאפשר יהיה להגיע למצב שנוכל להיכנס לתהליך מדיני".
