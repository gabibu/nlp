

אתמול המשיך צה"ל לתקוף באופן מסיבי מהאוויר ומהקרקע יעדים פלשתיניים ביהודה, בשומרון ובעזה. עפ"י דיווחי כתבנו קובי פינקלר פעל צה"ל אתמול בדרום בחמש גזרות: בבית חנון, בבית להייא, בחאן יונס, ברפיח ובמחנות הפליטים. הכוחות שהשתתפו בלחימה הם כוחות גולני, גבעתי וכוחות מיוחדים, וכן כוחות שריון והנדסה. בלחימה השתתפו גם ספינות חיל הים. אלה תקפו את מרכזי המשטרה הימית הפלשתינית, ומטוסי F16 הפציצו יעדים באזור.

המטוסים תקפו את בניין הביטחון הפלשתיני בשכונת שייח' רדואן בעיר עזה. המפקדה הראשית של האחראי על הביטחון הלאומי בעזה עבד אל ראזק מג'יידה נהרסה כליל.

במהלך הפעולה באזור נהרגו שניים מחיילינו. סרן פנחס כהן הי"ד מירושלים, ורב"ט במיל' אלכסנדר נסטרנקו הי"ד בן 37 מנתניה. סרן פנחס כהן נטמן אתמול אחר הצהרים בירושלים. אלכסנדר נסטרנקו השאיר אחריו אישה ושתי בנות.

צה"ל פעל בציר "פילדלפיה", בגבול ישראל-מצריים. כוחות של יחידת "אגוז" חשפו מנהרה שנחפרה בעומק רב משני צדי הגבול, ובה נתפסו גם אמצעי לחימה. במנהרה נמצאה כננת ששימשה להורדת נשק לבטן האדמה, בדרך לצד הפלשתיני. המנהרה פוצצה ונהרסה. אל עבר הכוחות נורתה אש, ונזרקו רימונים, אך לא היו נפגעים.

כתבנו מציין כי במהלך הפעולה עצר צה"ל מבוקשים רבים, וכמו כן הרס 3 בתים של מחבלים שהיו שותפים להריגת חיילים במוצב מרגנית.

בעקבות שיגור טילי קסאם לשדרות ביום שלישי בערב נכנס כוח צה"ל לבית להייא, ליד בית חנון. צה"ל ממשיך לשהות במקום כדי למנוע את המשך הירי.

אחד מבכירי ארגון החזית הדמוקרטית עבדל ר'אני אבו דאקה נהרג אתמול. אבו דאקה היה חבר בוועד המרכזי של ארגון החזית, והם האשימו את ישראל בהריגתו. לעומת זאת כתבנו קובי פינקלר מסר כי לדברי צה"ל מותו של מפקד החזית העממית בעזה נגרם עקב תאונת עבודה בעת הכנת מטען חבלה.

מטוסי חיל האוויר תקפו אתמול יעדים של הפתח' בעיירות דהרייה, יטא, ודורא בדרום הר חברון. בחברון הפציצו מסוקים את בניין הממשל, וכן בבית לחם וברמאללה.

פעולת צה"ל בכפר סילת א-דהר שבנפת טול כרם לוותה, לדברי כתבנו, בחילופי אש. בצפון השומרון כיתרו כוחות רגלים ושריון את הכפר אל יאמון, הסמוך לג'נין, וזאת בשל התרעות מודיעיניות ולפיהן בכפר זה מסתתרים מבוקשים שביצעו פיגועים.

בכפר ג'יוז עצרו כוחות צה"ל מחבל של ארגון החזית העממית, וליד ריחן אותרו ופורקו שני מטעני חבלה. בציר גלעד על דרך עוקף שכם נעצרו שני מחבלים שהיו "פצצות מתקתקות". אחד מהם נהרג, והשני נפצע. הם נשאו על גופם חגורות נפץ.

בתום שורת דיונים שהתקיימו במערכת הביטחון אמר אתמול ראש הממשלה כי בתוכנית הפעולה שאישרה הממשלה לצה"ל כלולים הצעדים הדרושים כדי לפגוע בארגוני הטרור ובמסגרות הרשות המסייעות להם. לדברי שרון, מדובר במערכה, שהיא, כדבריו, "תקיפה רציפה, ללא רתיעה. כשהצד השני יבין שלא ישיג דבר באמצעות הטרור יהיה קל יותר להיכנס למו"מ". ראש הממשלה אמר את הדברים במפגש עם מפקדים בדרגים הזוטרים והבכירים המשרתים בגזרת יהודה שבאזור חברון.
צה"ל מתמקד בעיקר בהתקפתם של יעדים השייכים לתנזים של הפתח', הסר למרותו של ערפאת: הארגון המיליטנטי והפעיל ביותר נגד ישראל בתקופה האחרונה.

צה"ל אסר אתמול על המנצח דניאל בארנבוים להופיע ברמאללה. "נכבד וחשוב ככל שיהיה מר בארנבוים, הוא אזרח ישראלי, ואין באפשרותנו לערוב לבטחונם של אזרחים ישראלים בשטח A", נמסר בהודעת דובר צה"ל.

אמש פתחו המחבלים באש לעבר בית אל מכיוון ג'ילזון. קבוצה של כ-70 נערים ערבים התקרבו לגדר היישוב כשהם מיידים אבנים לעבר הבתים. דקות ספורות לאחר שהגיעו קצין הביטחון וכיתת הכוננות למקום, הסתלקו הנערים ונפתחה אש אוטומטית לעבר הקב"ט. הושבה אש לעבר היורים, שהתמקמו סמוך לבית ספר הערבי הסמוך. לאחר מכן נכנסו כוחות צה"ל מלווים בנגמ"ש אל ג'ילזון וערכו חיפושים אחר היורים.

כמו כן נפתחה אש גם לעבר עמדות צה"ל באל חאדר, ליד בית לחם, ולעבר עמדת צה"ל ליד חלחול. אש נפתחה גם לעבר ג'יפ צבאי בסילת א-דאהר, והפלשתינים ירו גם פעמים אחדות על מוצב צה"ל ליד גדיד.


