

ערפאת ידרדר את המצב כדי להגיע ל"פתרון המדיני" כרצונו, "פתרון" שבמרכזו נסיגת ישראל לקווי 67', שליטה בהר הבית ובמזרח ירושלים וכניסת מאות אלפי ערבים ממחנות הפליטים בלבנון לתוככי ישראל הקטנה אפשרות אחרת היא שערפאת ייעלם בעודו משאיר אחריו שובל אש. הערכות אלה הביע אתמול מתאם הפעולות ביש"ע, ומי שכיהן כראש חטיבת המחקר באגף המודיעין האלוף עמוס גלעד. גלעד דיבר בכינוס "ישראל, המזרח התיכון והאיסלם - מאזן סיכויים וסיכונים", שהתקיים אתמול במכון טרומן באוניברסיטה העברית בירושלים.

לדעת גלעד ערפאת בחר בדרך האלימות על רקע ה"הצלחה" של החיזבאללה לגרום לנסיגת צה"ל מלבנון. ערפאת, לדבריו, מקווה ליצור מצב דומה בשטחי יהודה ושומרון. גלעד הוסיף כי לרשות ערפאת עומדים שלושה מסלולי אלימות. ארגון התנזים, שלמעשה הוא עומד בראשו, החמאס והג'יהאד האיסלמי, שמבצעים פיגועים אסטרטגיים, והחיזבאללה. לאחרונה, מוסיף גלעד, חדרו לשורות הטרוריסטים גם אנשי בין לאדן.

בניגוד לדברי השרי ממפלגת העבודה, וביניהם שר החוץ פרס ושר הביטחון בן אליעזר, הטוענים כי יש לבצע הקלות לאוכלוסייה הפלשתינית שאינה מעורבת בטרור, אומר גלעד כי פעילות הטרור של הרש"פ היא בבחינת "טרור מדינה", משום שמבצעיו נהנים מתמיכה מסיבית הן באמצעות מערכת ההסתה הפועלת ברש"פ, והן בקבלת תשלום למשפחות המחבלים שנהרגים בפיגועים.


