

על פי הצעת חוק חדשה שהניח ח"כ מיכאל קליינר על שולחן הכנסת, שופטי בית המשפט לא יהיו חברים בועדה למינוי שופטים. הצעת החוק קובעת שיטה חדשה למינוי שופטים ולפיה שופט עליון ונשיא בית המשפט העליון יתמנו לאחר שימוע פומבי שתקיים להם בועדת חוקה חוק ומשפט של הכנסת ולאחר קבלת אישור מליאת הכנסת.

על פי הצעת החוק החדשה יהיו חברים בועדה למינוי שופטים שני שרים ובהם שר המשפטים, היועץ המשפטי לממשלה, 4 חברי כנסת ושני נציגים של לשכת עורכי הדין.

ח"כ קליינר אומר כי הוא מקווה שהצעת החוק שלו תאפשר לרשות המבצעת, הרשות המחוקקת ולנשיא המדינה הממנה את השופטים לבחור שופטים שיהיו גם מהטובים במקצועם וגם שישקפו את כל הקשת הרחבה של אזרחי ישראל, תוך מתן ייצוג לזרמים השונים בחברה הישראלית וצמצום הפער הבלתי סביר בין השקפת עולמם של השופטים לבין השקפת עולמו של הציבור.
