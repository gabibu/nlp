

ארגון "גדודי אל אקצה" של הפתח' יתוסף בקרוב לרשימת ארגוני הטרור של הממשל האמריקני. כך דיווח לפני ימים אחדים גורם בממשל ללשכת ראש הממשלה בירושלים.

אותו גורם אמר כי ההליך יתבצע במהירות, עלי ידי צו נשיאותי מיוחד.

עיתון "הארץ" מדווח כי ישראל בקשה לפני תקופה ארוכה מן הממשל בוושינגטון להגדיר את "גדודי אל אקצה" כארגון טרור. ואולם גורמים במחלקת המדינה מכשילים את הבקשה.

בתוך כך ממשיכים המחבלים נסיונות לפגוע ביהודים ברחבי הארץ.

הבוקר קיבל כוח מג"ב, ששמר במחסום מכבים בכביש 443, התרעה ועל פיה יתכן כי רכב פלשתיני ובו מחבלים יגיע למחסום. זמן קצר לאחר קבלת ההתרעה התקרב רכב שהתאים לתיאור שנמסר.

אנשי המחסום הורו לשני הערבים שהיו ברכב לעצור, אך הם המשיכו בנסיעה לעבר החיילים. החיילים פתחו באש לעבר הרכב החשוד ובמהלך התקרית נפצע אחד השוטרים ואילו שני הערבים נפצעו באורח בינוני ובאורח קל. לאחר שהוצאו מהרכב, נלקחה המכונית לבדיקה חבלנית.

הבוקר ירו ערבים לעבר סיור של צה"ל ליד הכפר סילת א דהאר בשומרון. לא היו נפגעים.

אמש נפתחה אש לעבר מחסום צה"ל מערבית לקלקיליה, כוחות צה"ל השיבו אש. ערבים ירו גם לעבר עמדת צה"ל ביישוב פסגות, מזרחית לרמאללה. החיילים לא השיבו אש.

מחבלים פתחו באש גם לעבר רכב צבאי סמוך לגשר חלחול, שמצפון לחברון, הכוח השיב באש. לפני כן נורו יריות לעבר בסיס שא-נור שבצפון השומרון. הושבה אש.


