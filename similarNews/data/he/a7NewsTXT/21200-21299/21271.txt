

עיריית באר שבע העניקה היום את מדלית העיר ותעודות הערכה לשבעה אנשים, שפעלו באומץ בעת הפיגוע, שביצעו לפני כחודש 2 מחבלים ליד מחנה פיקוד הדרום בעיר.

ראש עירית באר שבע יעקב טרנר הודה לשבעה ואמר כי התערבותם המהירה מנעה אירוע חמור בהרבה. הוא אמר: "זה כנראה גורלנו בארץ הזאת והלואי שיהיה אחרת. ראינו שבמקום שהיה נשק, ניצלו חיים".

גם מפקד המחוז הדרומי במשטרה, ניצב יצחק אהרונוביץ', הודה לשבעה על פעילותם המהירה, היעילה והנכונה.
השבעה שהוזמנו לקבל את מדליית העיר ותעודת ההערכה הם:
1. רס"ן גיא שחם, קצין תחזוקה בעוצבת סיני, תושב רחובות. בעת הפיגוע הוא ירה במחבל אחד והרג אותו.
2. סרן ארז נגאוקר, עוזר קצין השלישות של פיקוד הדרום ותושב באר שבע, שמע את הירי במשרדו, רץ תוך כדי ירי למקום וסייע לעצור את המשך הרצח.
3. רב"ט רועי אזולאי היה לוחם מג"ב. יום הפיגוע היה יומו הראשון כמש"ק אבטחה של מחנה הפיקוד. הוא היה בשער הפיקוד כששמע את קולות הירי, רץ תוך כדי ירי למקום וסייע בעצירת המשך הפיגוע.
4. רב"ט שרית שבתאי, חובשת בגדוד הקשר בהר קרן ותושבת ירושלים, שמעה את קולות הירי כששהתה בבניין הקשר בפיקוד. היא רצה למקום הפיגוע וטיפלה בשלוש פצועות, מהן אחת שנפצעה אנושות.
5. פקד יקי ארצי, ראש משרד המודיעין בתחנת העיירות וסגן מפקד כוח המשימה "רחובות לוהטים" הוא תושב מיתר, בעת הפיגוע הוא רץ ממטה "רחובות לוהטים" הסמוך וירה למוות במחבל השני.
6. פקד יוסי אביסרור, תושב בית השקמה המשרת במשטרת באר שבע ובכוח המשימה "רחובות לוהטים", הגיע בריצה למקום וירה באחד המחבלים.
7. איתמר אלון מבאר שבע, עובד מזה כחצי שנה כקצין בטחון של העירייה. בצה"ל הוא שירת כקצין הנדסה והוא מפקד פלוגה במילואים. בעת הפיגוע הוא שהה במשרדי מחלקת הבטחון שבשטח בית הספר "אוצר החיים" ליד מקום הפיגוע. הוא רץ למקום, הבחין באחד המחבלים וממרחק של מטרים ספורים, צעק לעברו לעצור ומיד לאחר מכן, ירה לעברו וסייע בחיסולו.
