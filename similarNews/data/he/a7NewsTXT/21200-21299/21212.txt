

ח"כ אלי מגן, יו"ר ועדת החוץ והביטחון של הכנסת, התראיין אתמול ברשת ב' של קול ישראל, שם אמר כי קיומה של ממשלת האחדות גובה מחיר של אי מתן הנחיות מדויקות וחד משמעיות לצבא. עוד אמר מגן כי בעקבות האירועים של תחילת השבוע הוא מקווה כי המגבלות על צה"ל יוסרו וכי כוחותיו יוכלו להילחם במחבלים בלא שידיו ייכבלו.

מגן תקף את אמצעי התקשורת ואמר כי ערפאת משתמש בגזרי עיתונות ובשידורי הטלוויזיה הישראלית כדי להמריץ את אנשיו, ולהראות להם שהעם היהודי מתמוטט.
מגן התייחס גם לטענה כאילו חיילי צה"ל מעכבים במחסומים נשים הכורעות ללדת: "שאלו אותי במליאה מדוע אנחנו עוצרים את היולדות באמבולנסים, ונאלצתי לגלות להם שהאמבולנסים בשכם, בבלטה ובג'נין משמשים להובלת מחבלים ואמל"ח מעמדה לעמדה. זאת למרות דבריו של נציג ארגון הרופאים שאמר כי הדבר אינו נכון. כיו"ר ועדת החוץ והביטחון אני חוזר ואומר: אלה העובדות הנכונות . ביממות האחרונות משמשים האמבולנסים בבלטה ובגנין להובלת אמלח ומחבלים מעמדה לעמדה כדי להילחם בצה"ל. אחרי גילוי זה, איך אתם מבקשים לא לעצור אמבולנסים?"

בתוך כך לאחר ארבע שעות של דיונים בהסלמה בשטחים החליט אתמול המטבחון המורחב שלא
להחזיר את הטנקים לרמאללה, ולא להציבם אל מול לשכת של ערפאת.

שרי המטבחון שמעו סקירות מקיפות על ההסלמה בשטחים והערכות מודיעיניות לאן מועדות פניו של ערפאת, הערכות שמתוכן עולה כי ההסלמה צפויה להימשך גם בימים הקרובים.

השרים ניתחו את הפעולות הצבאיות שבוצעו מאז החלטת הקבינט ביום א' בלילה להגביר את הלחץ על הרשות הפלשתינית, והוחלט להמשיך בפעולות הצבאיות גם באזור רמאללה.

גורמים בטחוניים מסרו כי פעולות התגובה הישראליות יהיו פונקציה של רמת הפיגועים: "ככל שיהיו יותר פיגועים, כך התגובה הישראלית תהיה יותר קשה וכואבת".

שר החוץ שמעון פרס יצא מן הישיבה מאוכזב. לגורמים ששוחחו עמו לאחר ישיבת המטבחון אמר פרס "לו ידעתי שנגיע למציאות הנוכחית לא הייתי נכנס לממשלה".


