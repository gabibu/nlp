

איש המשטרה סלים ברכת, שחיסל את המחבל ביום שלישי לפנות בוקר בתל אביב, הובא אתמול למנוחות בכפרו ירכא שבגליל. בעת שהתחיל הירי לעבר האזרחים היה ברכת מרוחק מזירת האירוע. הוא רץ מרחק של 300 מטר כדי להסתער על המחבל ולהפסיק את מסע הרצח שלו. ברכת היה לבוש בבגדים אזרחיים, ולכן חשד בו אחד האזרחים כי הוא המחבל, והוא הכה אותו בראשו בקת של אקדח. המכה היממה את ברכת לשניות אחדות, וכך זכה המחבל ביתרון, והצליח להתקרב אליו מספיק, כדי לשסף את גרונו. ברכת הצליח לשלוף את נשקו האישי, שהיה עמו, ולמרות פציעתו האנושה לא איבד את עשתונותיו ואת אומץ לבו: הוא ירה כדורים אחרים, והרג את המחבל.

במשטרה טוענים, כי לו לא היה המחבל נעצר בנקודה זו, מספר הנפגעים היה רב יותר, וכי בזכות תושייתו של השוטר ניצלו חייהם של אזרחים רבים.

ברכת, בן 33 במותו, הניח אחריו אלמנה וילדה יתומה בת 4.

בתוך כך קרא רב ניצב שלמה אהרונישקי לאזרחי ישראל להנפיק לעצמם רשיונות נשק, מכיוון שכבר הוכח בעבר כי בפיגועים רבים האזרחים הם שפגעו במחבלים בעזרת נשקם האישי, ובכך הפחיתו את מספר הנפגעים בפיגועים.


