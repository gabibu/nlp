

סרן פנחס כהן הי"ד, שנהרג אתמול בלילה בפעילות צה"ל בעזה, עמד להשתחרר בעוד חודש.

אלון הופמן, בן דודו של סרן פנחס כהן, אמר עליו, כי "הוא היה אחד שעושה את הדברים בצורה הכי יסודית ומורעלת שיכולה להיות, אדם שהסתדר טוב מאד עם המסגרת הצבאית, אך חשב להשתחרר ממנה, בעקבות נישואיו לפני פחות משנה".

סרן פנחס כהן, בן 23, קצין סיור בסיירת גבעתי, התגורר בישוב עופרה שנים רבות. לפני פחות משנה, עם נישואיו ליעל, עברו השניים להתגורר בירושלים, שם לומדת אשתו. הוריו, יצחק ורבקה, הם מהמשפחות הוותיקות בישוב עופרה. אביו הוא בעל נגריה בישוב. לפנחס כהן יש 2 אחים ו-3 אחיות. הוא היה אמור להשתחרר מצה"ל בעוד חודש.

פנחס כהן ז"ל גדל בעופרה, למד באשדוד בישיבה תיכונית לאחר מכן למד כשנה וחצי במכינה הקדם צבאית בעצמונה.

בן דודו של פנחס, אלון הופמן, אמר , כי ראה את בן דודו בפעם האחרונה בשבת. הוא סיפר, כי ארוסתו ואשתו של כהן היו חברות טובות וכולם התכנסו בבית המשפחה. "היינו כמו אחים, גדלנו ביחד", אמר הופמן בעצב והוסיף, כי שמע על מותו של כהן ביום ד' ב-6 בבוקר.

הופמן אמר, כי פנחס כהן היה תמיד מחייך, לוקח על עצמו את הדברים הכי קשים, אדם חזק פיסית. "אני בטוח שהוא היה אומר לי עכשיו שצריך להמשיך הלאה. זה היה המסר שהוא היה רוצה להעביר", אמר הופמן.


