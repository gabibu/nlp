

"סיפורי הבלהות של הליכוד מוכרים. הרי גם הבטיחו לנו גם קטיושות מעזה. כבר שנה רצועת עזה נתונה בעיקרה למרות הרשות הפלשתינאית. לא היתה אף קטיושה, ולא תהיה קטיושה וכולו וכולו וכולו. כל הדיבורים... הליכוד פוחד פחד מוות משלום. פחדני השלום! זהו הליכוד של היום". כך אמר רה"מ יצחק רבין המנוח בתגובה לאזהרות שהשמיעו מנהיגי הליכוד שמסירת חלקי המולדת לאש"ף תביא לירי רקטות לעבר ערי ישראל.

בעיר שדרות בנגב נחתו אתמול לפנות ערב שלוש רקטות מסוג קסאם. את הרקטות ירו המחבלים מתוך רצועת עזה, והן נחתו בשכונת נאות יצחק רבין בעיר. תינוק בן שנה וחצי נפצע פצעים בינוניים, וילד נוסף נפצע קל. הם הועברו לבית החולים סורוקה בבאר שבע.

יעקב בן סימון, תושב השכונה, סיפר: "שמעתי רעש, וחשבתי שהדלת של הבית נטרקה. אחר כך ראיתי שנפלה רקטה בחצר בית ברחוב לידנו. נזק רב נגרם לבית, והחלונות שלו התנפצו". אחד מן הטילים נפל סמוך לבית ספר לחינוך מיוחד, שבו היו באותה עת 18 תלמידים. התלמידים כונסו למרחב מוגן וכעבור שעה שוחררו לביתם.

ח"כ צבי הנדל הגיב אתמול על ירי הרקטות ואמר: "נפילת טילי הקסאם על שדרות מעידה באופן הברור ביותר כי התוכניות להפרדה חד צדדית באמצעות גדרות, שבהן מנופפים פוליטיקאים שונים, ובראשם חיים רמון, הן בגדר מקסמי שווא, שידרדרו את בטחונה של ישראל וישפילו את כבודה.
האם גדרות ההפרדה שמציע חיים רמון יעצרו את הפצצות, את טילי הקסאם ואת הקטיושות?", שאל הנדל, והוסיף: "די להשתעשע בתוכניות הפרדה, שאינן אלא תוכניות חסרות אחריות, של בריחה, ושכל פעולתן היא לעודד את האויב הפלשתיני, ולהוסיף לו מוטיבציה רצחנית. נוסף על כך הן מציגות את מדינת ישראל כתבוסתנית וכנועה.

מה שיביא למדינת ישראל ביטחון הוא רק מלחמה, גירוש צבא הרצח הפלשתיני לתוניס, פירוק הרשות הפלשתינית, והחזרת השליטה הביטחונית על שטחי יש"ע לידי ישראל. רק באופן זה יזכו אזרחי ישראל לשקט, ובסופו של תהליך גם לשלום".


