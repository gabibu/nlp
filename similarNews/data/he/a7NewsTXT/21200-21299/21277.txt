

"חלפו 500 יום מאז חטיפתו של אבי והוא עדיין בשבי, אדם חי שנמק בשבי ועד היום מדינת ישראל לא החזירה אותו", כך אמרה הערב קרן טננבאום, בתו של אלחנן טננבאום שנמצא בשבי החיזבאללה מזה 500 יום.

משפחתו של טננבאום הוזמנה הערב לכיכר ספרא בירושלים במלאות 500 יום לחטיפתו. באירוע היו אמורים להשתתף חניכי תנועות נוער שהוזמנו מכל רחבי הארץ ואמורים לכסות את עיניהם בכיסוי שחור כשידיהם כבולות. לאכזבת המשפחה, כמעט ולא הגיע איש לאירוע אולי בשל חשש ההורים לילדיהם בשל המצב הבטחוני.

קרן, בתו של אלחנן טננבאום, אמרה כי הטענה המרכזית של בני המשפחה היא שחלפו 500 יום מאז החטיפה ואביה עדיין בשבי. לדבריה, אחד המסרים שהיה חשוב למשפחה להעביר הוא שעל אף שעולים יסורים חדשים על סדר היום ועל אף שהלב לא יכול לסבול את הכאב הזה, עדיין למדינת ישראל אסור לשכוח לרגע שאזרח ישראלי יושב בכלא החיזבאללה ונמק שם.
