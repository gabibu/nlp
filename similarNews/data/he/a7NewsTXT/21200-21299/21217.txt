

בג"צ הורה אתמול למשרד הפנים להשיב בתוך עשרה ימים מדוע אינו מיישם את החלטת בג"צ ומורה לפקידי משרדו לרשום כיהודי את מי שעבר גיור רפורמי או קונסרבטיבי. לפני ימים אחדים הודיע שר הפנים אלי ישי כי אינו מתכוון ליישם את החלטת בג"צ, ולא ירשום מי שאינו יהודי ככזה.

אתמול התראיין סגנו דוד אזולאי בתכניתנו "בוקר בשבע", ואמר כי ישי אינו פוחד להיעצר ולהיות מואשם בבזיון בית המשפט: "אם השר אלי ישי ייעצר הוא צריך להיות גאה על כך שקידש שם שמים ברבים, ועל כך שאינו מוכן להישמע להוראות הבג"צ ולרשום גויים כיהודים". אזולאי ביקש להזכיר כי בג"צ הוא הגוף שמונע הריסת בתים של מחבלים, הוא הגוף שלא נתן לאדם לסייע בלחימה בטרור בגלל פרשייה שאירעה לפני שנים (כוונתו לפרשת אי מינויו של אהוד יתום לתפקיד יועץ ראש הממשלה לענייני טרור בגלל פרשת קו 300). לדבריו, בג"צ מציב את עצמו מעל לממשלה וקובע קביעות מרחיקות לכת, כגון שגויים ייחשבו ליהודים. אזולאי הוסיף כי ערפאת אינו צריך להמתין ליישומה של "זכות השיבה", אלא הוא יכול להסתייע בגיור הרפורמי שבו לדבריו: "בדלת אחת אתה נכנס גוי ובדלת השנייה אתה יוצא יהודי".

אזולאי גם הסביר שכבר לפני מספר ימים כינס השר ישי צוות משפטי שיישב על המדוכה וינסה למצוא פתרונות שיעקפו את הוראת בג"צ ובכל זאת יהיו קבילות מבחינה משפטית.

בתוך כך הורה אתמול היועץ המשפטי לממשלה אליקים רובינשטיין למנהל מינהל האוכלוסין במשרד הפנים לנהוג על פי פסיקת בג"צ, ולרשום כיהודים את מי שגוירו בגיור רפורמי או קונסרבטיבי. בכך, למעשה, הוא שלל משר הפנים את הזכות להורות לפקידי המשרד את מי לרשום כיהודי, וכעת צפוי להיפתח מאבק בין האישים.


