

השבוע התכוונה המועצה המקומית באפרת לערוך טקס זיכרון לתושב היישוב ברוך כהן הי"ד, שנרצח לפני שנה בדיוק בדרכו לירושלים. תחת זאת, יעסקו אנשי המועצה בהתמודדות עם קשייה של משפחה שכולה נוספת, משפחת פרידמן.

אתמול, בעת שנסעו בני הזוג יונה ודבורה פרידמן לעבודתם בירושלים פתחה חוליית מחבלים באש לעבר רכבם. דבורה נרצחה במקום, ובעלה יונה נפצע קל. הלווייתה התקיימה שעות אחדות אחר כך, ויונה הגיע אליה על אלונקה. לאחר מכן הוחזר לבית החולים שם נותח.

לפני כחמש עשרה שנה עברה משפחת פרידמן להתגורר ביישוב, ודבורה עבדה כשיננית בירושלים. את מסלול הנסיעה ירושלים- אפרת היא עשתה מדי יום ביומו. אתמול, כאמור, השיגה אותה אש המרצחים.

דבורה הותירה אחריה בעל וארבעה ילדים: שלומי בן 23, עמיחי בן 19, נסיה בת 16 ואלירז בן 9.
דבורה פרידמן הי"ד היא הקורבן הרביעי ביישוב אפרת, שבו מתגוררים כ-7,000 תושבים. במהלך השנה האחרונה נרצחו בפיגועי ירי שלושה מתושבי המקום: ברוך כהן, שרה בלאושטיין ואסתר הלוואן.


