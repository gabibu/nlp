

היום ינאם איש הרש"פ סאיב עריקת באוניברסיטה העברית בירושלים. הוא הוזמן במסגרת ימי עיון שמקיים מכון הארי טרומן לקידום השלום באוניברסיטה.

הסטודנטים מתאי הימין "לביא", "תכלית" ו"מולדת" ניסו למנוע את הביקור, וקראו להנהלת האוניברסיטה לבטלו. לדבריהם, "בתקופה זו, כאשר רשות הטרור שולחת את חייליה ואת שוטריה לטבוח באזרחים חפים מפשע ברחבי הארץ רק בגלל היותם יהודים, זהו אבסורד לתת לנציג של הרש"פ במה בחסות מוסד מוכר של מדינת ישראל, הנתמך על ידי ממשלת ישראל, ואשר ממומן (גם) על ידי סטודנטים נפגעי טרור".

הסטודנטים פנו גם לשרת החינוך לימור לבנת, ולשרה ציפי לבני שהוזמנה להשתתף בכנס, להתערב בעניין זה, ולבטל את הזמנתו של עריקאת. בימי העיון ינאמו מרצים שרובם מזדהים עם השמאל, כגון הפרופסור ברוך קימרלינג, שרת הקליטה לשעבר יולי תמיר, אלוף משנה (במיל. ) שלמה גזית, כמו גם משתתפים אנשי רש"פ נוספים, וביניהם סרי נוסייבה ופרופ' חליל שקאקי מרמאללה.
את הדיווח הביאה העיתונאית חני לוז.


