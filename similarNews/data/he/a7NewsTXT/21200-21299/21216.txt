

שישה שוטרים נפצעו קל בעת שפיזרו את ההפגנה האלימה של תושבי צור- באחר בירושלים אשר מחו על הנחת מטעני נפץ בחצר בית הספר בשכונה. מן המטענים נפצעו קל שמונה בני אדם, ביניהם שישה תלמידים.

בשעה שלאמצעי התקשורת הגיעו ידיעות על כך שארגון בלתי מוכר בשם "נקמת העוללים" קיבל עליו את האחריות לביצוע המעשה, אמר אתמול מקור בטחוני כי אין לשלול אפשרות שאת המטענים הוטמנו פעילי הפתח' בעצמם. מטרת הפעילים, הסביר המקור, היא לעורר את תושבי מזרח ירושלים, ולשתף אותם בפיגועים בתוך ישראל ובירושלים. זאת, לאחר שבמשך כל זמן האינתיפדה שמרו תושבי מזרח ירושלים על שתיקה יחסית, וכמעט לא היו שותפים לפיגועים.

המקור הוסיף כי לאחרונה נכשלה תנועת הפתח' בגיוס ההמונים הירושלמים, בהוצאתם לרחובות ובשיתופם בביצוע פיגועים. על פי מידע שהגיע לכוחות הביטחון, יאסר ערפאת זועם על הכישלון בתחום הזה, ונזכיר כי היחסים בינו ובין פייסל חוסייני שהיה הממונה על ענייני ירושלים ברש"פ התדרדרו בשעתו בשל אי הצלחתו של חוסייני והנהגת האינתיפאדה בתוך ירושלים לעורר את הרחוב הערבי- ירושלמי ולהוציא אותו לפעילות. על פי מידע זה עולה ההשערה כי המטען הונח בתוך חצר בית הספר במטרה לגרום לתושבי השכונה להתעורר ולבצע פיגועים או לפחות לתת מחסה למחבלים אחרים בדרכם לפיגועים בירושלים.

ראש עיריית ירושלים אהוד אולמרט אמר גם הוא דברים דומים וטען כי אינו שולל את ההשערה שאת המעשה ביצעו ערבים: מי שהולך להתאבד וחיי אדם כל כך זולים בעיניו מסוגל לבצע גם מעשה כזה, כדי לעורר אנשים לפעולה, אמר.


