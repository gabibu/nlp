

בראשון לציון נערך אתמול חידון התנ"ך הארצי והמסכם לנוער בסימן אהבת העם והארץ. בחידון השתתפו תלמידי תיכון מכל רחבי הארץ, ובסופו הוכתרו אביחי שלי ומאיר בן אדמון כחתנים ומאיר בן דרור וליורן כהן כסגנים. יצוין כי כהן הוא נציג בתי הספר הממלכתיים.

המבחנים לחידון התנ"ך מתחילים בבתי הספר. המתמודדים הזוכים עולים לחידון התנ"ך המחוזי, וממנו הם ממשיכים לחידון המסכם, ברמה הארצית, והוא שלב אחד לפני שלב הגמר: חידון התנ"ך העולמי שיתקיים ביום העצמאות במעמד שרת החינוך לימור לבנת.

בשנים האחרונות חלה ירידה במספר המתמודדים מהחינוך הממלכתי בחידון התנ"ך, ולכן במטרה לעודד את כל תלמידי ישראל להשתתף בחידון החליט משרד החינוך על שיטה חדשה: החינוך הממלכתי והחינוך הממלכתי דתי נבחנו בנפרד. בעקבות עידוד זה, השתתפו השנה במבחנים 268 בתי ספר מכל רחבי הארץ, מתוכם כ- 150 מהחינוך הממלכתי.

לקראת יום העצמאות יגיעו בני נוער יהודים מהתפוצות, ויתחרו עם בני הנוער מהארץ. המתחרים יתכנסו יחדיו למחנה הכנה, היוצר באופן טבעי קשרים בין התלמידים מכל רחבי העולם.

