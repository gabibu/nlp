

כמחצית מ-1080 עובדי מפעל "בגיר" בקריית גת יכולים לנשום לרווחה: משרותיהם יישארו על כנן, והם ימשיכו לפרנס את משפחתם בכבוד. מחצית מעובדי המפעל ייאלצו לחפש מקור פרנסה אחר אולם יזכו למענק פיצויים נכבד, כך מסר אתמול משה גדות, מנהל חטיבת אירופה והמזה"ת של "בגיר".

"לעובדים שפוטרו יש לאן ללכת", טוען גדות. "כדי למצוא מקומות עבודה אחרים אמנם יהיה עליהם לצאת מקריית גת לערים אחרות, אולם יש להם סיכוי למצוא עבודה במקומות אחרים". עוד אמר גדות כי היה על הממשלה להפיק לקחים ממה שעשו ממשלות במדינות מערביות אחרות, ולהפנות את העובדים להסבה מקצועית מבעוד מועד, עוד בטרם תיעלם ממדינת ישראל כל התעשייה המבוססת על מלאכת כפיים והעובדים יישארו בלא תעסוקה.

לדבריו, בתוך 4-3 שנים עשוי מפעל בגיר להצטמצם עוד יותר, ולהשאיר בארץ מספר מצומצם ביותר של עובדים. יצוין כי "בגיר" מחזיקה מפעלים במצרים, בירדן בפולין ובמקומות נוספים.
בתוך כך נמסר כי 30 מעובדי חברת כוח אדם שעבדו במשך שנים אחדות במרחב הדרום של חברת "מקורות", ואשר קיבלו מכתבי פיטורין לפני כמה חודשים, נקלטו כעובדים מן המניין של חברה זו.

כשפוטרו העובדים הם סגרו את הכניסה למפעל "מקורות" בבאר-שבע בשרשראות ברזל, הבעירו צמיגים ושבתו, וניהלו משא ומתן עם ההנהלה כמה פעמים. בכל פעם שהעובדים וההנהלה לא הצליחו להגיע להסכמה, קיבלו העובדים שוב מכתבי פיטורין. לבסוף הסתיימה הפרשייה בהסכם קיבוצי, שנחתם בתיווך ההסתדרות, והוא כולל ביטול הפיטורין וקבלת העובדים כעובדים מן המניין של החברה, אם כי מעמדם הוא כשל עובדים זמניים.


