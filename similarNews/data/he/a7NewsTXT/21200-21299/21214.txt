

ביום ראשון התכנס הקבינט המדיני-בטחוני לישיבה במשרד ראש הממשלה בירושלים. לישיבה הוזמן גם היועץ המשפטי לממשלה אליקים רובינשטיין. באותה שעה התקיימה בסמוך הפגנה של בני נוער מהיישוב שילה, אשר מחו על מספרם הרב של החללים שנתווספו למצבת הרוגי מלחמת אוסלו: 21 יהודים נהרגו מאז יום השבת ועד ליום ראשון בצהריים.

מן ההפגנה עלתה גם הקריאה: "לגרש את הערבים". רובינשטיין, ששמע קריאות אלה, פנה באופן מיידי לקצין החקירות של משטרת ירושלים, בדרישה לפתוח בחקירה נגד האנשים שהשמיעו את הקריאות משום שלטענתו הייתה כאן עבירה על סעיפים מחוק העונשין שעניינם הסתה לגזענות.

יו"ר חרות ח"כ מיכאל קליינר אומר בתגובה כי "קריאות גנאי נגד קבוצות אנשים בגין מוצאם אינן תופעה הרווחת רק בקרב מתנגדי הטרור הערבי אבל משום מה היועץ המשפטי לממשלה אינו נזעק להגיש כתבי אישום נגד חילונים קיצוניים הקוראים 'דרוס כל דוס' וגם לא נגד ערבים ישראלים שקראו איבח אל יהוד (לטבוח ביהודים) בגל המהומות האחרון בנחל עירון החל בראש השנה לפני שנה וחצי".
נציגים מנוער שילה הדגישו כי מטרת ההפגנה שהחלה ביום ראשון, והעתידה להימשך כשבוע ימים, היא לחזק את ראש הממשלה. הם קראו לממשלה להילחם מלחמת חורמה במה שכינו "הרשעות הפלשתינית", ולפרק את הצבא הפלשתיני ואת כל ארגוני הטרור.

היום צפויים להצטרף להפגנה בני נוער מישיבות תיכוניות ומאולפנות מרחבי הארץ.


