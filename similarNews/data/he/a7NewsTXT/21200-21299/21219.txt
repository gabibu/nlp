

מילותיו האחרונות של דניאל פרל, העיתונאי היהודי- אמריקני שנרצח בידי אנשי הטליבאן בפקיסטן, נקראו אתמול ברחבת הכותל המערבי במהלך תפילה שנערכה לזכרו: "שמי דניאל פרל, אני יהודי אמריקני מקליפורניה. אני בא ממשפחה ציונית. אבי יהודי, אמי יהודיה, אני יהודי, ומשפחתי נוהגת לפי דרכי היהדות".

בתפילה, שנערכה ביוזמת הפורום למאבק באנטישמיות, השתתפו גם שר הדתות אשר אוחנה, רב הכותל המערבי והמקומות הקדושים שמואל רבינוביץ, סבתו של דניאל פרל טובה פרל, המתגוררת בתל-אביב, וקרובי משפחה נוספים של העיתונאי היהודי.

במהלך הטקס קראו המשתתפים פרקי תהילים לזכרו, ובן הדוד רז פרל אמר קדיש לעילוי נשמתו. שר הדתות אמר כי צריך לעשות כל מאמץ להביא את דניאל פרל לקבר ישראל.

טובה, סבתו של פרל, סיפרה בהתרגשות על חגיגת הבר-מצווה שנערכה לנכדה ברחבת הכותל המערבי. בני המשפחה הודו למארגנים על היוזמה לתפילה, וכך עשו גם הוריו של דניאל פרל, המתגוררים בארה"ב.

