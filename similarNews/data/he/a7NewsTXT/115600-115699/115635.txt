

"אנשים קיבלו לאחרונה צווי גיוס למכוניות ולמשאיות שלהם, כפי שזכור מהמערכון של "המכונית המגויסת", כדי לסייע בשינוע של כוחות לשם יישום התכנית", כך טוען נעם לבנת ממטה "יהודי לא מגרש יהודי".

היום נערך בבנייני האומה כנס של קצינים וחיילים שיקראו במסגרת זו לחבריהם המשרתים בסדיר ומילואים לסרב לפקודות הקשורות בתכנית ההינתקות, אם וכאשר יינתנו.

בראיון ליומן הצהרים של ערוץ 7 סיפר לבנת על הפעילות הנוכחית של מטה "יהודי לא מגרש יהודי", "הכנס מהווה את גולת הכותרת של מבצע ההחתמות לסירוב לפקודת הגירוש כשעד כה חתמו על העצומה הזו כ-20,000 חיילים, רובם חיילי מילואים, ובכנס הזה יקראו אנשי רוח וקציני מילואים, לאו דווקא חובשי כיפות, לחיילים בסדיר ובקבע, שילכו בעקבותיהם ובכך אנו רוצים לייצור סחף לתנועת סירוב פקודה גם בקר חיילי הסדיר והקבע. כיום יש התארגנויות לא רק לסירוב לפקודה עצמה אלא גם למעגלי האבטחה שיקיפו את המפנים עצמם, וסירוב לגיוס למילואים בכלל לתקופה הקרובה כאשר אנשים לא רוצים לסייע בשום דרך למעשה הפינוי, שהוא משימתו העיקרית של צה"ל בזמן הקרוב, ואפילו תנועה של חיילים דרוזים שפועלים ויוזמים סירוב פקודה בקרב חיילים מהעדה שלהם, כאשר להם ברור האסון במהלך הזה של הממשלה ".

בתשובה לשאלת כתבנו עוזי ברוך על טענות של רבנים מסוימים שבפעילות למען סירוב הפקודה ממיטה התנועה אסון על מדינת ישראל, השיב לבנת כי כיום אין רבנים בעלי משקל פסיקתי שסוברים כך, "יש להבדיל רבנים שהם נושאי משרות הלכתיות ועיקר תפקידם הוא בנתינת הדרכות ויעוץ עצות לאנשים, לבין רבנים בעלי משקל פסיקתי הלכתי כרבנים שחתמו על הכרוז הקורא לכך בראשותו של הרב שפירא. אמנם הרב מרדכי אליהו אינו קורא לסרב פקודה אך אומר לחיילים להודיע למפקדים שלא יוכלו לבצע פקודה זו, זהו הבדל טרמינולוגי, אך המשותף הוא התפיסה שיש פסיקה הלכתית גורפת האומרת שיש איסור תורה לביצוע הפקודה".
