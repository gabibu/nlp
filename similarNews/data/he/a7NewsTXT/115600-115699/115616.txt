

מאות אנשים גדשו אמש את בנייני האומה בירושלים בכנס "להציל את צה"ל מחרפת הגירוש" בו הודיעו חיילי וקציני מילואים שלא ישתתפו בגירוש בכל אופן שהוא. בכנס חולקו צווי מילואים כתומים להצלת גוש קטיף והשומרון.

"להציל את צה"ל מחרפת הגירוש", כך נקרא הכנס אשר נערך אתמול בערב בבנייני האומה בירושלים ובו הצהירו קצינים בכירים במילואים כי אינם מתכוונים להשתתף בשום שירות מילואים בקיץ על מנת שלא לשחרר חיילים אחרים להשתתף בגירוש. מאות אנשים הגיעו לירושלים על מנת להשתתף בכנס.

בשיחה עם כתב INN איציק וולף אמר נועם ארנון, ממארגני הכנס, כי השתתפו בו גם הורים לחיילים השייכים לחוגי השמאל אך דורשים שבניהם לא ישתתפו בגירוש. "זאת מכיוון שלא לשם כך התגייסו הבנים והם מתנגדים לשימוש בהם לעבודה מלוכלכת זו", אמר.

לקול תשואות הקהל נמסרה תעודת הוקרה לאביו של החייל הדרוזי תימור עבדאללה הנמצא כעת בכלא משום שסירב להשתתף בהכנות לקראת הגירוש, יתקיים טקס סמלי של קריעת צווי המילואים שנשלחו לתקופת הגירוש ויחולקו צווים כתומים שהם צווי גיוס להצלת גוש קטיף והשומרון.

נאמו בכנס אל"מ משה לשם, סא"ל שמעון ברט, לוחם סיירת מטכ"ל צפריר רונן מעמק יזרעאל והרב זלמן ברוך מלמד מבית אל.
