

שמונה הרוגים ולמעלה ממאתיים פצועים בדרגות קושי שונות באסון הרכבת אתמול אחר הצהריים. מפקד בית הספר לחליוץ מספר על רגעי החילוץ הראשונים בשילוב הכוחות האחרים.

ראיון בלעדי עם מפקד בית הספר לחילוץ בצה"ל


זמן קצר לאחר היוודע ממדי התאונה הקשה בין הרכבת למשאית הגיעו למקום מפקדי וסגל הפיקוד של בית הספר לחילוץ והצלה בצה"ל. בשיחה בלעדית עם כתבנו הצבאי קובי פינקלר משחזר אל"מ בן ארי את השתלשלות העניינים: "במסגרת דיון אנחנו יושבים במשרד ומוזנקים בעקבות הודעה על כך שיש תאונה בין רכבת לבין משאית ויש נפגעים רבים. באותו רגע הקפיץ נדרך. מקפיצים את הסגל. בהתחלה כמו בכל אירוע בסדר גודל כזה יש חוסר בהירות של מה שנעשה בשטח. צריך לזכור שבשטח אנחנו לצידה של משטרת ישראל, ומסייעים לה. לצה"ל יש יכולות רבות שאין למשטרה".

אל"מ בן ארי מסביר "על פי הנוהל באירוע בסדר גודל כזה אנחנו מקבלים אחריות על המעגל הפנימי. תפקידנו היה לנסות לראות אם יש לכודים מתחת לקרונות. גילינו 4 גופות יחד עם אנשי זק"א".

גם ציוד מיוחד הופעל במהלך פעולות החילוץ. "השתמשנו בציוד המיוחד שיש לנו וכן בכלבים של יחידת "עוקץ", למרות שזו פעם ראשונה שאני משתתף בכזה אירוע של תאונה רבת נפגעים השתלטנו במהירות על השטח. הטכניקה היא אותה טכניקה, ואנחנו עובדים עם כל הכוחות בשטח. פיקוד העורף, העמיד סדר גודל של פלוגה שסייע בכל רגע נתון לחלוץ הנפגעים. לצערנו חילצנו 4 גופות שהיו מתחת לקרונות.

בתאונה פגעה רכבת נוסעים במשאית אשר הובילה תרנגולות מקיבוץ רבדים בשטח חקלאי מזרחית לקיבוץ.

משה, עד ראיה לתאונה מספר: "אני חלפתי בצומת ושמעתי בום אדיר. עצרתי בצד הדרך והבנתי שקרתה תאונה אך עד שדברתי עם חבר שלי המשמש כנהג אמבולנס נודע לי שמדובר ברכבת שפגעה במשאית".


מראה אחד מקרונות הרכבת לאחר התאונה

לאחר זמן מה הגיעו כוחות ההצלה למקום התאונה והחלו לטפל בפצועים. כבר בסקירה הראשונית עלה כי מדובר במאות נפגעים בדרגות פגיעה שונות. שמונה אנשים נהרגו בתאונה, חמישה במקום ושנים נוספים בבתי החולים אליהם פונו. בשעות הלילה הודיעה משטרת לכיש כי 5 נוסעים הוגדרו כנעדרים.

אנשי כוחות החילוץ וההצלה סורקים את הרכבת הפגועה

כתבנו קובי פינקלר מדווח כי צה"ל הזניק שלושה עשר מסוקים ויחידות חילוץ של פיקוד העורף למקום התאונה על מנת לסייע בחילוץ הנפגעים ופינויים לבתי החולים השונים, ביניהם תל השומר והדסה עין כרם. גם המרכזים הרפואיים ברזילי באשקלון וסורוקה בבאר שבע הוכנסו לכוננות גבוהה ופעלו על פי נוהל של אירוע רב נפגעים.

מנתוני צה"ל עולה כי מתוך כמאתיים הפצועים , ישנם למעלה מ-90 חיילים. קצין רפואה ראשי מסר שחלק מהפצועים ישוחררו לבתיהם וחלקם יישארו לאשפוז בבתי החולים.

13 מסוקים של חיל האוויר פינו פצועים מן התאונה לבתי חולים שונים בארץ

עדי ראייה דיווחו על נוסעים אשר נזרקו מן הרכבת למרחק של עשרות מטרים כתוצאה מעוצמת הפגיעה. עוד נמסר כי מעוצמת הפגיעה התרסק לגמרי קטר הרכבת ולפחות קרון אחד של הרכבת נזרק מן המסילה והתרסק. ככל הנראה נלכדו אנשים רבים מתחת לקרונות הרכבת ובשעה זו נעשה מאמץ להגיע אליהם.

מנכ"ל מד"א, אבי זוהר, אומר כי "לפי בדיקה ראשונית, המשאית ניסתה לחצות בדרך לא מסודרת, ונכשלה. נהג הרכבת שם לב, ניסה לבלום, אך בגלל שהיה במהירות מאד גבוהה לא הספיק, והתנגש בעוצמה כה חזקה עד שהמשאית נחצתה לשני חלקים שהתפזרו למרחק 80 מטר זה מזה".

בשל תנאי השטח הקשים התעוררו קשיים בהובלת ציוד מכני כבד אשר השימוש בו היה הכרחי על מנת לחלץ את הנוסעים הלכודים מתחת לקרונות שירדו מן המסילה. עובדה שככל הנראה חרצה את גורלם של הנוסעים שהיו לכודים בקרונות ההפוכים.

בקול ישראל דווח כי עשרות נוסעי רכבת שיצאו ללא פגע מהתאונה בדרום, עושים את דרכם בשדות לכיוון צומת ראם.

לפי סיכום של מגן דוד אדום לתאונת הרכבת:שמונה הרוגים, 200 פצועים פונו לבתי החולים, 26 פצועים קשה, 43 בינוני, 126 פצועים קל. במסיבת עיתונאים מאולתרת שערך סגן מנהל בית החולים סורוקה בבאר שבע, הפרופסור יוחנן פייזר, הודיע כי לבית החולים הגיעו 80 פצועים, 1 במצב בינוני עד קשה, 2 בינוני והשאר קל כשמתוכם 43 איש הם נפגעי הלם וחרדה. מבית החולים בלינסון בפתח תקוה נמסר כי שני פצועים הגיעו במצב בינוני ועוד שישה נמצאים כעת בדרך לבית החולים. לבית החולים קפלן פונו 33 פצועים, לתל השומר 13 פצועים, להדסה עין כרם 27 פצועים, לברזילאי 31 פצועים, להדסה הר הצופים 3 פצועים, לוולפסון 10 פצועים, לשערי צדק 16 פצועים, לאסף הרופא 13 פצועים.

עשרות משפחות ממתינות לשמוע מה עלה בגורל יקיריהן
כתבנו משה פריאל מוסר כי בין עשרות הממתינים בבית החולים סורוקה בבאר שבע נמצאת אורית הרוש, אחותה של שגית הרוש שעד עכשיו לא התקבל ממנה שום מידע. שגית, בת 28, עובדת בחברת ביטוח בתל אביב ונוהגת לנסוע יום יום ברכבת מבאר שבע לעבודתה. בני משפחתה הספיקו כבר לבדוק האם היא נמצאת בכל בית חולים באזור הדרום אך העלו חרס בידם. לדבריהם, היא אמורה להתחתן בעוד שבועיים.

בבית החולים סורוקה ממתין גם יחיאל איטח, שבנו היה ברכבת. לאחר המתנה של שעה ורבע קיבל יחיאל את הידיעה שבנו פונה לבית החולים הדסה עין כרם ובשיחה עם אחד הפצועים שפונה יחד עם בנו התברר כי הוא נפצע באורח קל.

בני משפחת הרשקו מבאר שבע ממתינים בבית החולים סורוקה לפיסת מידע על בנם, ירון בן ה-27, אשר היה על הרכבת. מאז התאונה הספיקו בני המשפחה להתקשר כבר לכל בתי החולים אליהם פונו הפצועים מן התאונה אך טרם איתרו את יקירם.

"המראות מסביב היו כמו בפיגוע"
סגן נטלי ועקנין פונתה גם היא לבית החולים סורוקה. "ישבתי בקרון אחרי הקטר, לפתע נשמע פיצוץ. קשה לי לזכור את המראות מסביב, ממש כמו בפיגוע, זעקות של פצועים שברי ברזלים מעורבבים עם עצים, עשן מיתמר", סיפרה לתקשורת, "אני לא מאמינה שיצאתי עם כזאת פגיעה קלה בצואר מהאסון הזה".

גם לרנ"ג יצחק ברטל, איש חיל האוויר תושב להבים, אשר נפצע באורח קל בתאונה והגיע לבית החולים סורוקה במכונית של קצין משטרה שעבר במקום התאונה היתה התרשמות דומה מן התאונה. "הרגשנו מכה אדירה והרכבת התחילה להתנדנד. חשבתי לרגע שזה פיגוע, הרעש היה איום. המראות היו קשים ביותר" אמר עם כניסתו לחדר המיון. "היו אנשים שתפסו מנהיגות והתחילו לטפל בפצועים, ביניהם אחות בטיפול נמרץ בבית החולים סורוקה אשר נסעה ברכבת והחלה לטפל בפצועים מיד לאחר התאונה", ציין.

שיבושים בתנועת הרכבות בכל הארץ
כתבנו מציין כי תנועת הרכבות בדרום הארץ הופסקה לחלוטין בעקבות התאונה ושיבושים יורגשו בתנועת הרכבות בכל רחבי הארץ.

להלן מספרי החירום של בתי החולים השונים אליהם פונו הפצועים מן התאונה:
סורוקה: 1255177
ברזילאי: 1255171
קפלן: 1255181
הדסה עין כרם: 1255122
תל השומר: 1255131
איכילוב: 1244163
אסף הרופא: 1255188

בעקבות הערכת משרד הקליטה שהיו עולים רבים על הרכבת שנפגעה בתאונה נפתח קו מידע בשפות עברית, רוסית ואמהרית בו יוכלו עולים חדשים לקבל מידע על התאונה ועל חילוץ הנפגעים. מספרו של קו המידע: 1255081010

גם משטרת מרחב לכיש פתחה מרכז מידע למשפחות שמספרו: 12-55-111.

חסימת הכבישים שתוכננה להיום נדחתה
"נאמני ארץ ישראל שתיכננו לחסום מחר צירים בכל רחבי הארץ דחו פעילות זו עד ליום ד' בשבוע הבא בעקבות האסון הכבד של תאונת הרכבת והמשאית הערב", זו לשון הודעה שפורסמה אמש בכלי התקשורת ויוחסה לארגון הבית הלאומי.
(א"ו)
