

"מאז התקרית השבוע הוקמה עמדה קטנה של צה"ל ליד המלון, שאנו מאמינים שהוקמה כדי להגן על תושבי המלון מפגיעה נוספת של אנשי המואסי, שהרי זהו תפקידו של צה"ל", כך אומרים תושבי מלון מעוז ים שבגוש קטיף.

אחד המקומות שעלו לכותרות בימים האחרונים הוא מלון "מעוז הים", או בגלגולו הקודם מלון נווה דקלים, שעלה לכותרות לאחרונה בעקבות תגרה שנערכה בין תושבי המקום לבדואים תושבי המואסי, בעקבותיה זומנו לחקירה כמה מתושבי "מעוז הים".

בראיון ליומן הצהרים על ערוץ 7 תיאר גדליה גינצבורג תושב מעוז הים וממפוני ימית את המתרחש במקום, "מאז התקרית השבוע הוקמה עמדה קטנה של צה"ל ליד המלון, שאנו מאמינים שהוקמה כדי להגן על תושבי המלון מפגיעה נוספת של אנשי המואסי, שהרי זהו תפקידו של צה"ל להגן עלינו ולא להגן על אנשי המואסי מפנינו, ואנו חשים שנוצר קשר טוב בין החיילים לתושבי המקום".

בתשובה לשאלת כתבנו עוזי ברוך על מספר האנשים השוהים במלון השיב גינצבורג שהמספר משתנה מדי יום, "בימי החול יש בדרך כלל עשרות תושבים אך בשבתות המספר בד"כ עולה, היום לדוגמה הגיעו 2 קבוצות מהישיבה התיכונית בקרית ארבע לעזור בעבודות שיפוץ המקום, שאנו מאמינים שלא תהיה לשווא. למרות שאני ממפוני ימית אני לא רואה את הפינוי המתוכנן כימית שלב ב', והקרדיט לכך מגיע לתושבי גוש קטיף, שאינם נכנעים ועוזבים את המקום כפי שעשו רוב תושבי ימית אז, ואני מאמין שהשכל הישר ועם ישראל לא יתנו למהלך להתקיים, ואת הביטויים לכך אנו רואים בסדקים ההולכים ומתרחבים בצבא ובמשטרה".

בתשובה לשאלה איך הוא עצמו ינהג במקרה ויבואו לפנותו מהמקום ענה גינצבורג כי בניגוד לרושם שחלק מאמצעי התקשורת מנסים לייצור שיהיו מתושבי המקום שינקטו באמצעים הכוללים ירי לעבר חיילים, אין זה הלך הרוחות במקום, "בשלב זה הכבישים בגוש קטיף פתוחים ואנשים מצטרפים למקום כל העת, אם וכאשר יסגרו את הכבישים, אנו נמשיך ללכת ברגל, ונגן על בתינו ורכושנו ככל אדם המגן על ביתו ורכושו במדינת ישראל אם נדרש לכך".
