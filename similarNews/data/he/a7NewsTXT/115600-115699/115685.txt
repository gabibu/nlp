

בעקבות תאונת הרכבת ברבדים החליטו מארגני חסימות המחאה נגד תכנית הטרנספר ליהודי רצועת עזה והשומרון לדחות את חסימות הכבישים שתוכננו להתבצע היום ליום רביעי בשבוע הבא.

מארגני החסימות אומרים כי השבוע שיחלוף בין התאריך המקורי (היום) ליום החסימות בפועל (רביעי כ"ב בסיון 29.6 בשעה 17:00) ינוצל לצורכי התארגנות וחיזוק השורות. "כל אחד מאיתנו ממונה לשר עשרות שצריך לאסוף תחתיו כמה שיותר חברים!!!", אומרים המארגנים.

במינשרים המחולקים בבתי הכנסיות, בישובי יש"ע ובאתר קטיף נט. ממליצים אנשי המטה למען א"י, ובשיתוף הפורום המשפטי למען א"י, למשתתפי ההפגנות שלא להשתמש בצמיגים בוערים לחסימת כבישים, ובמיוחד לא להשליך צמיגים או חפצים לעבר מכוניות. "שימוש בצמיגים בוערים לעצירת התנועה חושף את המפגינים, ללא צורך, לסכנה בהאשמה של 'סיכון חיי אדם בנתיב תחבורה' שעונשה המירבי הוא 20 שנות מאסר", אומרים המשפטני ומזכירים כי "כתבי אישום חמורים הוגשו רק כאשר נעשה שימוש בצמיגים בוערים במהלך החסימה".

המשפטנים מזכירים ש"לעומת זאת, חסימת כבישים במסגרת הפגנות (ללא שימוש בצמיגים בוערים, אבנים או חפצים אחרים) הוכר ע"י בית המשפט העליון כחלק מזכות ההפגנה ואינו מהווה עבירה כשלעצמו".

"יש להזכיר לשוטרים כי במסגרת הפגנות חוקיות בג"ץ הכיר בזכות האזרח המפגין לפגוע בחופש התנועה בכבישים. נשיא בית המשפט העליון ברק, קבע כי "כאשר רצונו של אחד לקיים הפגנה מתנגש עם רצונו של אחר לנוע בחופשיות ממקום למקום   יש לאזן בין הזכויות" (בג"ץ 2979/05) וכן "כשם שזכותי להפגין ברחובה של עיר מוגבלת בזכותו של חברי למעבר חופשי באותו רחוב, כן מוגבלת זכותו של חברי להלך ברחובה של עיר בזכותי לקיים אסיפה או תהלוכה. הכבישים והרחובות נועדו להליכה ולנסיעה, אך אין זו מטרתם היחידה. הם אף נועדו לתהלוכות, למצעדים, להלוויות וכיוצא בהם אירועים".

המשפטנים מסתמכים בדבריהם גם על דברי היועץ המשפטי לממשלה שקבע כי "הרחובות והכיכרות שבעיר נועדו, בין היתר, לשמש לצורכי הפגנה של התושבים, כמו לצורכי מצעדים, הפגנות ואירועים דומים... הציבור חייב ליטול על עצמו מידה סבירה של אי נוחות הכרוכה בקיום ההפגנה ברחובות העיר, כדי לאפשר ליחיד לממש את זכותו להפגין".

כמו כן מציינים המשפטנים שמומלץ למפגינים "להבהיר לשוטרים בכל הפגנה כי ההפגנה היא חוקית מאחר ולא נדרש לה רשיון - רשיון נדרש בשני תנאים: מספר המפגינים עולה על 50 ובנוסף לכך הם התאספו כדי לשמוע נאום מדיני. אם אין נאום מדיני אין צורך ברשיון".
(ש)
