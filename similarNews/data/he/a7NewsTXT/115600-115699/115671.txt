

לאחר פגישתו בירושלים עם אבו מאזן, הודיע ראש הממשלה שרון כי הושגה הסכמה ליציאה מעזה בתיאום עם הפלשתינים. המחיר: מסירת בית לחם וקלקיליה תוך שבועיים, פתיחת נמל התעופה בעזה, החזרת מגורשי בית לחם ועוד.

כתבתנו רותי אברהם מוסרת כי ה BBC מדווח ששרון הציע אתמול בפגישתו עם יו"ר הרש"פ בבית ראש הממשלה בירושלים למסור לשליטת הפלשתינים את הערים בית לחם וקלקיליה בתוך שבועיים, בתנאי שאבו מאזן "יפגין שליטה באלימות". ע"פ הדיווח, הציע שרון לפלשתינים שורת מחוות בתמורה ל"שקט" ולריסון הטרוריסטים, בהן: פתיחת נמל התעופה בעזה, אפשרות שיבתם של חלק ממגורשי בית לחם, שחרור אסירים נוספים, מתן אישור כניסה ל 26 אלף פועלים ו 13 אלף סוחרים. כמו כן הציע שרון להאריך את שעות הפעילות במעבר בין עזה לישראל.

הפלשתינים טוענים כי הפגישה היתה קשה ומאכזבת. אבו מאזן טען כי לא קיבל תשובה חיובית לדרישותיו לשחרר עוד אסירים ולהסיר את המאחזים ביו"ש.
