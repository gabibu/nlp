

בפעילות משותפת של יחידת הפיצו"ח (פיקוח צומח וחי) של משרד החקלאות בשילוב מג"ב ירושלים ויס"מ ירושלים, שנערכה בעקבות מידע מודיעיני מוקדם בכפר עיסוויה, נתפסה משאית ישראלית שהעמיסה 26,000 ביצים לא מסומנות מרכב פלשתיני. מבריח הביצים הישראלי הינו בעל עבר פלילי עשיר. יצויין כי מדובר בכמות יוצאת דופן. הביצים הועברו להשמדה בשירותים הוטרינריים של משרד החקלאות והרכב הועבר להוצאה לפועל.

ד"ר אברהם לם וטרינר ראשי במועצה לענף הלול מזהיר כי : "הציבור חייב להיזהר מרכישת ביצים ללא חותמת, שאף אחד לא יודע מאיפה הן הגיעו וכמה זמן עבר מאז ההטלה שלהן. הביצים תחת פיקוח עוברות שיקוף, ובו כל ביצה נבדקת למציאת שברים וסדקים, שיווקן מותר עד ל-16 יום ממועד ההטלה, וכמו כן הלול נמצא תחת ביקורות וטרינריות מסודרות. הסכנה הגדולה", הוא מתריע, "היא חיידקי הסלמונלה המצויים בביצים לא טריות ושעלולים לגרום לדלקות מעיים חריפות ועלולים להיות מסוכנים מאוד לילדים ולאנשים מבוגרים".
