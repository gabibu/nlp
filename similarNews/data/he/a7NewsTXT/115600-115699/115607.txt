

שר האוצר, בנימין נתניהו, הודיע היום כי יאשר בימים הקרובים את תיקון התקנון האחיד בקרנות הפנסיה הוותיקות שבהסדר כדי לאפשר לנכים לקבל בהקדם את זכאותם שאופן רטרואקטיבי.

הודעת שר האוצר באה לאחר שהכנסת אישרה בימים האחרונים בקריאה שנייה ושלישית תיקון לחוק הפיקוח על עסקי ביטוח שיאפשר לקרנות הפנסיה שבהסדר לא לשלול זכאות לפנסיית נכות ממבוטחים שזכאותם לקבלת פנסיית נכות לצמיתות מהקרן נקבעה לפני אוקטובר 2003 (מועד כניסת התקנון האחיד לתוקף). התיקון חל רטרואקטיבית ולפיכך נכים שנשללה זכאותם ישובו לקבל את פנסיית הנכות גם בגין התקופות שלא שולמה להם פנסיית הנכות.

נוסח התיקון תואם בין ח"כ חיים כץ לבין משרד האוצר וזאת בהמשך לדיון בועדת שרים לענייני חקיקה שקבעה כי הממשלה לא תתנגד לתיקון המוצע בכפוף לכך שיושג נוסח מוסכם בין הצדדים בדרך שתבטיח הן את פתרון בעיית הנכים והן את המשך יכולתן של הקרנות שבהסדר להתגונן מפני מקרים של ניצול הקרן ע"י התחזות או הטעייה במטרה לקבל פנסיית נכות, בהתאם לכך הוצג בועדת הכספים נוסח מוסכם כהכנה לקריאה שנייה ושלישית ולאחר שאושר בוועדה, התקבל התיקון במליאת הכנסת, כאמור.
