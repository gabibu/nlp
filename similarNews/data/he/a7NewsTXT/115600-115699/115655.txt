

"מדיניות ההבלגה של צה"ל שבאה בעקבות תכנית ההינתקות, שנעשתה ביוזמתו של עו"ד דב ויסגלס, באה לידי ביטוי בקאסמים הרבים שנורים על ישובי גוש קטיף ודרום הארץ", כך אמר אתמול לערוץ 7 אל"מ במיל' מוטי יוגב.

"מדיניות ההבלגה של צה"ל שבאה בעקבות תכנית ההינתקות, שכעת אנו יודעים שנעשתה ביוזמתו של עו"ד דב ויסגלס, באה לידי ביטוי בקאסמים הרבים שנורים על ישובי גוש קטיף ודרום הארץ, שאינם רק "חפצים מעופפים" אלא הם גם הורגים, ודמם של הנפגעים בראשו של ויסגלס". כך תקף אתמול ראש מטה אוגדת עזה אל"מ במיל' מוטי יוגב.

בראיון ליומן ערוץ 7 אמר יוגב כי הפלשתינאים רואים בתכנית ההינתקות שלב לקראת פתיחתה של מערכת טרור ביו"ש, ולאחר נסיגה מיו"ש גם מערכת טרור בשטחי מדינת ישראל שבתוך הקו הירוק, "צה"ל והשב"כ שבוים בקונספציה שהחלה במלחמת יום הכיפורים ובהסכמי באוסלו, וממשיכה בתכנית ההינתקות, שאם נמסור את האחריות על שמירת ביטחוננו לאויבינו נצליח. מדיניות זו של בריחה מאחריות הופכת מקומות שאין בהם נוכחות ישראלית למוקדי טרור כבדים".

בתשובה לשאלת כתבנו עוזי ברוך שדווקא נראה שהממשלה פועלת לאחרונה בביצוע מעצרים שונים, ענה יוגב שאת הפעולות הללו מערכת הביטחון נוקטת מאוחר מדי, לאחר הרוג מפיגוע ותפיסה ברגע האחרון של מה שיכל להיות מגה פיגוע, "כאשר צה"ל הופך מצבא הגנה לישראל לצבא הבלגה וגירוש הוא נמצא במדרון חלקלק, שהרי במדיניות של הבלגה לא ניתן לעצור את הטרור בצורה מוחלטת, וארגוני המחבלים למיניהם מנצלים את ההתייחסות הזלזלנית הזאת שמתבטאת בביטויים כמו "חפצים מעופפים" להכין קאסמים נוספים ומנהרות תופת, והנפגעים העיקריים הם ילדי שדרות החשופים שמהווים את חומת המגן לצה"ל, וכל הכיפוף הזה של הצבא הוא לטובת חברת השחיתות של שרון ובני משפחתו".
