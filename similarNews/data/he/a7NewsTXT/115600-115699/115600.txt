

בשעה 16:00 החלה בבית ראש הממשלה בירושלים פגישתם של ראש הממשלה, אריאל שרון ויו"ר הרש"פ, אבו מאזן. שרון יבהיר לאבו מאזן כי ישראל לא תקבל פגיעה בחיילי צה"ל בעת ביצוע ההתנתקות.

פגישה זו של ראש הממשלה, אריאל שרון ושל יו"ר הרש"פ, מחמוד עבאס (אבו מאזן) היא הראשונה מאז נפגשו בפסגת שארם לפני כארבעה חודשים.

לדברי אנשי שרון, הוא צפוי לדרוש מאבו מאזן לעמוד בהתחייבויות אותן נתן בפסגת שארם ולפעול לעצירת הטרור באופן מיידי ולריסון ארגוני המחבלים. עוד אמרו כי שרון ידרוש לשמוע על הדרכים האופרטיביות בהן מתכוון יו"ר הרש"פ לנקוט על מנת להגיע למטרה זו ואף יזהיר אותו כי הוא עשוי לאבד את ההזדמנות להתקדם בתהליך המדיני, אם מצב הטרור הנוכחי יימשך.

"לא נקבל כל נסיון פגיעה בחיילי צה"ל במהלך ביצוע ההתנתקות או נסיונות לבזוז את הרכוש שיישאר ביישובים", כך יצהיר שרון באזני אבו מאזן.

משטרת ירושלים נערכה בכוחות מתוגברים סביב בית ראש הממשלה על מנת למנוע הפרות סדר וחסימת צירים באזור.
