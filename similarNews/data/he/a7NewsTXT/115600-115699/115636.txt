

שופטת ביהמ"ש העליון, עדנה ארבל, קבעה כי נדב טייכמן ונתנאל מטרי, החשודים בחסימת כבישים, יישארו במעצר עד תום ההליכים. בכך דחתה השופטת את ערעורם של השניים נגד החלטתו של בית המשפט המחוזי.

ארבל קבעה אתמול כי השניים החשודים בהבערת צמיגים על הכביש, "נשק חם", כלשונה, ביצעו לכאורה עבירות של סיכון חיי אדם בנתיב תחבורה, "מהחמורות שעלי ספר החוקים".

כתבתנו רותי אברהם מוסרת כי השופטת קבעה שלמרות שמדובר באנשים נעדרי עבר פלילי ואנשים נורמטיביים, אין לאפשר חלופת מעצר משום ש'מסוכנותם', "רובה ככולה נטועה בצוק העיתים. הנכונות לבצע עבירות לשם הפגנת מחאה נגד מדיניות הממשלה, תוך סיכון הציבור, עומדת בעינה גם אם יימצאו העוררים תחת פיקוח בחלופת המעצר".

עוד כתבה בהחלטה: "גם בתקופה זו, כאשר החברה מפולגת ומקוטבת על רקע מחלוקות אידיאולוגיות
לגיטימיות, חובת הציות לחוק עומדת מעל כל המחלוקות, היא חלה על כולם באופן שווה ובמסגרתה ניתן להביע עמדה או מחאה. לא ניתן לחצות קווים אדומים תוך נשיאת דגל של השקפת עולם, תהא אשר תהא, או תוך רצון להביא לשינוי במדיניות מטעמים של אמונה או מצפון" .
