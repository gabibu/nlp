

זוהו 20 מתוך 22 גופות הנרצחים במכון לרפואה משפטית באבו כביר. הותרו לפרסום שמם הנרצחים שזוהו:
חיילת צה"ל סמ"ר מזל עורקבי, בת 20 מאזור.
ויקטור שוביוב, בן 63, תושב חולון.
רמין נסיבוב, בן 25, תושב תל אביב.
בוריס טפלשווילי בן 51 מיהוד.
ליליה זיפשטיין, בת 33, מכפר שלם בתל אביב.
חנה חיימוב, בת 52, תושבת קריית שלום בת"א.
עמירם זמורה, בן 21, תושב חולון.
אבי קוצר, בן 43, תושב בת ים.
אנדריי פרידמן בן 30 מתל אביב.
מאיר חיים, בן 74, תושב אזור.
ספירה שושנה יוליזרי יפה, בת 46, תושבת בת-ים.
מיהיי סבו, אזרח רומניה. יון ניקולאי, אזרח רומניה.
סטיבן קרמוול, אזרח גאנה, בן 44.
אנגלוב קוסמוב, אזרח בולגריה, בן 33.

אמש בשעה 18.30 החרידו שני פיצוצים את אזור התחנה המרכזית הישנה בתל אביב. שני מחבלים מתאבדים פוצצו את עצמם. מהפיצוצים נרצחו 22 בני אדם, ולמעלה מ 100 נפצעו.

בשעות הלילה נמסר כי מתוך 108 פצועים שהובאו לבתי החולים באזור המרכז לאחר הפיגוע הכפול הושארו לטיפול 82 פצועים.

לבית החולים איכילוב הובאו 53 פצועים, ומהם מתו שניים על שולחן הניתוחים. תשעה פצועים קל שולחו לביתם לאחר טיפול. נשארו לאשפוז בביה"ח איכילוב 42 פצועים, ובהם אחד שמצבו אנוש, שלושה שמצבם קשה ו 13 במצב בינוני. בביה"ח וולפסון בחולון מאושפזים 20 פצועים מתוך 32 שהובאו לביה"ח לאחר הפיגוע.

מצבו של אחד הוגדר קשה. פצוע נוסף במצב קשה הועבר לביה"ח ע"ש שיבא ברמת גן. בין הפצועים שהובאו לביה"ח גם אישה בהריון, שנפצעה קל ואושפזה לשם השגחת הרופאים. כן אושפזו בוולפסון שני ילדים במצב קל.

בביה"ח ע"ש שיבא ברמת גן מאושפזת פצועה במצב אנוש וארבעה פצועים במצב קשה. בביה"ח בילינסון בפתח תקווה אושפזו שבעה פצועים שמצבם קל.

רוב הפצועים קשה ואנוש נפגעו בחזה, בבטן ובראש.

שר החוץ בנימין נתניהו שלח הלילה תנחומים למשפחות הנרצחים ואיחל החלמה מהירה לפצועים. הוא אף הבטיח כי "נעשה הכל כדי להבטיח כניסה חלקה לישראל לקרובי המשפחה של הנפגעים בין האזרחים הזרים, וכדי להקל על מצוקתם ככל האפשר. בני משפחה של הנפגעים הזרים השוהים בישראל יכולים לבקרם וליצור עמם קשר, ללא חשש באשר למעמדם החוקי בישראל".

קודם לכן הגיע שר הפנים אלי ישי למקום הפיגוע בתחנה המרכזית הישנה בת"א, ואמר כי הוא יעניק לעובדים הזרים ולבני משפחותיהם אשרות זמניות, בנות תוקף לחודשים אחדים. "אני מוכן לתת אשרת שהייה לחודשים אחדים לעובדים הזרים שנפגעו בפיגועים ולבני משפחותיהם שיבואו מחו"ל לעזור בטיפול בהם ולעזור בחקירת הפיגוע ובמה שהם ראו לפני הפיגוע".

השר ישי אמר כי לא יהיה שום גירוש וכי לא תופעל כל אכיפה נגד העובדים הזרים שירצו לקבל טיפול רפואי או נפשי". אנו רואים המשך המגמה מצד ארגוני הטרור לפגוע בנו. לדעתי, הפיגוע אינו קשור לבחירות המתקרבות. לארגוני הטרור אין שום כוונה להפסיק את הטרור, וזאת גם לאחר הבחירות", אמר .

מפקד מחוז תל אביב במשטרה ניצב יוסי סדבון מסר כי המטענים שהתפוצצו היו גדולים והכילו גם כדורי מתכת.

ארגון שוהדא אל אקצא של הפאתח' קיבל עליו את האחריות לפיגוע, כך על פי כרוז רשמי של גדודי חללי אל אקצא, שהופץ בכלי התקשורת. בהודעה נאמר כי שני המחבלים הם תושבי שכם. גדודי חללי אל-אקצא אף נקבו בשמותיהם של שני המחבלים, שאותם הם כינו "שאהידים": בוראק חאלאפה וסאמר אלורי, תושבי העיר שכם. הכרוז השתבח בכך שבפיגוע ההתאבדות הכפול נרצחו אנשים במספר הגדול ביותר. הוא כינה את הנרצחים "כובשים ציוניים באדמת פלשתין", והבטיח להמשיך בפיגועי ההתאבדות.
