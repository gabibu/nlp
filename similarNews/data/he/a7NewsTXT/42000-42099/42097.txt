

"הכרעת הטרור פירושה החלפת ערפאת וחזרה למשא ומתן", כך אמר היום שר הביטחון, שאול מופז.

שר הביטחון שאול מופז אמר היום בוועדת החוץ והביטחון של הכנסת, כי היעד של ישראל הוא לגרום לפלשתינים להבין שבאמצעות טרור ואלימות הם לא ישיגו את יעדיהם וכי הדרך היחידה להשגתם, היא סביב שולחן המשא ומתן.

שר הביטחון דיווח, כי על-פי המידע שבידי ישראל, מנסים ארגוני הטרור לחטוף חיילים למטרות מיקוח. כמו-כן יש יותר ויותר התרעות לפיגועים בחו"ל נגד יעדים ישראליים ויהודיים.

לדברי מופז, כל עוד ערפאת עומד בראש ההנהגה הפלשתינית לא יהיה הסכם עם ישראל. "אולם, זו רק שאלה של זמן שערפאת לא יהיה במקום שהוא נמצא", אמר מופז.

לדעתו, המערכת הבינלאומית מסכימה שערפאת לא יוכל להמשיך מהמקום שהוא נמצא, דהיינו בשטחים, וגם בקרב מדינות-ערב יש הבנה כי מציאות הטרור מאיצה את ההידרדרות באזור, ושהטרור ימשך כל זמן שערפאת נמצא במקומו.

"אם בסופו של דבר, יוחלף המנהיג ותהיה חזרה לשולחן הדיונים, זו תהיה ההכרעה שלנו במאבק", אמר שר הביטחון.

מופז ציין בפני חברי הוועדה, כי ערפאת מחזק את תודעת הטרור בקרב הפלשתינים מעצם העובדה שהוא לא נלחם בטרור. ולא זאת בלבד, הוא גם ממשיך לממן אותו לעודד את ההסתה.

מופז מסר, כי ערפאת נענה לכאורה ללחץ המצרי ושלח משלחת לשיחות הפסקת האש בקהיר, אך במקביל הוא עושה מאמץ להכשיל את הניסיון המצרי.
"ערפאת לא ייענה לדרישות המצרים להפסקה כוללת של פעילות הטרור", אמר מופז.

בתשובה לשאלתו של ח"כ משה ארנס אמר שר הביטחון, כי אין קשר ישיר בין הסרת העוצר בשכם, משם יצאו המחבלים המתאבדים, לבין הפיגוע בתל-אביב.
