

מע"צ הודיעה כי בכוונתה להפעיל יד קשה נגד מדביקי מודעות פוליטיות בכבישים בינעירוניים, כך סוכם בישיבה שהתקיימה בראשותו של השופט מישאל חשין, יו"ר ועדת הבחירות, בהשתתפות נציגי המפלגות הרצות לכנסת, נציגי מע"צ והמשרד לאיכות הסביבה.

במהלך הפגישה, הבהיר יו"ר ועדת הבחירות כי כל עבירה על החוק, הפוגעת ברכוש הציבור ומהווה סיכון בטיחותי, תטופל ביד קשה וכי כל מפלגה שתפר את חוקי המדינה, הדנים באיסור תעמולת בחירות והצבת מודעות בצידי דרכים בינעירוניות תחויב לסלק מיידית את השלטים ועל-פי דין, תיקנס בסכום כספי גבוה, כמפורט בחוק.

סוכנות עתי"ם מדווחת כי במהלך הישיבה, הבהירו נציגי מע"צ, כי שילוט לא חוקי בצידי הדרכים, מהווה פגיעה חריפה בבטיחות המשתמשים בדרך. מה גם שלא אחת, הללו מודבקים על גבי תמרורים ואביזרי דרך, ובכך מסתירים אותם. זאת, בנוסף להיותם מפגע סביבתי ומנוגדים לחוק.
