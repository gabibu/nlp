

לקראת אולימפיאדת אתונה 2004: ישראל ויוון יחתמו על הסכם לשיתוף פעולה.

השרה לימור לבנת: "מדובר בצעד חשוב, המסוגל לתרום רבות לספורטאינו, במסגרת אימונם והכשרתם במתקנים 'המקוריים' לקראת המשחקים האולימפים באתונה בשנה הבאה".
לראשונה, ייחתם הסכם לשיתוף פעולה בין ישראל יוון, בתחומי הספורט והחינוך הגופני.

ההסכם יכלול בין היתר מימוש וחיזוק שיתוף הפעולה בנושאים הבאים: שיתוף פעולה בין גופי הספורט השונים בישראל וביוון; חילופין של - משלחות ספורט, מאמנים, ספורטאים, מדענים, קבוצות ספורט בתי ספר, מורי חינוך גופני; הקמת מחנות אימון משותפים; חילופי מידע וניסיון שנצברו בתחומי מדע ורפואת ספורט (בייחוד סמים), חילופי מידע והצעות לפיתוח הספורט ברמה בינלאומית, מתן יעוץ מקצועי לגבי חקיקה למניעת אלימות בספורט, מתן סיוע ויעוץ בתחומי התעניינות שונים, פגישות משותפות לקידום וחיזוק הספורט בבתי הספר, באגודות ובארגוני הספורט.

הסכם זה משרת את מדיניות משרד המדע, התרבות והספורט הרואה חשיבות רבה בקידום קשרי ספורט בינלאומיים, תוך מתן אפשרויות והזדמנויות לספורטאים ולאנשי הספורט בישראל, לחשוף את התפתחותם והישגיהם בתחומי הספורט, כמו גם להיחשף אל זירות ספורט במדינות אחרות, דבר אשר יסייע ללא ספק לקידום ולפיתוח הספורט בישראל.

מטרתו של הסכם זה היא העמקת היחסים הקיימים על בסיס פעולות גומלין וידידות, וכן פיתוח המשך הקשרים ההדדיים בין ישראל ליוון בכל הקשור לחינוך גופני ולספורט.

חתימת ההסכם תיערך בקרוב ביוון בין מינהל הספורט - במשרד המדע, התרבות והספורט הישראלי לבין המזכירות הכללית לספורט - במשרד התרבות של הרפובליקה היוונית.
