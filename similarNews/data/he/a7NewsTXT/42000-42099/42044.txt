

הפעילות המשותפת בין ישראל-ארה"ב תקודם במסגרת נציבות המדע והטכנולוגיה ישראל-ארה"ב, כך סוכם בפגישה שנערכה לאחרונה בין המדען הראשי בתמ"ס, ד"ר אלי אופר, לבין תת שר הסחר לטכנולוגיה של ארה"ב, ביל בונד.

על פי הודעת דובר משרד התמ"ס נערכה הפגישה המדוברת במסגרת ביקור שערך המדען הראשי בוושינגטון לצורך הישיבה השנתית של מועצת המנהלים של קרן המדע והטכנולוגיה ישראל-ארה"ב, שהוקמה על מנת להוציא לפועל את מדיניות הנציבות.

בישיבת מועצת המנהלים סוכם על האצת היישום של תכנית טכנולוגיות המידע (IT) וכן על התקדמות עם תכנית התמיכה בתחום הביוטכנולוגיה. בתחילת השנה הנציבות תצא בקול קורא להציע הצעות להגברת הקשרים בין גורמים אמריקניים לבין גורמים ישראליים ולבניית תשתית בת-קיימא לשיתוף פעולה לתועלת שתי המדינות. בתחום טכנולוגיות המידע, הנציבות תפתח תוכנית לשליחת מנהלים להתמחות בשימושי טכנולוגיות המידע בחברות אמריקניות מארחות.

המדען הראשי בתמ"ס, ד"ר אלי אופר, הדגיש את חשיבות שיתוף הפעולה בין ארה"ב וישראל בתחום האבטחה וציין את יתרונה של התעשייה הישראלית בפיתוחים טכנולוגיים בתחום זה. בהקשר זה, הדגיש המדען הראשי את חשיבות קיום הועידה לאבטחה עולמית בישראל, המתוכננת ליוני 2003.

בונד ואופר הנחו את הצוותים המקצועיים של נציבות המדע והטכנולוגיה בישראל ובארה"ב לפתח אסטרטגיות ומדיניות בנושאים ספציפיים בהם למדינות אינטרס הדדי, וזאת כדי לשמר ולקדם את הפלטפורמה הקיימת להגברת שיתוף הפעולה. הם ביקשו כי הצוותים יגישו המלצותיהם לישיבה הבאה המתוכננת להתקיים בעוד כאמצע שנת 04'.
