

כוחות מיוחדים אמריקניים וסוכנים מהסי-אי-איי פועלים כבר חודשים אחדים בתוך עיראק, ומכשירים את הקרקע לפלישה אמריקנית אפשרית, כך דיווח אתמול העיתון "בוסטון גלוב".

העיתון, שציטט מקורות מודיעיניים וצבאיים בכירים, ציין כי הצוותים האמריקניים מחפשים משגרים של טילי סקאד, עוקבים אחרי שדות נפט, מסמנים שדות מוקשים ומכוונים את הטייסים האמריקניים המפציצים את מתקני ההגנה האווירית העיראקית.

בדוח נאמר עוד, כי לפעמים מצטרפים לאמריקנים אנשי קומנדו ירדניים, בריטיים ואוסטרליים.

העיתון טען, כי מספר אנשי הכוחות המיוחדים והסי-אי-איי הוא 150 בקירוב, ואחדים מהם עוקבים אחר תנועות חשודות באתרי נשק חשודים בעיראק, וכי המידע שהם אוספים יועבר לפקחי הנשק של האו"ם. אחרים מחפשים בעיראק מנהיגים פוטנציאליים, שיעבדו עם ממשל בוש במקרה של פלישה. אסטרטגיה דומה ננקטה באפגניסטן בקרב אנשי הברית הצפונית לפני פרוץ המלחמה שם.
