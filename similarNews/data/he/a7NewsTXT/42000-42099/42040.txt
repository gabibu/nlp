

מתמחים בעריכת הדין טוענים כי בהנהלת בתי המשפט התקבלה החלטה לחייב אותם לעמוד בתור בכניסה לבית המשפט, ולעבור את הבדיקות הביטחוניות הרגילות שעוברים המבקרים האחרים המגיעים למקום. באתר האנטרנט של העיתונאי יואב יצחרק, המדווח על הטענה מצוין כי עד היום הותרה כניסת המתמחים לבתי המשפט לאחר הצגת תעודת מתמחה בלבד, זאת מבלי לעמוד בתור הרגיל.

על פי הנטען יאלצו עורכי הדין המעסיקים את המתמחה לממן את הזמן הארוך, לעיתים עד שעתיים, המתבקש בעת ההמתנה בתור הכניסה לבתי המשפט.

דוברות בתי המשפט הודיעה כי "נהלי הכניסה לבתי המשפט לא השתנו. עורכי דין עם הצגת תעודה עדכנית מלשכת עורכי הדין נכנסים לבתי המשפט דרך שערי כניסת עובדים ללא בדיקה. מתמחים של עורכי דין לעומתם מחויבים בבדיקה ביטחונית למעט מתמחים הבאים באופן קבוע והמוכרים למאבטחי המשמר". מתגובה זו של בית המשפט עולה תמונה לפיה כניסתם החופשית באופן יחסי של המתמחים עד כה, נעשתה שלא כדין.
