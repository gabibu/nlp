

החל מיום ראשון הבא לא תוכל תחנת הרדיו גלי צה"ל ותחנת הבת גלגל"צ לשדר שירים, כך הורה בית המשפט בעקבות קבלתו את עתירת אקו"ם נגד התחנה.



החל מיום ראשון הבא לא תוכל תחנת הרדיו גלי צה"ל ותחנת הבת גלגל"צ לשדר שירים, כך הורה בית המשפט בעקבות קבלתו את עתירת אקו"ם נגד התחנה, כך מדווח היום האתר 'וואלה'.

כידוע, אקו"ם הוא הגוף האחראי לריכוז תמלוגי המלחינים והכותבים מתחנות הרדיו והעברתם לאמנים. בסוף שנת 98' פג ההסכם בין אקו"ם למשרד הביטחון האחראי על גלי צה"ל. מאותו תאריך היה אמור משרד הביטחון להגיע לסיכום חדש עם הארגון או לחדול מלהשמיע שירים, אולם סיכום חדש לא סוכם, ושירים הוסיפו להיות מנוגנים בתחנה בה בשעה שהמו"מ להסכם חדש מתנהל.

ארגון אקו"ם דרש את התמלוגים עבור תקופה זו, ומשאלה בוששו מלהגיע פנה לבית המשפט. לפני כחצי שנה דחה השופט יהודה זפט מבית המשפט המחוזי בתל אביב את טענות אקו"ם והתיר לגלי צה"ל להמשיך את השידורים כרגיל. בעקבות ההחלטה הגישו אנשי אקו"ם ערעור לבית המשפט העליון. ערעור זה התקבל ע"י השופטת דליה דורנר והיא הורתה להוציא צו איסור זמני על השמעת שירים בתחנות המדוברות עד להכרעה סופית בסוגיה.

ממשרד הביטחון נמסר כי אקו"ם הוא ארגון מונופוליסטי הגובה סכומים מופקעים על השימוש ביצירות המוזיקליות ובמחבריהן שאותם הוא מייצג.

אם לא יגיעו משרד הביטחון ואקו"ם לסיכום שיהיה מקובל על שניהם, לא יושמעו שירים בגלי צה"ל ובגלגל"צ החל מיום ראשון הקרוב.

אקו"ם קשורה בהסכם דומה עם ארגוני זכויות יוצרים ברחבי העולם, ועקב כך בידיה הזכויות גם לשירים של אמנים זרים, מה שימנע גם שידור שירים לועזיים.

מגלי צה"ל נמסר לכתב ערוץ 7 כי העניין בבדיקה וכעת אין עדיין תגובה מסודרת להחלטה או לתכנון השידורים בשבוע הבא.
