

חברת חוצה ישראל תעמוד בפני בעיה קשה בזיהוי החייבים בתשלום אגרת המעבר בכביש, משום שמרבית המוניות מופעלות בידי נהגי משנה ולא בידי הבעלים הישירים של המונית, כך עולה מדברים שאמר אברהם פריד, יו"ר ארגון בעלי המוניות בישראל לכתב עתי"ם.

מקור הבעיה הוא העובדה שחיוב המונית על פי זיהוי לוחית הזיהוי שלה תביא את החשבון לתשלום לכתובת לא נכונה. בעל המונית אשר השכיר את המונית עלול לעמוד בפני דרישות כספיות על הוצאות שנעשו שלא בידיעתו ולא בשליטתו.

ארגון בעלי המוניות עומד להיכנס בקרוב למשא ומתן עם חברת דרך ארץ, מפעילת הכביש ולהציע תשלום חד פעמי שנתי קבוע וסביר למוניות שמשתמשות בכביש האגרה באופן קבוע, ובכך לפטור מתשלום - עד שיימצא הסדר סביר, את המוניות שמשתמשות בכביש באופן אקראי.
