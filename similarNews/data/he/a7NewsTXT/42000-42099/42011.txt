

יו"ר "ישראל בעלייה" שר הבינוי והשיכון נתן שרנסקי ובני משפחתו עשו את השבת עם תושבי היישוב עתניאל ועם תלמידי הישיבה ששכלה ארבעה מתלמידיה בפיגוע בליל שבת שעבר. בשיחה לערוץ 7 אמר שרנסקי כי מדובר בחוויה לא קלה אך מעודדת ומחזקת. "בזמן התפילה ביישוב ובישיבה ובזמן הריקודים במקום שבו נרצחו ארבעת הבחורים, התפללו חבריהם, בחורי הישיבה, רקדו ובכו ביחד", סיפר שרנסקי על החוויה.

עוד סיפר השר כי שוחח שיחות רבות עם תושבים בבית הכנסת בבתים ובישיבה. לדבריו, מדובר באנשים בעלי עוצמה הלוקחים את חוויית הטרגדיה שחוו כדי שתהיה קרקע לצמיחה ולהתקדמות ולא לנסיגה. הם לא נשברו אלא התחזקו, ציין שרנסקי והוסיף כי מדובר בבחורים חזקים. בשבת, הוא הוסיף, התפילה, הריקודים והשיחות חיברו את האנשים והפכו את הפחד ואת הטרגדיה לניסיון חיובי, שילווה אותם למשך כל החיים.

שרנסקי הוסיף כי גם השהייה ביחד עם המשפחות השכולות תרמה את תרומתה. לדבריו, אחת המשפחות, שבשבת שעברה התמודדה עם הבשורה המרה, המתינה בשבת זו לקבלת הודעה על לידתו הצפויה של נכד. הם המתינו לבשורה לדעת שעוד מישהו מצטרף למשפחה, אמר.
שרנסקי הוסיף כי דווקא ביישוב עתניאל יש ריבוי של בנייה תקציבית, והדבר נובע מכך שמשפחות רבות מבקשות להשתקע באופן קבוע ביישוב. הוא הוסיף כי גם הישיבה סובלת מחוסר בקרוואנים, משום שעוד ועוד בחורים מבקשים להצטרף לישיבה. עשינו מאמץ גדול להיענות לצרכים אלה, אמר, ונעשה עוד.

בפיגוע בעתניאל עלתה סוגיית יעילותה ונחיצותה של הגדר בין מרכיבי הביטחון להגנת היישובים. הרב משה הגר, אל"מ במיל', אומר כי יש להתייחס אל הגדר כאל מרכיב אחד מני רבים, ומוסד שמרגיש צורך להציב גדר יעשה זאת, כדי להגביר ביטחון וכדי להגדיל את ההתיישבות. הגדר אינה תרופת פלא, שהרי גם זו שבעותניאל נחתכה, ציין, והוסיף כי גם בגדר אלקטרונית אין מענה מושלם לצורכי הביטחון משום שהיא דורשת מרחב התראה גדול וצוות שמגיב. לדבריו, אם הגדר נפרצת אין כל קושי למחבל לגמוע כמאתיים מטרים בזריזות.

לדעת אל"מ הגר, התשובה טמונה בפעילותו של צה"ל ובהרתעה שהוא יוצר. המודל בחברון, אומר הגר, הוכיח את יעילותו. הרדיפה העקבית היומיומית אחרי המחבלים השיגה תוצאות מצוינות, והפיגועים האחרונים התאפשרו רק כשצה"ל יצא מהעיר. "כשהטרור בבריחה הוא אינו מייצר פיגועים", הוסיף הגר.

הגר לא שלל את האפשרות להרתעה באמצעות ענישה קולקטיבית. לדבריו, יש לנקוט שיטה שהוכיחה את יעילותה, כאשר לפני שנים אחדות פוצץ צה"ל מחצית מכפר שממנו יצאה חוליה. מאז הכפר היה רגוע, הוא ציין. לשם ביצוע מהלך זה צריך שהמערכת המשפטית תיתן את התמיכה, אומר הגר, וזו עדיין אינה עומדת בצורכי הביטחון. צריך לומר ליועץ המשפטי, הוא מוסיף, כי הכרעת הטרור היא משימה לאומית, וכי יש לסמוך על צה"ל שיפעל בצורה זהירה ולא יפגע בחפים מפשע אבל לא לוותר על ההרתעה.
