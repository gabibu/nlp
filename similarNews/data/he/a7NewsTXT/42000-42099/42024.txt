

עולי ארגנטינה יקבלו גם בשנת 2003 את ההטבות המיוחדות, שאושרו להם ב 2002. החלטה בעניין זה, לעידוד העלייה מארגנטינה, קיבלה הממשלה בשבוע שעבר, כך מוסרת הסוכנות היהודית.
מדובר במענק מיוחד לכל משפחה, נוסף על סל הקליטה הניתן לכל העולים, וכן בסיוע בתחום התעסוקה ובתשלומי משכנתאות.

משרד העלייה והקליטה פרסם השבוע את נתוני 2002, ולפיהם מתברר כי בשנה זו חל מפנה בחלוקה המספרית של העולים מארצות המוצא השונות. בשנה זו, לראשונה מאז 1989, אז החל גל העלייה הגדול, משתווה כמעט מספר העולים ממדינות בריה"מ לשעבר למספר העולים משאר המדינות בעולם. עד 2002 היה שיעור עולי בריה"מ לשעבר כ 80% ויותר, ואילו בשנה זו, עקב הירידה במספרם של העולים מרוסיה, לעומת העלייה במספר העולים ממדינות אחרות, בעיקר מארגנטינה ומצרפת, ירד שיעור העלייה מבריה"מ לשעבר ל 54% מכלל העולים.

לאחרונה נקלטו בקצרין שברמת הגולן 73 עולים חדשים מדרום אמריקה ומחבר המדינות.

קצרין הכריזה על שנת 2002 כשנת קליטת עלייה, שתימשך גם ב 2003. במסגרת זו יצאה משלחת של הרשות המקומית לארצות אחדות בעולם כדי לעניין יהודים בעלייה לארץ וכדי לעודדם להשתקע בקצרין. אחד המוקדים העיקריים שנבחרו הייתה ארגנטינה, שמצבה הכלכלי הורע מאוד בשנה האחרונה. אל ארגנטינה ואל אורוגוואי נשלחו חברי משלחת מקצרין בראשותו של סגן ראש המועצה עוזי אגוז, ונציגי הסוכנות היהודית. במסגרת שליחותם הם סייעו לעלייתם של 45 משפחות עולים חדשים מארגנטינה, עולים שנקלטו בקצרין, וחמש משפחות מאורגוואי. עלייה זו נעשתה בחצי השנה האחרונה.

כמו כן נקלטו לאחרונה בקצרין עוד 23 משפחות חדשות של עולים חדשים מחבר המדינות. העולים עברו הסבה מקצועית במרכז תעסוקה מקומי, ומרביתם מועסקים במקומות עבודה שונים בעיר ובסביבתה.

לאחרונה נרקמו גם קשרים הדוקים בין המועצה המקומית קצרין ובין הקהילה היהודית בצרפת. בקצרין מקווים כי ניסיון הרצח של הרב, שהיה בשבת בפריס, יעורר שוב את ההתעניינות בקרב הקהילה היהודית בצרפת, ויזרז את עלייתם של יהודים ארצה.

בימים אלה עושים נציגי מחלקת הקליטה בקצרין ניסיון להעלות גם משפחות יהודיות מדרום אפריקה. אנשי הקהילה היהודית בה מגלים עניין רב בהתיישבות בגולן. "מאז ירד הגולן מסדר היום הציבורי, אנחנו עוסקים בפיתוחה, ובמאמצים רבים בקליטת עלייה. זאת, בתקווה שנושא הירידה מהגולן לא ישוב עוד לכותרות. השאיפה שלנו היא להביא למודעותם של התושבים בארץ כי רמת הגולן היא חלק בלתי נפרד ממדינת ישראל, כמו הגליל והנגב, ואנחנו פועלים בהתאם לכך", אמר סמי בר לב, ראש מועצת קצרין.

עולי ארגנטינה מבוקשים גם במרכז הארץ. אל קציר וחריש שבוואדי ערה הגיעו 15 משפחות. ראש מועצת קציר וחריש דובי סנדרוב אומר לערוץ 7 כי אנשיו לא המתינו לעולים אלא יצאו לארגנטינה והביאו אותם. קציר וחריש, מוסיף סנדרוב, הם יישובים כפריים, ובהם שכונות יפות, ולכן יש בהם כדי לעניין את האוכלוסייה הארגנטינאית. גייסנו מתושבינו, מספר סנדרוב, רכז קליטה יליד ארגנטינה, ותוצאות פעולתו, לדבריו, כבר ניכרות בשטח. השבוע, בישר סנדרוב, אמורה להיקלט המשפחה ה 15, ופעולת הקליטה נעשית כך שהמועצה מצמידה לכל משפחה ליווי צמוד. כמו כן, הוא מוסיף, עבור כ 40 המשפחות האמורות להגיע, מתוכננת הקמת אולפן ומעטפת של תמיכה חברתית. לדבריו, הקהילה משתתפת ברצון במיזם הקליטה, וכל משפחה אימצה משפחת עולים. סנדרוב הוסיף כי השליח של המועצה לא הסתיר בפני האוכלוסייה הפוטנציאלית את המציאות הבעייתית של האזור, אך מצד שני הדגיש את היתרונות שבמגוריםנ באזור כפרי לעומת המגורים בעיר, וזאת, בין השאר, גם לנוכח איומי המלחמה עם עירק.
