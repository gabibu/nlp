

סטודנטים של 'תגלית' עוברים הכשרה כ"שגרירי הסברה" של ישראל באוניברסיטאות, וייפגשו מחר (יום שלישי, 7.1), עם שר החוץ, מר בנימין נתניהו.

פרוייקט 'תגלית', בשיתוף עם משרד החוץ, מפעיל בימים אלה תוכנית הכשרה מיוחדת לסטודנטים מהתפוצות שהגיעו לביקור בישראל וזאת במטרה להכשירם לשמש כ"שגרירי הסברה" של ישראל בשובם לקמפוסים שלהם בחו"ל.

מפגש מרכזי במסגרת תוכנית חדשה זו יתקיים מחר, (יום שלישי, 7.1) בשעה 11:00 בבוקר במשרד החוץ בירושלים, בהשתתפות שר החוץ בנימין נתניהו ומאות סטודנטים של 'תגלית'.

נמסר, כי עשרות דיפלומטים ופקידים בכירים במשרד החוץ נפגשו בימים האחרונים עם מאות סטודנטים של 'תגלית' והירצו בפניהם על עמדות היסוד של ישראל, בנושאים מדיניים מרכזיים.

בשנים האחרונות, בעיקר מתחילת האינתיפאדה, הפכו הקמפוסים בחו"ל לזירת מאבק הסברתי של ישראל מול הסטודנטים הפלשתינים וארגוניהם.

סטודנטים של 'תגלית', המבקרים בימים אלה בארץ, דיווחו על החרפת המאבק בין הלובי 'היהודי-ישראלי' לבין הלובי 'הפלשתיני' בקמפוסים, בעיקר בצפון אמריקה.
בקמפוסים מתקיימים מצעדי מחאה אנטי-ישראליים, מחולקים חומרי הסברה פלשתינים, ומתקיימים עימותים רבים.

סטודנטים יהודיים סיפרו כי במקרים לא-מעטים הם חשים אפליה מצד הנהלות האוניברסיטאות והמרצים בתחומים שונים, כמו העלמת עין מהפצת פליירים פרו-פלשתינים לעומת הקפדה על איסור הפצת פליירים של היהודים, וכן מתן זמן תגובה ארוך יותר לפלשתינים מאשר לישראל בעימותים פומביים.

בישראל מקווים כי "השגרירים" החדשים ידעו ליצג ולהסביר את עמדותינו כראוי. הלוואי.
