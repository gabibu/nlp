

שרת החינוך לימור ליבנת תשתתף מחר באירוע הצדעה ליהדות מרוקו.

השרה לבנת לרגל האירוע: "המורשת היהודית כוללת בתוכה את ההיסטוריה היהודית שמורכבת מעלילותיהן של מאות קהילות שהיו פרושות ברחבי העולם. קהילות אשר נפרדות ומצטלבות בנקודות זמן שונות, עד שהן נפגשות כאן בארץ - בתוך המפעל הציוני. בין שבטי ישראל שקבעו את מושבם בארץ האבות שמור מקום של כבוד ליהודי מרוקו. קהילה עתיקת יומין זו, אשר שמרה על זהותה הלאומית בנחישות מרשימה, עלתה ברבבותיה לישראל והייתה מופת לקליטה ולהשתרשות".

שרת החינוך, לימור ליבנת תשתתף מחר (יום ג'), באירוע הצדעה ליהדות מרוקו המציין יובל לעלייה מצפון אפריקה.
מטרת האירוע היא להציג את הישגי יהודי מרוקו בכל תחומי העשייה בחברה הישראלית ולעמוד מקרוב על תרומתם בתרבות, בספרות, באמנות, בתעשייה ובהנהגת המדינה.

בכניסה למופע יוצבו ביתנים המציגים את העשייה בתחומים השונים כגון: ספרות, אמנות פלסטית, הקרנת סרטים, מייצגים ועוד.
המופע עצמו יכלול קטעים אומנותיים, זמרים, אומנים ובדרנים בני העדה המרוקאית ביניהם: התזמורת האנדלוסית, המשורר ארז ביטון. נדב אבקסיס ויוסי סיאס.
לאירוע יוזמן קהל תושבי שכונות וערי פיתוח מכל הארץ.

סם בן שטרית, יו"ר הפדרציה העולמית של יהדות מרוקו: "יהדות מרוקו שנקלטה והשתרשה בארץ נקראת לחבק את העולים מחבר העמים ואתיופיה, ולתרום להם מניסיון קליטתה המוצלח בארץ".

הרב הראשי לישראל ונשיא בית הדין הרבני, הרב ישראל מאיר לאו שליט"א, יוכתר באירוע ל"יקיר יהדות מרוקו" לשנת תשס"ג.
בין הנימוקים השונים: פועלו לקירוב הלבבות בין כלל שבטי ישראל, תרומתו לאורך שנים בהנחלת המורשת והמסורת של קהילות ישראל ויהודי צפון אפריקה ועוד.

באירוע יישאו דברים: שרת החינוך לימור לבנת, הרב הראשי לישראל - ישראל מאיר לאו, יו"ר אירועי "יובל לעלייה מצפון אפריקה", דני וקנין, יו"ר ועדת התיאום של הארגונים יוצאי מרוקו רוברט אסרף, יו"ר אירועי תשס"ג ד"ר יהודה לנקרי, מנהל אגף שח"ר במשרד החינוך, ד"ר אבי לוי.
מנחה הטקס: יו"ר הפדרציה העולמית של יהדות מרוקו סם בן שטרית.
האירוע בחסות אגף שח"ר וגף תרבות ואמנות במשרד החינוך בשיתוף הפדרציה העולמית של יהדות מרוקו.

האירוע יחל בשעה 17:00 ויתקיים בבנייני האומה ירושלים.
