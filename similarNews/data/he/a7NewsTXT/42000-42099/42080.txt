

צוות הביטחון הלאומי הפועל לצד נשיא ארה"ב ג'ורג' וו. בוש, עוסק באחרונה ב"שרטוט" תוכניות לניהול עיראק לאחר הדחתו המצופה של סדאם חוסיין. התוכניות כוללות נוכחות צבאית אמריקנית במדינה לתקופה של 18 חודשים לפחות, כך מדווח היומון "ניו יורק טיימס".

ביומון צוטטו בכירים בממשל המעורבים בתכנון, וכי התוכניות כוללות העמדתם למשפט צבאי של בכירי ההנהגה העיראקית והשתלטות מהירה על שדות הנפט העיראקיים, שרווחיהם ישמשו לתשלום הוצאות שיקום המדינה.

המבצע המדובר משתווה לשאיפה ולמאמץ האמריקניים הגדולים ביותר של ארה"ב "לנהל מדינה" מאז כיבוש יפן וגרמניה לאחר מלחמת העולם השנייה.

18 חודשי הנוכחות האמריקנית בעיראק יסייעו לשמירה על השלום, ללכידתם של בכירי ההנהגה העיראקית, לחשיפת מצבורי הנשק להשמדה המונית ו"לשמירת המדינה בשלמותה", אמר אחד מיועצי הנשיא בוש שדבריו צוטטו ביומון.

לא מפקד צבאי אלא איש מנהל אזרחי, ככל הנראה אדם שימונה מטעם האו"ם, ינהל את כלכלת המדינה, ישקם את המוסדות הפוליטיים והחינוכיים שלה וידאג ליישום תוכנית הסיוע.

המנהל שיופעל בבגדאד ידאג לעקור מן השורש את כל הגורמים הממשלתיים שהיו מזוהים עם משטרו של סדאם חוסיין, אולם משרדים מסוימים יעברו רפורמות וימשיכו לפעול, דיווח ה"ניו יורק טיימס".

נראה כי ממשל בוש דחה לעת עתה את רעיון הקמתה של ממשלת מעבר שתוקם לפני הפלישה, נאמר ביומון.

כמו כן ציינו כותבי המאמר כי לוח הזמנים להעברת הסמכויות מהמנהל הצבאי למנהל אזרחי בינלאומי או לממשלה עיראקית טרם נקבע.
