

ב-44% מאוניות הסוחר הזרות שנבדקו בשנת '02 על-ידי מינהל הספנות והנמלים במשרד התחבורה, התגלו ליקויים בטיחותיים חמורים, כך מדווח היום דובר משרד התחבורה.

את הנתונים קיבל מנכ"ל משרד התחבורה, סלמן בן-ציון ומהם עולה, כי בשנת '02 ערכו פקחים של מינהל הספנות והנמלים ביקורות ב-253 אוניות שהובילו מכולות, נפט וכימיקלים. ב-111 מהם התגלו ליקויי בטיחות חמורים והם נעצרו עד לתיקון הליקויים.

בחלק מהאוניות שנבדקו התגלו בין השאר, סדרים בגוף האוניות, מחסור באמצעי חילוץ והצלה, תעודות הסמכה של ימאים בלתי תקפות או ללא תעודות וכן אוניות שעמדו בפני סכנת זיהום של הים.

בעקבות נתונים אלה הוחלט כי בנמל אילת תיאסר כניסתן של אוניות בנות 20 שנה ויותר ואילו בנמל אשדוד, חיפה ואשקלון יחול האיסור על מכליות נפט שגילן מעל ל-25 שנה.

מנכ"ל משרד התחבורה ציין, כי הוחלט להחמיר את התקנות באילת נוכח רמת הסיכון הגבוהה לאסון אקולוגי חמור העלול להיגרם כתוצאה מכניסתן של אוניות נפט ישנות למפרץ אילת.
