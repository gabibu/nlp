

לפחות 30 אנשים נספו ככל הנראה בטביעתה של ספינה באגם ויקטוריה, ליד חופי טנזניה, כך הודיעה אמש המשטרה המקומית.

שלטונות טנזניה הודיעו כי ארבעה אנשים נצלו ו-12 גופות התגלו לאחר טביעתה של ספינת נוסעים ומשא קטנה שהתהפכה בשל מזג האוויר הקשה ששרר במקום.

"הסירה התהפכה לאחר שנפגעה מהרוחות העזות באגם ויקטוריה", אמר אליה קהנגו, מפקד המשטרה בעיר מואנזה, השוכנת לחוף האגם.

קהנגו הוסיף כי עדיין לא ידוע המספר המדויק של נוסעי הספינה, אך עדי ראיה מסרו שהיו בה יותר מ-30 אנשים.

התאונה אירעה יומיים לאחר שספינה טבעה בדרכה מנמל בחוף האוקיינוס ההודי עם 40 הנוסעים שהיו בה.
