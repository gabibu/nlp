

נשיא עיראק סדאם חוסיין האשים היום שוב את פקחי הנשק של האו"ם, כי במקום לחפש נשק להשמדה המונית כביכול, עוסקים בפעילות שמהווה עבודה מודיעינית גרידא.

בנאום ששודר ברדיו ובטלוויזיה לרגל יום השנה ה-82 להקמת הצבא העיראקי, האשים סדאם חוסיין את ארה"ב בהפעלת לחץ פסיכולוגי על מנת לאלץ את צוותי הפקחים לפעול מעבר למטרות שקבעה מועצת הביטחון של האו"ם.

"כעת עוסקים צוותי הפקחים באיסוף שמות ובהרכבת רשימות של מדענים עיראקיים ובהצגת שאלות לפקידים למטרה לא ברורה, והם מגלים עניין בנושאים צבאיים ובסוגי נשק שאינם אסורים", הוסיף הנשיא העיראקי.

"כל זה, או לפחות חלק ניכר מזה, מהווה עבודת מודיעינית גרידא. הפקחים עוסקים בפעילויות אלה במקום לחפש אחר נשק להשמדה המונית כביכול, ובמקום לחשוף את העיוותים והשקרים שמפיצים אלה המתאמצים לשווא להטעות את דעת הקהל", טען סדאם חוסיין.

עוד אמר סדאם כי עיראק ערוכה לעימות אפשרי עם ארה"ב, ושהיא תנצח. "אנו ערוכים לכל מצב. הצלחתנו תלויה באלוהים, והוא יכשיל את תוכניות הכופרים".
