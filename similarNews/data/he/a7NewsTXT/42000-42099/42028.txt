

לאחרונה סירבה לבנון לפנייתה של ארה"ב לאשר את שידורם של תשדירי תדמית אמריקניים, שנועדו לשפר את פניה של ארה"ב בעיני העולם הערבי, כך כותב עורך Worldnetdaily ג'וזף פארה.

שר ההסברה הלבנוני גאזי ארידי, כותב פארה, נימק את החלטתו לאסור את שידורם של תשדירי תדמית אלו בכך שהם "שקריים". מדובר בתשדירים שבהם מובאים ראיונות עם אזרחים ערבים אמריקניים המספרים על חייהם בארה"ב, על החופש שהם זוכים לו, על ההזדמנויות שהם נפגשים בהן, על עיסוקיהם וגם על היחס המכובד שהם זוכים לו בארה"ב. עלותם של התשדירים היא כ 15 מיליון דולרים, והשקתם כבר נעשתה בשנה שעברה באינדונזיה.

עם זאת "הציע" ארידי לארה"ב לשפר את תדמיתה בכך שתשנה את מדיניותה, המפלה את ישראל לטובה כלפי ישראל, ובכך שתפסיק את הלחצים שהיא מפעילה על מדינות ערב.

בלבנון, שבה "אורח הכבוד" הוא ארגון החיזבאללה, הנמצא ברשימת ארגוני הטרור של משרד החוץ האמריקני, הולכת וגוברת העוינות כלפי אמריקה, ממשיך וכותב פארה. מומחי מודיעין אף מגלים כי בין החיזבאללה לבין רשת אל קעאידה של בין לאדן מתקיים שיתוף פעולה מבצעי. כמו כן החשוד המרכזי בביצוע הפיגוע נגד חיילי המארינס בשנת 83, פיגוע שבו נהרגו 243 בני אדם, הוא ארגון החיזבאללה.
למרות העולה מכאן כי לבנון מנהלת עם ארה"ב מערכת יחסים עוינת, אומר פארה, הרי שלפי חשיפת Worldnetdaily בין הנשיא בוש לבין איסאם פארס, מיליארדר לבנוני וסגן ראש ממשלת לבנון, מתקיימת מערכת יחסים קרובה, שהביאה בין היתר גם לכך שלהכתרתו של הנשיא בוש תרם פארס מאה אלף דולרים.

באמצעות עסקיו הנרחבים ובסיועו של בנו ניג'אד, המתגורר מגורי קבע בארה"ב, תרם פארס תרומה נכבדה למסע הבחירות לקונגרס של אברהם ספנסר, המכהן כמזכיר המחלקה לאנרגיה בממשל האמריקני. פארס גם תרם 59 אלף דולרים למימון ההרצאה שנשא מזכיר המדינה קולין פאוול באוניברסיטת טופט.

פארס חולש על מגוון של תאגידים וחברות נפט, וכן יש בידיו נכסי דלא ניידי רבים ומניות בחברות תקשורת. בשנת 00' הוא נתמנה לסגן ראש ממשלת לבנון.

האחזקות העיקריות של המשפחה בעסקים בארה"ב, כותב פארה, הן ב"קבוצת וודג'", חברה מרכזית בתעשיית שירותי הנפט, שבסיסה ביוסטון, טקסס. בראש החברה עומד ויליאם ווייט, מי שכיהן כסגן ראש מחלקת האנרגיה בממשלו של קלינטון. ניכר, מוסיף פארה, כי משפחת פארס משתדלת לצבור השפעה בקרב רמי דרג אמריקניים.

בטור אישי בעיתון "חדשות דטרויט" בדצמבר 96' כתב ניג'אד פארס כי ערבים אמריקנים חייבים לתרום למועמדים פוליטיים. גם תרומות צנועות יכולות להבטיח את היענותם של חברי קונגרס לבקשותינו, כתב. יתר על כן: התורם חייב להביע בבירור את התעניינותו בנושאים הקשורים למזה"ת", כתב פארס.

הקשרים בין שתי המשפחות, פארס ובוש, קדמו לבחירתו של בוש הבן לנשיאות. בתום כהונתו כנשיא בשנת 93' קיבל בוש האב ממשפחת פארס מאה אלף דולרים בעבור הרצאה. הוא אף ערך מסע למפרץ הפרסי יחד עם פארס, ובמטוסו הפרטי של המיליארדר. גם מזכיר המדינה לשעבר גיימס בייקר קיבל מאה אלף דולרים מפארס בעבור הרצאה.

בשנת 00', כשהג'רוזלם פוסט חשף את תרומתו של פארס להכתרתו של בוש, אמר פארס כי הוא גאה על מערכת היחסים "האצילית" הקיימת בין שתי המשפחות.

בשנה שעברה פרסם העיתון הביירותי דיילי סטאר כי פארס יצר קשרים עם "פקיד אמריקני בכיר", קשרים, כך ציין העיתון, ש"יש בהם כדי לעורר קנאה".

עוד מציין פארה כי יום לאחר שפארס תבע באופן אישי מוושינגטון להוציא את החיזבאללה מרשימת ארגוני הטרור פרסם מזכ"ל החיזבאללה נסארללה קריאה לקהילה הבינלאומית להתנגד לפעולה אמריקנית באפגניסטן. הוא טען כי מזימתה של אמריקה היא לכבוש את העולם.

בוש ופאוול שיבחו את פארס, וגם הפריכו חשדות כאילו יש לו לפארס השפעה על וושינגטון.
