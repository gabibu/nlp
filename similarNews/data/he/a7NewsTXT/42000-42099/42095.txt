

שת"פ אפשרי בין רשות שדות התעופה ואיגוד ערים דן לייצור אספקת ביו-גז למרכז הארץ.

מנכ"ל רשות שדות התעופה גבי אופיר, ביקר היום, (יום ב'), באתר חירייה, בהשתתפות יו"ר איגוד ערים דן לתברואה, דורון ספיר.

במסגרת הסיור הוצגה למנכ"ל התכנית להפיכת האתר לחלק מפארק איילון העתידי, וכן האפשרות לייצור ביו-גז מהפסולת הטמונה באתר.

נמסר, כי חברת 'חץ טכנולוגיה בע"מ', פיתחה באחרונה מתקן ייחודי, לייצור ביו-גז ממצבורי פסולת ואשפה.

בשל העובדה, כי במרכז האנרגיה אשר הוקם בפרוייקט נתב"ג 2000, הותקנו דיזל גנרטורים אשר יוכלו לפעול בעתיד באמצעות אנרגיית גז טבעי, הוחלט לבחון האפשרות לשיתוף פעולה בין רשות שדות התעופה לאיגוד ערים דן, לאספקה בעתיד של ביו-גז לנתב"ג, ולשימוש בו לייצור אנרגיית חשמל, תוך חסכון בעלויות התפעול.

עוד הוחלט, כי על מנת לקדם את הפרוייקט המשותף, יוקמו צוותים מקצועיים משני הגופים, לבחינתו של הפרוייקט.
