

מתיחות עם בריטניה בשל החלטת ישראל למנוע יציאת הפלשתינים ללונדון.
מתיחות נתגלעה בין בריטניה ובין ישראל בשל החלטת ישראל למנוע ממשלחת של בכירי הרשות הפלשתינית לצאת ללונדון לוועידה לקידום הרפורמות ברש"פ שיועדה ל- 14 בינואר.

ראש ממשלת בריטניה, טוני בלייר הודיע על כינוס המפגש בדרג גבוה בלונדון, והזמין את מנהיגי הפלשתינים ומדינות ערב לקחת בו חלק, במטרה לחדש את תהליך השלום במזרח התיכון.

רק פרטים מעטים נמסרו על הכינוס, אולם ידוע שיו"ר הרשות הפלשתינית יאסר ערפאת לא יגיע ללונדון, וכי ישראל אינה מתכוונת לשגר משלחת.

שר החוץ הבריטי ג'ק סטרו אמר כי ממשלתו מגנה נחרצות את הפיגוע בתל-אביב, אך הפיגוע רק מדגיש את הצורך לכנס את הצדדים מסביב לשולחן הדיונים.

"6 מיליון האנשים שחיים בישראל, ו-3.5 מיליון האנשים שחיים בשטחים הפלשתינים יוכלו לחיות בשלום רק אם יהיה להם עתיד", אמר סטרו.

שר החוץ הבריטי הביע צער על החלטת ישראל למנוע את יציאת המשלחת הפלשתינית לוועידה "עליה שמעתי ביום ב' בבוקר בכלי התקשורת".
"לא ציפיתי לכך ואני מקווה מאוד שישראל תשוב ותשקול את החלטתה", הדגיש סטרו.

סאיב עריקאת, חבר הקבינט הפלשתיני אמר בתגובה ראשונה על החלטת ישראל, כי "החלטות ממשלת ישראל רק יוסיפו שמן למדורה".
עריקאת התייחס לשורת ההחלטות שקיבלה ישראל ובכלל זה ההחלטה לסגור מכללות איסלאמיות ואת אוניברסיטת ביר-זית, למנוע את כינוס המועצה המרכזית של אש"פ לאשר את טיוטת החוקה הפלשתינית ביום ה' ברמאללה, ולצמצם תנועת אישים פלשתינים.
כמו-כן החליטה ישראל על חידוש הסיכול הממוקד ותשקול גם את המשך העברת הכספים לרשות הפלשתינית.

מקורות במשרד החוץ בירושלים אמרו ל-BBC כי "אל לפלשתינים לצפות שיזכו בפרס בדמות וועידה בינלאומית... ההיגיון אומר שההנהגה הפלשתינית המסיתה לטרור על בסיס יומיומי והמעודדת את כל החברה הפלשתינית בכיוון זה אינה צריכה לזכות בפרס בדמות וועדות בינלאומיות מעין אלה".
המתיחות באה לידי ביטוי גם בשיחת טלפון שניהלו היום סטרו ושר החוץ נתניהו.

סטרו התקשר לנתניהו וביקש מישראל לשקול מחדש את החלטתה בדבר מניעת יציאתה של המשלחת הפלשתינית ללונדון.

נתניהו השיב לעמיתו הבריטי כי יש לאמץ את נקודת המוצא שקבע הנשיא ג'ורג' בוש, באמרו, שאלה המעורבים בטרור, אינם יכולים להיות חלק משום תהליך. "אתם בבריטניה יוצרים אפקט הפוך. יש באזורנו מנהיגות טרוריסטית".
על כך השיב סטרו כי "ישראל היא שיוצרת אפקט הפוך, שבמקום להתרכז בטרור, היא פוגעת בשליחים שמתנגדים לו".

נתניהו הדגיש כי ערפאת אינו מונע את פיגוע ההתאבדות. "ערפאת שולח ללונדון בובות בכסות של רפורמות. את הרפורמות ערפאת צריך לעשות כאן ולא שם, החל בהפסקת ההסתה, ההצתה, וכלי בשליחת המתאבדים. השינוי צריך להיעשות כאן ולא בתרגילי יחצנות", אמר נתניהו לסטרו.

בניסיון להפיג את המתיחות הדגיש נתניהו בפני סטרו כי החלטת הממשלה אינה מכוונת כלפי בריטניה. "מדובר בצעדים מינימליים מתבקשים, משום שאי אפשר להמשיך בעסקים כרגיל אחרי טבח נורא שכזה".

עקשנותה של בריטניה בכל הקשור להמשך הניסיונות למצוא פתרון לבעיה הפלשתינית, שעה שהמשבר העיראקי נשאר בעינו, מהווה נקודת מחלוקת מול מדיניות החוץ של ארה"ב.
