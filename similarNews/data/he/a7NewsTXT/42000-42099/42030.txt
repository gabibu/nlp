

רוסיה הזהירה את ארה"ב מפני פעולה צבאית בעיראק ללא רשות מהאו"ם, וטענה כי פעולה כזו תהיה "בלתי חוקית".

"אם יחלו פעולות צבאיות נגד עיראק ללא הסמכה מהאו"ם, אנו נראה אותה כבלתי מוצדקת ובלתי חוקית", אמר שר ההגנה הרוסי סרגיי איבאנוב, שדבריו צוטטו ע"י סוכנות אינטרפאקס.

סוכנות עתי"ם מוסרת כי איבאנוב קרא למומחים לפירוק הנשק "למסור דוח ברור ומדויק בשאלה אם יש בעיראק נשק להשמדה המונית או לא", וטען כי "ההנהגה האמריקנית צריכה לבסס את החלטתה על מסקנות הפקחים הבינלאומיים ועל הבדיקה שתיערך ע"י מועצת הביטחון של האו"ם.

רוסיה האשימה בשבת את ארה"ב, בלי לנקוב בשמה, ב"פטפטת מיותרת" בסוגיית הנשק להשמדה המונית של עיראק, וטענה כי האשמות אלה עלולות לחפות על כוונות אחרות. רוסיה גם ציינה את "הנטייה החיובית מצד עיראק להיענות לדרישות מועצת הביטחון של האו"ם".
