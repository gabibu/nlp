

הליכוד שומר על כוחו, בהשיגו עדיין 33 מנדטים, בעוד שהעבודה ממשיכה לצבור בסקרים 22 מנדטים. כך עולה מ"סקר הסקרים", שקלול שישה סקרים, שערך דורי שדמון, מנכ"ל חברת "טלסקר", ושתוצאותיו הוצגו בגלי צה"ל. שדמון אמר כי הירידה שנצפתה במנדטים של הליכוד התפזרה בין ש"ס לבין האיחוד הלאומי, וגוש הימין אוחז עכשיו ב 64 מנדטים. גוש השמאל, אמר שדמון, מונה 39 עד 40 מנדטים, המורכבים מאלה של "העבודה" ומפלגות שמאל.

ד"ר אשר כהן מהמחלקה למדעי המדינה באוניברסיטת בר אילן אומר לערוץ 7 כי ירידתו של הליכוד מסמנת תופעה מהותית לבחירות אלו, ולפיה אין כיום מפלגת שלטון אחת גדולה אלא רק מפלגות בינוניות וקטנות. משמעותו של מצב חדש זה, שבו מפלגה בינונית אחת מרכיבה את הממשלה הוא שכדי להרכיב קואליציה היא תצטרך לשלם תגמולים שלטוניים נכבדים לשותפות. במצב זה למפלגת השלטון אין רוב בקואליציה שהיא מקימה, והדבר ישפיע על פעילותה הפרלמנטרית. היא תצטרך להתמודד עם העובדה שאין לה רוב בוועדות .

כהן הזכיר את השיבה להצבעה בפתק אחד וגם את העובדה כי מעתה יהיה אפשר להדיח את ראש הממשלה באמצע הקדנציה ללא צורך בעריכת בחירות. לדבריו, במבנה הנוכחי יהיה אפשר להקים ממשלה ימנית צרה המורכבת ממפלגות ימין, ליכוד ודתיים, אך לרשותה של ממשלה זו, על פי המפה הנוכחית, יעמדו 64 מנדטים, ומצב זה גורם לכך שכל אחד משותפיה יכול בכל רגע נתון להפילה. בכך טמון פיתוי, אומר כהן, לסחטנות כספית ואידיאולוגית. כיום, מוסיף כהן, אין צורך לעסוק בהפרשים בין שתי המפלגות הגדולות, שהפכו לבינוניות אלא במרכיבי הגושים. שחקן המפתח אומר כהן תהיה "שינוי", משום שהיא תהיה לשון מאזניים, ובהיותה כזאת ייתכן שתכתיב הקמת ממשלת אחדות.

עוד מציין כהן כי מרכיב חוסר הוודאות בבחירות אלו גבוה מאד משום שגם עתה לא ברור מה יהיה שיעור ההצבעה אצל הבוחרים הערביים, וכל הסקרים הנערכים כיום בנויים על דפוסי ההצבעה מהעבר. לכן אין בכוחם לתת תמונה מהימנה.

לדבריו, חוסר ודאות נוסף שורר ביחס לחקירת השחיתויות בליכוד. אם תימשך החקירה ותגיע גם לדרגים הגבוהים יכול להיות שהליכוד אמנם יזכה בשלטון, אך ימשיך בירידת כוחו.
