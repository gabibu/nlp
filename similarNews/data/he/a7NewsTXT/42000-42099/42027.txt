

נשיא לשכת סוכני ביטוח בישראל יוסי מנור יצא בקריאה לציבור הרחב שלא לבצע ביטוחים אצל אלה המתחזים להיות סוכני ביטוח, וזאת בשל הנזקים החמורים הנגרמים לציבור הרחב עקב היענות לפפניותיהם. "המוכרנים הללו גורמים נזקים קשים ביותר למבוטחים, וזאת מפני שאלה אינם מודעים כלל לעובדה כי הם נטולי כל כיסוי ביטוחי", ציין מנור והוסיף: "טרם ביצוע עסקת ביטוח יש לבקש מהמציע להציג את רשיון העיסוק הרשמי שלו".

מנור ציין כי לאחרונה גברה תופעה שבה גורמים שונים, נטולי רשיון עיסוק רשמי מטעם המפקח על הביטוח באוצר, משווקים תוכניות ביטוח. פעילות זו אסורה על פי חוק הפיקוח על עסקי ביטוח, אמר מנור, אך נוסף על העבירה על החוק יש כאן משום הטעיית הציבור הרחב. ללשכת סוכני ביטוח בישראל הגיעו תלונות רבות מצד מבוטחים שניזוקו כתוצאה מהפעילות הזו, כאשר להפתעתם הם גילו כי אין להם למעשה כל כיסוי ביטוחי, וכי חברת הביטוח אינה מוכנה לשלם להם בגין נזקים שונים שנגרמו להם.

"כדי להגביר את מודעותו של הציבור לבעיה חמורה זו הפיקה לשכת סוכני ביטוח בישראל, בשיתוף עם חברות הביטוח, מסע פרסומי כלל ארצי המזהיר את הציבור מפני ביצוע ביטוחים אצל אלה שאין בידם רשיון עיסוק כחוק", ציין מנור.

"התאמת תוכנית ביטוח חייבת להיעשות בקפדנות לצרכים המיוחדים של המבוטח, ואין להתפתות לפניות של מוכרני שווקים", מדגיש נשיא לשכת סוכני ביטוח בישראל. ביטוח הוא עסק יותר מדי רציני מכדי שיהיה אפשר לשווקו באמצעות מוכרנים שאינם מכירים את המבוטח, ועל הציבור להישמר מפני התקשרות עם הגורמים הללו", אמר מנור.
