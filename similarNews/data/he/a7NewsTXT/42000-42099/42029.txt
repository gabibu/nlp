

משימת החלל הניסיונית הרביעית של סין הסתיימה ביום ראשון בנחיתתה של החללית הסינית הלא מאוישת בכדור הארץ.

פקידים בכירים ומדענים אמרו כי משימתה המוצלחת של "שנז'ו 4", "הספינה השמימית", תהיה ככל הנראה המשימה הניסיונית האחרונה של סין לפני שתנסה לשגר חללית מאוישת.

"שיגורה המוצלח ושובה של שנז'ו 4 מוכיחים כי יכולתה הטכנולוגית של סין מתפתחת יותר ויותר, וכי הישג זה מניח בסיס איתן לשיגור טיסות מאוישות", כך הודיעה סוכנות הידיעות הרשמית סין-הואה, שציטטה בכירים בתוכנית החלל.

כמו שלוש קודמותיה, החללית נחתה במונגוליה התיכונה, מסרה הסוכנות שציינה כי היא נחתה ב-13:16 (לפי שעון ישראל) לאחר שהקיפה את כדור הארץ 108 פעמים. החללית הצליחה לבצע בהצלחה כמה מאות פעולות בחלל, כך מסרה הסוכנות, וציינה כי בין אחת הפעולות שביצעה הייתה פרישת הפאנלים הסולאריים שלה. ביום שני שעבר שוגרה החללית ממחוז גנזו שבצפון מערב סין. החללית שוגרה בטיל מסוג "המצעד הארוך". בתא הראשי שלה נבדקו מערכות תמיכת חיים, שיתמכו באסטרונאוט סיני אחד לפחות כאשר תשוגר החללית המאוישת הראשונה בהמשך השנה.
