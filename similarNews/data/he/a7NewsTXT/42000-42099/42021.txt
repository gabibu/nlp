

שלטונות מצרים חילקו בסוף השבוע לכל המשרדים הממשלתיים וגם לחברי הפרלמנט המצריים, לוח שנה של 2003, ובו דגל "פלשתין" ותמונתו של ערפאת, וכן תמונתו של ילד פלשתיני הנראה משליך אבן לעבר חיילי צה"ל, כך מסרו מקורות ערביים.

על לוח השנה הרשמי נכתב פסוק המגנה את ישראל, ומטיח בה אשמה. יצוין כי מדובר בצעד ראשון מסוגו, וזאת מפני שלוח שנה כזה תמיד כלל בתוכו תמונות של מיזמים או אירועים מצריים בלבד.

בניגוד למגמה זו התפרסמה סדרת מאמרים, פרי עטו של אוסמה אל באז, יועצו המדיני של נשיא מצרים, ובהם הוא קם נגד מכחישי השואה, ומגנה את הסדרה "פרש בלי סוס", המשחזרת את הפרוטוקולים של זקני ציון. מאמרים אלו יש בהם שינוי מהקו המתפרסם בדרך כלל בעיתונות המצרית.

ג'קי חוגי, כתב "מעריב" לענייני ערבים, אומר כי מדובר בסדרה בת שלושה מאמרים שראו אור בעיתון הממשלתי "אל אהרם" יום אחרי יום, ובהם עוסק אל באז במיתוס השקרי של הפרוטוקולים ומפריך אותם אחד לאחד באופן שלא נראה עד היום, אומר חוגי. במאמרים מפריך אל באז גם את עלילת הדם מתחילת המאה ה 19, הידועה בשם "עלילת דמשק". נוסף על כך מסביר אל באז בצורה פדגוגית מהי השואה לעם היהודי ומה משמעותה. הנימה השוררת במאמר מזכירה, אומר חוגי, את הנימה הננקטת במערכת החינוך בישראל. עוד אומר חוגי כי לראשונה בעיתונות המצרית עורך אל באז אבחנה בין "ישראלים טובים" ל"רעים". עד עתה היו כולם בגדר "רעים", ועצם החלוקה היא חידוש.

העיתונות המצרית, הוא מוסיף, התאפיינה בהתבוננות מונוליטית, חד ממדית, ולפיה ייחסו לעתים לישראל גם תכונות של נאציזם. ההסבר לתפנית המתוארת כאן, לדבריו, הוא חששה של מצרים מפני המלחמה בעירק ומפני יכולתה לגרום להרס המשטר המצרי. המלחמה, הוא מוסיף, יכולה להצית את הרחוב הערבי ובראשו את זה שבמצרים. מכך חושש מוברק, וחששו זה החל כבר בתחילת האינתיפדה. הוא חשש מהפגנות רחוב המוניות שעליהן תאבד השליטה. אל באז, לדבריו, עוסק בריכוכה של ארה"ב, שבה יש מאז 11 בספטמבר חוסר סבלנות כלפי גילויי הסתה וגזענות. הסדרה "פרש בלי סוס", המתארת את היהודים כרוצחים רוקמי מזימות, עוררה באמריקה תגובה חריפה, כולל מצדו של שר החוץ פאוול. על מצרים ועל מדינות ערב נוספות הופעל לחץ כבד לחדול משידורה של סדרה זו, והוא הצליח.

הבוקר, מוסיף חוגי, יצא שליח אמריקני ממצרים ובפיו הצהרה כי אם תפרוץ מלחמה אמריקה תושיט יד, כלומר תגדיל את סכום הסיוע שהיא תגיש למצרים. המאמרים היו, לדבריו, מעין "סוכריה מצרית" לאמריקנים.

מלבד כתיבת מאמרים פרו ישראליים עוסקת מצרים במעצרי חשודים בהשתייכות לארגוני מחבלים.
רשת A.B.C. דיווחה אתמול כי המשטרה המצרית פשטה על דירותיהם של מחבלי ג'יהאד בצפון קאהיר ועצרה 43 מחבלים, שלטענתה, תכננו לבצע פיגועים נגד מטרות מערביות. העיתון אל אהרם דיווח כי מדובר בחברי תא הג'יהאד במצרים. השלטונות המצריים מסרו כי לא נמצא קשר בין המחבלים לבין ארגונו של בין לאדן, אך שניכר כי הם קיבלו את השראתם מרעיונותיו.

המשטרה ציינה כי במבצע נלכדו גם מכוניות, כמויות גדולות של חומרי נפץ, כלי נשק ותחמושת וגם סכומי כסף גדולים.
