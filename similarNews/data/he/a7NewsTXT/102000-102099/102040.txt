

כתב וצילם: קובי פינקלר

בדרך לצפון, או להרי הכרמל,חבויות להן פינות נסתרות ונעלמות שטוב לדעת על קיומן.כדי "לשבור" את הנסיעה הארוכה ואת משאלות הלב " מתי מגיעים?" הנה שתי פינות חמד המסתתרות בפינות הדרך.

לנוסעים דרך כביש החוף כדאי מאוד להכנס לפארק נחל חדרה המחודש והמשוקם.

פארק נחל חדרה הוא אתר יוצא דופן בישראל. זהו הנחל היחיד שבו זורמים מי ים נקיים וחמים! מנהלת הנחל שיקמה 1,300 מטרים מערוץ הנחל, והסדירה את אפיק הניקוז ואת גדות הנחל. סכר גדול, הממוקם ממערב לכביש החוף, מונע חדירת מי שפכים בלתי מוטפלים מחלקו העילי של הנחל.

בגדה הצפונית של הנחל, בחיץ בין הפארק ותחנת הכוח, הוקמה סוללה שגובהה 17 מטרים ורוחבה כ- 100 מטרים .למרגלות הסוללה הוקם מפל מים חמים בגובה 2.30 מטרים אשר יוצר בריכה בעומק של 80 סנטימטרים ובה מושבים מיוחדים למתרחצים. בעתיד יוקמו עוד שלושה מפלי רחצה לאורך הגדה הצפונית.

צעדה עד לשפך הנחל, חליצת נעליים וחציית המים הרדודים היא רק אחת האפשרויות התיירותיות בנחל המשוקם. אפשר גם לצעוד לכיוון כביש החוף, לעבור את חורשת האקליפטוס שלאורך הנחל ולחצות את הנחל מעל הסכר, שהוא בדרך כלל יבש או שגולשים בו מים רדודים מאוד. שבילי הסוללה מיועדים להולכי רגל בלבד.

לנוסעים דרך כביש החוף הישן ( כביש מספר 4) , אנו מציעים את שמורת הטבע הקסומה עיינות תמסח, סמוך למעגן מיכאל.

השמורה משתרעת סביב בריכת תמסח, בריכה טבעית המהווה שריד אחרון מגוש ביצות שהתקיים באזור עד ראשית המאה ה- 20 (ביצות כבארה).

עד שנות העשרים של המאה הקודמת היה השטח שטח ביצתי מוצף שגודלו 6 קמ"ר.השטח היה עשיר בצמחים ובבעלי חיים אופייניים.

בשנת 1922 החלו אנשי פיק"א לנקז את הביצות. בכך למעשה החל תהליך נסיגת הצמחייה האופיינית למקום. כן נעלמו בעלי החים המיוחדים והמקום הפך מאז ועד לתקופתנו לשטח מעובד בידי החקלאים.

מי המעיינות באתר לא נוצלו לחקלאות, עקב מליחותם הגבוהה יחסית, אך הם מקיימים עולם מגוון של חי וצומח.

בין היתר, נמצאים כאן מספר מיני דגים, וביניהם שפמנונים, ורכיכות של מים מתוקים. בבריכה יש גם שפע צמחיית מים, ובגדת הבריכה גדל צומח גדות עשיר - אשלים, קנה מצוי, פטל קדוש, שנית גדולה, טיון דביק, סמר ועוד. סביב הבריכה נמצא אחו לח.

עינות תמסח מליחים מאוד, ומליחותם הולכת וגדלה עם השנים. בשנה האחרונה נמדדו כאן 3,000 מ"ג מלחים לליטר. הרחצה במעיינות אסורה על פי חוק.

הסיור במקום, הוא סיור כדי להכיר ולו במעט את העבר וכן לראות שעדיין קיימות ברחבי הארץ,שמורות טבע רחוקות מהעין, נסתרות מעין כל והליכה בשביל היא חוויתית. לא להתכונן ליותר מידי. זה טיול בדרך אל הצפון או הכרמל אבל חבל לפספס.

יצויין כי ניתן בקלות לפספס את הכניסה היות ומדובר שהכניסה היא דרך מעבר צר בסבך הצמחייה.
צילום: קובי פינקלר
איך מגיעים?

נוסעים בכביש מספר 4 בקטע שבין בינימינה לזכרון יעקב. בכניסה למעגן מיכאל פונים ימינה. מיד כשחוצים את מסילת הרכבת פונים שמאלה ונוסעים עד לגשרון. שם פונים ימינה, בפניה הבאה שמאלה. נוסעים לאט. בין צמחיית המים נראה פתח צר למעבר אדם אחד. נחנה ומיד למולינו השמורה.

הרחצה בבריכה אסורה, זאת כדי לא לפגוע בחי ובצומח הייחודיים לאתר.

