

לראשונה בתולדות מדינת ישראל יתקיים מחר יום ממלכתי לציון 60 שנה לפועלו ההירואי של חסיד אומות העולם, ראול ולנברג.

לקראת היום ההיסטורי, אותו יזם השר לענייני תפוצות, נתן שרנסקי, שיתקיים מחר (ג'), תגענה אחייניותיו של ראול ולנברג לישראל, ותשתתפנה בסדרת אירועים ממלכתיים לכבוד הדיפלומט השוודי שהציל עשרות אלפי יהודים במהלך השואה

שתי אחייניותיו של ראול ולנברג אמורות להגיע היום (ב') לישראל כאורחות לשכת השר לענייני תפוצות, נתן שרנסקי, לרגל ציון 60 שנה לפועלו והעלמו של האיש שהציל מציפורני הנאצים עשרות אלפי יהודים.

ולנברג, הנפיק במהלך מלחמת העולם השנייה, בשירותו כדיפלומט שוודי בהונגריה, פי שלושה דרכונים ליהודים ממה שהותר לו, ובכך הראה את הדרך למצילי יהודים נוספים שחיקו את שיטותיו.

השר לענייני תפוצות, נתן שרנסקי אומר "ראול ולנברג הוא גדול חסידי אומות העולם. עשרות אלפי אנשים ניצלו על ידו, והוא דוגמה לכך שגם בזמנים אפלים ניתן היה לעשות ולהציל. לימוד קורותיו של האיש חייב להיכלל בהוראת השואה לדור הצעיר, על מנת שילדינו ידעו שלא כל העולם נגדנו".

השר שרנסקי ילווה את בנות משפחתו של ולנברג במהלך כל האירועים המתוכננים.

מחר, יום ג' תתקיים ישיבה מיוחדת של ועדת העלייה, הקליטה והתפוצות בכנסת, בהשתתפות השר שרנסקי, בנות המשפחה ושגריר שבדיה בישראל.

בצהרי מחר ייפתח יום עיון לציון פעילותו של ולנברג באודיטוריום של הכנסת, בהשתתפות 300 ניצולים. השר שרנסקי יפתח את הדיון עם יו"ר "יד ושם" אבנר שלו ושגריר שבדיה. לאחר מכן יתקיים מושב מיוחד בו ירצו חוקרים מ"יד ודם" על פעילותו של ולנברג ועל המאמצים לאיתורו לאחר העלמו. ינעל את המושב יו"ר אופוזיציה ח"כ טומי לפיד, אחד הניצולים שחב לולנברג את חייו.

לקראת ערב תקיים הכנסת ישיבה מיוחדת במליאת הכנסת לציון פועלו של ראול ולנברג, ובערב תתקיים עצרת ציבורית להוקרת האיש ופועלו בכיכר ספרא.

ביום רביעי ייפגש ראש הממשלה שרון עם השר שרנסקי ועם האחייניות לבית ולנברג. בצהרי יום ד' ייחנך רחוב על שמו של ולנברג והסרת לוט מהשלט, בהשתתפות השר שרנסקי, ראש עירית ירושלים אורי לופוליאנסקי ושגריר שבדיה בישראל.

פגישה עם נשיא המדינה משה קצב צפויה למשפחת ולנברג ביום חמישי בבית הנשיא.
(ש)

