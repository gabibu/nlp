

חברת 'אלביט' הישראלית קיבלה אמש פרס בסלון האווירי שנערך בימים אלה בפריס, צרפת. מטוס הנוסעים הגדול בעולם ביצע טיסת ראווה.

חברת 'אלביט' הישראלית זכתה אמש בפרס בסלון האווירי בפריס עבור פיתוח מערכת בטיחות למסוקים המאפשרת לטייס המסוק לחמוק ממכשולים כמו חוטי חשמל ואנטנות ביום ובלילה.

מטוס הנוסעים הגדול בעולם ביצע טיסת ראווה
מטוס סופר ג'מבו A380 של חברת איירבוס ביצע את טיסת הראווה הראשונה שלו בפתיחת הסלון האווירי.

מטוס הנוסעים A380 של חברת איירבוס האירופאית, המכונה 'סופר ג'מבו', מכיל 555 מושבים המתפרשים על שתי קומות והוא צפוי להיכנס לפעילות בעוד כשנה, בחודש מרץ 06' ויהיה מטוס הנוסעים הגדול בעולם, תואר השמור עד היום למטוס 747 של החברה האמריקנית המתחרה, בואינג.
חברת איירבוס, זכתה לתואר יצרנית המטוסים המסחריים הגדולה ביותר בעולם, תואר שהיה שמור עד לא מכבר לחברת בואינג.

מטוס הנוסעים הגדול בעולם באירוע השקתו

A380 נוחת לאחר הטיסה בסלון האווירי בפריס

יש לציין כי תקוותיה של חברת בואינג לזכות מחדש בתואר הנכסף התרחקו לאחרונה לאחר שנסיכות קטאר החליטה לקנות מחברת איירבוס 60 מטוסים מן הדגם הבינוני A350 בסך כולל של 10.6 מיליארד דולר. אמנם במקביל קונה הנסיכות 20 מטוסי 777 של חברת בואינג, אך הסך הכולל של העסקה הזאת לא מגיע אפילו לחצי ועומד על 4.6 מיליארד דולר.

הסלון האווירי בפריס צפוי להימשך עד ליום ראשון הבא, ה-19 ביוני.
