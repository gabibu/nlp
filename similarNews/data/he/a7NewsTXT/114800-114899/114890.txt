

אל היישוב שא-נור שבצפון השומרון הגיעו אמש אלפי אנשים כדי להשתתף בעצרת לחיזוק ההתיישבות במקום. מזכיר היישוב אמר בתדרוך לעיתונאים: "יום פקודה כבר הגיע והתחלנו לפעול".

לפני זמן קצר נכנסו 20 משפחות חדשות למשכנם בשכונת האוהלים ביישוב שא-נור שבצפון השומרון. השכונה נקראת 'הרחיבי' על פי הפסוק "הרחיבי מקום אהלך ויתדותיך חזקי", זאת כתשובה לתכנית העקירה במסגרתה מיועד הישוב שא-נור לעקירה וגירוש.

המשפחות החדשות הגיעו כשכל מטלטליהן נמצאים על גבי משאיות וכל הנוכחים קיבלו את פניהם בשירה ובריקודים. על גבי המשאיות נכתב בגדול 'ב"ה יוצאים מהבית ועוברים לצפון השומרון'.

בתמונה: אהלים בשכונה החדשה בשא-נור

כארבעת אלפים אנשים השתתפו בעצרת שנערכה בשא-נור. ח"כ אריה אלדד, תושב היישוב, אמר בעצרת כי הצעות אי האמון עברו בכנסת אך לא הכשילו את הממשלה. "לא הצלחנו הפעם להפיל את הממשלה, אך שרון יפול והוא לא ילמד אותנו מה לעשות", אמר.

ראש ישיבת 'ניר' בקרית ארבע, הרב אליעזר ולדמן, שחלק מתלמידיו לומדים באורח קבע בישוב דיבר על הזכות של עם ישראל על ארץ ישראל. "אף אחד לא ינתק אותנו", אמר.

בתדרוך לעיתונאים שנערך לפני האירוע אמר מזכיר הישוב שא-נור, יוסי דגן, כי ישנה התעוררות אדירה וכבר עתה החלו לפעול במספר מעגלים לסיכול תכנית הגירוש. "יום פקודה לא מגיע מתי שראש הממשלה אומר אלא כבר הגיע, הקמנו מטה ובינתיים אנחנו אוספים ציוד ומתכוננים".
