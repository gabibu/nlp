

במסגרת חגיגות ה70 לארגון התקיים טקס חגיגי באתר חפציבה של חברת החשמל, במעמד שר הבריאות דני נווה והנהלת מד"א. במהלך הטקס הוענקו אותות מיוחדים לתורמים שתרמו למעלה ממאה מנות דם.

(בתמונה: הרמטכ"ל לשעבר, רב אלוף במיל' משה יעלון, תורם דם)

ארגון תורמי הדם נוסד ב1936 בתל אביב בעקבות הפרעות שקיימו הערבים ביהודים ברחבי הארץ, וגרמו לפציעתם של רבים ולהיזקקות דחופה של מנות דם להצלתם. בהמשך הוקם מערך פעילות נרחב בבתי הספר התיכוניים, ובו פרושים עשרות מתנדבים ברחבי הארץ המדריכים את הנוער לערכי ערבות הדדית והצלת חיים. בין מטרותיו של הארגון הן הרחבת מאגר התורמים, יצירת קבוצות דם יחודיות, חינוך הציבור בישראל להתנדבות ותרומת דם, והקמת מוסדות נוספים שישרתו את מטרות הארגון.

החברים המתנדבים בארגון נקראים לתרום דם עד ארבע פעמים בשנה. ביכולתו של הארגון לספק דם, פלסמה וטסיות בזמינות הנדרשת משירותי הדם בישראל, גם בלוח זמנים קצר מאוד ובערבי חג. הפעילות כולה נעשית בהתנדבות, תוך הפעלת מאות ראשי חוליות, וכעשרת אלפים מתנדבים.

הארגון זכה באות הנשיא למתנדב וכן באות מגן דוד אדום. בשנת 2004 נתרמו על ידי הארגון קרוב ל11 אלף מנות דם. היום גם צויין היום הבינלאומי לתורמי דם, ובמסגרתו חושף מד"א לראשונה מכשיר חדש, פרי פיתוח ישראלי למדידת המוגלובין ללא דקירה. המכשיר, פרי פיתוח של חברת המיכשור הרפואי אורסנס, מבוסס על טכנולוגיה מקורית- הוא מכיל חיישן טבעתי המורכב על האצבע ומחשב את רמת ההמוגלובין על ידי שילוב של מדידה אופטית והפעלת לחץ, בדומה למכשיר מדידת לחץ הדם. פרופ' אילת שנער מנהלת שירותי הדם של מד"א מציינת:"בדיקת ההמוגלובין נעשית במטרה לקבוע את כשירות תורמי הדם לתרומה ואת איכות מנות הדם. תורם הדם מגיע בהתנדבות ומתוך רצון לעזור לחברה וחובתנו היא לעשות את המקסימום כדי לצמצם את אי הנוחות והכאב שהוא חווה".

בשנת 2004 התרים מגן דוד אדום כ-282 אלף מנות דם, עליה של כ-3 אחוזים בהשוואה לאשתקד.
