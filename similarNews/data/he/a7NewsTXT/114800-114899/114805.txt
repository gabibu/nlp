

מד"א חושף לראשונה מכשיר פרי פיתוח ישראלי למדידת המוגלובין ללא דקירה. המכשיר, פרי הפיתוח של חברת המכשור הרפואי אורסנס, מאפשר מדידת רמת ההמוגלובין בדם, המתבצעת לפני ההתרמה, באופן לא פולשני.

(צילום ארכיון)

לרגל היום הבינלאומי לתרומות דם, שיצויין כמדי שנה ב-14 ביוני מציגים שירותי הדם של מד"א שימוש בפיתוח טכנולוגי ישראלי שישפר באופן משמעותי את נוחות תורמי הדם ובטיחותם של צוותי המתרימים.

המכשיר, פרי הפיתוח של חברת המכשור הרפואי אורסנס, מאפשר מדידת רמת ההמוגלובין בדם, המתבצעת לפני ההתרמה, באופן לא פולשני. המכשיר מיועד להחליף את הבדיקה הקיימת הכרוכה בדקירת אצבע לשם לקיחת דגימת דם, שרבים מהתורמים מתלוננים כי היא גורמת להם כאב ואי-נוחות הגדולים לעיתים מהתרומה עצמה. מד"א התרים בשנת 2004 כ-282 אלף מנות דם, שזו עליה כ-3% בהשוואה לאשתקד. עפ"י נוהלי משרהב"ר ישנה היום חובה לערוך בדיקת המוגלובין לנשים בלבד, וסביר שהשימוש במכשיר החדש יאפשר החלת הבדיקות על כל תורמי הדם, כמקובל בארצות המפותחות.

פרופ' אילת שנער, מנהלת שרותי הדם של מד"א מציינת :"בדיקת ההמוגלובין נעשית במטרה לקבוע את כשירות תורמי הדם לתרומה, ואת איכות מנות הדם. תורם הדם מגיע בהתנדבות, ומתוך רצון להועיל לחברה, וחובתנו היא לעשות את המקסימום כדי לצמצם את אי הנוחות והכאב שהוא חווה. אנו בטוחים שבדיקת רמת המוגלובין ללא דקירה תשפר באופן משמעותי את חוויית תרומת הדם".

מכשיר ה- ,NBM-100 המבוסס על טכנולוגיה מקורית מכיל חיישן טבעתי המורכב על האצבע, ומחשב את רמת ההמוגלובין ע"י שילוב של מדידה אופטית והפעלת לחץ (באופן דומה לפעולת מכשיר למדידת לחץ דם). הניסוי הקליני לבדיקת יעילות ואמינות השיטה נערך במסגרת שיתוף פעולה ההדוק בין חברת אורסנס ושרותי הדם של מד"א., בינואר 2005 התקבל אישור לשווק המכשיר באירופה (CE) והוא נמצא בהליכי רישוי לשווק גם בארה"ב.

היום הבינ"ל לתורמי הדם חל כל שנה ב-14 ליוני, יום הולדתו של ד"ר קרל לנדשטיינר, המדען שזיהה את סוגי הדם בבני האדם. בשנת 2005 מוקדש יום זה לציון 70 שנה להקמת עמותת ארגון תורמי דם מתנדבים בישראל (את"ד), ופותח את חגיגות 75 שנה למד"א. האירוע יצוין באתר חפציבה של חברת החשמל (סמוך לתחנת הכוח רבין בחדרה) היום בשעה 18:00. בטקס יערך במעמד שר הבריאות, דני נווה, הנהלת מד"א וחברת החשמל ובמהלכו יוענק אות תורמי דם למתנדבים שתרמו למעלה מ-100 מנות דם. הארגון שנוסד ביוני 1936 בתל אביב מונה כיום כ-10,000 מתנדבים,שנענים לכל קריאה של שירותי הדם במקרים בהם מסתמן מחסור במנות דם, בעיקר של סוגים דם נדירים. ביוזמת הארגון התחילה פעילות נרחבת בבתי הספר התיכוניים. כשעשרות מתנדבים ברחבי הארץ משקיעים מזמנם בהדרכה ובחינוך הנוער לערבות הדדית ולהצלת חיים.


