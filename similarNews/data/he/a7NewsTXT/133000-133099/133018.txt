

ח"כ חזן נחקר משעות הבוקר במשרדי יאח"ה בבת-ים, תחת אזהרה, בחשד לגניבה ולשיבוש הליכי משפט בפרשת ההצבעות הכפולות. "אני שמח על הבדיקה בעניין הזה לא היה כלום, אין בו כלום והדבר יוכח", אמר בתום החקירה.

ח"כ חזן נחקר משעות הבוקר במשרדי יאח"ה בבת-ים, תחת אזהרה, בחשד לגניבה ולשיבוש הליכי משפט. על פי החשד, הוא נכנס למחסן בכנסת בו מאוחסנת מערכת ההצבעה הישנה של מליאת הכנסת, פירק את אחד מלוחות ההצבעה ולקח אותו מבלי שקיבל אישור על כך. "אני שמח על הבדיקה. בעניין הזה לא היה כלום, אין בו כלום והדבר יוכח", אמר חזן בתום החקירה.

ח"כ חזן עומד לדין על חלקו בפרשת ההצבעות הכפולות ופנה בשל כך לסגן מזכיר הכנסת בבקשה לקבל לידיו את פאנל ההצבעה הישן הנושא את הלוחית עם שמו. בתשובה נמסר לו שהנושא הועבר למחלקה המשפטית וזו תחליט אם להעביר לידיו את הפריט.

חזן הגיע אז למחסן הכנסת בו מאוחסנים לוחות ההצבעה הישנים, בלויית אחד מעובדי המשכן. כשזה עזב, נותר חזן לבדו ותועד על ידי המצלמות המותקנות במקום כשהוא יוצא ושקית בידו.

סגן מזכיר הכנסת שניגש למחסן על מנת לבדוק היכן נמצאים לוחות ההצבעה של ח"כ חזן וח"כ ענבל גבריאלי, גילה ששני הלוחות נעלמו. הדבר הובא מיד לידיעת יו"ר הכנסת ראובן ריבלין, שהורה לקצין הכנסת, לפתוח בחקירה חשאית בנושא. אולם, בתום התייעצות שקיים עם היועצת המשפטית של הכנסת, עו"ד נורית אלשטיין, ועם שד"ר, החליט ריבלין לסגור את התיק וקבע שאין מקום לערב את המשטרה בחקירה, מאחר ולא מדובר בעבירה פלילית. המשטרה, מצידה, החליטה לפתוח בחקירה פלילית בפרשת הפאנלים.

לאחר שנודעה הפרשה לציבור טען ח"כ חזן כי לא לקח את הפאנלים אך לאחר זמן קצר חזר בו מגרסתו וטען כי לקח רק את הפאנלים עם השמות ולא את המחשב. "לקחתי רק את הפאנלים, את המוח השארתי במחסן", אמר.
