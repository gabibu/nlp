

"אני קורא לראש הממשלה, לפני שאתה צועד קדימה, תסתכל אחורה ולצדדים. הגיע הזמן שגם תבצע "חברתית" ולא רק תדבר "חברתית", קרא הבוקר יו"ר ההסתדרות הנכנס, עופר עייני, בהפגנת מחאה על אי תשלום משכורות.

עופר עיני בהפגנת הרשויות המקומיות: "לפני שראש הממשלה צועד קדימה, שיסתכל אחורה ולצדדים"
מאות עובדי רשויות מקומיות ומועצות דתיות השתתפו בהפגנה שהתקיימה הבוקר מול ראש הממשלה

עיני: "עם כניסתי לתפקיד החדש, הנושא הראשון שאטפל בו בכל הכוח יהיה שכר עובדי הרשויות. הבעיה שלכם היא הבעיה שלנו. על כולנו להיות אגרוף חזק"

יו"ר האגף לאיגוד מקצועי ויו"ר ההסתדרות הנכנס, עופר עיני, נאם הבוקר בהפגנת עובדי הרשויות המקומיות והמועצות הדתיות שהתקיימה מול משרד ראש הממשלה: "אני קורא לראש הממשלה   לפני שאתה צועד קדימה, תסתכל אחורה ולצדדים. הגיע הזמן שגם תבצע "חברתית" ולא רק תדבר "חברתית". יש כאן עובדים שקמים כל בוקר, הולכים לעבודה, דופקים כרטיס ולא מקבלים שכר בסוף החודש".

עיני תקף את בית הדין הארצי לעבודה: "הלכנו לבין הדין כי האמנו שלבית הדין יש שיניים. אבל דקה אחרי שבית הדין יכריע, אנחנו משוחררים לעשות כל פעולה. בית הדין קושר אותנו והמדינה מנצלת זאת לרעה. אבל לאחר החלטת בית הדין לא נהיה קשורים יותר".

עיני הוסיף: "פניתי ליועץ המשפטי לממשלה בדרישה לבדוק את ראשי הרשויות שמנכים כסף משכר העובדים ולא מעבירים לקופות הפנסיה וקרנות ההשתלמות. מדובר בעבירה פלילית, מדובר בכסף של העובדים. אבל כנראה שכשזה לא נוגע למדינה מטשטשים את העניין".

ראש עיריית רמת השרון, איציק רוכברגר, קרא לראשי הרשויות ולמרכז השלטון המקומי להשבית את הרשויות מיידית עד לפתרון הבעיה.

בין הדוברים היו גם סלווה מסרווה, עובדת סוציאלית מעיריית טייבה שסיפרה כי עובדי העיריה אינם מקבלים שכר כבר שנה ושלושה חודשים: "יש אצלנו עובד חולה כליות שצריך להיות מחובר לדיאליזה ואינו יכול לקבל טיפול. מה רוצים שנעשה? למה ראש הממשלה לא מצא חמלה כל השנים האחרונות? למה הוא מתחיל לדבר על חמלה רק עכשיו? לא מדובר בחמלה, מדובר בצדק!"

