

"תה עושה סחרחורת", כך על פי שירו של דני סנדרסון, אך היום טוען מחקר שוודי כי שתי כוסות תה ליום עשויות להפחית את הסיכוי ללקות בסרטן הרחם.

שתיית שתי כוסות תה ליום עשויה להפחית את הסיכוי ללקות במחלת הסרטן, כך טוען מחקר שוודי חדש המתפרסם בימים אלה. המחקר נעשה על ידי חוקרים ממכון קרולינסקה בסטוקהולם.

המחקרים התיאורטיים אשר קדמו למחקר המעשי מעלים השערה כי תה ירוק ושחור מכילים חומרים העשויים להגן על גוף האדם מפני כמה סוגים של מחלת הסרטן. ואכן, במחקר החדש, בו השתתפו יותר מ-60,000 נשים, גילו החוקרים כי נשים אשר שתו שתי כוסות תה או יותר בכל יום לקו בסרטן הרחם משיעור נמוך בכמעט 50% מנשים אשר לא שתו תה.

במחקר השתתפו 61,057 נשים בין הגילאים 40 ל-76 אשר מילאו שאלונים על הרגלי האכילה והשתיה שלהן בין השנים 87' ל-90'. כל אחת מן הנשים היתה תחת מעקב רפואי משנת 90' עד לחודש דצמבר בשנה שעברה. 301 נשים אובחנו במהלך המחקר כחולות בסרטן הרחם.

"כל כוס תה נוספת ליום תורגמה ל18% של סיכון מוקטן ללקות בסרטן הרחם", אמרו החוקרים אשר סייגו את תוצאות מחקרם באומרם שמדובר במחקר ראשוני אשר זקוק לאישוש באמצעות מחקרים נוספים.
