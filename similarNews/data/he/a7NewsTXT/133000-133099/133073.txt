

יועץ הסקרים של ראש הממשלה מגלה כי פניו של שרון לנסיגות ב-90% משטחי יהודה ושומרון ולחלוקת ירושלים בין ישראל לרש"פ. יו"ר הכנסת בתגובה: שרון מתגלה היום במלוא קלונו.

יועץ הסקרים של ראש הממשלה, קלמן גייר, מגלה לעיתון ניוזוויק כי אריאל שרון יהיה מוכן לוותר על 90% משטחי יהודה ושומרון, וכן לעשות וויתורים כואבים בירושלים. לדברי גייר, נסיגות וויתורים אלו הם הסיבה בגללה פרש שרון מהליכוד.

תגובות: כעת מתברר שדין ירושלים כדין נצרים

בתגובה לתוכניתו של ראש הממשלה לוויתורים מפליגים בירושלים, אומר יושב-ראש הכנסת, ח"כ ראובן ריבלין, כי מצער להיווכח שמי שהאשים אחרים שיחלקו את ירושלים מתגלה היום במלוא קלונו.

המועמד לראשות הליכוד, בנימין נתניהו הצטרף אמש לדברי ריבלין והבהיר כי יש לראות בדברי גייר הוכחה לכוונותיו הפוליטיות האמיתיות של שרון, והן חלוקת ירושלים.

ח"כ אהוד יתום התייחס גם הוא לדברי קלמן גייר ואמר כי "יצא המרצע מן השק, שרון ערק מן הליכוד בשל החלטתו לחלק את ירושלים ולשוב חד-צדדית לגבולות 1967". "על מצביעי הליכוד המסורתיים לדעת זאת ולא ליפול קורבן לתרמית קדימה-שמאלה", הוסיף יתום.

יו"ר המפד"ל, ח"כ זבולון אורלב אמר כי "קלמן גייר אומר בקול את מה ששרון אומר בחדרי חדרים". לדברי אורלב, יתכן ששרון שוב מתכוון להטעות את הבוחרים, שזוכרים את התבטאותו כי דין נצרים כדין ת"א. "כעת מתברר שדין ירושלים כדין נצרים".

לעומת כל אלה מבקשים ב'קדימה' למזער נזקים. אנשי ראש הממשלה טוענים כי דברי גייר הינם הבל ואין בהם כל ממש. איש תנועתו של שרון, חבר הכנסת רוני בראון אומר שתפקידו של היועץ התקשורתי הוא אך ורק לעסוק בענייני ייעוץ תקשורתי ולא לקבוע מדיניות. "אנחנו לא מעסיקים יועצי תקשורת כדי לקבוע מדיניות ולא מעסיקים קובעי מדיניות כדי לייעץ תקשורתית", אומר בראון המבקש לקבוע כי גייר חרג מתפקידו ואין ממש בדבריו.
