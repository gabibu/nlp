

הפורום המשפטי למען א"י דורש "למצות את הדין עם ראש אכ"א, הרב הראשי הצבאי וקצינת שלישות ראשית", בעקבות פרסום התמונות והסרטונים מעקירת הקברים בגוש קטיף ומשירתם של אנשי הרבנות הראשית בעת העקירה.

אנשי הפורום המשפטי למען ארץ ישראל מציינים כי הרב הצבאי הראשי, הרב ישראל וייס, "מנע בזמנו ממשפחות שכולות, שגורשו מחבל עזה, להיות נוכחות במעמד העתקת הקברים, תוך הבטחה שצלמים לא יהיו בשטח. אלא שהבטחות לחוד, ומעשים לחוד". כזכור החל מיום שני החל אתר האינטרנט HNN לפרסם תיעוד בוידאו של עקירת הקברים. זאת לאחר שלפני כשבועיים הוחלט באכ"א להקים וועדת חקירה לבירור נסיבות פרסומן של תמונות סטילס מאירועי העקירה.

כזכור, על הקמת הוועדה החליט ראש אכ"א בעקבות פניית עו"ד אסף מינצר מהפורום המשפטי ודרישתו לקבלת הסברים לתצלומים המנוגדים להבטחות שניתנו למשפחות השכולות.

עו"ד מינצר מספר כי לא זומן להעיד או להציג את תלונת המשפחות בפני הוועדה, וכך גם לא נציגי המשפחות. מהפורום המשפטי נמסר כי על פי מידע שבידיהם ועדת החקירה ניקתה את כל הבכירים מאחריות למעשה. יצוין, כי בין המצולמים ב"תמונות המזכרת" מופיעים הרב ויס וקצינת שלישות ראשית - אורנה ברביבאי, ש"לא זו בלבד שלא מנעו את הצילומים כהבטחתם למשפחות השכולות ולפורום המשפטי, אלא הם גם שיתפו פעולה עם הצלם", מאשימים אנשי הפורום.

בעקבות פרסוםצילומי הוידאובאתר HNN, ובכלי תקשורת נוספים (ערוץ 7 ולאחר מכן חדשות ערוץ 2) שיגר עורך הדין מינצר מכתב חריף לראש אכ"א, האלוף אלעזר שטרן, אותו אנו מביאים כלשונו:


לכבוד
אלוף אלעזר שטרן, ראש אכ"א
הקריה
תל-אביב
א.נ.

הנדון: צילום ופרסום תמונות חדשות מעקירת הקברים בבית העלמין בנוה דקלים

1. במכתבנו אליך מאתמול בבוקר, ביקשנו כי תיידע אותנו בהקדם האפשרי בדבר מסקנות שהוסקו בעקבות וועדה שמינית בעניין צילומים שצולמו בבית העלמין בעת עקירת הקברים, כפי שהבטחת. כן עמדנו במכתבנו על כך שהמשפחות דורשות את מיצוי הדין עם גורמי הצבא הבכירים שהצטלמו ל"תמונות מזכרת" לצד ארונות הקברים וארונות הקבורה. כפי שמסרנו לך טלפונית לפני למעלה משבועיים, חששנו כי קיימות תמונות נוספות שיפגעו במשפחות, ולצערנו חששנו התאמת.

2. אתמול בלילה הופנינו על ידי משפחות שכולות לתמונות וסרטונים נוספים שהופצו לעין כל באינטרנט (אתר HNN.co.il), שמדברים בעד עצמם, ושצולמו בעת עקירת הקברים בבית העלמין בניגוד למוסכם, כאשר הרב הצבאי הראשי, קצינת שלישות ראשית והמפקדים הבכירים האחרים בשטח לא זו בלבד שאינם עושים דבר כדי למנוע זאת, אלא משתפים פעולה עם הצלם.

3. בתמונות ובסרטונים אף מופיעים מפקדים בכירים וחיילים שלך, בניצוחו של הרב הצבאי הראשי ומפקדים בדרגות בכירות ביותר, יושבים לפי הפרסום במעין "סעודת מצווה" שערכו בגוש קטיף ביום הוצאת הנפטרים מקברם ובתמונות אחרות, חלקם מנופפים בגרביים ובתחתונים ועושים חוכא ואיטלולא מהמעמד כולו. נראה כי התמונות והסרטונים שהופצו אמש הם תשובתך למכתבנו האמור.

4. קשה להבין מה המקום לסעודת המצווה ולאווירת "חג הפורים", שנעשתה תוך כדי הוצאת הנפטרים מקבריהם, כאשר באותו זמן ממש קורעים בני המשפחות קריעה בבגדם לאחר שהתבשרו על עקירת הקבר ויושבים שבעה בשנית על מותו. "חרדת הדין", כהגדרתו של הרב הצבאי באוזננו, כשסירב לבקשת בני משפחה שהתחננו להיות נוכחות בעקירת הקברים, בודאי לא היתה שם.

5. בשיחה אמש מסרת לנו כי הנך יודע מיהו הצלם וכיצד הוא מפרסם את תמונותיו ולכן תמוה בעינינו מדוע אינך נוקט בצעדים מיידים הנדרשים על מנת למנוע המשך הפצת התמונות הפוגעות קשות במשפחות. חוששנו כי זה רק עניין של זמן עד שייצאו תמונות נוספות ולכן יש לעצור זאת באופן מיידי.

6. ביקשנו ממך כי עוד אתמול בלילה תדאג לכך שיוצא צו איסור פרסום על התמונות והסרטונים על מנת שהמשפחות השכולות לא יצטרכו לחזות בתמונות הקשות באינטרנט. לצערנו הדבר לא נעשה, וכבר הבוקר התקבלה אצלנו שיחת טלפון ממר דן דוידוביץ' שהזדעזע לראות את הנפתה באוויר של מצבת בתו אהובה אמרגי הי"ד (סרטון 1) ברחבי האינטרנט.

7. אבקשך לדאוג לכך כי עוד הבוקר יוצא צו איסור פרסום על התמונות והסרטונים בהם נראים עקירת הקברים עקב הפגיעה ברגשות הציבור, צנעת הפרט ופגיעה בפרטיות של המשפחות תוך גרימת נזק נפשי כבד להן.

8. כמו כן אבקשך למצות את כל חומרת הדין עם פיקודיך, ובראשם הרב הצבאי הראשי, על ההתנהגות החמורה שלהם, שכל אדם מן השורה שיצפה בתמונות ובסרטונים בהקשרן אז, יזדעזע מהם עד עמקי נשמתו.

בכבוד רב,

אסף מינצר
מרדכי מינצר, משרד עורכי דין


העתק:
ראש המטה הכללי, רא"ל דן חלוץ
קצינת שלישות ראשית, תא"ל אורנה ברביבאי
הרב הצבאי הראשי, תא"ל ישראל וייס
ראש היחידה להנצחת החייל, מר יעקב גבאי
מבקר המדינה - עו"ד דגנית שי ונציבות תלונות הציבור


