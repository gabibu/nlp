

ההסתדרות הפסיקה בשעה 8:00 בבוקר את העבודה בתחנות המשנה השייכות לאיגוד ערים לכבאות באזור אשקלון. הסיבה לשביתה: כבאי האזור ועשרים גימלאים לא קיבלו את משכורת חודש נובמבר.

במסגרת השביתה לא תהיה פעילות בתחנות כיבוי האש שדרות, קרית גת, קרית מלאכי ואשדוד. 90 הכבאים באזור ועוד 20 גימלאים לא קיבלו את משכורות חודש נובמבר 2005, אשר אמורות היו להיות משולמות ב- 1 בדצמבר 2005.

במכתב ששיגר אתמול (ג') עו"ד גיל בר-טל, מנהל חטיבת עובדי הרשויות המקומיות בהסתדרות המעו"ף, לרוחמה אברהם, מ"מ שר הפנים, הוא כותב כי "הרשויות המקומיות באיגוד לא מעבירות את חלקן בתקציב שירותי הכבאות בשטחיהן". מדובר בעיריית אשדוד, שחובה לאיגוד נאמד בכ- 2 מליון , קרית גת, שחובה 800 אלף , קרית מלאכי שחובה 88 אלף , שדרות שחובה 44 אלף, מועצה אזורית שפיר שחובה 122 אלף , מועצה אזורית לכיש שחובה 40 אלף , מועצה אזורית יואב שחובה 48 אלף  ומועצה אזורית חוף אשקלון שחובה לאיגוד נאמד בכ- 30 אלף .

בר-טל מוסיף כי "המדובר בהלנת שכרם של הכבאים אשר עושים מלאכתם נאמנה ואשר זכויותיהם הבסיסיות כעובדים וזכויותיהם הסוציאליות נפגעות עקב אי-תשלום שכרם ואי העברת כספים לקופת הגמל וקרנות ההשתלמות".

בר-טל אף טוען במכתבו כי אי-העברת הכספים גורמת לסכנה מבחינה בטיחותית. "הכבאים נאלצים להיעזר בעבודתם בציוד ישן ופגום לחילוץ נפגעים, מרכב שנפגע בתאונת דרכים".
