

נשיא איראן, מחמוד אחמדיניג'אד שב ומפקפק בקול באם שואת יהודי אירופה אכן קרתה וקורא למדינות המוסלמיות לנקוט בקו נוקשה ביחס לסכסוך הישראלי פלסטיני. עוד אמר כי על ישראל להימחק מן המפה.

דבריו של אחמדיניג'אד אותם נשא בפני הועידה האיסלאמית בטהראן, המפקפקים בשואת יהודי אירופה במהלך מלחמת העולם השניה, פורסמו באתר האינטרנט של הטלוויזיה האיראנית. מדובר בפעם השניה תוך שבוע שהנשיא האיראני מתבטא בנושא. "אם אכן נהרגו יהודים באירופה והציונים נתמכים בשל התירוץ הזה, מדוע צריכים הפלסטינים לשלם את המחיר", צוטט אחמדיניג'ד באתר האינטרנט.

אחמדיניג'ד אף קרא למדינות המוסלמיות לנקוט במדיניות נוקשה יותר ביחסם לסכסוך הישראלי-פלסטיני. "על העולם המוסלמי לוותר על המדיניות הפסיבית", אמר והוסיף כי "מדיניות המערב הייתה מאז ומעולם לטובת המשטר הציוני ולרעת העולם המוסלמי".
