

ועדת המשנה לחקיקה של ועדת החוץ והביטחון בראשות ח"כ אהוד יתום אישרה את הצעת חוק התאגידים הביטחוניים לקריאה שניה ושלישית. החוק יפעל למניעת השתלטות גורמים עוינים על התאגידים הביטחוניים.

הצעת החוק מסדירה לראשונה את המנגנון להגנה על האינטרסים הביטחוניים של המדינה בתאגידים פרטיים העוסקים בידע או בציוד ביטחוני, אשר משמש את כוחות הביטחון. בין היתר, פועל החוק למניעת השתלטות גורמים עוינים על התאגידים הביטחוניים, מניעת חשיפה של נושאים סודיים מטעמים של ביטחון המדינה, וכן הבטחת המשך קיומן של פעילויות חיוניות לביטחון המדינה.
ההצעה מונחת על שולחן ועדת החוץ והביטחון עוד משלהי מכנסת ה-15 והובאה בשבועות האחרונים לדיון בוועדת המשנה לחקיקה על אף האירועים הפוליטיים האחרונים.

יו"ר ועדת המשנה, ח"כ יתום, הדגיש כי חשיבותו של החוק מודגשת בימים אלו לאור המגמה להפרטת התאגידים הביטחוניים הממשלתיים ולאור שינויי הבעלות ושיתופי הפעולה המתרחשים בתאגידים הפרטיים.
