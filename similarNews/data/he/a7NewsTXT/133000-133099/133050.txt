

בדיון ועדת הפנים ואיכות הסביבה עלתה בעיית חשיפת ילדים חרדים לתכנים חילוניים לא ראויים במתנ"סים בשכונות החרדיות בירושלים. ח"כ בניזרי: התכנים המובאים במתנ"ס בשכונות החרדיות לא מתאימים לאופי האוכלוסיה.

ח"כ שלמה בניזרי הציג בפני ועדת הפנים ואיכות הסביבה של הכנסת את המצב המצוי כיום במתנ"סים בשכונות בירושלים בהן יש אוכלוסייה חרדית גדולה, רמות ושמואל הנביא. לטענת בניזרי, המתנ"סים בשכונות אלו מנוהלים על ידי צוות חילוני, דבר המשפיע לדבריו על התכנים המובאים בפני ילדי השכונה ואינם מתאימים כלל לאופי האוכלוסייה המתגוררת בשכונות אלו.

"לא אחת פנו תושבי השכונה להנהלת המתנ"ס בבקשה להקפיד על תכנים יהודיים, מסורתיים שיתאימו לאופי האוכלוסייה אבל ההנהלה בשלה", אמר ח"כ בניזרי .

ח"כ דוד אזולאי חיזק את דבריו והוסיף כי "על המתנ"ס להעניק שירות קהילתי לתושבי השכונה בו הוא נמצא, ולדאוג להעשרתם החינוכית והתרבותית של ילדי השכונה".

תושב שכונת רמות, יצחק טרכטינגוט, ציין בפני חברי הוועדה כי 83% מילדי הגן וכ-73% מילדי ביה"ס הנם חרדים, למרות זאת אין שום פעילות שמתאימה לציבור החרדי המבקר במתנ"ס השכונתי, שכן האנשים העומדים בראש המתנ"ס חילונים בעצמם, והתכנים שהם מציגים בהתאם".

לעומתו, חלק נציג החברה למתנ"סים, שמואל טשרניחובסקי, על דברי קודמיו ואמר כי אין קשר בין מי שיושב בהנהלת המתנ"ס למי שאחראי על הפעילויות המתקיימות במתנ"סים ועל התכנים המוצגים בו. עוד הוסיף טשרניחובסקי ואמר כי העירייה הנה ריבון, ואם היא תחליט על קיום בחירות להנהלת המתנ"סים החברה למתנ"סים מצידה תקיים אותן. סגן ראש עיריית ירושלים ,אלי שמחיוב, הגיב לדברים אלו וטען כי העירייה אינה ריבון ואינה יכולה להכריז על קיום בחירות כך פתאום.

ח"כ בניזרי העיר כי כך או כך, המצב כפי שהוא כיום אינו יכול להימשך עוד. "הורים רבים נמנעים מלשלוח את ילדיהם לפעילויות במתנ"ס בשעות אחה"צ, דבר שפוגע בחינוך ילדינו. יש להורות על קיום בחירות למתנ"סים, כך שילדי השכונות החרדיות יקבלו את מה שמגיע להם", אמר.

יו"ר הוועדה ח"כ ראלב מג`אדלה סיכם את הדיון והורה על הקמת צוות שאותו ילווה ח"כ שלמה בניזרי, ויועץ ועדת הפנים, מר יחזקאל לביא במשך 3 חדשים ויכלול את נציגי העירייה, נציגי התושבים ונציגים מהחברה למתנ"סים. על הצוות לבחון צעדים שיינקטו לשינוי המצב הקיים כיום במתנ"סים בשכונות אלו, תוך התחשבות מקסימלית בצורכי התושבים והתאמת פעילויותיו לאופי תושבי השכונה.
