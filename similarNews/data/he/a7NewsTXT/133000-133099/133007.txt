

האם אנשי שרון הם העומדים מאחורי השמועות אודות הכוונה לגבש רוב של 61 ח"כים שיבלמו לכאורה את שרון, רק כדי להשיג הצהרות המתנגדות למהלך מעמיר פרץ? של מי הספין הזה שמעסיק את הפוליטיקה הישראלית? ראיון.

ביומן הצהרים של ערוץ 7 מעריך העיתונאי מנחם רהט כי מעטים הסיכויים להצלחת מהלך יצירת בלוק שישים ואחד חברי הכנסת שימנעו את המשך כהונת שרון כראש ממשלה ויביאו לדחיית הבחירות. "קשה להשיג 61 ח"כים שיסכימו לשבת תחת קורת גג פוליטית אחת וגם יתמכו במועמד מוסכם לראשות הממשלה".

להערכתו של רהט כל השמועות על המהלך היא בסך הכול ספין שיצא מבית מדרשם של מקורבי ראש הממשלה, אנשי 'קדימה' שרצו בסך הכול להוציא מיו"ר העבודה ח"כ עמיר פרץ הצהרה גורפת שלא יתן את ידו למהלך שכזה. "מבחינה זו הם הצליחו בספין הזה. עמיר פרץ הכריז את ההכרזה הזו, אבל אם יבואו אליו 61 חברי כנסת ויבקשו מעמיר פרץ לעמוד בראש ממשלה חלופית, קשה להניח שהוא יוכל להתנגד, בעיקר כיוון שהליכה לבחירות ממעמד של ראש ממשלה נחשבת לבעלת סיכויים רבים יותר", אומר רהט.

באשר למפה הפוליטית העכשווית שאינה מחמיאה כלל לליכוד מעריך רהט שכאשר ייבחר מועמד ברור לראשות הממשלה התמונה תשתנה לחלוטין שכן מול המערכת המשומנת היטב של 'קדימה' נמצאת מערכת קשורת ידיים, כהגדרתו של רהט, בדמותו של הליכוד. לאחר הבחירות הפנימיות בליכוד יהיה מי שיתווה דרך פוליטית, המאמץ הפוליטי יהיה ממוקד במאבק על הנהגת המדינה, ראשי הליכוד לא יעסקו בהתקוטטות פנימית, התנועה הזו תוכל להגיב לספינים מטעמו של ראש הממשלה במהלכים משלה וכיוצא באלה. להערכת רהט כל אלה ישנו את התמונה הפוליטית "הליכוד ייתן פייט שווה ל'קדימה'".

להאזנה לראיון
(ש)
