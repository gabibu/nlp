

ח"כ זבולון אורלב מהמפד"ל, פנה לשר הביטחון בדרישה לחקור פגיעה בחיילים דתיים.

מפניות של הורים לחיילים דתיים אל ח"כ אורלב, עולה תמונה קשה של פגיעה חמורה בחיילים דתיים שנדרשו לחלל שבת ולהאריך את עינוי צום תשעה באב בשעות נוספות.

במכתבו לשר הבטחון בדבר התנכלות לחיילים דתיים דווח ח"כ אורלב כי "הורים לחיילים העושים טירונות בבסיס ניצנים בפלוגה ו' מחלקה 3 , התלוננו בפניי כי בתום צום תשעה באב במקום לאכול, החליטו המפקדות ללמד אותם שעה שלמה שיעור ב"הקשב", ורק לאחר מכן שחררו את החיילים לשבור את הצום" .

עוד דווח כי " חיילים שבקשו להתפלל מנחה, נענו בסרוב מצד המפקדות, וכעונש על בקשת התפילה טרטרו את החיילים בריצה ורק בסיום ריצוי העונש התירו לחיילים להתפלל".

"לא יעלה על הדעת שחיילים ומפקדים בצה"ל ירמסו ברגל גסה את הערכים של חיילים דתיים ויפגעו בהם מעצם היותם שומרי מצוות"אומר ח"כ אורלב.


