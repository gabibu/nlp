

מערכת הבטחון צפויה לגרש בשעות הקרובות לרצועת עזה את אחיו של אחד המחבלים שביצעו את הפיגוע בעמנואל לפני כשלושה שבועות. האח נעצר יחד עם בני משפחה נוספים לאחר הפיגוע.

אתמול אישרה ועדת השרים לענייני ביטחון תכנית למאבק במחבלי התופת. התכנית כוללת גירוש בני משפחה אם החוק מאפשר זאת, הריסת בתים והעמדה לדין של בני משפחה שידעו וסייעו.
ההחלטה על תכנית מאבק במחבלי תופת התקבלה לאחר דיון שנערך בקבינט המדיני-בטחוני ונמשך כ-4 שעות.

התוכנית הוכנה בידי צוותים מקצועיים שמינה שר הבטחון ואת גיבוש התוכנית ריכזו ראש השב"כ אבי דיכטר וסגן הרמטכ"ל אלוף גבי אשכנזי. הצורך בתוכנית פעולה מעין זו עלה בעקבות התגברות מספר פיגועי ההתאבדות. בישיבה דווחו גורמי הבטחון כי אין היום מחסור במתאבדים והמצב הוא שהמתאבד מחכה למטען ולא להפך.
בצוות היו שותפים נציגי משטרת ישראל, המועצה לבטחון לאומי, המוסד ומתאם הפעולות ביש"ע.

בין ההמלצות שאושרו על ידי הקבינט, וחלקן אושררו מחדש, גירוש של משפחות מתאבדים לעזה, הריסת בתי המתאבדים, הפקעה והחרמת רכוש של משפחות המתאבדים ונסיון גם למנוע את התשלומים שמעבירות מדינות ערב וגורמים אחרים למשפחות המתאבדים.

בדיון הודגש כי ענישת המשפחות תעשה רק אם יש זיקה מוכחת ביניהם למבצעי הפיגועים.
אך גורמים משפטיים ציינו שבחוות הדעת של היועץ המשפטי הוא קובע שאין צורך בראיות מהסוג שמציגים בבית משפט, אלא די בראיות שמספיקות לביצוע מעצר מינהלי.
בישיבת הקבינט הוחלט גם על גירוש ראשון של קרוב משפחה של מחבל תופת מיו"ש לעזה. מדובר על בן משפחתו של מחבל שביצע את הפיגוע באוטובוס בעמנואל לפני כשלושה שבועות.
ראש השב"כ אבי דיכטר ציין בישיבה כי העונשים אפקטיבים וכי במספר מקרים הסגירו קרובי משפחה מחבלים שעמדו לבצע פיגוע, כולל אב שהסגיר את בנו.

