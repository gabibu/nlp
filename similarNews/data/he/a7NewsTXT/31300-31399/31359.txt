

עורכו הראשי של היומון הממשלתי המצרי "אל-אהראם" זומן להופיע בפני שופט בפאריס, בעקבות הגשת תלונה נגד העיתון בגין "הסתה לשנאה גזענית", כך נמסר אתמול ממשרד העיתון בפאריס.
השופט הממונה על חקירת הפרשה, בודואן טובנו, ביקש מהעורך הראשי, איברהים נאפעי, במכתב ששלח למשרד העיתון בפאריס, להתייצב בפניו במשרדו ב-9 באוגוסט.

בשימוע זה, יוכל השופט להודיע לו על מעצרו.

זימון זה בא בעקבות הגשת תלונה בראשית שנת 2001, על-ידי הליגה הבינלאומית לגזענות ואנטישמיות (LICRA), בעקבות פירסום מאמר בעיתון באוקטובר 2000, בחתימתו של עאדל חאמודה, שכותרתו: "לחם יהודי מדמם של ערבים".

המאמר פורסם באתר האינטרנט של העיתון, וה-LICRA קראה למערכת המשפט הצרפתית להורות ליומון על הורדתו מהאתר, כך מסר העו"ד מארק לוי שמיצג את LICRA .

עו"ד לוי ציין כי אחרי שהעיתון הוריד את המאמר מהאתר, מבלי שהתאפשר למערכת המשפט להתערב, החליטה בכל זאת LICRA להגיש תלונה, בשל האפשרות הקיימת להשגת המאמר בגירסה המודפסת של העיתון הנמכרת בצרפת.

המאמר מתייחס ל"עלילת דמשק" משנת 1840, שבמהלכה הועלו אשמות שווא נגד היהודים על רצח כמרים, ושימוש בדמם לאפיית מצות, עלילה נושנה מימי הביניים.

עורך העיתון טען כי "העיתון השתמש באגדה זו כדי להמחיש שיש היום פלשתינים שנטבחים על-ידי חיילים ישראלים".

בהודעה שפירסם אתמול בעיתונו, הדגיש נאפעי את "הכבוד שהוא רוחש למערכת המשפט הצרפתית, והוסיף שהוא "לא התנגד מעולם ליהדות בתור דת", אכל הוא מתנגד ל"מדיניות ההתפשטות הישראלית של הליכוד, המאיימת על השלום והיציבות במזרח התיכון".

