

עפ"י עדויות סטודנטים ישנן ליקויי אבטחה רבים בשמירה על האוניברסיטה כשחלקן נוגע לגידור סביב מתחם האוניברסיטה. העיתונאית חני לוז הצביעה על פרצות בגדר הנמצאת בין הגן הבוטאני של האוניברסיטה לבין שכונת עיסוואיה. כמו כן במקום נמצא אתר בניה וסטודנטים דיווחו כי אפשר לעבור במקום ללא כל בדיקה. ליקוי אבטחה נוסף אומרת לוז נמצא בנושא החניה. כל מי שיש ברשותו תו חניה, רכבו נבדק אך לא נערכת בדיקה על גופו או חפציו. יצויין כי באוניברסיטה לומדים סטודנטים ערבים רבים וכמו כן ערבים רבים עובדים במקום.

סוכנות עתי"ם מסרה כי עפ"י דברי התאחדות הסטודנטים הארצית הם התריעו מספר פעמים בפני השר לביטחון פנים, דר' עוזי לנדאו, אודות האבטחה הלקויה באוניברסיטאות. יו"ר ההתאחדות, ליאור שטרסברג, פנה לשר לנדאו כבר באוקטובר 2001, והפנה את תשומת לבו לסידורי האבטחה הלקויים במוסדות להשכלה גבוהה. במכתב שהיפנה אל השר לנדאו טען, כי חברות האבטחה הפרטיות העוסקות באבטחת המוסדות מעסיקות אנשים ללא הכשרה קרבית, לעיתים קרובות אנשים מבוגרים, העלולים להתקשות במתן תגובה הולמת במהירות ובמיומנות הנדרשות.

אחרון המכתבים שהופנה אל השר היה בתחילת שבוע שעבר, בו טענה ההתאחדות כי יש אפשרות ממשית שאירגוני המחבלים ינצלו את הפירצה על מנת לבצע פיגוע טרור בתוככי הקמפוס.
בתשובותיו של ראש מטה השר לנדאו, תנ"צ שלום גואטה, נמסר להתאחדות כי העניין הועבר לידיעת גורמי האבטחה במטה הארצי וכי הנושא יועלה בדיון עם מנהלי הביטחון באוניברסיטאות. תנ"צ גואטה הציע לשטרסברג לפנות בעניין זה בעצמו להנהלת האוניברסיטאות. "הכתובת של הפיגוע הרצחני בקמפוס הר הצופים היתה חקוקה על הקיר" אמר שטרסברג והוסיף שכל התראותיהם לא נענו באופן מעמיק.

מפכ"ל המשטרה רב ניצב שלמה אהרונישקי אמר לאחר הפיגוע כי מדובר בכשל אבטחתי "כל פיגוע שבסוף מצליח מצביע על כך, שמעגלי האבטחה כשלו וזה נכון גם במקרה שאירע באוניברסיטה העברית".

יו"ר תא תכלית, תא הסטודנטים הימני באוניברסיטה התייחס היום בשיחתו עם כתבתנו לאוירה השוררת בקמפוס שיש בה כדי לעודד גורמים עויינים. לדבריו האוניברסיטה העברית מאפשרת חופש ביטוי כמעט מופקר לגורמים רבים כולל גורמים לאומניים כמו למשל לערבים הקוראים לאוטונומיה בגליל ולתמיכה בפעולות טרור. לדבריו האוניברסיטה אפשרה לסטודנטים ערבים להניף דגלים שחורים ביום "הנאכבה" לאות "אבל" על הקמת מדינת ישראל ואף לעמוד דקת דומיה "לזכר השאהידים". הדמוקרטיה צריכה לשים גבולות ולהגן על עצמה, אמר ראש תא תכלת. הוא הוסיף כי ייתכן שהאוניברסיטה צריכה לשקול את האפשרות שהיא מעניקה לסטודנטים שלעיתים אינה לגיטימית בעליל.

