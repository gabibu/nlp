

חיל האוויר ומשרד התחבורה פרסמו באחרונה מפה חדשה של אזורי טיסת "אווירונים זעירים ממונעים", בשל ההתרעות על כוונת ארגוני מחבלים בשטחים ומלבנון להשתמש בגילשונים ומטוסים זעירים כדי לבצע פיגועים בישראל.

הורחבו האזורים הרגישים בארץ, בהם תיאסר טיסה של מטוסים זעירים. מדובר במקומות כגון בתי הזיקוק בחיפה, אזורי תעשיה שונים שבהם חומרים כימיים ודלקים בכמויות גדולות, מחנות צבא גדולים ומתחמי דלק כגון פי גלילות.

חיל האוויר לחץ על משרד התחבורה לאסור לחלוטין טיסת מטוסים זעירים ברחבי ישראל. שר התחבורה, אפרים סנה, התנגד לכך והסביר כי מדובר בספורט לגיטימי בו עוסקים אלפים וכי יש לתת להם הזדמנות לטוס, גם אם תוך הגבלת אזורי הטיסה.

שר התחבורה סנה אמר כי "נעשו שינויים במפה שלוקחים בחשבון אילוצים בטחוניים". לדברי השר, שונתה המפה ועודכנה "כדי לתת מענה לסכנה של שימוש בגילשונים או מטוסים זעירים אחרים לפיגועים".


