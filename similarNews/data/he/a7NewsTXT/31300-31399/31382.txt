

אמרנו לו שאזור התעשייה "גשורי" הוא מקום מסוכן", כך אמר היום אביו של שני לדני אשר נחטף ונרצח במהלך לינץ' שערכו בו קבוצת ערבים. שני לדני עבד מזה כחודשיים במפעל הצינורות באזור התעשיה "גשורי" אשר בו מועסקים ערבים רבים מן האזור ואף מן העיר טול כרם. אביו אמר כי הזהירו לא פעם בדבר הסיכון הכרוך בעבודה במקום זה אך שני אמר כי זוהי העבודה היחידה אותה מצא.

ככל הנראה ארבו לשני קבוצת ערבים אשר חטפו אותו, כפתו את ידיו ורגליו ולאחר מכן במהלך לינץ' שערכו בו ירו בראשו מטווח קצר. רופא צבאי שהגיע למקום מצא את שני כשהוא פצוע אנושות בראשו ומאוחר יותר קבע את מותו. כוחות הבטחון שהחלו בסריקות אחרי המרצחים גילו שהעקבות מובילות לעיר טול כרם. בעקבות כך השיב צה"ל את העוצר מוקדם מהרגיל על העיר.

מפקד אוגדת איו"ש סא"ל גרשון יצחק אמר כי "מדובר בלינץ', במהלכו קבוצה של אנשים כפתה את הישראלי וירתה בראשו". לדבריו, ניצלו הרוצחים את הסרת העוצר שהוטל על טול כרם כדי לבצע את הרצח.

מוקדם יותר הבוקר הוכרזה כוננות גבוהה בשרון מחשש לחדירת מחבלים. רמת הכוננות הורדה כעבור כמה שעות.

