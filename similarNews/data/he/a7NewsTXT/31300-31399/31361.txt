

מחר בשעה 7.30 בבוקר, במבצע מיוחד, שתואם במשך שנתיים עם הירדנים, תונחנה על מסילתן המקורית ע"י מנופים מיוחדים, קרונות רכבת העמק המיתולוגית.
לאחר פעולה נמרצת של רכבת ישראל, המועצה לשימור אתרים וקיבוץ גשר, חולצו לפני כשנתיים קרונות רכבת העמק האבודים, שנקברו בפיצוץ מתחת לעיי מפולות במהלך מלחמת העצמאות בתחנת גאסר אל מג'מעי (בקיבוץ גשר על הגבול הירדני).

במהלך השנתיים האחרונות עמלו אנשי הרכבת בשיקומם בסדנא בחיפה, ובתאום מלא עם הירדנים יונחו הקרונות ביום שישי הקרוב על גבי גשר הרכבת ההסטורית, גשר אבן הנטוי על נהר הירדן, ונמצא על הגבול בין ירדן לישראל.

לפני כמאה שנים, סללו התורכים ביחד עם מהנדס הרכבות הגרמני מייזנר את נתיבה של רכבת חיפה-דמשק, הלא היא רכבת העמק. רכבת זו שימשה שלוחה לוגיסטית של הרכבת החיג'אזית שעשתה דרכה לערב הסעודית. בהיותה של רכבת העמק נתיב התחבורה היחידי שפילס דרכו בעמקים, היא תרמה רבות להתפתחות ראשית ההתיישבות בעמק יזרעאל, עמק בית שאן ועמק הירדן.

בצד היותה נתיב תחבורה חשוב ביותר, נקשרו לרכבת מיוחדת זו, אגדות, פולקלור והומור.
תחנת הרכבת ג'אסר על מג'עמי, עליה תונחנה הקרונות ביום שישי הקרוב, נפגעה קשות במלחמת העצמאות ונהרסה כליל. אך פסיה המקוריים שרדו והם אלה שישאו את הקרונות המשוקמים. עוד נמסר כי זוהי התחנה הנמוכה ביותר בעולם: 247 מ' מתחת לפני הים.

