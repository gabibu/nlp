

בבתי החולים בירושלים נותרו הלילה 39 מפצועי הפיגוע באוניברסיטה העברית, פצועה אחת במצב אנוש הנלחמת על חייה ו-12 במצב קשה.

כתב עתי"ם מוסר, כי מרבית הפצועים מאושפזים בבית החולים הדסה עין-כרם. מבין 17 הפצועים המאושפזים בבית חולים זה, פצועה אחת במצב אנוש שנפגעה מפגיעת הדף בריאות וכן מכוויות ורסיסים ונמצאת בשעה זו עדיין בחדר הניתוח. 7 במצב קשה, 8 במצב בינוני ואחד במצב קל.

בבית החולים "שערי צדק" נותרו 7 פצועים, שלושה במצב קשה, מהם שניים אזרחי דרום-קוריאה, שניים במצב בינוני ושניים במצב קל. בבית החולים "ביקור חולים" נותרו 10 פצועים במצב קל.

בבית החולים הדסה הר-הצופים נותרו 5 פצועים, אחד במצב קשה מאוד, אחד במצב בינוני ושלושה במצב קל עד בינוני.
