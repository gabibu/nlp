

במסגרת האזכרה לנרצחי הפיגוע במסעדת סבארו לפני שנה נחנך אתמול בישוב נריה התלמוד תורה שהיה חזונו של מרדכי סחיוויסחורדר הי"ד שנרצח בפיגוע , ועליו עמל בשנה לפני שנרצח.

באזכרה לחמשת בני משפחת סחיוויסחורדר שנערכה בישוב נריה בחבל בנימין השתתפו בני משפחות סחיווסחורדר ופרידמן - ילדים, דודים וסבים, הרב מנחם פורוש ובנו ח"כ הרב מאיר פורוש, ראש מועצת מטה בנימין פנחס ולרשטיין ואישים ציבור אחרים מחבל בנימין. את הטקס הנחו שלמה פרל, שנפצע בפיגוע ירי במערב בנימין ואוריאל כהן.

נשיא המדינה שנבצר ממנו להגיע לאזכרה ביישוב שלח מכתב נחמה לבני המשפחה: מוטי, צירה, רעיה, אברהם-יצחק וחמדה סחיווסחורדר הי"ד שנרצחו לפני שנה במסעדת "סבארו" בירושלים. הנשיא קצב כתב כי "מדינת ישראל עוברת ימים קשים וכואבים ואני מאחל לכם שיהיו לכם כוחות הנפש להתמודד עם האסון הנורא".

אוריאל כהן סיפר כי "לפני כשנתיים וחצי עלה רעיון להקמת תלמוד תורה לילדים - ביישובנו. מוטי נרתם למשימה במסירות נפש עצומה ולאחר מספר חודשים הוחלט כי התלמוד תורה יוקדש לזכרו של אביו   ר' יוסף בן אברהם ז"ל. חיבה מיוחדת הייתה למוטי במזכרת זו לאביו כיוון שאביו היה זה שהחזיק תלמוד תורה לתינוקות של בית רבן בהולנד במשך שנים ארוכות ומוטי חש כי יש בדבר משום סגירת מעגל. ככל שהתקדמה הקמת התלמוד תורה, תוך כדי קשיים עצומים, לא התייאש מוטי ונהג לומר   אני שמח, לאברהם-יצחק יהיה בית ספר כלבבי, זה שווה הכל. אברהם-יצחק הי"ד שנרצח אף הוא בפיגוע היה אמור להתחיל ללמוד בת"ת בעוד שנה אחת.

כהן אמר כי בתחילת הדרך כתב סחיווסחורדר על נייר המכתבים של התלמוד תורה את המלים "מפי עוללים ויונקים ייסדת עוז" (תהלים ח'). כאשר ראה כי כלתה הרעה אל עם ישראל וניתנה הרשות למשחית החליט כי עליו להודיע קבל עם את ייעודו של הת"ת והחל לרשום את הפסוק במלואו   "מפי עוללים ויונקים ייסדת עוז למען צורריך, להשבית אויב ומתנקם".


אוריאל כהן אמר בתכניתנו "בוקר ב-7" כי ביסוס תלמוד התורה החל במהלך השבעה. הרגשנו כולנו שאנו חבים חוב למשפחה ושמפעלו של מוטי צריך המשכיות, סיפר כהן לדבריו במהלך השבעה הם ביקשו את עזרת כל האח"מים שהגיעו לנחם והם אכן נרתמו לענין. כהן הוסיף כי הוא רואה בתלמוד תורה מצבה גדולה למשפחה ובעיקר למוטי שעסק בשנה האחרונה לחייו בהקמת התלמוד תורה בכל כוחותיו עד שהגיע אפילו למצב של פתח לחם משום שזנח עבור תלמוד התורה את עסקיו.

תלמוד התורה מונה כיום 55 תלמידים אמר כהן ובפתיחת שנת הלימודים תשס"ג הוא ימנה 80 תלמידים מכל גוש טלמונים ונחליאל ובכך תהיינה בתלמוד התורה 4 כיתות. בכך אנו רואים שכר לעמלו של מוטי והגשמת חלומו, אמר כהן.
