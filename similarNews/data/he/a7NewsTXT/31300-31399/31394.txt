

ראש החוג להיסטוריה באוניברסיטה העברית בהר הצופים, הפרופ' משה צימרמן אומר כי "אוניברסיטה שנמצאת מאה מטרים משטח כבוש איננה צריכה להתפלא על כך שהפכה לחלק מהמלחמה".

בראיון לקול ישראל אמר הבוקר הפרופ' צימרמן כי "אינני מצדיק מעשי טרור בשום פנים אני רק מנסה כהיסטוריון להסביר כיצד הם קורים". צימרמן הגדיר את הצלחות השב"כ בחיסול מחבלים וסיכול פיגועים הם לדבריו, כבוקי סריקי ואמר כי "הדרך הנכונה היא למנוע מצב שבו מעשי טרור יתבצעו" לדבריו, "צריך להציע הצעה שממנה אפשר להתחיל משא ומתן ולא להציע מלחמה אין קץ"

הפרופ' צימרמן אמר כי לאוניברסיטה אין חסינות מפני פיגועים. " לא ניתן לומר שבבית כנסת, בחתונה או ברחוב מותר לטרוריסטים לפוצץ ובאוניברסיטה זה לא יקרה" ביחס לעובדה שבאוניברסיטה לומדים גם סטודנטים ערבים, אמר צימרמן כי "בשביל טרוריסטים השיקול הזה הוא צדדי לגמרי . כמו שאנחנו מטילים פצצה ומניחים שיש לה פגיעות קולטרליות [נזק שאיננו נקודתי אלא סביבתי] ולוקחים זאת בחשבון, טרוריסטים עושים אותו דבר"

הפרופ' צימרמן טען עוד כי להם[למחבלים] לא אכפת אם כמה ערבים או כמה שאינם תומכים במדיניות הנוכחית של הממשלה יהרגו"

צימרמן הביע חשש כי בשל האווירה הקשה ששוררת כעת בקמפוס יהיו אנשים ש"יחפשו כרגיל את השעירים לעזאזל.. סטודנטים ערבים.. שמאלנים.. והסגל השמאלני".

הפרופ' משה צימרמן השווה בעבר את ילדי חברון היהודיים ל"היטלר יוגנד" [נוער היטלר].

הפרופ' אריה אלדד מנהל מחלקת הפלסטיקה בהדסה עין כרם וחבר חוג הפרופ' לחוסן מדיני וכלכלי הגיב במישדר על דברי הפרופ' צימרמן ואמר כי הוא "תמה על פרופ' להיסטוריה שעוסק באופן אובססיווי כמעט, בסילוף ההיסטוריה".

הפרופ' אלדד סיפר כי רק הבוקר טיפל באחד מנפגעי טרור הפידאיון שנפגע בשנת 55' .
"הטרור פוגע בנו 50 שנה ויותר בלי כל קשר לכיבוש" אומר אלדד " הטיעון המסולף הזה שבו בתאריך מסוים בשנת 67 התעוררו שאיפותיהם הלאומיות של הפלשתינים הוא עלבון לאינטליגנציה.. מתי הוקם הארגון לשחרור פלשתין ב67 או הרבה קודם?"

"אני מצפה מפרופ' להסטוריה שידע קצת גאוגרפיה" אמר אלדד "שיביט על ניר המכתבים הרשמי של הרש"פ והסמלים שלהם .. ושם אין מדינת ישראל הכל פלשתין. זו השאיפה הלאומית שלהם המפה וזכות השיבה.. ההצעה לתת להם הצעות פשרה טובות יותר וכך לא יהיה טרור זו דמגוגיה" הסביר.

"צריך להפסיק להבטיח לאנשים שלום" אמר הפרופ' אלדד "זו לא אפוקליפטיקה זו מציאות. זה אמיתי להבין שאנחנו על חרבנו נחיה פה עוד הרבה זמן כי לא רוצים שנחיה כאן בכלל".

הפרופ' אלדד אמר כי יש להרוג את ערפאת כפושע מלחמה ואם לא רוצים להגיע למצב של מגה פיגוע או פיגוע לא קונוונציונלי יש לחסל את ארגוני הטרור ובראשם הרשות הפלשתינית שהיא "ארגון טרור פר אקסלנס".

אלדד סיכם את דבריו ואמר כי " אם נוותר להם עד שתי גדות לירקון ולקישון והם יתנו לנו חצי שנה של שקט זו פשוט התאבדות".

