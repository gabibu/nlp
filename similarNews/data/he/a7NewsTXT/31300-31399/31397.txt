

ראש הזרוע הצבאית של החמאס בטול-כרם, עבאס אל סייד תיכנן לבצע פיגוע המוני בישראל באמצעות רעל ציאניד. כך עולה מכתב האישום נגד אל סייד שהוגש היום לבית המשפט המחוזי בתל-אביב.

עוד עולה מכתב האישום, כי בחודש פברואר 2002 הורה אל סייד לאדם בשם טארק זיידן להעביר לידיו בקבוק ציאניד שהיה ברשותו. זאת, לצורך ביצוע פיגוע המוני.

על-פי הנטען, לאחר הפיגוע במלון "פארק" בנתניה בערב פסח, הודיע הנאשם לזיידן, כי יש בדעתו לבצע פיגוע הרעלה המוני בישראל באמצעות הציאניד.

על פי כתב האישום, יזם הנאשם ואירגן את הפיגועים במלון "פארק" בנתניה, שבו נרצחו 29 בני-אדם ואת הפיגוע בקניון השרון בנתניה שבו נרצחו 5 אנשים. בשני הפיגועים נפצעו מאות אנשים.


