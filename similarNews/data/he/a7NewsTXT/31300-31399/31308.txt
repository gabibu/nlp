

ראש ממשלת טורקיה בולנט אצ'וויט, אמר בראיון לטלוויזיה המקומית כי ארצו מנסה להניא את וושינגטון מלפתוח בפעולה צבאית נגד עיראק. עוד אמר, כי לאנקרה לא ידוע על החלטה כלשהי של ארה"ב לפעול נגד עיראק.

"טרם מוצו כל האפשרויות לפתרון בדרכי שלום של המחלוקת עם עיראק", אמר דובר במשרד החוץ הטורקי, יוסוף בולוץ', במסיבת עיתונאים באנקרה. הדובר ביקש מעיראק לכבד את החלטות האו"ם ולאפשר את ביקור הפקחים, והזכיר את המאמצים של אנקרה השנה בנושא זה.

"אנו חושבים שהיוזמות שלנו ישפיעו על ההנהגה העיראקית וששכנתנו עיראק תעשה את הדרוש על מנת להפוך לחברה מכובדת בקהילה הבינלאומית", הטעים.
