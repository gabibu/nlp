

תפנית דרמטית במשפטו של סוכן השב"כ אבישי רביב."יוני" בכיר בשב"כ שהיה ראש צוות החקירה לאחר רצח רבין, העיד במשפט כי בחקירה שנערכה במוצאי שבת לאחר רצח רבין אמר רביב ששמע את יגאל עמיר יומיים לפני הרצח אומר כי בכוונתו לרצוח את ראש הממשלה וכן שמע ממנו דברים בענין "דין רודף".

עד כה העידו אנשי השב"כ בפני בית המשפט כי אבישי רביב לא ידע דבר על כוונותיו של יגאל עמיר לרצוח את רבין המנוח.

כזכור מואשם רביב כי ידע על הרצח המתוכנן של ראש הממשלה ולא מנע אותו והוא עומד לדין תחת הסעיף "אי מניעת פשע" שבו הורשעה ונכלאה מרגלית הר שפי.

חלקים נרחבים מעדותו של "יוני" צונזרו על ידי השב"כ טרם שהותרו לפרסום.

יש לציין כי לצד עדותו של "יוני" קיימות עדויות של מנהלת האולפנא בקדומים הגב' אליאש ותלמידותיה כי שמעו את רביב אומר ליגאל עמיר שהתרברב כי ירצח את ראש הממשלה :"תעשה את זה נראה אותך גבר" ומנסה להדיחו לבצע את הרצח.

משפטו של רביב שנפתח לאחרונה נדחה שבע פעמים בתואנות שונות. סנגוריו של רביב טוענים כי יש לבטל את כתב האישום ולזכות אותו בטענת "ההגנה מן צדק".
סעיף זה של "ההגנה מן הצדק" קובע כי אם מניעים פוליטיים, ציבוריים או ארגוניים הם הגורמים להעמדת אדם לדין ואין מדובר בטעמים הגונים, הרי שיש לבטל את כתב האישום.סנגוריו טוענים כי רביב אינו היחיד שידע על כוונת עמיר לרצוח את רבין, ואולם רק רביב מועמד לדין, וזאת בשל "הצורך למנוע מצב שבו יטיחו בגורמים שונים, כמו הפרקליטות, שהייתה קונספירציה לרצוח את רבין". במילים אחרות, טוענים הסנגורים, המערכת אך מתעמרת ברביב.

ב10 ביולי דחה בית המשפט את בקשת הסנגוריה לבטל את המשפט נגד רביב. ומשפטו נפתח מיד לאחר מכן. מאז מתנהל המשפט בדלתיים סגורות.

בתגובה ל"התפתחות" במשפט אבישי רביב מוסר ח"כ צבי הנדל (האיחוד-הלאומי) כי רביב לא רק שמע את יגאל עמיר מתכנן את רצח יצחק רבין, אלא הוא עצמו הסית לרצח ראש הממשלה.

"לא היה לי ספק גם לפני העדות שנשמעה היום מאת ראש צוות החקירה בשב"כ, כי לרביב יש חלק גדול ברצח הנתעב. הייתי ונשארתי משוכנע שלסוכן השב"כ יש תרומה משמעותית מאוד כהחלטתו של עמיר לרצוח את רבין. מה שנחשף היום זה רק קצה הקרחון של פרשת מעורבותו של רביב ברצח רה"מ ובאי מניעתו", אומר ח"כ הנדל.

