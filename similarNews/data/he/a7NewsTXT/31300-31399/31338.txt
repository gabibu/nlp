

אתר וואלה פרסם היום כי יולי תמיר, מי שכיהנה כשרה בממשלתו של אהוד ברק, פנתה בשם המרכז להנצחת מורשת רבין אל מיכל אליאס, העורכת הראשית של ערוץ "בריזה" המשודר למנויי חברת "יס" ודרשה ממנה לאסור את שידור הראיון עם השדרן של ערוץ 7 אדיר זיק. זיק התראיין לתכנית "הישראלים החדשים", המיועדת לשידור ב"בריזה". בתכנית, כך עפ"י טענת אתר וואלה "השמיע שדר ערוץ 7 אדיר זיק טענות בעד תיאוריית הקונספירציה לגבי רצח יצחק רבין".

עוד טוען אתר וואלה: "מדובר בתיאוריה המקובלת בעיקר בחוגים המזוהים עם הימין הקיצוני ונסתרה מכל וכל על ידי ועדת שמגר". עוד נאמר בכתבה כי "בין היתר, השמיע זיק טענות כאילו רצח יצחק רבין היה למעשה ניסיון להתנקשות נפל של השב"כ שנכשל. בין הגורמים, אשר לטענתו סייעו לקשר, יורם רובין, מאבטחו של ראש הממשלה לשעבר, אשר נפגע בעצמו מכדורי הרוצח יגאל עמיר ונהגו של רבין בערב הרצח, מנחם דמתי. זיק מאשים גם את ראש השב"כ דאז, כרמי גילון ואפילו את רבין עצמו במעורבות במהלך. לטענתו של זיק, יגאל עמיר, שהודה ברצח בבית המשפט ובכלי התקשורת, חף מפשע".

תמיר שדרשה למנוע את השידור אמרה ל"וואלה" כי "זיק פורש תיאוריית קונספירציה ישנה ושקרית שנדחתה על ידי ועדת החקירה הממלכתית לבדיקת רצח רבין ועל ידי בית המשפט".

בשיחה עם כתבת ערוץ 7 רותי אברהם אמר זיק כי "מדובר במהלך בולשביקי מוכר". לדבריו, טענת תמיר כאילו ועדת שמגר דחתה את תיאוריית הקונספירציה אינה נכונה משום שוועדת שמגר כלל לא חקרה את רצח רבין ולא קיבלה מנדט לערוך חקירה מעין זו. ועדת שמגר, אומר זיק, התמקדה בבדיקת נהלי האבטחה של ראש הממשלה רבין. יתירה מכך, אומר זיק, גם הטענה כאילו הוא אמר שיורם רובין, מאבטחו של רבין, ונהגו מנחם דמתי "סייעו לקשר" אינה נכונה. "אמרתי שהם האנשים היחידים שהיו בשטח ויודעים מה קרה שם. להם יש את התשובות. וכמובן שתשובות יש גם בידי מי שכיהן אז כראש השב"כ כרמי גילון", אמר זיק.

זיק הביע שביעות רצון מדרישתה של תמיר ואמר כי אולי בזכות הפרסום הניתן לדבריה תתעורר המודעות הציבור שתתרום להקמת ועדת חקירה שתחקור את נסיבות הרצח ולכך הוא חותר.
לדבריו, שאלות רבות נותרו עד היום סתומות ודורשות מענה.

למשל הטענה כי יגאל עמיר הוא הרוצח אינה מתיישבת עם ההיגיון הפשוט בשטח, אמר זיק, משום שאם עמיר הרוצח אזי הכדור שפגע וריסק חלק מרכזי בעמוד השדרה של רבין המנוח היה מונע ממנו לקום ולהיענות להוראת מאבטחו לקפוץ לתוך המכונית, כעדותו של המאבטח רובין עצמו. אם באמת רבין נפגע מעמיר הוא לא היה יכול אפילו לקום, אמר זיק. זיק הוסיף כי תכניתו של השב"כ ליצור "התנקשות נפל" שתפעל נגד הימין יצאה להם "הפוך על הפוך", כלשונו. מישהו ידע על התוכנית ופעל הפוך מהתכנית.

זיק אף התייחס לפרסומי הפרוטוקולים מעדויות אנשי השב"כ במשפטו של אבישי רביב המתפרסמים לאחר הצנזורה של השב"כ. "בחלק הסודי של דו"ח ועדת שמגר היה כתוב כי אבישי רביב היה סוכן שב"כ משנת 87'. סוכן שב"כ מקושר היטב למפעיל שלו (Case Officer)", אומר זיק, "ונמצא בתיאום עם כל הגורמים. כך שלא היתה אפשרות שכרמי גילון, יעקב פרי, חזי כאלו ואלי ברק לא ידעו על מעשיו ולא היו מתואמים עימו. הוראות השב"כ לסוכניו מפורטות ויומיות, והם יודעים מראש על כל תנועה והתקפה ומאשרים כל פעולה, אפילו הקטנה ביותר של הסוכן, אמר זיק. "אם אכן, כפי טענת אחד העדים במשפטו של רביב, הם לא ידעו על יוזמתו של רביב לייצר לעצמו ארגון פיקטיבי בשם 'איל', הוא היה מקבל הוראה לחדול מיד או שהיה נענש על יוזמה זו", דברי זיק.

יש עוד סיבה לפתוח בחקירת רצח רבין אומר זיק: "יש צורך בכך גם משום שמערכת שלמה השמיצה את הימין ונעזרה במחלקה היהודית של השב"כ כדי לגרום לדי-הומניזציה ודי-לגיטימציה נגדו, וזאת במגמה ליצור אווירה אוהדת לפינוי יישובים ולחסל כל התנגדות להסכם אוסלו".

זיק העריך בפני כתבת ערוץ 7 כי ערוץ "בריזה" ייכנע ולא ישדר את התכנית שכן הם לא יוכלו לעמוד בפני הלחץ הבולשיביקי.
