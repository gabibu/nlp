

מערכת ענפה של שחיתויות כספיות, לכאורה, שנוהלו על ידי אנשיו של אפרים סנה עת כיהן כשר התחבורה, נחשפת בסדרת כתבות תחקיר שפרסמו העיתונאים ניצן קידר ושאול שיף בעיתון "הצופה".

מערכת ענפה של שחיתויות כספיות, לכאורה, שנוהלו על ידי אנשיו של אפרים סנה עת כיהן כשר התחבורה, נחשפת בסדרת כתבות תחקיר שפרסמו העיתונאים ניצן קידר ושאול שיף בעיתון "הצופה".

התחקיר המדובר עוסק בעיקר בהקמתה ובהתנהלותה של חברת "בורנשטיין קייטרינג", חברת בת של אל-על שכל עיסוקה הוא בתחום המזון הכשר בחברה. יצוין כי מנגנון בזבזני ומנופח קיים גם בשתי חברות נוספות אולם בחברת "בורנשטיין קייטרינג" הגיע היקף המינויים הפוליטיים והבלתי כשרים לכדי כ-60% מעובדי ומנהלי החברה.

חברת אל-על, כך מפורט בתחקיר, לא הייתה מעוניינת בקיומן של החברות אותן היא אמורה לממן אולם השר סנה הבהיר כי אין בכוונתו לאפשר את פירוקן.

במהלך פירוט השחיתויות אותן ניהל השר סנה מפורטים מספר מינויים פוליטיים נטולי כל ניסיון מתבקש.

מתוך רצף המינויים המוזכרים מובאים גם המקרים הבאים:

מינויו של דר' נתן פורמן ליו"ר דירקטריון החברה. פורמן הוא רופא שיניים בהשכלתו ונטול כל השכלה בעסקי מזון. יתרונו היחיד ככל הנראה של פורמן בעיני השר סנה הוא היותו של פורמן האיש החזק ביותר במחוז חיפה של מפלגת העבודה. כדי לעקוף את החובה להציג את המינוי בפני 'וועדת רביבי', נרשמה חברת "בורנשטיין קייטרינג" בארצות הברית, עובדה שאפשרה את המינוי.

זמן קצר לאחר מינויו של פורמן מונתה למזכירת הדירקטריון אתי מזרחי, מי שהייתה מזכירתו האישית של פורמן כרופא שיניים. בתחקירם מציינים שיף וקידר כי עד לאותה העת לא היה קיים כלל תפקיד של מזכירת דירקטריון.

בין שאר המינויים מונה גם זאב שטרן ליועץ מיוחד של החברה, לאחר שניסיונו המקצועי הסתכם בראיית החשבון של הסתדרות רופאי השיניים בצפון.

שלומי ורונר, בן ה-24, שהיה בעבר יועצו הפוליטי של אפרים סנה ויו"ר המשמרת הצעירה של מפלגת העבודה בנס ציונה, מונה לעוזר המנכ"ל לענייני שיווק, תפקיד שגם הוא לא היה בחברה קודם לכן. יצוין כי בחברת האם אל-על לא הצליחו להבין את הצורך בתפקיד שכזה כאשר "בורנשטיין" משווקת באופן ישיר וסדיר לאל-על.

עורך הדין אלדד יניב מונה ליועץ המשפטי של החברה בה בשעה שבאל-על הורמו שוב הגבות בשל העובדה שלרשות חברות הבת של אל-על עומד הצוות המשפטי שלה עצמה, אולם המינוי התקבל. יניב, כידוע הוא אחד המקורבים ביותר לאהוד ברק ובעבר היועץ המשפטי של מפלגת העבודה, כעת הוא מנהל את המאבק למניעת פירוקה של החברה כפי שאל-על דורשת.

יצוין כי מינויים אלה ואחרים נעשו ללא מכרז, ללא בדיקה של מועמדים אחרים וללא אישורים, בה בשעה שהדבר מתבקש ומחויב על פי החוק מתוקף היותה של אל-על חברה ממשלתית.

במסגרת התחקיר מובא גם ציטוט תמוה של מקורב אחר של סנה, קובי ליאור, לתפקיד מנכ"ל מקצועי לחברת "בורנשטיין". ליאור נשאל מהן העובדות ההופכות אותו לראוי לתפקיד. על שאלה זו ענה ליאור "שנינו (הוא ופרסלר) מאותו הכפר, עשינו מספיק בשביל המדינה, הגיע הזמן לנוח, וניו יורק הוא מקום מצוין לנוח בו" השומעים נדהמו לגלות כי המועמד בעיני עצמו למנכ"לות רואה בתפקיד יעד למנוחה. יצוין כי כמו לאחרים גם לליאור אין כל ניסיון בתחום ההסעדה, לאיש היו גם דרישות מוגזמות בתחום המגורים והשכר, כמו כן מול ליאור הוצב מועמד אחר (גיל גזית) בעל עבר עשיר בתחום, אבל הקשרים ניצחו את הניסיון וליאור נבחר.

מינויים אלה ורבים אחרים ממקורביו של שר התחבורה לשעבר אפרים סנה עלו על פי ההערכות מיליונים רבים של שקלים במשכורות, טובות הנאה שונות כטיסות ואירוח מיותר ויקר לחו"ל ללא כל צורך משמעותי וכיו"ב.

יצוין כי מאז פרשה מפלגת העבודה מהממשלה החל מאבקם של אנשי סנה במגמה לפרק את החברה ולחדול את בזבוז המיליונים מכספי הציבור, מהלך אותו מנסה חברת אל-על לנהל מול ממשלת ישראל.

נזכיר כאן כי רצף הכתבות ב"הצופה" החל כבר ביום רביעי האחרון, אולם באופן תמוה לא זכה לחשיפה כלשהי באמצעי התקשורת השונים.
