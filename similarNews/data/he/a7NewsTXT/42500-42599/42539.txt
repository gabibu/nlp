

ביום חמישי הקרוב יחלו הבחירות בנציגויות ישראל בעולם. באוסטרליה יתחילו להצביע ביום רביעי בחצות, וכעבור 36 שעות יסיימו הבוחרים את הבחירות בסן פרנסיסקו.

השנה יתקיימו הבחירות ב 103 נציגויות, וישתתפו בהן 4,300 בעלי זכות בחירה: דיפלומטים, נציגים רשמיים של מדינת ישראל, לרבות שליחי הסוכנות היהודית ומשרדי הממשלה, בני זוג ובנות זוג וכן ילדיהם של השליחים מגיל 18 עד 21.

משרד החוץ נערך למספר שיא של מצביעים בטביליסי, בירת גרוזיה, שם יתכנסו השבוע 130 שליחי הסוכנות היהודית בחבר המדינות ובמזרח אירופה לכינוס מיוחד, שיעסוק בעלייה ובחינוך יהודי.

מנכ"ל הסוכנות היהודית גיורא רום מסר כי הכינוס בגרוזיה יעניק את אפשרות ההצבעה לשליחים ממקומות מרוחקים, שבהם אין נציגות ישראלית, וכי אלמלא אותו כינוס הם לא היו יכולים להצביע. בין היתר מדובר על מקומות כמו אירקצוק בסיביר, נובוסיבירסק שבהרי אורל והעיר סימפרופול בחצי האי קרים.
