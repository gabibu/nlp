

סייר הביטחון של המושב גדיש,אלי ביטון הי"ד, בן 48, נרצח אמש בפיגוע ירי במתקפה של שני מחבלים שחדרו ליישוב. חייל המילואים מיכאל קזקוב (34) הי"ד שנהרג אמש בגבול ישראל מצרים יובא מחר ב 12:00 בירושלים

סייר הביטחון של המושב גדיש,אלי ביטון הי"ד, בן 48, נרצח אמש בפיגוע ירי במתקפה של שני מחבלים שחדרו ליישוב. חייל המילואים מיכאל קזקוב (34) הי"ד שנהרג אמש על דרך הפטרולים שלאורך גבול ישראל מצרים יובא מחר ב 12:00 בירושלים

המושב גדיש שוכן מדרום לעפולה, בחבל התענכים, על קו התפר, מצפון לג'נין. ביטון פטרל ברכבו סמוך למושב, והמחבלים, בדרכם ליישוב, נתקלו בו וירו בו. לאחר-מכן המשיכו פנימה לתוך היישוב וירו לכל עבר. כוחות ההצלה שהוזעקו למקום ניסו להחיות את ביטון אולם הוא נפטר מפצעיו.

כוחות צה"ל ומג"ב הוזעקו למקום, וניהלו מרדף ממושך אחרי המחבלים בתוך היישוב. לבסוף חוסלו שני המחבלים.

במושב נפצעו במהלך ההיתקלות חמישה אנשים והם פונו לביה"ח העמק בעפולה, שלושה מהם נפצעו פציעות בינוניות ושניים נפצעו קל. בין הפצועים בינוני קצין אג"מ של משמר הגבול בצפון סגן ניצב קובי שבתאי. הוא נפצע בידו בעת ההסתערות על המחבלים.

סנ"צ שבתאי סיפר: "קיבלנו דיווח על ירי בגדיש, וכשהגענו למקום כבר היו שם כוחות. התחלנו בסריקות בתוך היישוב, וזיהינו אדם שנפגע מאש. במהלך הסריקות נפגע אחד ממפקדי הכוחות מירי המחבל. "הבחנו בערך מאין הוא יורה, אבל לא זיהינו אותו בוודאות. בודדנו את האזור, ומדי פעם נשמעו קולות ירי, ואז החלטנו לחתור למגע עם המחבלים. "נכנסתי יחד עם סגן מפקד קו התפר עם הג'יפ לכיוון האזור, שבו חשבנו כי המחבל מסתתר. מטווח של 20 מ' התרוממו מולנו שני מחבלים ופתחו באש לכיוון הג'יפ. הגבנו באש לכיוון המחבל הראשון, והוא נפגע. "המחבל השני עמד מול הג'יפ. אני הגעתי לגמר תחמושת ב 16M, חטפתי כדור ביד, ולקחתי את האקדח. סגן מפקד כוח קו התפר נגח במחבל עם הג'יפ, והוא נפל לתוך תלולית. אחר כך הבנו ששני המחבלים נפגעו".

ארגון הג'יהאד האיסלמי הוא שקיבל עליו אחריות לפיגוע.

באותה שעה חדרה חוליית מחבלים גם ממצרים לישראל באזור ניצנה.

על דרך הפטרולים שלאורך גבול ישראל מצרים ארבה החוליה לסיור צה"ל ותקפה אותו. בחילופי האש נפצע אנושות חייל המילואים מיכאל קזקוב (34) הי"ד. לאחר ניסיונות החייאה שלא צלחו במרכז הרפואי 'סורוקה' בבאר שבע נפטר קזקוב מפצעיו. בהיתקלות נפצע באורח קל חייל אחר. חיילי הסיור הרגו את שני המחבלים שהיו במארב.

ליד גופות המחבלים נמצאו רובי קלצ'ניקוב ומחסניות רבות.

בשיחה בפני משפחות שכולות בגן אורנים בתל אביב אמר אמש שר הביטחון שאול מופז: "אנו נמצאים בשיאו של גל טרור. יש הרבה מאוד התרעות, וכוחות צה"ל עושים מאמצים עליונים למנוע את פעילות המחבלים ולסכלן". הוא הדגיש: "המאמץ הזה הוא של כל ארגוני המחבלים. הוא מאוד אינטנסיבי, וכל ארגוני הטרור, מכל הגבולות, משתתפים בו, ומול הפרץ הזה של טרור אנו עומדים עמידה איתנה".
