

מסתבר כי "ידיעות אחרונות" מנצל גם את מדור המחשבים שלו למתקפה חזיתית ולעגנית כלפי מפלגת ש"ס.

במדור "עלו ברשת" של אילן יצחייק שפורסם אתמול נכתב כי "באתר הבחירות של ש"ס אפשר לצפות בנימוק פלאשי שיש בו כדי לשכנע את המתלבטים אם לתת קולם למפלגה. המסר ברור ומאיים: אם עד כה ציפית לסיוע מהקב"ה במצוקותיך - כעת הקב"ה מבקש ממך טובה קטנה בחזרה: שתצביע ש"ס למענו". בסיום הדברים קובע יצחייק כי הסגנון "דוחה - אבל מי שזה עובד עליו לא יישן בלילה".

כתב האינטרנט של ערוץ 7 מדווח כי הפרסום עורר תהיות והרמת גבות אצל פעילי תנועת ש"ס "אין ספק שמדובר בהשמצה מכוונת", אמרו שם. דובר ש"ס איציק סודרי אמר כי משום מה לא התייחסו בידיעות אחרונות לעובדה שאין לש"ס אתר אינטרנט רשמי והאתר המדובר, ממנו נלקח הציטוט מוגדר בכותרתו כ'אתר בלתי רשמי' של התנועה. "רק מחר ישיקו את האתר הרשמי של ש"ס ואין האתר שנכתב בעיתון מייצג את התנועה", קובע סודרי.

משנשאל על התגובה הצפויה מטעם תנועת ש"ס כלפי "ידיעות אחרונות" אמר סודרי כי "לא נריב עם כל אחד שיכתוב, אחרת לא נגמור".
