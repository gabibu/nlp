

צה"ל פעל בבית חנון

בעקבות ירי הטילים לעבר שדרות פעלו חיילנו במהלך הלילה בעיירה בית חנון. להערכת גורמי הביטחון בית חנון היא המוקד ממנו שוגרו הטילים אתמול. במסגרת פעילותם זו ניתקו כוחות חי"ר, שריון והנדסה את ציר הכניסה המרכזי מבית חנון לעזה, וזאת על-מנת להגביל את תנועתם של חוליות משגרי טילי ה"קסאם" במרחב העיירה. במהלך הפעילות הופעל מטען חבלה נגד כלי רכב צבאי, כתוצאה מכך נפצע לוחם צה"ל באורח קל, ופונה לקבלת טיפול רפואי בבית-חולים.

הפעילות נפתחה בעקבות ריבוי מקרי ירי רקטות מסוג "קסאם" בחודשים האחרונים לעבר מרחב העיר שדרות והיישובים המקיפים את צפון רצועת-עזה. בצה"ל מציינים כי מאז תחילת מבצע "גאות ושפל" ועד היום נורו 814 פצצות מרגמה לעבר יישובים ישראלים ברצועת-עזה, ועוד 59 פצצות מרגמה ו-20 רקטות לישובים שמחוץ לחבל עזה.

נזכיר כי בירי הטילים אמש נפגעו באורח קל שניים.
