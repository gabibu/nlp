

אתמול נפגש מנכ"ל משרד ראש הממשלה אביגדור יצחקי עם ראשי העדה האתיופית לדיון בנושא המשך העלייה מאתיופיה.

בדיון סוכם כי בעוד השבוע תכונס ישיבה בהשתתפות נציגי משרד הפנים, משרד המשפטים, הסוכנות היהודית וה"ג'וינט", וזו תדון בנושא ה"פלשמורה" ותקבע את עמדתה.

ממשרד ראש הממשלה נמסר עוד כי מנכ"ל המשרד סיכם עם מנכ"ל הסוכנות שנושא הטסת העולים החדשים מאתיופיה שקיבלו את אישור משרד הפנים, ייפתר מייד בהטסת העולים בטיסות לא ישירות לישראל ובהגברת המאמצים לחידוש הטיסות הישירות.

אתמול ערכו כאלפיים מיהודי אתיופיה הפגנה מול משרד ראש הממשלה בתביעה להעלות את בני משפחותיהם, המרוכזים בעיקר בערים אדיס אבבה וגונדר.

שר הפנים אלי ישי יצא אל המפגינים ואמר: "כל יום נוסף שעובר והם שם, הוא בשבילם בגדר סכנת חיים. כבר לפני למעלה מחצי שנה התחלנו לקדם את הרעיון להעלותם ארצה. שלחתי את סגני לאדיס אבבה, והוכן דוח הקורא להעלותם בדחיפות. אני מקווה שכבר בחודשים הקרובים יועלו כל יהודי אתיופיה ארצה". על פי עדויות ראשי הקהילה בישראל, מצבם של היהודים באתיופיה הולך ומחמיר. חלקם סובלים מרעב כבד ועומדים ממש בפני סכנת חיים. לרובם בני משפחה בישראל, אשר עלו ב"מבצע משה" וב"מבצע שלמה" והם ממשיכים לעלות מידי חודש לישראל. הקהילה היהודית באתיופיה שומרת על אורח חיים יהודי, ועל מתן חינוך יהודי לבניה, ואנשיה פוקדים שם את בתי הכנסת.

עולי אתיופיה מוחים על כך כי למרות הבטחותיו של ראש הממשלה שרון וועדת העלייה והקליטה של הכנסת להגביר את קצב העלייה, הרי שבפועל הואט קצב העלייה לכ 200 עולים בלבד בחודש, ולאחרונה הופסק הזרם לחלוטין, וזאת בעקבות צמצום הקריטריונים המאפשרים עלייה מאתיופיה, וכן בעקבות סגירת קו התעופה הישיר בין המדינות.

אברהם נגוסה, מנכ"ל ארגון "מכנף דרום לציון", עמותה העוסקת בעלייה וקליטה של יהודי אתיופיה, אמר בהפגנה כי ממשלת ישראל החליטה להביא את האתיופים ארצה במהרה, אך בפועל היא מעכבת את הביצוע. נגוסה קרא לתמוך בתוכנית העלייה של שר הפנים. "בשם כל יהודי אתיופיה, בארץ ובגולה, אני קורא לשרי הממשלה לאשר בישיבת הממשלה הקרובה את תוכניתו של שר הפנים, ולהעלות בהליך מזורז את שארית יהודי אתיופיה. לא נשקוט עד אשר אחרון היהודים מאתיופיה יעלה לישראל", אמר נגוסה.
