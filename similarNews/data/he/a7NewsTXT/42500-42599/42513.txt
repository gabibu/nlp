

הבחירות בנציגויות ישראל בעולם יתקיימו ביום חמישי השבוע.

הבחירות יתחילו למעשה ביום ד' בחצות באוסטרליה, ויסתיימו כעבור 36 שעות בסן פרנסיסקו.

השנה יתקיימו הבחירות ב-103 נציגויות וישתתפו בהם 4,300 בעלי זכות בחירה: דיפלומטים, נציגים רשמיים של מדינת ישראל לרבות שליחי הסוכנות היהודית ומשרדי הממשלה, בני ובנות זוג וכן ילדיהם של השליחים מגיל 18-21.

משרד החוץ נערך למספר שיא של מצביעים בטיביליסי בירת גרוזיה, שם יתכנסו השבוע 130 שליחי הסוכנות היהודית בחבר המדינות ומזרח אירופה, לכינוס מיוחד שיעסוק בעליה ובחינוך יהודי.

מנכ"ל הסוכנות היהודית גיורא רום מסר, כי הכינוס בגרוזיה יעניק את אפשרות ההצבעה לשליחים ממקומות מרוחקים שבהם אין נציגות ישראלית, ואלמלא אותו כינוס הם לא יכלו להצביע.

בין היתר מדובר על מקומות כמו אירקצוק בסיביר, נובוסיבירסק שבהרי אורל והעיר סימפרופול בחצי האי קרים.

בסך הכל יצביעו בחו"ל 850 שליחי הסוכנות היהודית ובני משפחותיהם, 300 שליחים יצביעו בארה"ב, מתוכם 100 בניו יורק, 58 בלונדון ו- 40 בפאריס.
