

מליאת מועצת העתונות החליטה בשבוע שעבר לקבל את המלצות וועדת האינטרנט ולהחיל כללי האתיקה המקצועית של המועצה גם על עתונות אינטרנט. לצורך זה הורחבה הגדרת "עתון" בתקנון האתיקה באופן שיכללו בה גם "עתונים מקוונים".

המועצה החליטה כמו כן "לפנות בקריאה לכל העתונים המקוונים - באינטרנט, ברשתות הסלולריות ובמדיות אחרות - לקבל על עצמם את כללי האתיקה". עתונים מקוונים שיענו לקראית המוצעה, ינתן לכך פרסום באתר האינטרנט של המועצה העומד לקום בעת הקרובה.

מבחינת הערכים שעליהם מופקדת המועצה, נאמר בדו"ח הוועדה, אין הבדל בין עתון מודפס או משודר לבין אתרי עתונות באינטרנט. תפקיד המועצה הוא לקבוע אמות מידה מקצועיות לעתונות אמינה, הוגנת ואחראית. גם אם אתר עתונאי זה או אחר ינער חוצנו מכללי האתיקה - "תשרת המועצה את הציבור במתן פומבי להתנהלותו הבלתי אתית ותציב בכך תמרור אזהרה" מציין הדו"ח.

"עתונות אינטרנט" משמעה, לפי דו"ח הוועדה, הוא עתונות מקוונת להבדיל מהאינטרנט כפלטפורמה. עתונות מקוונת מתייחסת ל"מעשה עתונאי" באינטרנט (או ברשתות הסלולריות), להבדיל מאתרי תוכן, מצ'טים או מפורומים.

החלטת המועצה הוסיפה וקבעה כי וועדת האינטרנט תידרש מעת לעת לסוגיות אתיות מתחום העתונות המקוונת ותבחן אם להמליץ על כללים יחודיים בנושא זה. וועדת האינטרנט, שהמלצותיה אושרו, הוקמה ע"י נשיאות המועצה וחברים בה: ד"ר ניצה שפירא-ליבאי, יו"ר, עו"ד שאול אלוני, אריה אבנרי, ישראל וולמן, זאב חספר, ד"ר יחיאל לימור, שמואל רוזנר וחיים שיבי.
