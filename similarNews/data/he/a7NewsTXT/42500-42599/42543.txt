

"רובינשטיין הוא אחד המועמדים הראשונים בדרך להיבחר כשופטים בבית המשפט העליון. לפי כל הסימנים, שרון הוא שירכיב את הממשלה הבאה. שרון הוא שיקבע מי יהיה שר המשפטים, ומכאן עתידה להיות לו השפעה מכרעת על זהות המועמדים לבית המשפט העליון. שר המשפטים הבא הוא שיציג אותם, והוא שיחליט על קידומו של רובינשטיין או על החלפתו בתפקיד היועץ". ציטוט זה מובא מתוך כתבתו של העיתונאי יואב יצחק, שפורסמה השבת ב"מעריב". הכתבה עוסקת בהתנהלותו של היועץ המשפטי ביחס לפרשיות שהיו צריכות להיות חשופות בפני הציבור ומשום מה הן נותרות טמונות בתוך מגירותיו.

ההדלפה על פתיחת חקירה משטרתית נגד ראש הממשלה כותב יצחק שנחשפה על ידי העיתונאי ברוך קרא בעיתון הארץ, מעלה את השאלה מדוע דווקא זהותו של המדליף מעסיקה את היועץ המשפטי והוא אינו רואה צורך לחשוף מידע אחר, החיוני לציבור הבוחרים העומדים לפני הבחירות.

יצחק מוסיף כי באותה מידה שהיועץ המשפטי שומר על סודותיה של פרשת שרון הוא שומר על שתיקה גם בפרשיות נוספות, וביניהן פרשת גזל בשיעור של מילארדים, ובה מעורבים ח"כ חיים רמון, מי שכיהן כיו"ר ההסתדרות החדשה, ח"כ חיים אורון ממר"ץ, מי שכיהן כבכיר בהסתדרות החדשה, וח"כ עמיר פרץ, המכהן כיו"ר ההסתדרות החדשה והעומד בראש רשימת "עם אחד". לפי דיווחו של יצחק מדובר בפרשה שבה רוקנו חברת העובדים וההסתדרות את קופתה של אחת מקרנות הפנסיה.

יצחק מביא את מכתבו של אייל בן שלוש, הממונה על שוק ההון ביטוח וחיסכון, מכתב שהופנה אל היועץ המשפטי, ובו הוא מבקש מהיועץ לפתוח בחקירה. במכתב כותב שלוש: "מתוכן העובדות החלקיות בדו"ח מצטיירת תמונה עגומה, ולפיה לאורך כל התקופה האמורה ביצעו חברות בשליטת ההסתדרות הכללית החדשה סדרה שיטתית של פעולות משפטיות וכלכליות, פעולות שתוצאתן, בין היתר, היא פגיעה מהותית בזכויותיהן של קרנות הפנסיה, ומכאן עושק זכויות עמיתי הקרנות הוותיקות. מהדוח עולה, לכאורה, כי 'בהשראת' ההסתדרות השקיעו קרנות הפנסיה הוותיקות כספים רבים מכספי העמיתים בחברת העובדים, וזו, באמצעות כספים אלה, רכשה נכסים מהותיים והשקיעה בהם כספים, בו בזמן שקרנות הפנסיה לא קיבלו כמעט כל החזר להשקעותיהן, והנכסים או תמורתם הגיעו להסתדרות הכללית ולגופים אחרים שבשליטתה. למותר לציין כי בקרנות אלו מבוטחות זכויותיהם הפנסיוניות של כמיליון וחצי עמיתים".

בסופו של המכתב כותב שלוש עוד: "לנוכח חומרת הדברים, היקפם והחשש הממשי לביצוע עבירות עושק ומרמה ועבירות מנהלים בתאגיד, ובהתאם להוראות חוק הפיקוח על עסקי ביטוח התשמ"א   1981, הנני מעביר לכבודו את כל החומר שהכין המנהל המורשה בעניין זה. בהמשך להתייעצות ראשונית שנערכה עם בכירי משרדך, ולנוכח האמור לעיל, אנו נעמיד כל עזרה לרשויות החקירה, כפי שתורה וככל שיידרש".

תחילת הפרשה הייתה כשעו"ד יחיאל כץ, מנהל מורשה של הקרן, ערך חקירה, ובסופה גילה, כאמור, כי בין השנים 94' ל 2000 רוקנו חברת העובדים וההסתדרות את קופת הקרן. בדוח טוען כץ כי בעובדות שהובאו בדוח אפשר למצוא ראשית ראיה לביצוע עבירות מנהלים בתאגיד ולעבירות עושק ומרמה, ראיה המצדיקה פתיחה בחקירה מקיפה ומעמיקה, חקירה שאמורה להתבצע לא רק בידי הקרן או קרנות הפנסיה או שתיהן גם יחד, אלא גם בידי הרשויות המוסמכות.

יואב יצחק מוסיף כי המידע על העבירות הועבר כמה וכמה פעמים לידיעת הפרקליטות ולידיעת היועץ המשפטי, אך דבר לא נעשה בנדון.

לדבריו, תמוהה גם שתיקתו של היועץ המשפטי, שאינו פועל לחקירת פרשיות כמו זו של עמותת ברק, פרשיית התרומות שקיבל מצנע ופרשיית החקירה בנושא ההלוואות שקיבל שרון.
