

דרום אפריקה הודיעה על פתיחת חקירה בנושא הלוואה בסך 1.5 מיליון דולר שהעניק איש עסקים דרום אפריקני לראש הממשלה אריאל שרון, כך אמר היום דובר משרד המשפטים.

הדובר ציין כי שר המשפטים פנואל מדונה, ימנה בקרוב שופט שיחקור את פרשת ההלוואה שהעניק איש העסקים סיריל קרן מקייפטאון למשפחת שרון, לפני כשנה.

התקשורת הישראלית דיווחה כי הכסף נועד לשלם עבור התרומות שקיבל שרון בעת מסע הבחירות ב-1999.

"הדבר נעשה בתגובה לבקשה מלשכת פרקליט המדינה בישראל. ממשלת דרום אפריקה התבקשה לסייע בחקירה הנוגעת לתרומה שהעביר סיריל קרן לראש הממשלה אריאל שרון", אמר הדובר.

לדבריו, חוקרים ישראלים אמורים להגיע לדרום אפריקה במסגרת החקירה, שתתמקד בין השאר גם בשאלה אם קרן הפר את חוקי המטבע הזר בדרום אפריקה.

קרן אמר השבוע כי הלווה את הכסף לשני בניו של שרון, אולם לדבריו ההלוואה היתה "חפה" ושולמה במלואה, כולל ריבית.
