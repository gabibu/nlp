

פקחי הנשק של האו"ם בעירק בדקו את אחד מבסיסי חיל האוויר, מפעל למוצרי פלסטיק ומכונים אוניברסיטאיים אחדים.

הפקחים התמקדו בעיקר במכונים המסונפים לפקולטות לרפואה ולרוקחות בבירה, כך אמרו עדי ראייה. נמסר כי ביקורות נעשו גם בבסיס הטילים במוסול שבצפון עירק, ובעיר בצרה שבדרומה.

במהלך סוף השבוע בדקו הפקחים כמה מפעלי תרופות, וכן מפעלים לחומרי נפץ ולכימיקלים. בשבת יצא צוות פקחים במסוק לבסיס חיל האוויר הממוקם כ 300 קילומטרים מצפון-מערב לבגדד.

נמשכת פעילות ערבית למניעת המלחמה. מזכיר הליגה הערבית עמר מוסא איים כי בפתיחתה של מתקפה אמריקנית על עירק תיפתח "תיבת פנדורה" במזרח התיכון, כך פורסם אתמול בעיתוני איחוד האמירויות.

בכל העיתונים צוטט נאומו של מוסא, נאום שנשא בפורום הכלכלי של מדינות המפרץ, שנפתח בדובאי בשבת. בנאומו אמר מוסא כי 22 המדינות החברות בליגה עושות את המרב כדי למנוע את המלחמה.
"האזור עומד בפני שינויים פוליטיים חסרי תקדים, ובפני מלחמה אפשרית בעירק. "המלחמה עלולה לפתוח תיבת פנדורה של בעיות באזור, הנתון כבר ממילא במצב של תסכול בשל המדיניות הישראלית בנושא הפלשתיני", טען.

למרות ניסיונותיהן של המדינות הערביות למנוע את המלחמה נמשכת העברתם של חיילים לאזור המפרץ הפרסי. בסוף השבוע שעבר אישר שר ההגנה של ארה"ב דונלד ראמספלד את העברתם של 62אלף חיילים נוספים לאזור המפרץ הפרסי לצורך ההכנות לפתיחת המלחמה נגד עירק.

מקורות בפנטגון אמרו לניו יורק טיימס כי בתוך חודש יוצבו במפרץ מאה וחמישים אלף חיילים אמריקאיים, ערוכים ומוכנים לתקוף את עירק.

גם בריטניה מתגברת את כוחותיה באזור. אתמול, למרות ניסיונותיו של ראש הממשלה הבריטי טוני בלייר לדחות את המתקפה, שוגרה למפרץ נושאת מטוסים בריטית, ועל סיפונה שמונה מאות אנשי צוות.
