

עליית מדרגה נוספת במתיחות בוועדת הבחירות המרכזית בין היו"ר, השופט מיכאל חשין ובין נציגי הליכוד בוועדה, ובראשם סגן היו"ר, מיכאל איתן.

מיכאל איתן ועו"ד איתן הברמן, היועץ המשפטי של הליכוד, כינסו היום, (א'), מסיבת עיתונאים, ובה מתחו ביקורת על החלטת השופט, מיכאל חשין לפסול את מסיבת העיתונאים עם ראש הממשלה, אריאל שרון בנושא ההאשמות נגדו, ולאשר מאידך גיסא את שידור התוכנית "עובדה" של אילנה דיין, עם עמרם מצנע, במוצ"ש, בערוץ השני.

במסיבת העיתונאים בבית סוקולוב בתל אביב הדגיש מיכאל איתן: "אנשי הליכוד חושבים שסותמים להם את הפה".

לדברי איתן, הוא הפציר בשופט חשין לראות את התוכנית "עובדה" ולשקול האם ברצונו לפוסלה, אך השופט דחה את הבקשה, בטענה כי אינו יכול לצפות בכל תוכנית טלוויזיה שמישהו מבקש ממנו לצפות בה.

לדברי מיכאל איתן, דבריו של השופט מיכאל חשין, כי איננו ירא מאיש, גם לא מראש הממשלה שרון, יכולים להתפרש כאילו מישהו ממקורביו של ראש הממשלה או הוא עצמו מנסים להטיל מורא בשופט, ולא היא.

הליכוד אמור להציג בפני השופט חשין קלטת, ובה 15 מקרים, בהם לטענתו עברה מפלגת העבודה על חוק תעמולת הבחירות.

מדובר, בין השאר, בהתבטאויות בטלוויזיה של אהוד ברק, יולי תמיר, עמרם מצנע ואופיר פינס.

עו"ד איתן הברמן אמר, כי בנוגע להפסקת מסיבת העיתונאים עם אריאל שרון, ראוי כי השופט חשין לא ינקוט יוזמה ויפעל באורח מיידי לביטול שידורים.

לדברי הברמן, ראש הממשלה לא חרג דרמטית מתעמולת בחירות, המבוצעת גם על ידי אחרים, וזאת במיוחד כאשר חוק תעמולת הבחירות כלל לא מגדיר מהי תעמולת בחירות.

כמו כן, יו"ר ועדת הבחירות המרכזית, השופט מישאל חשין, דחה היום, (א'), את עתירת האיחוד הלאומי, לאסור על חברי כנסת ממפלגות העבודה, שינוי ומרצ להתראיין ברדיו ובטלוויזיה, בנימוק שהם מנצלים את הראיונות לצורכי תעמולה.

בעתירה נדרש השופט, גם להורות לרשתות השידור למיניהן, להימנע מלשדר דברי תעמולה המנוגדים לחוק.

לאחר שקרא את תמלילי הראיונות שצורפו לעתירה עם חברי הכנסת אברהם בורג, אברהם בייגה שוחט וישראל כץ, פסק השופט חשין כי הגם שיש בחלק מהם דברי תעמולה, אין מקום לפסול אותם באופן גורף משום שהיה בהם גם יסוד חדשותי.

השופט חשין קבע, כי אין בדחיית העתירות כדי להתיר למישהו לעבור על האיסורים בחוק התעמולה.

"אני ער לכך שקשה להקים סכר שיעצור באורח יעיל ונחרץ, אותו דחף לאו-בר-כיבוש שפוליטיקאים טובלים בו. הדחף הממלא אותם להציג את עניינם לפני הציבור בכל דרך אפשרית".

השופט חשין הבהיר עם זאת, כי הוא ימשיך להקפיד על החוק האוסר תעמולת בחירות בשידורי הרדיו והטלוויזיה.
