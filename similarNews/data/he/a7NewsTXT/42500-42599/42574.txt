

משרד התיירות והתאחדות המלונות יוצאים במבצע "קשר משפחתי" במטרה לעודד את יהודי ארה"ב ואירופה להגיע לביקור קרובים בישראל. במסגרת המבצע, אשר יתקיים במהלך החודשיים הקרובים, תשווקנה חבילות משפחתיות מיוחדות הכוללות טיסות ושהות במלונות. כחלק מהמבצע, משפחה שתבוא מארה"ב או מאירופה, תוכל להזמין את קרובי המשפחה או החברים בארץ לשהות עימה במלון בהנחות של 30% עד 50% .

ממשרד התיירות נמסר כי מטרת המבצע המשותף הינה ליצור מוטיבציה לביקור יהודי ארה"ב ואירופה בארץ על בסיס קשרי משפחה, דווקא בתקופה הנוכחית, הקשה לתיירות הנכנסת. המבצע יפורסם בהרחבה בארה"ב, באירופה ובארץ, ויכלול דיוור ישיר לקהל היעד הרלוונטי, המונה להערכת משרד התיירות כשני מיליון איש בעלי השתייכות קהילתית מובחנת המאפשרת הגעה ושיווק ממוקד של המבצע.

במסגרת המבצע, תיירים שיגיעו מצפון אמריקה כבודדים וישהו במלון מינימום 5 לילות, יהיו זכאים להזמין זוג קרובים, על בסיס לינה וארוחת בוקר למספר הלילות בו ישהו במלון. ההנחה לזוג הישראלי תהיה 50% ממחירי האירוח במלון באותה תקופה. תיירים שיגיעו מאירופה כבודדים למינימום 3 לילות יהיו זכאים להזמין קרובים שיתארחו המלון בהנחה של 30% .

במבצע משתתפים עשרות מלונות מכל אזורי הארץ: אילת, ים המלח, תל אביב, ירושלים, נתניה, חיפה, טבריה והקיבוצים, ומרשתות המלונות: שרתון, אפריקה ישראל, דן, אקור, זיו הוטל, ישרוטל, מגדל, פארק פלזה, פרימה, פתאל, קיסר, רימונים ושלום פלאזה.
