

לוב וארה"ב מחליפות מידע מודיעיני הנוגע לרשת אל-קאעידה, אמר השליט הלובי, הקולונל מועמר קדאפי בראיון שיפרסם מחר, (יום שני), השבועון האמריקני "ניוזוויק".

"בארה"ב ובבריטניה יש טרוריסטים לובים. המודיעין הלובי מספק את המידע על מנת שיחסלו אותם", ציין קדאפי.

השליט התייחס גם לתמיכה באוסמה בן לאדן בעולם המוסלמי.

"כל הצעירים אוהבים אותו. הוא שכנע את נאמניו שארה"ב תוקפת את כל האומה הערבית והמוסלמית".

בראיון, אמר קדאפי כי התמיכה הרחבה בבן לאדן בעולם המוסלמי מסכנת את משטרו, ושאנשי הרשת ניסו להתנקש בחייו.

לדבריו, אנשי אל-קאעידה לא יהססו לשוב ולתקוף את ארה"ב אם תהיה להם הזדמנות לכך.
