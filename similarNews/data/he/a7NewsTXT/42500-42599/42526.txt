

נשיא בית המשפט המחוזי בתל אביב יחליט היום אם לאסור זמנית השמעת מוסיקה בגלי צה"ל ובגלגל"צ.

מועד הדיון המקורי הוא יום שלישי, אך הוא הוקדם ביממה.

אם יחליט בית המשפט לממש מידית את צו המניעה הזמני נגד גלי צה"ל וגלגל"צ, שהוציא עוד בשבוע שעבר בית המשפט העליון, יאלצו התחנות להפסיק תוך כמה שעות את שידורן של כל היצירות המוסיקליות מלבד קטעים קלאסיים או יצירות בעלות לחן עממי. משמעות ההחלטה תהיה הפסקה מידית של שידורי גלגל"צ ומהפך בלוח השידורים של גלי צה"ל שתהפוך לרשת אקטואליה.

גורם בכיר בגלי צה"ל מסר אתמול: "אין תקנה לנזק שיגרם אם תחנת רדיו בישראל תפסיק לשדר ולו רק לזמן קצר. נוצר מצב מגוחך בו אקו"ם טוענים שאין להם עניין לסגור את גלגל"צ, אך בפועל הם סרבו לכל הצעות הפשרה שלנו, והם עלולים למצוא את עצמם כורתים את הענף עליו הם יושבים.

ממשרד הביטחון נמסר אתמול שאקו"ם סירבה להצעה להעלאה של 20 אחוזים בתמלוגים.

יוריק בן דוד, יו"ר אקו"ם, הביע אתמול שביעות רצון מההחלטה להקדים את הדיון בבית הדין המחוזי להיום ואמר: "אין כל טעם להמשיך להרוויח זמן אחרי שבית המשפט העליון כבר אמר את דברו והכיר בזכות היוצרים להתפרנס בכבוד מהשמעות שיריהם".

