

לראשונה מזה כחמישים שנה עלול משפט בעוון ריגול להסתיים בגזר דין מוות, מסרו מקורות בבית המשפט המחוזי בעיר אלכסנדרה.

בריאן פטריק ריגאן, שהיה רב סמל בחיל האוויר האמריקני ושקע בחובות כבדים, הואשם בנסיון למכור מידע לווייני סודי לסדאם חוסיין, בתמורה ליותר מ-13 מיליון דולר בכסף שוויצרי.

חבר המושבעים אמור להתחיל היום את דיוניו, לאחר דחיית עיסקת טיעון של הרגע האחרון.

עורכי דינו של ריגאן ניסו כמיטב יכולתם להביא לדחיית המשפט בשל הפלישה האפשרית של ארה"ב לעיראק, אחת המדינות להן הציע הנאשם את המידע הסודי.

משפטנים ציינו כי במועד כה מאוחר לא סביר שיוחלט על עיסקה כלשהי, שתוביל לביטול המשפט.

משפטי ריגול הנערכים בבית משפט אזרחי נדירים ביותר בארה"ב. משרד המשפטים נוהג בדרך כלל לדון בעיסקות טיעון, גם במקרים בהם פרשת הריגול גרמה למותם של סוכנים אמריקנים או זרים.

זו הסיבה שהממשל האמריקני יוכל לשאת את המבוכה שבחשיפת מידע רגיש בבית משפט אזרחי, כולל גילוי רמזים שעשויים לסייע למרגלים אחרים כיצד להימנע ממעקב, חשיפה ומאסר. בנוסף, זקוק הממשל גם לסיוע מצד הנאשם, כדי שיבהיר אלה סודות הועברו לגורמים זרים.

הדרישות לדיון בעסקת טיעון היו כה רבות, עד שהתובעים התלוננו על איומים מצד עורכי הדין של ההגנה, ואמרו כי משפט פומבי עשוי לחשוף את סודותיהם.

"על הממשל לבחור בין ביטול האישומים לבין חשיפת המידע", אמר מייקל וודס, שהיה בעבר ראש היחידה ללכידת מרגלים ב-FBI.

השופט המחוזי ג'ראלד ברוס לי, ציטט מקורות ביטחוניים, ואסר על הציבור ועל כתבים את הכניסה לשימועים המוקדמים בפרשת ריגאן.

עורכי הדין של ההגנה הביאו עימם בשבועות האחרונים כמויות גדולות של מסמכים מסווגים. החומר הועבר לחדר מאובטח, אליו לא ניתן היה להכניס טלפונים ניידים או מכשירי איתורית.

ריגאן פרש מחיל האוויר באוגוסט 2000, ועבד אצל קבלן משנה של מוסד בטחוני. הוא נעצר לפני כשנה על ידי "ציידי המרגלים" של ה-FBI, כאשר עמד להמריא לציריך מנמל התעופה הבינלאומי של וושינגטון. סוכני האף.בי.איי עקבו אחריו קודם לכן, וצילמו אותו במשרדו.

מה-FBI נמסר כי בכליו של ריגאן נמצאה דפדפת ובה רשימת צופנים של תמונות משגרי טילים באזור האסור בטיסה שבצפון עיראק, ושל משגר נוסף, בסין.

במחשב האישי בביתו של ריגאן התגלה מכתב דרמטי המיועד לסדאם חוסיין, בו הציע הנאשם פרטים על לווינים אמריקנים שיוכלו לסייע לעיראק להסתיר את צוללות ההגנה האווירית שלהם.

במכתב דרש ריגאן סכום של 13 מיליון דולר בפרנקים שוויצרים, והוסיף כי כוכבי קולנוע וספורטאים מרוויחים יותר. "אני מסכן את חיי ואת עתיד משפחתי, ומשום כך דורש מחיר הוגן", נאמר במכתב.

ריגאן כפר בשלושה סעיפי אישום של ניסיון ריגול, ובסעיף נוסף הנוגע לאיסוף מידע בעל ערך ביטחוני לאומי, באופן בלתי חוקי.

ממשל בוש נקט בגישה תוקפנית באופן בלתי רגיל נגד ריגאן, והדרישה תהיה ככל הנראה לעונש מוות, אם יורשע בדין.

אף אזרח אמריקני לא הוצא להורג בעוון ריגול מאז נגזר דינם של יוליוס ואתל רוזנברג ביוני 1953. השניים הואשמו בזמנו בהעברת מידע סודי על פצצת הגרעין לברית המועצות.
