

קצין מטעם המטה הארצי שמונה לחקור את נסיבות בריחתו של אסיר העולם דוד אטיאס ביום שישי בצהריים מתא המעצר של משטרת מרחב חוף, גבה אתמול עדויות מקצינים ומשוטרים הקשורים לבריחה. בתוך ימים אחדים יימסרו, כנראה, מסקנות הבדיקה לשר לביטחון הפנים ולמפכ"ל המשטרה.

ממסקנות בדיקת המשטרה על נסיבות בריחתו חוששת כעת משפחתו של השוטר שהיה במשמרת בזמן הבריחה, השוטר שממנו נמלט האסיר. על חששותיה סיפרה אשת השוטר לכתב עתי"ם. לדבריה, בעלה בן ה-51, בדרגת רב סמל בכיר, מדובר באדם שמצבו הבריאותי קשה. אף על פי שבעלה עבר שלושה צנתורים מעולם לא ביקש הקלות בעבודתו, היא ציינה, והוסיפה כי טרגדיה מלווה את משפחתו של השוטר. לדבריה "היו לו ארבעה אחים שבגילו קיבלו התקפי לב ונפטרו, ואני לא רוצה שלבעלי יקרה דבר כזה", אמרה. לבני הזוג חמישה ילדים: הצעיר בהם הוא בן 10 והבוגר בן 23.

באותו יום במשמרת, היא ציינה, ביקש ממנו אחד העצירים בתא המעצר להתקשר פעמים רבות לאמו החולה. השוטר, שידע כי נהוג לתת לעציר זה לשוחח בטלפון ואחר כך להשיבו לתאו, נעתר גם הפעם לבקשתו.

לפתע, סיפרה הרעיה, התנפל עליו העציר דוד אטיאס, שהסתתר מאחורי אותו עצור, ודוקרן בידו, והצמידו לצווארו של השוטר.

האישה סיפרה כי בעלה נאבק עם אטיאס, וכי במאבק ביניהם הוא אף נפצע מחתכים. אח"כ חטף אטיאס את מפתחות התא, ונמלט. בעלה צלצל מיד בפעמון האזעקה, וזאת כדי להזעיק תגבורת לתפוס את האסיר הנמלט.

לדבריה, בעלה ביקש למנוע דאגה מלבה טרם כניסת השבת, ואמר לה כי בריחתו של עציר מעכבת אותו בעבודתו. את הדרך מבית המעצר לביתו עשה ברגל לאורך מספר רב של קילומטרים, כדי למנוע חילול שבת, סיפרה, ואלו היו דבריה: "נותרה לו כמעט רבע שעה לסיים את המשמרת, ואז זה קרה. ביקשתי שישחררו אותו, כי בגלל מצבו הבריאותי אין הוא יכול ללכת מרחק גדול כל-כך. שחררו אותו הרבה יותר מאוחר, וכך, כאמור, הוא נאלץ לכתת רגליו דרך ארוכה, והביתה הוא הגיע עם יד נפוחה, סגולה ומדממת, בלי כוחות, פניו היו חיוורים כסיד, ואני מצדי חששתי שהוא עוד יקבל התקף לב וימות".

הקידוש של שבת שנערך בביתם, סיפרה האישה, היה מהול בצער, ובעלה אף התקשה לסעוד את סעודת השבת.
