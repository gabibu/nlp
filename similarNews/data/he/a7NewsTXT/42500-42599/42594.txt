

כ-30 מפגינים מארגון "גרינפיס" פרצו היום לתחנת הכוח הגרעינית "סייזוול B" במזרח בריטניה, לאחר ש-4 מהם טיפסו על כיפתה בניסיון למשוך את תשומת הלב לרשלנות באבטחה. המטפסים כתבו את המילה "סכנה" באותיות גדולות על אחד מצדי הכיפה.

הארגון הודיע כי המפגינים השתמשו במספריים לחיתוך תיל ובסולמות כדי לעבור דרך הגדרות בין החוף הציבורי לבין תחנת הכוח. "באנו לכאן כדי להוכיח כי כמעט שאין אבטחה מסביב למתקן הכוח הגרעיני של בריטניה. הצלחנו לחדור לתוך ספינת-הדגל הזו כמעט ללא ציוד ולהגיע אל קצה הכיפה, שהיא סמל המטען הזה", אמר בלייק לי-הארווד.

מייק האריסון, מנהל התחזוקה במפעל, אמר כי הפעולה היתה "חסרת אחריות ונפשעת", אך הוסיף כי לא היתה כל סכנה למפעל או לבריאות הציבור. שוטרים ואנשי בטחון הוציאו 22 מפגינים מהמקום ועצרו אדם אחד.

(עתי"ם-ד.פ.א.)
