

"תנועת הגליל", התנועה הא-פוליטית לקידום הגליל, תפעל בשיתוף פעולה עם פורום ראשי רשויות הגליל, למנוע את שינוי חוק עידוד השקעות ההון באזורי הפריפריה, ובין היתר היא דורשת מהממשלה להשאיר את החוק על כנו.

בישיבתה האחרונה של התנועה התריע האלוף במיל. יצחק בריק, מרכז התנועה, על כך שתוקפו של חוק עידוד השקעות ההון עתיד לפוג בתוך שישה חודשים. ביטולו עשוי לפגוע בהשקעות הון עתידיות באזורי הפריפריה, ובפיתוח מקורות תעסוקה בצפון המוכה האבטלה.

בישיבה מונה יו"ר השלטון המקומי עדי אלדר ליו"ר התנועה. אלדר יכהן במשותף עם התעשיין סטף וורטהיימר וראש העיר מעלות שלמה בוחבוט, ממקימי התנועה.

בישיבה גם הוחלט לקרוא לרה"מ לעמוד בהבטחתו, ולא לשנות את תנאי חוק עידוד השקעות ההון בפריפריה. עוד הוחלט כי פורום יישובי קו העימות ו"תנועת הגליל" ייאבקו במשותף למען השארת מתן הזכויות ליישובי קו העימות.

נוסף על כך הוחלט בישיבה לקדם את פיתוח הערים והכפרים במגזר הערבי, בד בבד עם פיתוח היישוב היהודי באזור הגליל בתוכנית מסודרת. כמו כן החלה להתבצע תוכנית פעולה להקמת אזורי תעשיה משותפים ליהודים ולערבים, כמו זה העתיד לקום באזור נצרת, בשיתופם של התעשיין סטף ורטהיימר, ראש העיר נצרת ראמזי ג'רייסי וראש העיר נצרת עלית מנחם אריאב.
