

הסנטור ג'וזף ליברמן הודיע כי בכוונתו לרוץ לבחירות על נשיאות ארה"ב ב-2004 אם אכן ייבחר למועמד המפלגה הדמוקרטית, יהיה ליברמן היהודי הראשון המתחרה על הנשיאות בהיסטוריה האמריקנית.



הסנטור ג'וזף ליברמן הודיע כי בכוונתו לרוץ לבחירות על נשיאות ארה"ב ב-2004 אם אכן ייבחר למועמד המפלגה הדמוקרטית, יהיה ליברמן היהודי הראשון המתחרה על הנשיאות בהיסטוריה האמריקנית.

ליברמן בן ה-60, שעשה היסטוריה בשנת 2000 כשהיה היהודי הראשון שהתחרה על כהונת סגן נשיא ארה"ב לצדו של אל גור, הופיע בבית הספר התיכון בסטמפורד בו למד, והודיע בפני קהל קטן כי בכוונתו לרוץ לנשיאות "כדי להוכיח שוב את אמיתות החלום האמריקני".

"ידידיי, אני מוכן להודיע היום כי אני מועמד לנשיאות ב-2004, וכי בכוונתי לנצח", אמר ליברמן לקול תשואות שומעיו.

הסנטור הוסיף, כי רצה למסור את הודעתו בבית הספר התיכון בו למד, "כי כאן למדתי לראשונה להעריך את הנס של החלום האמריקני".

"אני רוצה לשכנע את האמריקנים בחודשים הבאים כי יש לי את הכוח, החזון והערכים להוביל את אומתנו למקום טוב יותר ובטוח יותר. החלום האמריקני בסכנה. מאיימים עליו טרוריסטים ורודנים מבחוץ, וכלכלה חלשה המקשה על האמריקנים לחיות חיים טובים יותר" הוסיף.

יצוין, כי ליברמן הדגיש מאז 2000 כי לא יתחרה אם גור ירוץ לנשיאות פעם נוספת. לאחר שגור הודיע בדצמבר כי לא ירוץ, הודה ליברמן למחרת לסגן הנשיא על מנהיגותו, ואמר כי בשבועות הקרובים "אשקול ברצינות רבה מאוד את ההזדמנות שיש לי עכשיו".

ליברמן, המייצג בסנאט את מדינת קונטיקט מאז שנת 1988, מצטרף למספר מועמדים דמוקרטים הכוללים את חבר הקונגרס ריצ'רד גפהארדט ממיזורי, הסנטורים ג'ון קארי ממסצ'וסטס וג'ון אדוארס מצפון קרולינה, מושל ורמונט לשעבר הווארד דין ופעיל זכויות האדם אל שרפטון.

ליברמן היה ידוע למדי לפני שגור בחר בו כמועמד לסגנו בבחירות 2000, אך רק אז התפרסם בצורה משמעותית. למרות היותו חבר במפלגה הדמוקרטית, הוא משך תשומת לב ברחבי ארה"ב כשמתח ביקורת מעל בימת הסנט על הנשיא קלינטון בפרשת מוניקה לווינסקי.

ליברמן הוא דמוקרט שמרן, ולמרות היותו איש מרכז הוא תומך ביד קשה בנושאים בטחוניים והיה אחד מראשי התומכים במלחמת המפרץ. הוא מתח ביקורת על השיא ג'ורג' בוש האב, על שלא סילק את סדאם חוסיין מהשלטון בתקופת מלחמת המפרץ. הוא גם זכה בהערכתם של פעילים נוצריים, משום שהוא דוגל במוסר, בשלמות המשפחה ובדת ובמשך תקופה ארוכה פעל נגד תמונות האלימות בתקשורת.

ליברמן מתח ביקורת חריפה על ממשל בוש, ואמר: "הנשיא הזה הבטיח לבוא לוושינגטון ולשנות את הטון, אך המציאות היא שהמקום הזה מפלגתי ומקוטב יותר מתמיד. המדינה אינה מפיקה תועלת מהכלכלה העלובה, מאי-היכולת לממן רפורמות בחינוך, מאי-היכולת לשפר את מערכת הבריאות ומהאיטיות שבה מגיב הנשיא על סכנת הטרור הצפויה לאמריקנים כאן בבית".

כאשר היה מועמד לבחירות ב-2000 הציג ליברמן את עצמו כיהודי אורתודוקסי וסירב לפעול במסע הבחירות בשבתות.

בהודעתו על הצגת מועמדותו לנשיאות ציין, כי למרות היותו יהודי, לא יעדיף את ישראל על פני ארה"ב.
