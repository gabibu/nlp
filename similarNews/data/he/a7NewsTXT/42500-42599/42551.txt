

מכונת ייבוש שהתפוצצה במפעל לייצור מוצרי במבוק בדרום וייטנאם, גרמה למותם של 12 פועלים ולפציעתם של 37, כך מסר מקור רשמי.

האסון אירע במפעל "לונג טרה" שבבעלות טאייוואנית, במחוז טרנג בנג, כ-50 ק"מ צפונית מערבית להו צ'י מין סיטי, נמסר.

"מוטות הבמבוק התעופפו וחדרו לגופות הפועלים. שבעה מהם מתו במקום", אמר מקור מקומי, שהוסיף, כי עד יום ראשון בבוקר מתו מפצעיהם חמישה פועלים נוספים.

12 עובדים שמצבם אנוש, הועברו לבית החולים בהו צ'י מין סיטי.

המשטרה חוקרת את נסיבות הפיצוץ, שהרס את אגף הייבוש במפעל וחלק ממחסניו, אמר המקור.

התקשורת הווייטנאמית דיווחה כי מחשש שמנהלי המפעל יבקשו לעזוב את המדינה החרימה המשטרה את דרכוניהם עד לתום החקירה בעניין. מהחברה, המייצרת מוצרי במבוק לייצוא, לא התקבלה תגובה על האסון.

מסוכנות עתי"ם נמסר כי תאונות עבודה מתרחשות לעתים תכופות בווייטנאם הקומוניסטית, בעיקר בשל תנאי עבודה לא בטיחותיים ומחסור באמצעי הגנה לעובדים.

במהלך 2002 נרשמו בויטנאם 2,367 תאונות עבודה, שגבו את חייהם של 400 בני אדם.
