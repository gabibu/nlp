

כתב אישום נגד מאג'ד אבו טיר , בן 23 מהכפר מאום טובה בדרום ירושלים, הוגש ביום ב' לבית המשפט המחוזי בירושלים. מאג'ד אבו טיר מואשם כי רצח את אחייניתו נור אבו-טיר בת ה-5 והשליך אותה לבור ביוב סמוך למקום הרצח.

על-פי כתב האישום, ב-7 בדצמבר סמוך לשעה 7 בערב, ראה אבו טיר את הפעוטה משחקת ליד ביתו בכפר, הוא ניגש אליה, אחז בידה והובילה לחדר על גג ביתו בו התגורר. לאחר שנכנסה לביתו, על-פי כתב האישום, נעל את הדלת, כיבה את האור, כרך את שתי ידיו סביב גרונה של הילדה, משכה לעבר הרצפה לאחר שגהר עליה וחנק אותה למוות.

מכתב האישום עולה, כי מאג'ד הכניסה את גופתה הילדה לשק דואר, קשר אותו והשליכו מבעד לחלון חדרו, הפונה לחלקו האחורי של הבית. לאחר מכן יצא מהבית, אסף את השק והשליך אותו לבור ביוב סמוך לביתו, כאשר לא שבה הילדה לביתה, החלו בחיפושים אחריה, והנאשם השתתף אף הוא בחיפושים הנרחבים שנערכו אחרי הילדה שנעלמה. רק לאחר שישה ימים נמצאה גופתה בבור הביוב.

מאג'ד אבו-טור נעצר ונשלח להסתכלות פסיכיאטרית בבית החולים כפר שאול בירושלים שם שהה שבוע ימים במחלקה הסגורה לצורך הסתכלות, אולם טרם נתקבלה החלטה אם הוא כשיר לעמוד לדין.

נציג הפרקליטות, עו"ד ניק קאופמן טען, כי אבו טיר הודה פעמיים ברצח אחייניתו, פעם בפני חוקרי המשטרה ופעם כאשר הוכנס מדובב לתאו. עוד טען עו"ד קאופמן, כי אבו טיר שיחזר את הרצח במשטרה ולא בזירת האירוע משום שחשש לשוב לכפרו. עוד טען עו"ד קאופמן כי אבו טיר ביצע את הרצח בהוראת "שד שהורה לו לעשות זאת", כדבריו, מכיוון שהוא "שונא ילדות". נציג התביעה הוסיף,
כי בעברו ניסה מאג'ד אבו טיר לשים קץ לחייו, אושפז ואובחן כסובל מ"חרדה חריפה".

סניגורו של אבו-טיר, עו"ד איברהים אבו גוש טען, כי מרשו לא רצח את הילדה. "מישהו אחר ביצע את הרצח ולא הנאשם. אין שום סיבה עלי אדמות שתניע את הנאשם לבצע את המיוחס לו. המשפחה מעוניינת שתיפתח חקירה לבדוק מי רצח. כולנו מעוניינים למצוא את הרוצח האמיתי". לדברי עוה"ד, על מרשו הופעל לחץ בעת חקירתו ולכן הודה במשטרה ברצח.

אביה של הילדה נור אבו טיר, אחיו של הנאשם, מוחמד אבו-טיר שנכח בדיון אמר, כי אינו מאמין שאחיו ביצע את הרצח. האב אמר: "יש משהו מאלוהים שאומר לי שלא מאג'ד עשה את זה. אנחנו אחים וחברים, זה לא הגיוני שהוא רצח את הבת שלי".

מעצרו של מאג'ד אבו-טיר הוארך ב-16 יום עד אז יחליט בית המשפט אם להאריך את מעצרו עד תום ההליכים נגדו. במקביל, אמורות להגיע תוצאות הבדיקה הפסיכיאטרית שנערכה לאבו-טיר שיקבעו אם הוא כשיר לעמוד לדין.
