

מחבלת ערביה רצחה אתמול בפיגוע תופת את פנחס טוקטלי הי"ד, בן 81, ופצעה יותר ממאה אנשים.
המחבלת המתאבדת פוצצה את עצמה בפינת הרחובות יפו והמלך ג'ורג' בירושלים.

בפיגוע נפצעו גם שוטרים שהיו בשטח בשל ההיערכות המאסיבית של המשטרה.

במהלך הפיקוד על פינוי הפצועים חש מפקד מחוז ירושלים ניצב מיקי לוי ברע ופונה לבית החולים ביקור חולים. מבית החולים נמסר כי לאחר ניתוח צנתור התייצב מצבו.

בזירה שבה אירע הפיצוץ נגרם נזק כבד לחנויות. מעוצמת הפיצוץ קרסו שניים מעמודי בניין העמודים. זגוגיות החלונות של חנויות רבות התנפצו לרסיסים ומרבית החנויות ברחוב יפו ובסביבתו נסגרו באמצע יום עבודה.

אחד מהפצועים בפיגוע היה עו"ד מרק סוקולוב מניו יורק. סוקולוב ניצל מהפיגוע במגדלי התאומים ב-11 בספטמבר. משרדו שכן בקומה ה-38 של המגדל השני שנפגע. הוא הצליח לרדת ולצאת מהבניין ללא פגע.

אתמול בבוקר שהה סוקולוב באזור הפיגוע ברחוב יפו בירושלים. הוא נפצע באורח קל ופונה לבית החולים ביקור חולים הסמוך למקום הפיגוע. גם אשתו ושתי בנותיו נפגעו. "הייתי עם אשתי ושתי בנותיי בחנות נעליים, ולאחר סיום הקניות היינו אמורים לפגוש את בת דודתי. חיכינו מחוץ לחנות ושמענו רעש חזק. כולנו נפצענו, אני פוניתי לכאן [ביקור חולים] עם בתי הקטנה, אשתי ובתי השנייה פונו לבית החולים שערי צדק".

סוקולוב שתכנן לשוב לביתו אמש, אמר כי הוא ממתין להחלמתם של בני משפחתו כדי לשוב לניו יורק.
בבית החולים "ביקור חולים" בירושלים נותרו 72 פצועים, 3 במצב קשה ו-25 במצב בינוני. בבית החולים "שערי צדק" נותרו 8 פצועים, 2 במצב בינוני, 2 במצב קל ו-4 פצועי חרדה. בבית החולים "הדסה עין כרם" נותרו 13 פצועים: אחד במצב קשה, אחד במצב בינוני והיתר קל. בבית החולים "הדסה הר הצופים" נותרו 11 פצועים, מתוכן אחת במצב בינוני ו-10 במצב קל.

רבים מן הפצועים שהגיעו אתמול לבתי החולים היו נפגעי הלם, אשר חוו בעבר את אחד משמונת הפיגועים שאירעו במרכז ירושלים במהלך 16 החודשים האחרונים. הפצועים התקשו להתאושש מן המחזות הקשים, והסוחרים, שבחלקם אך סיימו לתקן את חלונות הראווה שנשברו בפיגוע הירי בשבוע שעבר, שוב נאלצו להתמודד עם ההרס, ובעיקר, עם פגיעה נוספת בתדמית של מרכז העיר. הסוחרים טוענים כי ישנם ימים שלמים שבהם אין הם מצליחים "לפתוח קופה" ולמכור דבר.

העובדה כי אתמול התאבדה אישה משנה את "פרופיל המחבל המתאבד", דבר שנועד להקשות על אנשי הביטחון לאתר מתאבדים. לפי הנוהל שהיה נהוג עד כה אפשרו כוחות הביטחון לנשים לנוע במחסומים ביתר קלות מאשר לגברים. ארגוני הטרור, ובהם החמאס והג'יהאד האיסלמי הודו אתמול כי לאחרונה הם החלו לגייס לשורותיהם צעירות פלשתיניות, במטרה להכין אותן לפיגועי התאבדות.
הלווייתו של פנחס טוקטלי הי"ד תתקיים היום בשעה 15:00 בבית העלמין הר המנוחות בגבעת שאול בירושלים.


