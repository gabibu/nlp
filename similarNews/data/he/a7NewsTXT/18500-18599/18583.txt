

היום תדון נשיאות הכנסת בסוגיית נסיעתו של יו"ר הכנסת אברהם בורג לרמאללה לנאום בפני "המועצה המחוקקת" של הרש"פ.

השב"כ הודיע כי הוא מתנגד לכניסת אח"מים שהיחידה לאבטחת אישים מאבטחת אותם כל ימות השנה לרמאללה "בעת הזו ובתנאים הקיימים". בתגובה מסר בורג כי הוא מוכן לוותר על אבטחת השב"כ.

מנגד הודיע אתמול השר דני נווה כי הצליח לגבש רוב בכנסת שיתנגד ליציאתו של יו"ר הכנסת לרמאללה. הסיעות המתנגדות הן הליכוד, ש"ס, המפד"ל, יהדות התורה, האיחוד הלאומי ישראל ביתנו, גשר וישראל בעלייה, וכן השר רוני מילוא וח"כ טומי לפיד.

נזכיר כי בורג שב לפני ימים אחדים מצרפת. במסגרת הביקור הוא גם נפגש עם אישים מן הקהילה היהודית ואמר להם, בתגובה לביטויי האנטישמיות הגוברים בצרפת ש"לא לעשות עניין מכל צלב קטן".
כתגובה לכוונותיו פרסם ד"ר אריה אלדד מאמר ובו הוא כותב כי על בורג להתפטר מתפקידו, ואז הוא יוכל "לממש את חירות הדיבור" ולנאום ברמאללה. אלדד מוסיף כי "מה שפוגע בתדמיתה של המדינה היהודית יותר מכל הם אנשים מסוגו של אברהם בורג, שהתייצבותם לימינו של יאסר ערפאת בעת הזאת דומה יותר, למרבה הצער, להתגייסותם של "ראשי הקהילה" לעזרת הצוררים הנאצים". המאמר המלא מתפרסם באתר n.f.c..


