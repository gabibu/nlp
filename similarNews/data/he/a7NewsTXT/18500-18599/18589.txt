

בפתח ישיבת הממשלה אתמול קרא השר סלאח טריף מכתב התפטרות והגיש אותו לראש הממשלה אריאל שרון.

טריף התפטר בעקבות הכרזתו של היועץ המשפטי לממשלה אליקים רובינשטיין כי הוא מבקש להעמיד את השר לדין בפרשיית שוחד שהייתה לפני כשנתיים.

על פי החשד סייע טריף לידידו חוסני בדראן, תושב הכפר בקעה אל שרקייה שבשומרון, לקבל תעודת זהות ישראלית. בדראן, שניסה בעבר לקבל אזרחות ישראלית שלא כדין באמצעות נישואים פיקטיביים, ונדחה בגלל עברו הפלילי, ביקש מטריף לסייע לו. על פי החשד העביר טריף את כספי השוחד לרפי כהן, ששימש בתקופה זו כראש מינהל האוכלוסין במשרד הפנים. תמורת ה"טובה" הזאת קיבל טריף אלפי דולרים מבדראן. טריף מכחיש את ההאשמות.

במכתבו הודה השר המתפטר לראש הממשלה ולשרים על תמיכתם בו וציין כי ימשיך לפעול כחבר כנסת למען בוחריו.

טריף גם ביקש מן השר לבטחון הפנים, עוזי לנדאו "לפעול לבדיקה מיידית ומקיפה: כיצד זה הודלפו נגדי לכלי התקשורת דברי עלילה ורכיל מחקירת משטרה אשר הסתיימה במסקנה כי אין בהם דבר?"
בתגובה מסר יו"ר סיעת העבודה בכנסת אפי אושעיה כי אל לסיעת העבודה לדרוש מינויו של שר מחליף, מכיוון שמדובר בשר בלי תיק ובימים של הצטמצמות, והסיעה צריכה להיות מופת לציבור.
עם זאת בסיעת העבודה כבר החלה מלחמת ירושה על המשרה.


