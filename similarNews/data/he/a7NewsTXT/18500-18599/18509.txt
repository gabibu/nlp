

אחוז ניצול התקציבים של פרוייקטים תחבורתיים בשלוש הערים הגדולות ירושלים, תל אביב וחיפה הגיע בשנת 2001 לשעור ממוצע של 97% והוא הסתכם בכ-800 מיליון שקל, כך מסר היום שר התחבורה, אפרים סנה.

השר סנה פנה לאחרונה ליו"ר השלטון המקומי, עדי אלדר בהצעה לגבש במשותף שיטה חדשה שתאפשר לרשויות המקומיות הקטנות לנצל טוב יותר את תקציבן המיועד לפיתוח תשתיות בטיחותיות. לדבריו, ישנן כיום רשויות מקומיות חלשות שאינן מסוגלות לנצל את התקציב העומד לרשותן.

משרד התחבורה מממן כיום 70% מהפרוייקטים התחבורתיים ברשויות המקומיות ואילו את ה-30% הנותרים מממנות הרשויות המקומיות מתקציביהן. אולם מתברר כי ישנןן רשויות מקומיות רבות שקשיי תקציב או גרעונות אינם מאפשרים להם לממן את חלקם בפרוייקטים תחבורתיים.

לדברי סנה ישנה חשיבות רבה להשקעות בפרוייקטים תחבורתיים עירוניים ובעיקר להשקעות בתשתית הבטיחותית בערים, שכן הן מסייעות לצמצם באופן משמעותי את תאונות הדרכים בתוך הערים. מנתוני משרד התחבורה עולה כי במקומות שבהם נעשו שיפורים בטיחותיים, כמו הקמת כיכרות, התקנת רמזורים ואמצעי בטיחות אחרים, ירדו מספר התאונות בעשרות אחוזים.


