

דבר הפיגוע ברחוב יפו הגיע אתמול לשרי הממשלה בעיצומה של ישיבת הממשלה. הישיבה נמשכה כסדרה, והשרים, ובראשם ראש הממשלה, לא ראו לנכון להגיד דבר בנושא.

מאוחר יותר הודיעה לשכת ראש הממשלה כי בגלל "נאום השהידים" שנשא לפני מספר ימים ברמאללה ממשלת ישראל רואה בערפאת את האשם הישיר למה שהתחולל אתמול בירושלים. בנאום זה קרא ערפאת לאנשיו לעלות על ירושלים ולהיות "שהידים", והביע את משאלתו להיות בעצמו שהיד של ירושלים.

הכרזות אלה לא הפריעו לרש"פ לגנות את הפיגוע אתמול.

גינויים אחרים הגיעו מכיוון גרמניה, מצרים וירדן, וגרמניה קראה לערפאת לעצור את הרג החפים מפשע.
בהודעה שפורסמה אתמול בפריס קרא הקונגרס היהודי האירופי לאיחוד האירופי להקפיא את כל הכספים שהוא מעביר לרשות הפלשתינית "כל עוד כספים אלה משמשים לרכישת נשק במקום לרווחת האוכלוסייה האזרחית הפלשתינית".

יצוין כי האיחוד האירופי מעניק לרש"פ כ-90 מיליון אירו לשנה.


