

סגן נשיא ארה"ב ריצ'רד צ'ייני אמר היום כי ערפאת מעורב בפרשת הברחת הנשק בספינה "קארין A".

"ראינו הוכחות למעורבותו בניסיון לייבא לרשות הפלשתינית 50 טונות נשק", אמר צ'ייני בראיון ברשת איי-בי-סי.

בתשובה לשאלה על המכתב, שערפאת שלח לנשיא בוש ואשר בו הכחיש כל מעורבות אישית בפרשה, ענה צ'ייני: "איננו מאמינים לו". "הוא מעורב כעת בפעולה, שבה הוא עובד עם ארגון טרור - החיזבאללה - ועם איראן, מדינה שנשבעה לטרפד את תהליך השלום", הוסיף צ'ייני.

"הבוקר בוצעה פעולת טרור חדשה, שבה היו יותר ממאה פצועים", ציין צ'ייני שהדגיש כי ערפאת "אינו ממלא את הבטחותיו והתחייבויותיו". "הוא הנציג של העם הפלשתיני ואנחנו רוצים שהוא ימלא את התחייבויותיו", הוסיף.

בתשובה לשאלה אם ינותקו הקשרים בין האמריקנים לבין ערפאת, ענה צ'ייני כי הוא מעדיף להשאיר את דעתו ואת עצותיו לנשיא בוש.



