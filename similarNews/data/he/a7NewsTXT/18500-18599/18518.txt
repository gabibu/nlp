

הלווייתו של פנחס טוקטלי הי"ד בן 81 שנרצח בפיגוע שאירע הבוקר ברחוב יפו בירושלים, תתקיים מחר בשעה 15:00 בבית העלמין הר המנוחות בגבעת שאול בירושלים.

את הפיגוע ביצעה מחבלת מתאבדת שהתפוצצה בפינת הרחובות יפו והמלך ג'ורג' בירושלים.

בבית החולים "ביקור חולים", נותרו 72 פצועים, 3 במצב קשה ו-25 במצב בינוני. בבית החולים "שערי צדק" נותרו 8 פצועים, 2 במצב בינוני, 2 במצב קל ו-4 פצועי חרדה. בבית החולים "הדסה עין כרם" נותרו 13 פצועים 1במצב קשה, 1במצב בינוני והיתר קל. בבית החולים "הדסה הר הצופים" נותרו 11 פצועים מתוכן אחת במצב בינוני ו-10 במצב קל.

במהלך הפיקוד על פינוי הפצועים חש מפקד מחוז ירושלים, ניצב מיקי לוי ברע ופונה לבית החולים ביקור חולים. מבית החולים נמסר כי לאחר ניתוח צינתור התייצב מצבו.

בפיגוע נפצעו גם שוטרים שהיו בשטח בשל ההיערכות המאסיבית של המשטרה.

סמוך למקום בו אירע הפיצוץ נגרם נזק כבד. מעוצמת הפיצוץ קרסו שניים מעמודי בנין העמודים. זגוגיות החלונות של חנויות רבות התנפצו לרסיסים ומרבית החנויות ברחוב יפו ובסביבתו נסגרו באמצע יום עבודה.

אחד מהפצועים בפיגוע הוא עו"ד מרק סוקולוב מניו יורק. סוקולוב ניצל מהפיגוע במגדלי התאומים ב - 11 בספטמבר. משרדו שכן בקומה ה 38 של המגדל השני שנפגע. הוא הצליח לרדת ולצאת מהבנין ללא פגע.

הבוקר שהה באזור הפיגוע ברחוב יפו בירושלים. הוא נפצע באורח קל, ופונה לבית החולים ביקור חולים הסמוך למקום הפיגוע. גם אשתו ושתי בנותיו נפגעו. "הייתי עם אשתי ושתי בנותיי בחנות נעליים, ולאחר סיום הקניות היינו אמורים לפגוש את בת דודתי. חיכינו מחוץ לחנות ושמענו רעש חזק. כולנו נפצענו, אני פוניתי לכאן עם בתי הקטנה, אשתי ובתי השנייה פונו לבית החולים שערי צדק".

סוקולוב שתכנן לשוב לביתו הלילה, אמר כי הוא ממתין להחלמתם של בני משפחתו כדי לשוב לניו יורק.

