

במוצאי שבת פרסם אתר ynet כי תחקיר צה"ל מעלה שהבתים שהרס צה"ל ברפיח לפני כשבועיים היו מאוכלסים. עוד נכתב באתר כי אלוף פיקוד הדרום דורון אלמוג "ידווח על שינויים בדפוסי הפעילות של צה"ל בנוגע לפעולות הנדסיות של חישוף והריסה".

בניגוד גמור לפרסום מצביע התחקיר של פיקוד הדרום, שפורסם ביום א', על כך שהבתים שנהרסו לא היו מאוישים. אל הפרסום צירפו עורכי התחקיר הוכחות חותכות לטיעוניהם.

לדברי האלוף אלמוג העלו תצפיות של צה"ל כי מזה חודשים אחדים אין כל אזרחים במקום. כמו כן, תצלומי אוויר שבוצעו לפני הפעולה הראו שלחלק מן הבתים לא היו גגות. העובדות הנוספות המחזקות את הקביעה שהבתים היו נטושים, שאיש לא נהרג בפעולה, וכן שלא נמצאו חפצים המעידים על קיום שגרת חיים יומיומית במקום.

האלוף אלמוג הסביר שהפעולה הייתה אמורה להתרחש בהיקף רחב יותר, אולם בגלל חוסר הזמן ומיעוט הכוחות צומצמה הפעילות והייתה אמורה לפגוע ב- 15 בתים בלבד. טעות בניווט של הכוחות בשטח גרמה לפגיעה ב-21 בתים, שאף הם לא היו מאוכלסים. יצוין כי בבתים האחרים הייתה כוונה לפגוע במועד אחר.

אלמוג הסביר עוד כי צה"ל לא צפה את המניפולציה שהרשות הפלשתינית תבצע בעקבות הפעולה. לדבריו, היה לרש"פ עניין להוריד מסדר היום הציבורי והעולמי את תפיסתה של אוניית הנשק "קארין A ", ולשם כך היא ניצלה את הפעולה ברפיח.

לדברי האלוף, היה צורך צבאי מובהק בפעולה, לאחר פניות חוזרות ונשנות אל הרשות לעצור את הברחות אמצעי הלחימה דרך המנהרות ברפיח. הרשות לא עשתה דבר למנוע את ההברחות, מכיוון שהן משרתות את האינטרס האסטרטגי שלה, בייחוד לאחר סגירת נתיבי ההברחות האחרים: סגירת שדה התעופה בדהנייה ותפיסתה של אוניית הנשק.


