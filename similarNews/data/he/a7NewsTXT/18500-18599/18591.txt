

היום מציינים ברחבי המדינה את ט"ו בשבט, היום שהפך מראש השנה לענייני תרומות ומעשרות ליום של נטיעות וסדרים חגיגיים. במקומות רבים ישבו אתמול בערב לטעום מיני פירות שנשתבחה בהם ארץ ישראל וחידשו את מנהג המקובלים הארצישראלי.

גם הקרן הקיימת לישראל, החוגגת השנה 100 שנים להיווסדה, מציינת היום את ט"ו בשבט, ומאפשרת נטיעת עצים חינם בשלושה יערות ברחבי הארץ. בשעה 12:30 תקיים קק"ל את טקס הנטיעות המרכזי ביער ירושלים במעמד נשיא המדינה, משה קצב.

בשעה 12:30 יתקיים גם טקס נטיעות של עצי אקליפטוס באתר ההנצחה בנהריים, לזכר שבע הבנות שנרצחו במקום לפני כחמש שנים. בטקס ישתתפו נציגי המשפחות השכולות, שרת החינוך לימור לבנת, מנהלת האתר אורנה שמעוני ונציגים מממלכת ירדן.

יצוין, כי ט"ו בשבט נקבע גם כיום חגה של הכנסת, וכי גם בבית המחוקקים יתקיים טקס נטיעות.

