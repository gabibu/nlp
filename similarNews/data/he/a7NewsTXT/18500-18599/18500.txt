

בית משפט דמה, המורכב מעורכי דין ערבים נושאי אזרחויות שונות, הכיר בשבת בזכותו של כל "ערבי מוסלמי" לנקום בראש ממשלת ישראל אריאל שרון.

"בית המשפט העממי הדן בפושעי מלחמה ציונים העניק את זכות הנקמה נגד הרוצח שרון", בסברו שמדובר ב"חובה לכל ערבי מוסלמי המסוגל לעשות זאת", אמר עורך דינם של האיסלמים המצרים, מונטאסר אל-זייאת, לסוכנות הידיעות הצרפתית.

יו"ר איגוד עורכי הדין המצרים ונשיא פדרציית עורכי הדין הערבים, סאמח עשור, היה אב "בית דין עממי" זה, והוא פירסם את פסיקתו בתום 4 ישיבות.

כתב האישום הכיל "פשעי מלחמה שבוצעו ע"י אריאל שרון נגד העם הערבי בפלשתין, במצרים, בירדן ובלבנון".

זייאת היה התובע במשפט סמלי זה, שנפתח בחודש יוני בקהיר במקום מושבה של אגודת עורכי הדין. בתא הנאשמים הוצבה בובה של שרון.

נשיא אגודת העיתונאים הירדנים סאלח ערמותי, מזכ"ל פדרציית עורכי הדין הערבים, הסודני פארוק אבו עיסא, והסעודי מוחמד סייד אל-טייב, נכחו במשפט.

"אנו נשלח את פסק הדין לארגונים בינלאומיים, כולל הליגה הערבית ותנועות ההתנגדות לכיבוש (הישראלי) דוגמת החמאס והפתח'", הודיע זייאת.

מצרים גם מארחת רב-שיח שנושאו "הטרור וזכויות האדם" העוסק במה שמוגדר "הטרור הישראלי". הכנס נפתח בשבת בקהיר בהשתתפות נציגים מהפדרציה הבינלאומית והרשת האירופית-ים תיכונית לזכויות האדם.

הדיונים יסבו על "הצדדים החוקיים של המלחמה בטרור, והלגיטימיות של תנועות השיחרור המזויינות", נאמר בהודעה.

"השלכות הפיגועים של ה-11 בספטמבר על מצב הערבים והמוסלמים באירופה וארה"ב, טרור המדינה הישראלי והמלחמה בטרור, בנוסף לתופעת שנאת האיסלם", יהיו במרכז הדיונים.

ח"כ עזמי בשארה הוא בין משתתפי הכנס.


