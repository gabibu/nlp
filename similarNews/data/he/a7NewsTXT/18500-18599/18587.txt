

אתמול החליטה הממשלה פה אחד כי מבקר המדינה אליעזר גולדברג יחקור את פרשת האזנות הסתר ותמלול השיחות של השר ליברמן ובני משפחתו, ואת תפקודם של פרקליטת המדינה והיועץ המשפטי לממשלה בפרשה.

נודע כי רובינשטיין, שכאמור גם תפקודו שלו בפרשה ייבדק, אמר כי הוא התחיל לבחון את הנושא, וכי עד כה נראה כי שהמשטרה תפקדה כראוי.

שרי הממשלה, לעומת זאת, חושבים כי פרטי הפרשה שנחשפו מדאיגים מאוד.

השר רובי ריבלין אמר: " יש לבדוק אם לא קיימת סימביוזה בין המשטרה לפרקליטות". השרה דליה איציק אמרה: "מהפרשה הזאת נדמה כי דמם של אישי ציבור מותר".

בתוך כך קרא ח"כ יובל שטייניץ לשר לבטחון הפנים עוזי לנדאו להשעות את ניצב משה מזרחי מתפקידו עד שיסתיים בירור הפרשה, והסביר כי פרשיית ההאזנות חמורה מפרשיית ווטרגייט, שכן כאן מדובר על מעורבות של ראשי משטרת ישראל: "כאשר מוסיפים לכך את החשד שניצב מזרחי אף הטעה את השר הממונה עליו ודרכו את כנסת ישראל בעניין זה, הדברים חמורים שבעתיים". עוד מבקש שטייניץ מהשר עוזי לנדאו: "אני מקווה שתמצא את העוז לבצע מה שבכל דמוקרטיה מתוקנת הוא מובן מאליו, ולהשעות את ניצב משה מזרחי עד לסיום הבירור".


