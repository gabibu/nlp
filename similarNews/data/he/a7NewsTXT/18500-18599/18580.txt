

שני חיילים ושוטר נפצעו במהלך הסתננות של ערבי לתחומי "ישראל הקטנה".

היום לפנות בוקר הגיעה למחסום הפירות באזור קלקליה מכונית בעלת לוחית זיהוי של הרש"פ, פגעה בחייל ונמלטה מן המקום. החייל פונה במצב בינוני לקבלת טיפול רפואי בבית חולים "מאיר" בכפר סבא.

הערבי נמלט מהמקום ובהמשך הגיע עד לפתח תקווה. שם ביים תאונת דרכים והתנגש במכונית חונה מסוג וולבו. נהג הרכב ואשתו ירדו מהרכב כדי לבדוק את הנזק, ואז נכנס המחבל למכונית שלהם ונמלט מהמקום.

כוחות משטרה גדולים פתחו במרדף אחר החשוד והקימו מחסומים ברחבי האזור. כמו כן, הוזנק לאוויר מסוק, ואולם המחבל לא נלכד ובדרך לבני ברק דרס אשה. היא פונתה לבית החולים "בלינסון".
המחבל הצליח להגיע לאחר כשעה לאזור בני ברק, שם דרס שוטר שנפצע באורח בינוני. הוא פונה לבית החולים "איכילוב" בתל אביב. מאבטח שצפה באירוע פתח לעבר המחבל באש.

על יריות אלו של המאבטח דווח בטעות בתקשורת כאילו המחבל הוא שירה אותן.

הערבי, שכוחות הבטחון ניהלו מרדף אחריו מאז שעות הבוקר המוקדמות, חוסל זמן קצר לאחר מכן ע"י שוטרים בבני ברק על גבול רמת גן.

האזור נחסם לתנועה, והמשטרה פתחה בסריקות מחשש שלמסתנן היו שותפים נוספים. התנהל מצוד אחר אשה, שלפי עדויות, ירדה מהרכב של המחבל ונמלטה מהמקום באזור רידינג. המשטרה עצרה חשודה באזור תחנת הכוח ברידינג ואולם היא שוחררה מיד כשהוברר שאין לה קשר לאירוע.


