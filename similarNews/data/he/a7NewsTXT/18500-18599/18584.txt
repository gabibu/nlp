

בעקבות דברי הביקורת הקשים שהטיחו ראשי הממשל האמריקני בערפאת בסוף השבוע שעבר הובעה שביעות רצון רבה בלשכת ראש הממשלה בירושלים. גם גורמים בימין הביעו את קורת רוחם מן הדברים שהושמעו:

חוג הפרופסורים לחוסן מדיני וכלכלי פרסם הודעה, ובה נאמר כי "ארה"ב התפכחה מיאסר ערפאת ומתהליך אוסלו, ומבינה כי אין זה תהליך שלום". ראש החוג, פרופ' רון בריימן תקף את ביילין, את שריד ואת בורג, "שמתמידים לצעוד במצעד האיוולת, שכבר הביא למלחמת אוסלו".

ח"כ הנדל אמר כי על ישראל לנצל את ההזדמנות. "זו העת לפזר את הרשות הפלשתינית ולהחזיר את שוטריה וחייליה לתוניס".

זלמן שובל, מי שהיה שגריר ישראל בארה"ב ומייעץ לראש הממשלה בנושאים מדיניים, אמר כי עמדת האמריקנים, התומכת בישראל, והמגנה את הרשות, היא פרי הפיגועים ב- 11 בספטמבר, ופרי מאמצי הסברה רבים שנעשו בארצות הברית מול אנשי הממשל וגורמים המעצבים את דעת הקהל במדינה זו. שובל הדגיש כי הממשל האמריקני לא החליט על פעולה מעשית כמו ניתוק היחסים עם הרשות או הקפאת הסיוע הכלכלי, ו"לשם כך עלינו להמשיך ולעבוד", הסביר.

מנגד, הגיבה אתמול סעודיה לדברי האמריקנים באומרה כי "אי אפשר לומר שערפאת אינו איש
שלום". עוד הסבירו הסעודים: "אם משהו יקרה לערפאת, הרגשות נגד ארה"ב יתעצמו. גם עכשיו האנשים באזור סבורים שארה"ב תומכת בישראל בלי קשר למעשיה. אם ארה"ב תנתק את קשריה עם ערפאת, האזרחים יראו בזה סיבה לחיזוק רגשות אנטי-אמריקנים".

ערפאת, לעומת כל זאת, לא הבין "על מה המהומה". בראיונות עם כתבים ישראלים הוא אמר כי ארצות הברית אינה מפעילה עליו כל לחצים.


