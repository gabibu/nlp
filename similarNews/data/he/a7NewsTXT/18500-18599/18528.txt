

אלוף פיקוד הדרום, דורון אלמוג, אמר היום כי מהתחקיר בראשו עמד, ושנגע להרס הבתים בגבול ישראל מצרים ליד רפיח, עולה כי הבתים שנהרסו ב- 10 בינואר היו ריקים במהלך החודשים שלפני ההריסה.

יחד עם זאת הודה פיקוד הדרום בתחקיר כי תוכנן להרוס פחות מ- 21 מבנים, שנהרסו בסופו של דבר בפעולה. מקור חוסר ההתאמה- בטעות ניווט וזיהוי של מקום כניסת הכוחות לשטח בשעת ביצוע ההריסה.

במסיבת עיתונאים בבסיס צה"ל באזור כרם שלום סקר אלוף הפיקוד את ממצאי התחקיר הפיקודי, שקיבלו את אישורו של הרמטכ"ל, שאול מופז. לדברי האלוף אלמוג ניתן לקבוע כי הבתים שנהרסו היו נטושים לפי תצפיות של צה"ל בחודשים שלפני פעולת ההריסה, תחקור הכוחות בשטח, נתונים מודיעיניים וצילומי אוויר, שבוצעו זמן קצר לפני מבצע צה"ל. לדברי האלוף לכמחצית מהמבנים שנהרסו כלל לא היה גג.

אלוף פיקוד הדרום הדגיש כי "הצורך הצבאי בפעולה היה מובהק" ונבע מנסיונות ההברחה הרבים של נשק ממצרים לרצועה, דרך המנהרות התת קרקעיות שנחפרו באזור בו נהרסו הבתים. אלוף פיקוד הדרום שב וציין כי בצה"ל רואים את הרשות הפלשתינית אחראית על הפיגועים בגבול ישראל מצרים ועל ההברחות באזור. עוד הוסיף כי האזור הוא גבול בינלאומי בין ישראל ומצרים ולא קשור בסכסוך עם הפלשתינים.

אלוף פיקוד הדרום אמר עוד כי המבנים שנהרסו היו כולם בשטח "הוורוד", הנתון לריבונות ישראלית ולאחריותה המלאה של ישראל.
