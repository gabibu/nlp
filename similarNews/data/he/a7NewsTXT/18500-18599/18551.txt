

בשעות אחר הצהריים, זמן קצר לאחר הפיגוע בירושלים, השני באותו שבוע, נפגש ראש העיר אהוד אולמרט עם רה"מ שרון.

אולמרט ביקש משרון להפעיל מייד תוכניות להגברת הביטחון בעיר, ולהגיש סיוע כלכלי לתושבי העיר ובפרט לסוחרים במרכז ירושלים.

אולמרט הציע לשרון להתחיל בהפעלתה המיידית של תוכנית קו התפר שהגה ראש המועצה לביטחון לאומי, לפיה יוחל ביצירת מכשולים וחייץ פיסי מחוץ לגבולות המוניציפליים של ירושלים, כדי למנוע כניסתם של גורמים עויינים לתחומיה.

אולמרט שטח באוזני רה"מ, את הבעיות הקשות אליהן נקלעו סוחרי מרכז העיר, שבעקבות הפיגועים האחרונים סובלים מירידה דרסטית בפדיון, פרט לנזקים הישירים שנגרמו לבתי העסק שלהם, כתוצאה מהפיצוץ והפיגוע הקודם. בין היתר הציע אולמרט ליישם לאלתר חבילת סיוע, שתכלול הנחות במיסים שונים לסוחרי מרכז העיר.

בין השניים סוכם, כי ביום ב' ידון הנושא שוב בפגישה משולשת שבה ישתתפו שרון, אולמרט ושר האוצר סילבן שלום.

