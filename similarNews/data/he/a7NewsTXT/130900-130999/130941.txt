

אנשי ניידות בנק הדם שהגיעו אתמול ללמחנה הקריה בתל אביב חזו בהיענות גבוהה ובתור ארוך של חיילים שביקשו לתרום דם.


הניידות הצהובות של בנק הדם הגיעו אתמול למחנה הקריה בתל אביב על מנת לאסוף תרומות דם מהחיילים. באחד המשרדים שהוקצה לטובת העניין ישבו חמישה מתרימים של בנק הדם וניסו לעמוד בקצב, בעוד תור ארוך של חיילים השתרך לו עד מחוץ לדלת המשרד, כך דווח על ידי דובר צה"ל.

"יש היענות רבה מצידם של החיילים כאן בקריה", אמר אחד המתרימים של מד"א תוך כדי שהוא מרגיע את אחת החיילות שנלחצה קצת לפני התרומה. "סה"כ תורמים פה כמות גדולה של מנות דם שעוזרות מאד לבנק הדם ובסופו של דבר מצילות חיים".

על אף ההיענות הרבה ומספר החיילים הרב שנרתם למשימה, היו כמה שלא זכו לתרום בסופו של דבר. לאחר מילוי הטפסים של פרטי התורם, בודקים המתרימים את הדופק ורמת המוגלובין בדם אצל החיילות. רק מי שיש לה רמת המוגלובין מעל 12 יכולה לתרום. לנעה, חיילת מחיל האוויר, היה המוגלובין 11 ולכן נאלצה לוותר. "חבל", אמרה בצער. "פעם אחרונה שתרמתי היתה לפני חצי שנה ולכן חשבתי שאוכל לתרום היום".

חשוב לציין שתרומות דם דומות מתבצעות לעיתים תכופות גם במקומות נוספים באזור המרכז, בהם נוטלים חלק חיילים רבים, כדוגמת קניון עזריאלי ובמקומות בילוי שונים.

