

דוד הדרי נכנס בימים אלה לתפקידו כמנכ"ל "אמונה"   תנועת האשה הדתית לאומית בישראל. הוא מחליף את דוד פרידמן, שפרש בתום קדנציה מלאה וחזר לנהל את כפר הילדים "נווה מיכאל" בפרדס-חנה.

דוד הדרי, בן 40, הוא יליד ירושלים, תושב העיר וחבר מועצת עירית ירושלים, נשוי ואב לחמישה. בוגר ישיבת "נתיב מאיר" וישיבת ההסדר במעלה אדומים ובעל תואר ראשון בסוציולוגיה, כלכלה ומחשבת ישראל, ותואר שני במינהל עסקים, תוך התמחות מיוחדת באוניברסיטה העברית במינהל אסטרטגי.

הדרי שימש בשנים האחרונות כמ"מ מנכ"ל מוסדות רשת החינוך אור תורה סטון, בראשות הרב שלמה ריסקין. קודם לכן ניהל את השבועון "יום הששי" והיה אחראי על כוח האדם ועל מערך ההפקה, ההפצה והשיווק של העיתון.

כאמור, מזה שנתיים וחצי מכהן דוד הדרי בתפקידיו הציבוריים כחבר מועצת עירית ירושלים, ובמסגרת זו מחזיק תיק חברה, נוער וקליטה, חבר בועדות הכספים וההקצבות ומ"מ יו"ר הועדה לפיתוח התעשיה והכלכלה בעיר. הוא גם חבר הנהלת מוזיאון מגדל דוד וחבר דירקטוריון בחברה העירונית "אריאל" לפיתוח מפעלי חינוך, תרבות ורווחה.

"אני רואה בתפקידי החדש משימה ציונית וחברתית, ואפעל ככל יכולתי לשפר ולייעל את המערכת הגדולה והמורכבת של אמונה" הצהיר. תקציבה השנתי של התנועה עומד על כ   200 מיליון שקלים בשנה. ל"אמונה" 135 מעונות-יום לילדים ברחבי הארץ, ביניהם גם מעונות רב תכליתיים בשכונות מצוקה, 6 בתי ספר תיכוניים ואולפנות, 5 בתי ילדים וכפרי נוער ומכללה אקדמית בירושלים להכשרת עובדי הוראה. "אמונה" מפעילה אלפי מתנדבות ומקיימת פעילות שוטפת בכ-30 סניפים בכל הארץ, וכן מפעילה בתי מדרש, חוגי הורים ומרכזי יעוץ וטיפול במשפחה.

בשנים האחרונות קוצצו מאד תקציבי התמיכה וההשתתפות של משרדי הרווחה והחינוך, והדבר מצא ביטויו גם באילוץ לצמצם פעילויות רווחה, חינוך ותרבות במסגרת "אמונה". "אינני חושש להתמודד מול קשיים ובעיות תקציביות, ואני רואה בתפקיד אתגר ממעלה ראשונה" הכריז הדרי עם כניסתו לתפקיד.

הנהלת "אמונה" והיו"ר, ליאורה מינקה, ברכו את המנכ"ל החדש וכן את קודמו, דוד פרידמן, הממשיך, כאמור, לעבוד במסגרת התנועה.
(ש)
