

ח"כ יוסף פריצקי האשים אתמול בכנסת את חברת סיעתו לשעבר, ח"כ מלי פולישוק-בלוך, בשחיתות. לטענתו קידמה פולישוק חקיקה ממנה אמורה היתה להרויח חברה בה מועסק בעלה. פולישוט: הוא רודף אותי מזה זמן.



פריצקי האשים את פולישוק בלוך בכך שקידמה חקיקת חוק שיקדם את עסקיה של חברה בה מועסק בעלה.

ח"כ פריצקי אמר: "הוגשה כאן למליאה הצעת חוק שנקראת 'הצעת חוק בטיחות קווי צנרת, נפט גולמי ותזקיקיו'. ההצעה הזאת עברה קריאה טרומית וקריאה ראשונה, וחברת הכנסת שהגישה את הצעת החוק שמה מלי פולישוק-בלוך. לא פחות ולא יותר, יו"ר הוועדה לביקורת המדינה".

"מי שמחזיק במונופול על קווי הצנרת בישראל זו חברה ששמה 'תש"נ'   תשתיות נפט ואנרגיה. זהו מונופול ממשלתי, והמונופול הממשלתי הזה מעסיק יועץ בשכר שנים רבות, ששמו ד"ר בצלאל פולישוק, צלי פולישוק, שהוא במקרה בעלה של חברת הכנסת מלי פולישוק-בלוך". פריצקי המשיך בהאשמותיו את חברת סיעתו לשעבר "האישה עובדת בכנסת בשביל הבעל. ואתם חבורה שצועקת על שחיתות, מושחתים שכמותכם. צבועים שכמותכם. יושבת כאן חברת כנסת ומעלה הצעת חוק שנועדה להיטיב עם חברה שבעלה יועץ בה בשכר ולא מגלה את זה למליאה, ולא אומרת את זה למליאה".

דבריו אלה של פריצקי זכו לביקורת מחברי הכנסת שתקפו אותו על כך שהוא מעלה את הסוכיה ביום בו פולישוק עצמה אינה נוכחת במשכן הכנסת שכן היא אינה חשה בטוב.

ח"כ פולישוק-בלוך עצמה צוטטה באתר ynet בתגובה לדברים כאומרת: "בגלל התעלקותו של פריצקי בנושא,פניתי ליועץ המשפטי של הכנסת וביקשתי חוות דעת בנושא ניגוד העניינים. בחוות הדעת נקבע כי כל הקשקושים של פרצקי הם דברי הבל". לדבריה, "ח"כ פריצקי, שהיה שר התשתיות, לא יודע עובדות יסוד פשוטות. יש את חוק בזק וחוק חברת חשמל וחוק הגז הטבעי, שנועדו להגן בן השאר על קווי ההובלה. הלקונה היחידה בחוק מתייחסת לקווי דלק. האבסורד הוא שרק לקווי הדלק, שהם המסוכנים ביותר לסביבה ובמיוחד למי התהום שאנו שותים, אין שמירה. את הלקונה הזו באתי לתקן מתוך דאגה לאיכות הסיבה ולא לטובת חברת אנרגיה כלשהיא".

לדבריה "החוק הישראלי לא קובע ענישה פלילית לגונבי דלק ובמצב שנוצר שבו הדלק כל כך יקר הולכים ומתרבים בקצב מפחיד מספר גנבי הדלק. החוק שיזמתי קובע כללי ענישה ברורים. ח"כ פריצקי מנסה מזה זמן רב לפגוע בפעילותי כחברת כנסת. בעודו שר איים עלי שאם אמשיך להביע דעתי בתחומי משק האנרגיה בניגוד לדעתי הוא יפרסם עלי כל מיני דברים, כאשר איומיו לא השפיעו עלי הוא ניסה לרכוש את אמוני והציע לי הצעות למנות את בעלי, שהוא מומחה בעל שם לאנרגיה, לכל מיני תפקידים - אבל הוא נתקל בחברת כנסת ישרה שלא רוצה טובות הנאה מאף אחד, בטח לא מאחד כמוהו".
(ש)
