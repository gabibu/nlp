

החולפים על פני המושב הוותיק יד השמונה הסמוך לירושלים אינם מעלים על דעתם כי בית ההארחה בלבו של המושב אינו אלא מרכז מיסיונרי גדול ופעיל. למרבה ההפתעה המזון במקום זוכה גם להכשר של הרבנות. תחקיר מיוחד.

רבים מן הבאים בשערי בית ההארחה, מהם שומרי מצוות רבים מיישובי יש"ע, מסביבות ירושלים וממקומות רבים ברחבי הארץ, אינם יודעים שרווחי בית הארחה המציע מחירים נוחים, משמשים לצרכי פעילות מיסיונרית רחבת היקף. למעשה, יד השמונה הוא "הבור" שממנו יוצאת פעילות מאסיבית להפצת אמונה נוצרית בארץ. אחד מן הדברים המקשים על חשיפת הדבר היא העובדה כי על אף הפעילות המיסיונרית המתנהלת במקום ושאותה לא מנסים מנהלי בית ההארחה להסתיר, יש למקום תעודת כשרות חתומה מטעם רבנות מטה יהודה והרב העומד בראשה, הרב יוסי הראל.

כתבנו איציק וולף מדווח:
באחד מימי שישי של חודש יולי האחרון נערכה בבית ההארחה ביד השמונה חתונה לבני זוג צעירים, הוא יהודי והיא רוסיה נוצרית שאביה יהודי. משפחתו של הגבר, משפחה חילונית מסורתית, הייתה סבורה כי מדובר בהרמת כוסית תמימה אליה הזמין אותם בן המשפחה. זאת לאחר שנישא לחברתו בטקס אזרחי. למרבה הפתעתם, כשהגיעה שעת הטקס יצא אליהם כומר פרובוסלאבי (רוסי אורתודוקסי) אשר ניהל טקס נישואין נוצרי לחלוטין.

אחותו של החתן י' (השם והפרטים שמורים במערכת) סיפרה לכתבנו כי לאחר שפרצו בזעקות שבר על השתמדותו של בנם הפנו בני המשפחה את זעמם אל נציג הרבנות שהיה באותו זמן באולם. י' לא ידעה לנקוב בשמו, אך תיארה אותו כאדם צולע במקצת, תיאור המתאים לרב יוסי הראל אשר עבר ניתוח ברגליו ונעזר במקל הליכה בקיץ האחרון. "מדובר במקום מדהים מבחוץ וכשהגענו לשם הסתובב שם הרב הדתי, צולע כזה. אנחנו נכנסים למקום וחשכו עינינו, אנחנו רואים כסאות מסודרים כמו בכנסיה, במה ופסנתר על הבמה ואח"כ עולה איזה כומר ומנחה את כל האירוע שהיה ממש טקס נוצרי". י' סיפרה כי בני המשפחה התחילו לבכות ושאלו את האדם הדתי שהיה שם איך הוא נותן הכשר למקום. "אמרנו לו: אתם דתיים מסריחים ובגלל אנשים כמוכם היהודים בורחים מן הדת", סיפרה והדגישה כי היא עצמה אינה דתייה אלא מסורתית. "דברים כאלה מקוממים אותי, שרב בישראל נותן הכשר למקום בו עושים טקסים נוצריים", אמרה.

ה', איש ארגון 'לב לאחים', סיפר כי החתן עצמו (אשר סירב להתראיין) אמר כי הרב הראל נכח במהלך כל החתונה שנערכה ביד השמונה ואף ניגש אליו לאחר מכן ואמר לו מזל טוב.

חשוב לציין כי בשיחה עם כתבנו, כשנשאל על אותו מקרה, ענה הרב הראל: "שמעתי על המקרה הזה" והסביר כי באותו מקרה לא אמרו להנהלת בית ההארחה שמדובר בחתונה נוצרית. "למה המשפחה הסכימה מראש לכל הדברים האלה? הנהלת בית ההארחה לא ידעה מזה בכלל", אמר. בהתייחסו לדברי אחות החתן, אמר הרב הראל כי אותו 'איש הדתי הצולע' שהיה שם, היה אדם אחר. "זה לא אני, אני הולך עם קביים זה דבר שאפשר לראות מיד", אמר.


בתגובה לטענות החמורות של המשפחה: איך הוא יכול לתת תעודת כשרות למקום שעוסק בהמרת דתם של יהודים לנצרות? פנה הרב הראל למנהל בית ההארחה, איתי מירון, ושאל אותו אם אפשר לעצור את טקס הנישואין. תשובתו של מירון הייתה חד משמעית: "בשום פנים ואופן לא". על מנת להרגיע את הרוחות הוציא הרב הראל מכתב אזהרה להנהלת בית ההארחה, בו כתב כי אם יהיו עוד טקסים מעין אלה, הוא יסיר את השגחתו מן האוכל המוגש שם.

מאז, מספר חודשים מאוחר יותר, התנהלו בבית ההארחה ביד השמונה עוד מספר טקסי נישואין כאלה, וכן מתנהלים שם מדי פעם כנסים מיסיונריים של קהילות משיחיות מכל רחבי הארץ. בשבוע האחרון אף התקיים שם, כמדי שנה, כנס גדול של היהודים המשיחיים, כך גילה לכתבנו נציג קהילת היהודים המשיחיים בירושלים.

דוגמאות לכך שבבית ההארחה לא טורחים להסתיר את העובדה שהם מיסיונרים, פעילות המנוגדת לחוק במדינת ישראל, ניתן למצוא בספר שהוצא במלאת 30 שנה לייסוד המושב יד השמונה, שבית ההארחה הוא פרויקט הדגל שלו. "יד השמונה אינו ישוב רגיל. כאן נוצר צומת חדש ומיוחד שבו קיים מפגש פורה בין יהודים ולא יהודים האוחזים באמונה משותפת וחיים בצוותא". בהמשך מודים העורכים של הספר לכל מי שסייע בהכנתו ו"לאלוהים אבינו ולאדוננו ישוע המשיח על כל ברכותיו וחסדיו".

אותו ספר, בהוצאת הספרים 'אקדמון' של האוניברסיטה העברית בירושלים, מביא מעט מהווי המקום ובין היתר מסופר על האופן שבו חוגגת קהילת המושב את חג המולד הנוצרי: "בערב חג המולד עורכים ילדי המושב הצגה מסורתית של הדמויות הקשורות להולדת המשיח...גם היהודים המשיחיים במקום מציינים אירוע זה... בכל שנה מגיעים למושב אורחים פינים וישראליים רבים לרגל האירוע". עוד נכתב בספר כי "כאן נוצרים קשרי עבודה וקשרי ידידות בין יהודים משיחיים המאמינים בתנ"ך ובברית החדשה לבין אוכלוסיות שכמעט ואינן מכירות כלל את הברית החדשה".

בין הפעילויות שנערכות בבית הארחה במושב: חלוקת ספרים מיסיונריים, הרצאות על היהודים המשיחיים, כינוסי קהילות משיחיות מכל רחבי הארץ. כמו כן נערכים במקום מפגשי חיילים הלומדים על יש"ו ומתקיימים לימודי "בייבל ביסיק"   לימוד נושא משיחיות. המקום אף נותן אכסניה לארגון 'בעד חיים' המנצל מצוקות של נשים בהריון כדי להעבירן לדת הנוצרית.
בימי שישי מתקיים במקום בראנץ', ארוחת צהריים המשלבת סיור בגן התנ"כי על בסיס האמונה באותו איש. המקום משמש מרכז עבור כמאה קהילות של יהודים משיחיים העוסקות באופן פעיל במיסיונריות, וכל שלושה חודשים מתקיים ביד השמונה כנס פעילים לסיכום הפעילות ולתכנון נוספת.

"ממש בשעה זו שאנחנו מדברים נערך ביד השמונה כנס מיסיונרי כשהמזון המוגש בו הוא בהכשר הרב האזורי", אמר ה' והוסיף בנימת כאב כי יותר מהעובדה שלא שייך לתת הכשר למקום שקשור בפעילות מיסיונרית אקטיבית מרובה, גוררת תעודת הכשרות הזאת עליה משמעותית בפעילות הכלכלית של בית ההארחה וגורמת לכך שציבור דתי נרחב, בעיקר זה שצורך הכשרים של הרבנות הראשית, מגיע לשם מבלי להיות מודע לכך שמדובר במתן כסף לגופים מיסיונריים. "מדובר בהכשלת ציבור שללא ידיעתו תומך בפעילות מיסיונרית ובנתינת לגיטימציה למקום", אמר.

לדבריו ניתן למצוא סימוכין בפורום של תושבי יד השמונה באינטרנט בו נכתב בימים האחרונים כי "ב: 12/10/04 עשינו מטבח כשר, הדבר עובד טוב מאד, מלבד כמה פעמים ביום שאנו חוטאים נגד הכשרות. הכי חשוב שזה טוב מאד בשביל הביזנס. מצד אחד זה מביא יהודים לסביבה נוצרית   וזה טוב, אבל מצד שני חלק מהאנשים חושבים שאנחנו נוהגים ועוסקים בדת שאנחנו בכלל לא מאמינים בה   וזה עושה את זה רע. הביזנס הולך ממש טוב, כמעט כל יום יש מסיבות, וכל יום שישי באים הרבה אנשים".

דוגמה נוספת לכך המעוררת גם חשד לכך שדיני הכשרות בבית ההארחה אינם נשמרים כיאות, על אף ההשגחה, ניתן למצוא בדבריו של גרשון נראל, לשעבר מזכיר המושב יד השמונה. מתוך הרצאה שנתן בבית ההארחה במושב, והמצוטטים באתר אינטרנט של יהודים משיחיים בבריטניה: "אנחנו שומרים על כללים בסיסיים של כשרות, כמו לא לאכול חזיר או פירות ים, אבל אנחנו מזכירים לעצמנו כל הזמן שליהודים מותר לאכול בשר וחלב יחד, בתנ"ך לא מדובר שזה אסור", כשמיד לאחר מכן עבר להרצאה תיאולוגית בדבר אמיתות האמונה בישו.


שתיקה רבנית מעוררת תמיהה:

עוד סיפר ה' כי הרב הראל טען בשיחות רבות בהן התבקש להסיר את ההכשר שהוא נותן לבית ההארחה, כי הוא מתייעץ עם רבניו וקיבל מהם הוראה להמשיך ולתת למקום הכשר. "בהתחלה הוא אמר שמדובר ברב אלישיב אך זה התברר כשקר גס ולאחר מכן טען שקיבל את אישור הרב הראשי לשעבר, הרב אברהם שפירא", אמר ה', וסיפר כי בעקבות אמירה זו קבע פגישה עם בנו של הרב שפירא, הרב יעקב שפירא, אשר אמר לדבריו כי אביו מעולם לא נתן הסכמה לדבר, וכי אין להעלות על הדעת שאביו יסכים לתת הכשר ליד השמונה.

ראש ארגון 'לב לאחים', זאב ליפשיץ, פנה עם טענותיו נגד הכשריו של הרב יוסי הראל ללשכת הרב הראשי לישראל, הרב יונה מצגר, אך עד היום לא טיפלה הרבנות בנושא. "אמרנו להם שהמיסיון פועל שם בחסות ובהכשר הרבנות אך הם בינתיים מתחמקים מלתת לנו מענה בנושא", אמרו בארגון.

יש לציין כי הרב ניסים קרליץ מבני ברק ענה לפניית 'לב לאחים' בנושא. בתשובה לשאלה: האם ראוי שיהיה הכשר לבית הארחה בו מתנהלת פעילות מיסיונרית? השיב: "בוודאי שההכשר הזה גורם מכשול להרבה יהודים שחושבים לסמוך על ההכשר ובאים שם ומכשילים אותם בדברים יותר חמורים, לכן אין לתת בשום אופן הכשר למקום כזה".


סעודות בראנ'ץ ואירוח בשבתות ללא תשלום

עניין מתן הכשרות לבית ההארחה אשר עוסק בפעילות מיסיונרית הוא רק מימד אחד של הקשר הבלתי מוסבר הקיים לכאורה בין בית ההארחה לרב הראל.

מדי פעם שוהה הרב הראל בבית ההארחה בשבתות מבלי לשלם לכאורה. הוא עצמו הודה כי לא שילם על האירוח ואמר כי הוא עושה זאת על מנת לבדוק את הסדרי הכשרות בשבתות. כמו כן, נוהג הרב הראל, על פי טענות פעילי לב לאחים, לסעוד את ליבו מדי פעם בתדירות גבוהה יחסית בסעודות בראנץ' שעורך בית ההארחה בימי שישי, גם שם לכאורה, מבלי שישלם אגורה על כך.

הפעילים ציינו כי עולה חשד נוסף בנוגע לקשריו של הרב הראל עם הנהלת בית ההארחה. לדבריהם, בפעם הראשונה בה הציגו לפני הרב הראל את הנתונים על הפעילות המיסיונרית המתנהלת בבית ההארחה הוא נדהם ואמר, שלא רק שיסיר את תעודת הכשרות, אלא גם יסייע באופן פעיל על ידי קשריו בעולם הפוליטי, לטרפד פעילות זו. אך בפגישה השניה, שנערכה בנוכחות הנהלת בית ההארחה, 'הצטנן' הרב בנושא הטענות נגד ההנהלה, ואף ניסה למצוא הסבר לכל אחת מן הטענות שהועלו על ידי נציגי 'לב לאחים' שהיו בפגישה. כל זאת תוך הפגנת יחס חם ביותר כלפי חברי הנהלת בית ההארחה ומבלי שנתן הסבר כלשהו לשינוי שחל בעמדתו.


תגובות:
הרב יוסי הראל אומר בתגובה כי כיום ומאז שניתנה תעודת כשרות למקום לא מתקיימת שום פעילות מיסיונרית בבית ההארחה ביד השמונה. "בדקנו את כל הטענות של לב לאחים לרוחב ולעומק ולא היה בהן דבר", אמר והוסיף כי מנהלי בית ההארחה חתמו על תצהיר המחייב אותם שלא לקיים כל פעילות מיסיונרית במקום. לדבריו, הוא עצמו תפס את אנשי לב לאחים באי דיוקים ובניסיונות להציג פעילות תמימה כפעילות מיסיונרית. "ביקשתי מהם שיציגו בפני דו"ח מאזן שיוכיח כי הפעילות הכלכלית של בית ההארחה מוקדשת לארגונים מיסיונריים", אמר. יחד עם זאת הדגיש כי במידה ויוכח לו שבמקום מתנהלת פעילות מיסיונרית הוא יסיר את תעודת הכשרות לאלתר. "כבר הסרנו פעם את תעודת הכשרות כשהתגלו בעיות כשרות וכשהן נפתרו השבנו אותה", הוסיף. עוד אמר כי הוא עצמו פנה לארגונים הפועלים נגד המיסיון ואמר להם שאם הם רוצים להילחם במיסיון הפועל לדבריהם בבית ההארחה שישלחו אנשים שיעבירו שם שיעורים ושיחות תורניות. "שני מתנדבים שעבדו שם לומדים היום במכון מאיר ומניחים תפילין, מי הוציא אותם משם? יד לאחים או לב לאחים?", שאל והוסיף, "מה שעם ישראל צריך היום זה אחדות והאחדות היא בתורה ". אם נתעלם מהבעיה רק ננציח אותה. אני מנסה להתמודד עם הבעיה. ולאורך השנה לא היה שם שום מקרה. הרב הראל אף אמר שהכנסים השנתיים של היהודים המשיחיים ביד השמונה יבוטלו מכאן ולהבא. לדבריו, אנשי יד השמונה לא מתערבים במה שקורה בבית ההארחה. "הם נלחמים כנגד כל מה שקשור לנצרות. חלקם הגדול יהודים כשרים ממש", דברי הרב הראל.

כשנשאל על קיום כנס גדול של יהודים משיחיים בבית הארחה בשבועות האחרונים והאם כנס זה אינו סותר את טענתו כי 'לא התקיימה שם פעילות מיסיונרית בשנה האחרונה', השיב הרב כי נעשים ניסיונות לבדוק ככל שניתן, את אופי הכינוסים הנערכים בבית ההארחה "זה לא יד השמונה מארגנת ולא היא יוזמת את הכינוסים. האם בכל מקום שאתה שוכר אולם מישהו בודק מי אתה ומה אתה?".

הרב הראל ציין כי גדולי תורה, ביניהם אדמו"רים הורו לו להמשיך ולתת את תעודת הכשרות למקום. כאשר נשאל לזהותם סירב לנקוב בשמותיהם.

ביחס לאירוח בשבתות בבית ההארחה, מגיב הרב הראל כי מדובר בחלק בלתי נפרד מן העבודה שלו כמשגיח כשרות על המקום. לדבריו, דווקא בשל החשדות שהועלו, עליו לבחון את בית ההארחה בצורה מדוקדקת הרבה יותר ממקומות אחרים.

מן הרבנות הראשית נמסר כי לרבנות הראשית אין סמכות לשלול תעודת כשרות שהנפיק הרב הראשי המקומי. "לנו יש סמכות לבדוק האם פעולותיו עומדות לפי הנהלים", אמרה דוברת הרבנות. עוד אמרה כי העניין נמצא בירור אצל הגורמים המעורבים, אך לפי שעה זו לא נתקבלה תגובה נוספת.
