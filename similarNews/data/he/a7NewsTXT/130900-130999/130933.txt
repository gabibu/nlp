

חבר הכנסת גלעד ארדן תוקף את כוונתו של שר האוצר אולמרט להיפגש עם ראשי ערים מהליכוד. לדבריו יש בפגישה שכזו מעין נסיון לשחדם בהיות ראשי הרשויות נתונים למרותו הכלכלית של שר האוצר ומשרדו.

ח"כ גלעד ארדן פנה הבוקר ליועץ המשפטי לממשלה, מני מזוז, בדרישה שיורה לשר האוצר, אהוד אולמרט, לבטל את המפגש עם ראשי הערים מהליכוד, שאמור להתקיים במשרדו ביום ראשון הקרוב.

ח"כ ארדן קובע כי "מדובר בנסיון לשוחד פוליטי, שאסור בתקופה פוליטית רגישה זו".

על פי המידע שהתפרסם בגלי צה"ל מתכוון השר אולמרט לשכנע בפגישה המתוכננת את ראשי הערים לערוק למפלגת "אחריות לאומית".

בלשכת שר האוצר מנסים להתנער מהשייכות הפוליטית למפגש הצפוי ואומרים שהשר נוהג לקיים קשר ישיר ובלתי אמצעי עם ראשי הערים עוד מראשית ימי הממשלה הנוכחית וכי הפגישה לא תעסוק במענקי איזון.

במפלגת העבודה אומרים שמעשיו של אולמרט מוכיחים שמעבר ממפלגה למפלגה אינו מעבר ממדיניות של שחיתות למדיניות אחרת. "רק החל המירוץ לבחחירות וכבר מעשי שחיתות אופייניים מלווים את פעילותו של אולמרט", אומרים בעבודה.
(ש)
