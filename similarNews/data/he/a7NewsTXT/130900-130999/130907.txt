

גורם פלשתיני בכיר מסר, כי שרון החל מקיים מגעים חשאיים עם הרשות הפלשתינית, כדי להגיע להבנה על הפסקת הטרור בתקופת מערכת הבחירות כדי לשפר את סיכויי מפלגתו בבחירות לכנסת.

מאת: יונתן דחוח הלוי

לדברי הבכיר שרון ניסה לשכנע את אבו מאזן להסכים להקמת מדינה פלשתינית בגבולות זמניים.
גורם פלשתיני בכיר מסר לעיתון "אלביאן" המתפרסם היום (23 בנובמבר), כי ראש הממשלה שרון החל לקיים מגעים חשאיים עם הרשות הפלשתינית לאחר שפרש מ"הליכוד". תכלית המגעים לטענת הגורם הפלשתיני הינה להגיע להבנות עם הרשות הפלשתינית על הימנעות מפעולות טרור במהלך תקופת מערכת הבחירות ולשכנע את הרשות הפלשתינית להקמת מדינה בגבולות זמניים כדי לחזק את סיכויי מפלגתו החדשה "האחריות הלאומית" בבחירות הקרובות לכנסת.

עוד הוא ציין, כי אהוד אולמרט ביקש להיפגש עם אבו מאזן מטעמו של שרון העסוק המערכת הבחירות. בסופו של דבר נפגש אולמרט עם שר האוצר הפלשתיני סלאם פיאד שהודיע לא מכבר על התפטרותו מממשלת אבו מאזן. הפגישה התמקדה בעיקרה לא בנושאים כלכליים אלא בהיבטים הפוליטיים הקשורים לבחירות בישראל.

אולמרט, ע"פ גרסת הגורם הפלשתיני, הודיע לפיאד כי שרון רוצה "מערכת בחירות שקטה" ללא אירועי אלימות העלולים להשפיע על תוצאות הבחירות לטובת "הליכוד" ממנו התפלג השבוע, תוך שהוא רומז, כי שרון יגיב בתקיפות רבה על התקפות פלשתיניות. כמו כן, הוא העלה בפני פיאד הצעה להגיע לפתרון שלבי ארוך טווח על בסיס הקמת מדינה פלשתינית בגבולות זמניים.

פיאד, כך נמסר, דחה את ההצעה להקים מדינה זמנית בנימוק לפיו "ההנהגה הפלשתינית חוששת שפתרון כזה ייתן לגיטימציה לישראל לספח חלק גדול מאדמות הגדה המערבית". עם זאת, ציין פיאד, כי הרשות הפלשתינית תמשיך לדבוק ב'תהדיאה' (הפסקה זמנית של הטרור) משום שהיא "משרתת בראש ובראשונה את הפלשתינים".
