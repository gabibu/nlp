

עוזרו של היועץ המשפטי מזוז פנה ליועצת המשפטית של משרד הבטחון וביקש להבהיר לשר הבטחון מופז כי עליו להפריד בין פעילותו כשר לבין פעילותו הפוליטית, ולא לנצל "משאבי ציבור" לצרכיו הפוליטיים האישיים.

כתבתנו רותי אברהם מוסרת כי פנייתו של העוזר, עו"ד אליעד וינשל, ליועצת המשפטית של משרד הביטחון עו"ד צביה גרוס, באה לאחר שפעילי ליכוד קיבלו מכתב מעמותת "אזרחים תומכי מופז", ובו מבקשים נציגי העמותה להביא לידיעתם של חברי מרכז הליכוד ראיון עיתונאי עם מופז. "בתחתית המכתב נכתב: 'לנוחיותכם להלן/ מצ"ב שמות האנשים שניתן להסתייע בהם', ותחת כותרת זו הופיעה רשימה של שבעה שמות שכונתה 'צוות הלשכה' וכוללת עובדי מדינה. כן צויינו כתובת משרד הביטחון ומספרי הטלפון של לשכת השר".

עו"ד וינשל מבהיר במכתבו לעו"ד גרוס כי ההבחנה בין פעילות נבחר ציבור במסגרת תפקידו לבין פעילותו הפוליטית נובעת מחובת נבחר ציבור לפעול לטובת הציבור כולו. הוא מוסיף כי האבחנה חשובה גם כדי למנוע מראית עין של ניצול "משאבי ציבור" לקידום ענייניו האישיים של נבחר הציבור.

לא ניתן ללמוד מהמכתב אם השר או מי מלשכתו היו מודעים לו, כותב וינשל, יחד עם זאת, כיון שצויינו פרטי צוות לשכתו של השר וכתובת, ובכך יש כדי להטעות את הציבור כי מדובר בעמותה הפועלת לבחירתו של מופז ומתוך לשכתו, יש ליידע את עובדי הלשכה על האיסור שבכך.

עו"ד וינשל מוסיף כי על השר גם לפנות לעמותה הפועלת למענו, ולבקש ממנה להקפיד בפעולותיה ובפרסומיה על ההפרדה המתחייבת בין תפקידו כשר הביטחון ובין פעילותו הפוליטית.

