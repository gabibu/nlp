

בבג"ץ נפתח היום דיון בדרישה של ארגון השמאל הקיצוני שלום עכשיו להרוס 6 בתים ב'מאחז' חרשה ממזרח לטלמון ו 12 בתים ב'מאחז' היובל דרומית לעלי.

בעתירה נדרשים צה"ל והמשטרה "לנקוט בכל האמצעים העומדים לרשותם כדי למנוע את אכלוס הבתים ולאכוף צו הפסקת העבודות שהוצאו בעניינן". עוד דורש הארגון כי ביהמ"ש יאסור על מועצה אזורית מטה בנימין לחבר את הבתים לתשתיות מים חשמל וביוב, "ואם כבר חוברו לנתקם מתשתיות אלו עד למתן פסק הדין בעתירה". כך מוסרת כתבתנו רותי אברהם.

בעתירה מציין הארגון כי עפ"י דו"ח טליה ששון, חרשה, שהוקמה ע"י משרד השיכון לפני כעשר שנים ומתגוררות בה 30 משפחות, נמצאת על "אדמת סקר ללא הרשאה". הממונה על מעקב מאחזים והתנחלויות מטעם 'שלום עכשיו' דרור אטקס, טען בעתירה כי בביקור שערך ב 21 בספטמבר 05, במסגרת המעקבים אחרי ההתפתחות במאחזים, הוא גילה כי בשניים מ 6 הבתים 'המיועדים' להריסה, נצפית פעילות "המלמדת על אכלוס".

במאחז השני, היובל, דורש הארגון להרוס 12 בתים. ה'יובל' הוקם עפ"י 'שלום עכשיו' על ידי משרד השיכון בשנת 98 בתוך שטח עלי, ובמקום מתגוררות 22 משפחות. "היובל כמו חרשה הינו מאחז בלתי חוקי הקיים מזה שמונה שנים ללא שהרשויות עשו דבר למנוע את גזל האדמה ואת פריצת החוק המאסיבית שנובעת מהקמתו", נטען בעתירה.

כתבתנו מציינת כי בעתירה קובל הארגון על חוסר שיתוף פעולה מצד השלטונות ל'אכוף את החוק'. לטענתם הם קיבלו אישור מדובר המנהל האזרחי אדם אבידן שהוצאו צוי הריסה ל'בתים הלא חוקיים' בחרשה, אבל "מנסיון העבר ברור כי בנוסף לצי הריסה הוצאו מן הסתם צווי הפסקת עבודות בטרם הוצאת צווי הריסה, וברור שאלו לא כובדו ואלו לא בוצעו". כמו כן, לטענתם, למרות המעקבים והפניות למשטרת ש"י ולמנהל האזרחי "סירבו רשויות אלו המופקדות על אכיפת החוק על ישראלים בגדה לנקוט בפעולות כלשהן הנדרשות כדי למנוע את הבניה והאכלוס".

מדובר לטענתם ב"כרוניקה ספציפית של הפרה קונקרטית ואי אכיפה מצד הרשויות שאין דרך לתאר אותה מלבד 'אי אכיפה מכוונת ומודעת'". לפיכך, "ללא התערבות בית המשפט הנכבד לא תהיה תוחלת למאבק האזרחי להשלטת שלטון החוק והנזק שנגרם לאזרחים בשל אי האכיפה ילך ויגדל".

