

בראיון ליומן הצהרים של ערוץ 7 אומר נשיא כנס שדרות, האלוף במיל. עוזי דיין, כי הציבוריות הישראלית מוכנה לדאבונו לקבל מעשי שחיתות פוליטית ולעבור לסדר היום.

נשיא כנס שדרות ויו"ר תנועת 'תפנית', האלוף במיל. עוזי דיין, התייחס ביומן הצהרים של ערוץ 7 לפרסומי מדרג הפוליטיקאים המושחתים כפי שדירג הקהל הישראלי בכנס שדרות.

דיין אומר כי מטריד אותו אופן המדרוג של הפוליטיקאים המושחתים, שכן יש רבים בפוליטיקה הישראלית שראויים היו להיכנס לרשימה זו בשל מעשי שחיתות ברורים, אך הציבור מקבל את מעשיהם ועובר לסדר היום.

כתבנו מציין כי על פי מדרג השחיתות בראש הפוליטיקאים הנגועים בשחיתות נמצא, לדעת הציבור השר צחי הנגבי, אחריו השרים כץ, לבנת, אולמרט וראש הממשלה שרון במקום החמישי. לעומת זאת בראש השרים נקיי הכפיים, כפי שדירג הציבור עומד השר הרצוג ואחריו השרים לבני, פרס, מופז ושלום.

בראיון דוחה דיין את הפרסומים הבוקר בתקשורת לפיהם הוא מתלבט באשר לתכניותיו המדיניות פוליטיות, ואמר כי החליט שעד לתום כנס שדרות הוא לא יתבטא בנושא. לדבריו למעט שמו ותמונתו אין כל אמת בידיעה זו, ורק לאחר תום הכנס יכריע ויפרסם את הכרעתו בסוגיה.

לשאלת המראיין קובי פינקלר אומר דיין כי אינו רואה בהצבת תכניתו המדינית לפני חודשים אחדים לעקור ישובים כסותרת את דביקותו ביושרה פוליטית חברתית. לדבריו מותר לאדם להיות ציוני נלהב ועם זאת לתמוך בתכניות מדיניות התואמות עמדות של פשרה מול ערביי האזור.

להאזנה לראיון
