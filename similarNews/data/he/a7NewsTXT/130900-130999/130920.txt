

חבר הכנסת חיים רמון הודיע הבוקר על פרישתו ממפלגת העבודה והצטרפותו למפלגת 'אחריות לאומית' של ראש הממשלה שרון. בליכוד מקווים: הצטרפות רמון חושפת את כוונותיה המדיניות השמאליות של מפלגת שרון.

בדבריו לעיתונאים אמר חבר הכנסת רמון כי הוא מקווה שהמציאות הפוליטית החדשה לא תכלול בתוכה "תחפושות פוליטיות" והבוחר יידע לאשורו באיזה קו מדיני ופוליטי הוא בוחר. לדבריו ראוי שגם אם אי מי מהמערכת הפוליטית ינסה להסתתר מאחורי תדמית פוליטית הפוכה לכוונותיו האמיתיות לא יעלה בידו מהלך שכזה.

רמון הגדיר את מפלגת שרון החדשה מפלגת מרכז לעומת המפלגות האחרות שלטעמו מייצגות כיום באופן ברור את הימין, הימין הקיצוני, ומנגד השמאל והשמאל הקיצוני.

גורמים בליכוד מברכים על צעדו זה של חבר הכנסת רמון ואומרים כי הצטרפותו למפלגת שרון מסירה מעל מפלגה זו את המסווה מעל כוונותיה המדיניות האמיתיות. בליכוד מזכירים את חברותו של רמון ב"שמיניה" המפורסמת של מפלגת העבודה שנועדה לעגן את מפלגת העבודה בשמאל הישראלי. לדבריהם הצטרפות זו של רמון תחזיר לשורות הליכוד רבים ממצביעי התנועה הותיקים החפצים בדרך פוליטית לאומית ימנית.

בתגובה להצטרפותו של חיים רמון למפלגת שרון אומר השר ישראל כ"ץ, יו"ר מזכירות הליכוד, כי הדבר מוכיח שוב ששרון הוציא עצמו סופית מתחומי המסגרת הפוליטית של המחנה הלאומי בישראל.
"הבוחר הישראלי עלול לגלות שבחר בשרון וקיבל את רמון עם יתר חבריו לשמאל. כעת ברור שרק הליכוד יכול להוביל את המחנה הלאומי בישראל".


עוד בסוגית מפלגת שרון:
בתגובה לידיעות כי שרון ירכיב בעצמו את רשימת מפלגתו לכנסת, אומר ח"כ איוב קרא מהליכוד כי תהיה זו רשימה שתורכב על ידי ראש מועצת גדולי השחיתות, כהגדרתו. "שרון נמצא במקום החמישי ברשימת השחיתות של כנס שדרות ועוד הוא זה שירכיב בעצמו את הרשימה לכנסת. לחרדים יש את מועצת גדולי התורה ול'אחריות לאומית" יש את מועצת גדול השחיתות בראשה עומד 'אבבה אריק'" אומר קרא.
(ש)
