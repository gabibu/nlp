

מגורשי כפר-דרום החליטו אמש, בתום ישיבה ממושכת, כי אינם מעוניינים לעבור לבית שהוצע להם באשקלון, "מגדלי אייל", בגלל הסחבת המתמשכת בכניסתם למבנה.

היום ישגרו העקורים מכתב למשרד ראש-הממשלה, ובו יודיעו על החלטתם.

כתבנו חגי הוברמן מוסר כי ההסכם עם הקבלן נחתם לפני כשלושה שבועות, ב-3 בנובמבר. אולם אחרי החתימה התברר כי הכניסה לבית טעונה אישור של בנק לאומי, בגלל חובות של הקבלן לבנק. משרד ראש-הממשלה ניסה לנהל מגעים עם הנהלת הבנק, כדי להסדיר את החוב, אולם התברר כי בנק לאומי מסרב לאשר את ההסכם, בגלל סכסוך עם הקבלן. גם הקבלן העלה דרישות נוספות, כמו שינוי הסכום לפי שער הדולר הנוכחי, ולא לפי שער הדולר ביום בו נחתם ההסכם. (בהסכם עצמו ננקב סכום בשקלים, על פי שער הדולר של אותו יום, שהוא נמוך משער הדולר הנוכחי).

עד אתמול, שלושה חודשים אחרי הגירוש, לא הובטח לתושבי כפר-דרום מה התאריך בו יוכלו לעבור לבית, האמור לשמש להם בכל מקרה רק למגורים זמניים. לתושבים נמסר כי הם יכולים להכניס ציוד לבית, אולם לא לעבור לגור בו. ואכן אחת המשפחות כבר החלה להעביר ציוד, אותו תצטרך להוציא כעת.
"בנק לאומי והקבלן ניהלו איתנו מו"מ לא הוגן. למזכירות היישוב נמאס מהסחבת ומהבירוקרטיה הבלתי מובנת בנושא" - אומר מזכיר היישוב, גרשון יונה. כעת בוחנים בכפר-דרום את חלופות יישוב הקבע. היישובים הנבחנים הם כרמית באיזור לכיש, לבנת בדרום הר-חברון, חוות יזרעם בנגב, או אף יתד ויבול במערב הנגב, שם שוהים מגורשים מנצרים ומעצמונה.

