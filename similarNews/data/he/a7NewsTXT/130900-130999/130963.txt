

וועדת הכלכלה אישרה את התקנות שהביא בפניה שר הפנים המונעות ניתוק זרם המים למשפחות הסובלות ממצוקה כלכלית. שר הפנים: "הזכות למים, צריכה להיות זכות יסוד שאיננה תלויה במצבו הכלכלי של התושב".

וועדת הכלכלה של הכנסת אישרה היום את התקנות שהביא בפניה שר הפנים המונעות את ניתוק זרם המים לבתי משפחות הסובלות ממצוקה כלכלית קשה.

על פי התקנות, לא יוכלו תאגידי המים העירוניים לנתק את זרם המים בביתו של צרכן ביתי שסובל ממצוקה כלכלית קשה, בכפוף לחוות דעת של מנהל מחלקת הרווחה של הרשות המקומית המאשרת זאת, ובלבד שהצריכה השוטפת אינה עולה על שלושה מטר מעוקב לנפש לחודש.

יצוין כי ההחלטה שלא לנתק את זרם המים, תשוב ותבחן על ידי תאגיד המים העירוני מדי ארבעה חודשים. באם ימצא כי אחד מן התנאים השתנה, אם לגבי מצוקתו הכלכלית של הצרכן או לגבי כמות הצריכה, יוכל תאגיד המים להפעיל את סמכותו ולנתק את המים.

התקנות הועברו לאישור וועדת הכלכלה, לאחר שמשרד הפנים התייעץ כקבוע בחוק עם נציגי האוצר. ברשויות מקומיות בהן טרם הוקם תאגיד מים, יפעלו הרשויות לפי תקנה זו, בהתאם להנחיות משרד הפנים.

שר הפנים אופיר פז-פינס אמר בישיבה: "יש להוציא מארגז הכלים של תאגידי המים את נושא ניתוק המים למי שאינו יכול לשלם. אסור להשתמש בניתוקם של אזרחים ממצרך יסוד כמים כסנקציה ואני שמח כי גם משרד האוצר הבין זאת ולא התנגד להצעה. אני מאמין כי מחובתנו להפגין רגישות חברתית וחמלה ולאפשר גם לחלשים בינינו את היכולת לחיות בכבוד ולא לעשות מעשים שהתועלת הכספית שבהם היא מפוקפקת, אך הנזק החברתי שהם גורמים הינו קשה מנשוא".

במשרד הפנים מציינים כי ההחלטה שלא לנתק את המים, אין בה משום ויתור על החוב אותו יאלץ הצרכן לשלם באם מצבו הכלכלי ישתפר.
(ש)
