

במהלך מבצע שערכו מפקחי רשות העתיקות ביפו נתפסו פריטים ארכיטקטוניים עתיקים.


לפני כשבועיים דווח ליחידה למניעת שוד עתיקות כי אלמונים עקרו פריטים עתיקים מתצוגה ארכיאולוגית שהייתה במלון בתל אביב, העמיסו אותם על משאית ונמלטו מהמקום. הפריטים כללו כותרות מעוטרות, עמודי שיש ועוד.

בעקבות המידע פתחו מפקחי היחידה למניעת שוד עתיקות במבצע להשבת הפריטים לאוצרות המדינה, במהלכו אותרו החשודים והמקום בו אוכסנו הפריטים השדודים.

בחיפוש בצו שופט שנערך שלשום בביתו ובמחסניו של אחד החשודים, בסיוע שוטרי משטרת יפו, נמצאו הפריטים העתיקים. עוד נמצא בחיפוש גלוסקמה -ארון קבורה יהודי - מהמאה הא' לספירה שאופייני למערות קבורה יהודיות.

מהיחידה למניעת שוד עתיקות של רשות העתיקות נמסר כי החשוד המרכזי שוחרר בערבות בסיום חקירתו.

בתצלומים: חלק מהפריטים שאותרו. צילום: רשות העתיקות.







