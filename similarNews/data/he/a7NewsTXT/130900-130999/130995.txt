

אדם וקסלר שנסחף אתמול עם מצנחו לתוך שטח לבנון נעצר על ידי המשטרה ונחקר בחשד לרשלנות תוך סיכון חיי אדם. וקסלר חולץ על ידי חיילי צה"ל תחת אש חיזבאללה. בתמונה: גבול ישראל-לבנון

המשטרה עצרה את אדם וקסלר, שנסחף אתמול עם מצנחו לתוך שטח לבנון. וקסלר נחקר בתחנת קריית שמונה בחשד לרשלנות תוך כדי סיכון חיי אדם ותקלה ציבורית. מחקירתו עולה כי וקסלר ריחף באזור ללא האישורים הנדרשים מצה"ל.

וקסלר דאה עם מצנח רחיפה, ונחת בשטח לבנון מול קיבוץ מנרה.

עם נחיתתו נראו לוחמים חמושים כפי הנראה מחבלי חיזבאללה כשהם רצים לעברו. הוא החל להמלט לכיוון הגבול אך בהגיעו אל השער מצאו נעול. חיילי צה"ל הגיעו בתוך זמן קצר אל השער ופתחו אותו עבורו וזאת תוך שהחיזבאללה יורים לעברם.

עם שובו הוא הועבר כאמור למשטרת קרית שמונה לחקירה. הוא ציין כי לולא חולץ ברגע האחרון על ידי חיילי צה"ל היה נותר בלבנון על כל המשתמע מכך.
