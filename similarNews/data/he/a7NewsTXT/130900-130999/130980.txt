

"כולנו פולארד", הצהיר עזאם עזאם במהלך הפגנה לשחרורו של יהונתן פולארד הסוכן הישראלי הכלוא 20 שנה בארה"ב. אסתר פולארד אמרה למפגינים כי מי שמדבר על 'אחריות לאומית' שיתחיל לדבר על פולארד.

אמש התקיימה הפגנה לשחרורו של הסוכן הישראלי יהונתן פולארד הכלוא בארה"ב כבר יותר מ 20 שנה בשל ריגול למען ישראל.

רעייתו של פולארד אסתר אמרה למפגינים כי יהונתן פולארד "יכול להיות בחוץ תוך שניות ברגע שהממשלה תתחיל לרצות אותו ולבקש אותו ברצינות ולהפסיק עם הדיבורים היפים בלי מעשים". "אם מישהו רוצה לדבר על אחריות לאומית שיתחיל לדבר על סוכן ישראלי כלוא בארה"ב 20 שנה והממשלה לא עושה מאומה כדי לשחררו", אמרה.

עזאם עזאם ששוחרר מהכלא המצרי אחרי 8 שנים אמר בפני המפגינים: "אני מבקש מראש ממשלת ישראל הנוכחי ומי שיהיה שיפעל ויעשה את הכל להחזיר את פולארד לאשתו ולמדינת ישראל כי אנחנו צריכים אנשים כאלה. כולנו פולארד. אנחנו מחכים לרגע שחרורו של פולארד וחזרתו לארץ".

המפגינים התפרסו בשרשרת אנושית מגן העצמאות (מול הקונסוליה האמריקנית ברח' אגרון) עד בית ראש הממשלה, תוך שהם מחזיקים כרזות עם תמונתו של פולארד ויוצרים באמצעותן רצף מהקונסוליה ועד בית רוה"מ.

בסיומה של השרשרת התקיימה עצרת המונית בכיכר פאריז שבה השתתפו גם אסירי ציון פדויי שבי ועוד.

מליאת הכנסת קיבלה ביום שלישי החלטה הצהרתית הקובעת כי "הכנסת מכירה ביהונתן פולארד כאסיר ציון ומבקשת מארצות הברית לשחרר אותו בשל המוסר האנושי". הכנסת גם תובעת מראש הממשלה להגיש בקשה רשמית לארה"ב בנושא.

יו"ר הכנסת ראובן ריבלין יעביר לנשיא בוש ולחברי הקונגרס והסנאט עצומה עליה חתומים 112 ח"כים הדורשת את שחרורו של פולארד. לשם כך תצא משלחת מיוחדת מטעם הכנסת לארה"ב.

בוועד להשבת יהונתן פולארד הביתה מוסרים בתגובה כי ההחלטה מוכיחה שפולארד זכאי לתואר אסיר ציון אך איננה מעניקה לו את התואר מבחינה חוקית - "הממשלה עדיין נמנעת מלהעניק לפולארד את התואר ולכן לא נמשוך את העתירה בנושא המונחת על שולחן הבג"צ".
