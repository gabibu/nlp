

שר החוץ סילבן שלום אומר לערוץ 7 כי כל המועמדים לראשות הליכוד ראויים ויש להם שעה וזמן, אולם כעת היא שעתו שלו להנהיג ולזכות בראשות הממשלה. לדבריו רק בכוחו שלו יהיה לבלום מעבר מצביעי ליכוד למפלגת שרון.

השר שלום נשאל ביומן הצהרים של ערוץ 7 מה החידוש שבמועמדותו לראשות הליכוד, לנוכח התנהלותו הפוליטית-מדינית האחרונה כשתמך בכל מהלכיו של ראש הממשלה שרון. לדבריו הוא מציג מועמדות מרעננת וחדשה שרק בכוחה למנוע את הזליגה והסחף של חברי ליכוד לתמיכה במפלגת שרון, ולבלום את התרסקות הליכוד.

לשאלת המראיין, קובי פינקלר, באשר לתכניתו המדינית, אומר שלום כי "אנחנו דורשים מהפלשתינים לקיים את התחייבותם על פי מפת הדרכים. לאורך כל הדרך חשבתי שהתקדמות חד צדדית אינה הדרך, ותמכתי בהתנתקות לא מרצוני אלא כיוון שהרכבת כבר יצאה מהתחנה, כפי שהגדיר זאת נתניהו. באופן חסר תקדים הצבתי את עצמי, יחד עם נתניהו ולבנת, ימינה ממדיניותה הרשמית של הממשלה". לדבריו פרישה מהממשלה כמעשה לנדאו לא היה בכוחה לשנות את תכנית שרון, היינו תכנית ההתנתקות, ולכן לא נותרה לו ברירה אלא להישאר בממשלה ולמזער נזקים.

כעת רואה שלום כיעד לבלום את מעבר הקולות למפלגתו של שרון, ולטעמו הוא, כמועמד מתון מבחינה מדינית מסוגל לגרוף אליו קולות שאינם מעוניינים בבחירה במועמד בעל אוריינטציה ימנית כנתניהו או לנדאו. לדבריו בוחרים אלה היו עשויים לערוק למפלגתו של שרון אלמלא הוא יעמוד בראש הליכוד.

השר שלום אומר עוד כי אינו חושש מתסריט בו על פי הוראה של אי מי מאנשי ראש הממשלה, ואולי אך הוראה של בנו עומרי, יצביעו אנשי שרון שעודם במרכז הליכוד בפריימריז מתוך מגמה להפוך את רשימת הליכוד לבלתי אטרקטיבית. לדבריו "לא מדובר באנשי שרון שאם כן היו עוברים יחד איתו למפלגתו החדשה", אלא באנשים שתמכו בשרון בהתמודדותו מול נתניהו אך אינם תומכים בו עוד כעת.

לשאלת פינקלר התייחס השר שלום גם להאשמותיו של השר אולמרט על כך ששלום אינו פוגש את בכירי הרש"פ. שלום הזכיר שבשבוע שעבר פגש את יו"ר הרש"פ, אבו מאזן בטוניסיה, אולם הוא רואה כעת כיעד את הידוק יחסיה של ישראל עם מדינות ערביות אחרות כפקיסטאן, מאוריטניה, מרוקו, טוניס. באשר לטוניס מזכיר שלום את הראשוניות של פגישתו שם "לראשונה שר ישראלי מגיע לשם, לראשונה מטוס ישראלי ודגל ישראלי מגיע לטוניס", מציין שר החוץ. לדבריו הידוק היחסים מתבצע באופן מדוד ושקול ולעיתים ללא כותרות בשל חששן של המדינות לבקע את החרם הערבי ההיסטורי על ישראל ובנות בריתה.


שלום התייחס גם לכניסתה של אנגלה מרקל לתפקיד הקנצלרית הראשונה בתולדות גרמניה, ואמר כי מרקל הוכיחה עד כה ידידות רבה ואמיתית לישראל והוא מקווה שהיא תדע להעביר את התמיכה הזו משורות האופוזיציה בה כיהנה למשרד ותפקיד הקנצלר. "אין ספק שמדובר באווירה מאוד חשובה לישראל בגרמניה, וגם הקנצלר הפורש היה מגדולי ידידיה של ישראל", חותם שלום את התייחסותו לסוגיה.

להאזנה לראיון
