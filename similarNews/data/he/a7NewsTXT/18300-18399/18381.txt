

הליכוד מזהיר את יו"ר הכנסת אברהם בורג כי אם לא יבטל את נסיעתו לרמאללה, יפעל נגדו הליכוד במישור המשפטי.

במכתב ליו"ר הכנסת דורש היועץ המשפטי של הליכוד, עו"ד איתן הברמן, כי יו"ר הכנסת, אברהם בורג, יודיע פומבית על ביטול נסיעתו לרמאללה. במכתב נאמר כי ממשלת ישראל החליטה בעת האחרונה כי הרשות הפלשתינית תומכת בטרור ורבים ממעשי הטרור באחרונה קשורים לרשות הפלשתינית ובכיריה.

כתב עתי"ם מציין, כי יוזם הפנייה התקיפה לבורג הוא יו"ר הקואליציה, ח"כ זאב בוים. מדובר במכתב שנשלח על דעתו של ראש הממשלה, אריאל שרון שכבר התבטא באחרונה גם נגד ביקורו המתוכנן של נשיא המדינה, בפרלמנט הפלשתיני ברמאללה, זמן קצר לפני לכידת הספינה "קארין אי".
