

שר החוץ של ספרד ג'וזפ פיקה הציע אתמול שהאיחוד האירופי ומדינות אחרות "יכפו" פתרון על ישראל והפלשתינים, במטרה להשיג "שלום" במזרח התיכון.

פיקה, שארצו מכהנת כנשיאה התורנית של האיחוד האירופי, אמר בשידור טלוויזיה בספרד כי יעלה את הרעיון במפגש שרי החוץ של מדינות האיחוד האירופי, שיתקיים ביום שני.

השר תיאר את תהליך אוסלו כ"תקוע, אך לא לחלוטין", ואמר כי יתכן שיהיה צורך "לכפות פתרון מבחוץ, תוך השתתפות פעילה של ארה"ב". זה הזמן להימנע ממליצות", אמר פיקה, והבטיח לדבר עם עמיתיו האירופים "בקול ברור, חד-משמעי ורציני". לדברי פיקה, ישראל חושבת רק על בעיות הנוגעות לביטחון, זאת בשעה שערפאת "איבד שליטה".

עוד אמר פיקה כי העולם הערבי מתחיל לפתח תחושה של "נמאס לנו" מהנושא.

צרפת הודיעה אתמול כי היא עשויה לתבוע מישראל לשלם על הנזקים שגרמה לפרויקטים של האיחוד האירופי בשטחי הרש"פ. כך אמר דובר משרד החוץ הצרפתי ברנרד ולרו.

האיחוד האירופי השקיע כ 13 מיליון דולרים בפרויקטים שונים ברש"פ, וחלק מהם נהרסו במהלך הפצצותיה של ישראל על יעדים שלטוניים, לאחר פיגועים.

ועוד פרובוקציה פלשתינית באירופה. בקונגרס של הסתדרות הפקידים האיטלקית, המתקיים ברומא שבאיטליה, בהשתתפות נציגים מכל רחבי אירופה, פרצה אתמול מהומה, לאחריה הודיעו נציגי ישראל כי הם נוטשים את הקונגרס.

המזכיר הארצי של עובדי הרשויות איציק רוכברגר סיפר כי נציגי ישראל, וביניהם חיים אברהם, אביו של החייל החטוף בני אברהם, הופתעו לגלות כי הפלשתינים הפכו את האירוע למיצג פוליטי, שבמהלכו חילקו כפיות לכל המשתתפים. במקביל הוצגה במקום תערוכה המציגה את "סבלם" של הפלשתינים.


