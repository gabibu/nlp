

נשיא מצרים חוסני מובארק תקף אתמול את ראש הממשלה אריאל שרון, ואמר כי אינו מסוגל לעבוד אתו. בפגישה עם נציגי ועידת שלוש הדתות אמר מובארק ש"יש לי נתק מוחלט אתו. הוא מתחמק ממני. עם כל ראשי הממשלות בישראל היו לי יחסי עבודה, אפילו עם בגין הקשוח. רק עם שרון איני מסוגל לעבוד". חברי המשלחת היהודית לוועידה אמרו כי מובארק דיבר יותר מ-40 דקות בגנותו של שרון.

גורמים מדיניים בישראל דחו את טענותיו של מובארק והגדירו אותן כ"קשקוש". הגורמים אמרו ש"מעולם לא היה מצב שבו ביקש מובארק לשוחח עם שרון והדבר לא התאפשר. אם יש התעלמות הרי היא באה בעיקר מצדו של נשיא מצרים".

ח"כ משה ארנס מהליכוד, מי שכיהן בעבר כשר ביטחון וכשר חוץ, אמר לערוץ 7 כי הוא היה מצפה שישראל היא שתבקר את מובארק, המפר את הסכם השלום שעליו חתומה מצרים, ולא תעבור על כך בשתיקה. לדבריו, שיגור שגריר מצרי לישראל הוא חלק מהמחויבויות שמצרים קיבלה עליה בחתימתה על הסכם השלום, ובהחזרת השגריר היא הפרה התחייבות זו.


