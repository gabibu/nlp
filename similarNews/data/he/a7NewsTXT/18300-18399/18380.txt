

הבטאון הצבאי "ג'יינס" מדווח בגליונו האחרון כי ישראל פנתה באחרונה לארה"ב בבקשה שלא תספק מערכות נשק, ובכלל זה מטוסים מסוג F-15 למצרים, וזאת משום שבתמרונים הצבאיים האחרונים שערכה מצרים היה אויב הדמה - ישראל.

ביטאון "ג'יינס" דיווח כי תחילה, סירב הממשל האמריקני להענות לבקשתה של ישראל, אולם אחר-כך שינה את עמדתו לאחר שישראל סיפקה לאמריקנים הוכחות מודיעיניות חותכות.

יצויין כי מערכת הבטחון בישראל, חשה בשנים האחרונות אי-נחת מהתחמשות צבא מצרים מחשש שנשק זה יופנה בסופו של דבר כלפי ישראל.

בישראל עוקבים בדאגה אחר השדרוג כלי הנשק שברשות מצרים והצטיידותה בין השאר ב-22 ספינות טילים. כיום מונה צבא מצרים כ-500 אלף חיילים.
