

גורמים מדיניים בכירים בירושלים הביעו הערב תמיהה על דבריו של שגריר ארצות הברית בישראל דן קרצר, שאמר כי על העם בישראל להפעיל לחץ על הממשלה כדי שתפעל לקידום "תהליך השלום". במשרד החוץ אמרו כי "קרצר עבר את הגבול", וכי הם מצפים ממנו להבהרות בעניין זה.

קרצר השמיע את דבריו בהרצאה שנשא בפני תלמידים במכללה היהודית-ערבית בגבעת חביבה. במהלך ההרצאה השמיע קרצר קריאה לאזרחי ישראל ללחוץ על הממשלה ועל הכנסת כדי "להבהיר להם שהעם רוצה בפיוס ובפשרה הגיונית".

יורם אטינגר, פרשן לענייני ארה"ב, ומי שכיהן כציר בשגרירות בוושינגטון, אמר בשיחה לכתבת ערוץ 7 רותי אברהם כי התבטאויותיו של השגריר קרצר אינן מקובלות, גם על מדינתו של השגריר, ארה"ב.
אטינגר הזכיר את התבטאותו של מי שכיהן כשגריר ישראל בארה"ב זלמן שובל בתקופת כהונתו של יצחק שמיר כראש ממשלה. הדבר התרחש בסוף שנות ה-90', סיפר אטינגר, כשמזכיר המדינה ג'יימס בייקר עיכב בתואנות שונות העברת כספים לישראל אף על פי שהקונגרס אישר את העברתם. לדבריו, בראיון לסוכנות הידיעות "רויטרס" התבטא אז השגריר שובל בנושא העיכוב בהעברת הכספים על ידי בייקר ואמר כי בייקר "מהתל בנו". כעבור שעתיים מתום הראיון, אמר אטינגר, נקרא שובל אל לשכתו של בייקר, ושם הובהר לו בצורה פשוטה כי התנהגותו אינה מקובלת עליהם, וכי אם ישוב ויתבטא כך הוא יוכרז "אישיות בלתי רצויה" בארה"ב.

אטינגר הוסיף כי אף על פי שהשגריר דן קרצר מגלה יחס חם אל מדינת ישראל, דעותיו קרובות לדעותיה של תנועת השמאל הקיצונית "שלום עכשיו", והוא נסחף לביטויים פוליטיים בוטים, שיש בהם משום התערבות בענייניה הפנימיים של ישראל, התנהגות שכאמור, אינה מקובלת גם במדינתו.
ח"כ צבי הנדל מ"האיחוד הלאומי ישראל ביתנו" אמר בתגובה: "אני דורש מראש הממשלה לקרוא לשגריר לחזור בו מדבריו ולהפסיק את ההתערבות הבוטה בענייניה הפנימיים של ישראל, ואם לא יעשה כן, לדרוש את החלפתו".

מועצת יש"ע קראה לקרצר לשוב בדחיפות לוושינגטון, שם ילמד שאין מתפשרים עם הטרור. שם גם ילמד שאין מתערבים בעניינן של מדינות.

יו"ר המפד"ל הרב יצחק לוי אומר בתגובה כי טוב יעשה השגריר אם ישמור על מעמד מכובד ונקי מכל התערבות פוליטית על פי הנהוג ביחסים בין מדינות, ואז יהיה מקובל יותר על הציבור בישראל.


