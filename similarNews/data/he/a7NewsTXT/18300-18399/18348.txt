

אחמד עבד אל רחמן, מזכיר הקבינט הפלשתיני, אמר אתמול כי בעקבות האירועים האחרונים הרש"פ רואה את עצמה פטורה מכל מחויבויותיה כלפי ישראל. הוא הטיל על כתפי שרון את האחריות להידרדרות האחרונה וגם לפיגוע בירושלים.

אתמול דיווח אתר החדשות "תיק דבקה" כי ערפאת הורה למשטרה הפלשתינית להיכנס למערכה ולהילחם בישראל. לפי דיווח האתר עד עתה נמנע ערפאת מלערב את כוחותיו המזוינים בפעולה ישירה נגד מטרות בישראל. הוא הסתפק בהעלמת עין ממעורבות שוטרים במעשי טרור ובהענקת סיוע לוגיסטי לחוליות טרור. על החלטתו של ערפאת להכניס את כוחותיו למלחמה היה אפשר ללמוד מביטוייו של אחד מראשי מפקדי המשטרה הפלשתינית עבדל ראזק מג'יידה בטלוויזיה האירנית ב-21 בינואר. הוא אמר אז בשידור כי הכוחות הפלשתיניים משתתפים עתה השתתפות פעילה ומלאה במלחמה נגד ישראל.

עוד דווח ב"תיק דבקה" כי לאחר השידור הגיע מיגל מורטינוס, שליח האיחוד האירופי למזה"ת, אל ערפאת כדי לקבל הסבר על דרכו החדשה. האיחוד האירופי הוא המממן, כך לפי הדיווח, של המשטרה הפלשתינית. מורטינוס הזכיר לערפאת כי בפרוץ האינתיפדה הופסק המימון האירופי עד לקבלת התחייבות ממנו כי משטרה הפלשתינית לא תהיה מעורבת בטרור נגד ישראל. לאחר קבלת ההבטחה חודשו התשלומים. "תיק דבקה" מציין כי מקורותיו מסרו שמזה שבועיים מנסים ערפאת ואנשיו להשיג מימון חלופי למימון האירופי בעבור הכוחות הפלשתיניים המזוינים. אחת מהאפשרויות העומדות על הפרק היא פנייה לסעודיה, שיחסיה עם ארה"ב הורעו לאחרונה.

יצוין כי "המשטרה הפלשתינית" היא צבא מסודר, בעל הירארכיה, ולרשותו עומד ציוד שתרמו לו ארה"ב, בריטניה, גרמניה, צרפת איטליה וגם ישראל, וזאת מלבד הברחות הנשק, שרק חלק מהן נתפסו.


