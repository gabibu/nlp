

הטיסה הבינלאומית הראשונה (מאז נובמבר 1999) של חברת התעופה האפגנית "אריאנה", המריאה ביום חמישי מקאבול לניו דלהי, כשבוע לאחר שהוסרו מעל אפגניסטן עיצומי האו"ם, מסרו מקורות בנמל התעופה הבינלאומי בקאבול.

המטוס מסוג בואינג-727 המריא לקראת השעה 9 בבוקר כשעל סיפונו כ-20 נוסעים, בהם שר התעופה האזרחית והתיירות עבדול רחמן ונשיא חברת התעופה "אריאנה", רוהולא אמאן. המטוס אמור לשוב לקאבול בשבת.

עד היום ניתן היה להגיע לאפגניסטן רק בדרך היבשה או באחת מטיסות האו"ם.

לחברת "אריאנה" שני מטוסים, אנטונוב-24 הטס פעמיים בשבוע מקאבול להראט, ובואינג 727 המתופעל בקו קאבול ניו דלהי. שישה-עשר המטוסים הנוספים של החברה הושמדו בעת ההפצצות האמריקניות באפגניסטן.

לאחר טיסת הבכורה ייפתח המשרד הראשון של חברת התעופה מחוץ לאפגניסטן, בניו דלהי.

