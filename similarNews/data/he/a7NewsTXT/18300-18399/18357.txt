

תחנת הטלוויזיה האלטרנטיבית היחידה ברוסיה TV6 (ערוץ 184 בYES ) סובלת מרדיפת השלטונות. בהוראת בית המשפט ברוסיה הופסקו שידוריה. כך דווח באתר. N.F.C. תחנה זו נהנתה מאחוזי צפייה גבוהים (120 מיליון איש) והפעילה מערכת חדשות שנחשבה לשנייה באיכותה בכל רוסיה. היא גם התחנה היחידה שלשלטונות לא הייתה השפעה על תכניה.

העילה לסגירתה בידי בית המשפט הייתה אי עמידה בחוקים כלכליים.

בשיחה עם כתבת ערוץ 7 רותי אברהם אמר כתב 6TV בישראל איגור רובינשטיין כי סגירת התחנה התבצעה תוך כדי שימוש בטיעונים משפטיים, אך לאמיתו של דבר מאחורי הסגירה עומדת מגמה לחסום קולות השונים מאלו של השלטונות הרוסיים, וגם החשש מפני השפעתה ההולכת וגוברת של התחנה. רובינשטיין ציין כי אף על פי שברוסיה השלטון הוא דמוקרטי הרי בראשו עומד פוטין, שהיה ראש הקג"ב ברוסיה, והוא, לדבריו, נוקט שיטות המוכרות לו מימים ימימה כדי לבלום את הקולות הבלתי רצויים לו.

רובינשטיין אמר כי האפשרות לעלייתם ארצה של מנהלי התחנה היהודים והשתלבותם בתקשורת הישראלית אינה נראית ריאלית, משום שבעיני אנשי התקשורת ברוסיה התקשורת הישראלית נחותה מבחינה מקצועית. לדעתם, היא לוקה באמינותה, וביכולתה לעמוד מול לחצים פוליטיים.

רובינשטיין אמר כי עקב סגירת התחנה איבדו 120 מליון אנשים ברוסיה את התחנה שבשידוריה אהבו לצפות. יש בדבר זה, לדבריו, משום פגיעה בזכויותיהם, ולכן, לדעתו, התחנה מתכוונת לערער על הסגירה לבית הדין האירופי לזכויות אדם בשטרסבורג.

