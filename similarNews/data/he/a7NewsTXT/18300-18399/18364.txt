

שרת התעשייה והמסחר, דליה איציק פנתה לראש עיריית ירושלים, אהוד אולמרט למען הגברת הבטחון לתושבי ירושלים.

בפנייתה אמרה השרה איציק, כי הפיגוע האחרון שהיה במרכז ירושלים כמו גם הפיגועים הקודמים בעיר, חייבים להדליק נורה אדומה, בעיקר בשל הקלות הבלתי נסבלת שבה מגיעים מחבלים למרכז העיר.

"נדמה לי שאין מדינה מתוקנת בעולם שבה יכולים מחבלים לעבור לתחומיה של מדינה ריבונית ללא כל אמצעי הפרדה ובדיקה. אני מכירה את עמדתך החיובית התומכת בהקמת גדר הפרדה בטחונית בין שטחי הרשות למדינת ישראל, אשר תקיף גם את ירושלים רבתי. נדמה לי שאין עת ראוייה יותר, בשעה שקיימות התרעות כה רבות בנושא הפיגועים, להחל בביצוע התוכנית הזו. הפגיעה בנפש בתושבי ירושלים היא בלתי נסבלת וכן יש פגיעה כלכלית קשה בסוחרי מרכז העיר", כתבה השרה איציק לראש עיריית ירושלים.

עוד הוסיפה השרה איציק: "ידוע שלמשטרת ישראל תכנית גם ליצירת אמצעי בידוק ואבטחה בין שני חלקי העיר אשר יקשו על המחבלים ומכוניות התופת לעבור למערבה של העיר".

השרה איציק פנתה לראש עיריית ירושלים על מנת שיפעיל את השפעתו כראש העיר, וכמי שיש לו מעמד מיוחד גם אצל ראש הממשלה, כדי לקדם את התכנית של הפרדת ירושלים מהטרור.


