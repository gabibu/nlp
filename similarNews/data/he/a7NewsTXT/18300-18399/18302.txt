

בהרצאה בפני תלמידים במבללה היהודית-ערבית בגבעת חביבה השמיע היום שגריר ארה"ב דן קרצר קריאה לאזרחי ישראל ללחוץ על הממשלה ועל הכנסת כדי "להבהיר להם שהעם רוצה בפיוס ובפשרה הגיונית".

קרצר יעץ לסטודנטים במכללה להפגין בפני ממשלת ישראל. הוא הוסיף שהוא בחר לבוא לגבעת חביבה כי ,לדבריו, למוסד זה נודעת חשיבות בגלל הסטודנטים המוכנים לצאת במחאה חברתית. "לי קשה מאוד לתת לכם עצות, אך בדמוקרטיה יש כמה דרכי פעולה...הדור שלי נהג להשתלט על משרדי דיקני אוניברסיטאות. פעולה זו מבהירה לשלטון שאנו רוצים שינוי, ואנו רוצים לראות דרך אחרת לניהול עניני האוניברסיטה והמדינה. אנו רוצים שינוי פוליטי וזה עבד".

גורמים מדיניים בכירים בירושלים אמרו כי אם אכן השגריר אמר את הדברים, זו התערבות בענייני הפנים של ישראל.

ח"כ צבי הנדל מהאיחוד הלאומי ישראל-ביתנו אומר בתגובה: "חייבים לשים סוף להתערבות הבוטה של השגריר קרצר בענייניה הפנימיים של מדינת ישראל.

"אני דורש מרה"מ שרון לקרוא לשגריר לחזור בו ולהפסיק את ההתערבות הבוטה בענייניה של ישראל. במידה וקרצר לא יעשה כן על שרון לדרוש שהממשל האמריקני יחליף אותו".

גם מועצת יש"ע גינתה את דבריו של השגריר קרצר.

ראשי מועצת יש"ע קוראים לשגריר ארה"ב לשוב בדחיפות לוושינגטון, שם לדבריהם, ילמד שאין להיכנע לטרור ואין להתפשר עימו.
