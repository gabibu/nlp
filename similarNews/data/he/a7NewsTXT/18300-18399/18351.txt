

39 ח"כים חתמו על הצעת חוק להקמתה של ועדת חקירה ממלכתית לבדיקת האירועים בקבר יוסף ב-2 באוקטובר 2000, אירועים שבמהלכם נהרג לוחם משמר הגבול מדחת יוסוף.

ח"כ איוב קרא מהליכוד, שיזם את הצעת החוק, הסביר כי ועדת החקירה מטעם צה"ל, שבדקה את נסיבות מותו של מדחת יוסוף לא הייתה מוסמכת לבקר את הדרג המדיני, ומסקנותיה גם באשר לדרג המקצועי לוקות בחסר. לדבריו, יש צורך להקים ועדת חקירה ממלכתית שתחקור את המאורעות ותעמוד על תפקודם של כל הגורמים המעורבים בפרשה.

על הצעת החוק חתמו ח"כים מכל הסיעות, למעט חד"ש והמפלגות הערביות.

לפני חודשים אחדים העלה קרא את הנושא בכנסת במסגרת הצעה לסדר היום. בתגובה לדרישה להקים ועדת חקירה אמר אז ראש הממשלה שרון: "המקרה הנורא שקרה עם סמל מדחת יוסוף היה, לפי מיטב הכרתי, לא תקין, קשה ובלתי סביר, והוא בניגוד מוחלט לרוח צה"ל, שאין נוטשים פצוע ואף חלל בשטח וגם שבוי יוחזר הביתה".


