

למעלה מ-60,000 סטודנטים יהודים מהתפוצות נרשמו עד כה לפרויקט "תגלית", שבמסגרתו הם באים למסע חינוכי ראשון בחייהם בישראל. כמחצית מהם, כ-25,000 מ-25 מדינות, כבר ביקרו בארץ. הפרויקט קם במטרה להיאבק בהתבוללות בקרב סטודנטים יהודים בני 18 עד 26.

מחקר שערכה אוניברסיטת ברנדייס בארה"ב בין כ-2500 סטודנטים של תגלית שביקרו בארץ, מצא כי המסע בישראל חיזק את תחושת הזהות היהודית שלהם, את רצונם לשמור ביתר התמדה על קשר עם ישראל ואת נטייתם לחיות חיים יהודיים יותר, כגון להינשא ליהודים ולגדל את ילדיהם כיהודים.
בחודשים ינואר-פברואר מבקרים בארץ, למרות המצב הבטחוני, כ-6,000 סטודנטים (55 אחוז מצפון אמריקה, 26 אחוזים ממזרח אירופה, 10 אחוזים מדרום אמריקה, 6 אחוזים ממערב אירופה ו-3 אחוזים מאוסטרליה).

במהלך מסעם בארץ מבקרים הסטודנטים באתרים מרכזיים בתולדות העם והמדינה, כולל ביקור חובה בירושלים ובכותל, ונפגשים עם בני גילם הישראלים. למעלה מ-500 חיילים מיחידות מובחרות בצה"ל מלווים את הסטודנטים בביקורם בארץ.

