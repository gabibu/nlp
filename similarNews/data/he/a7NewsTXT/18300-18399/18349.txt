

אתמול גברו הקריאות בכנסת לאסור על יו"ר הכנסת ח"כ אברהם בורג לצאת לרמאללה בראש קבוצת חברי כנסת כדי לנאום בפני המועצה המחוקקת הפלשתינית. בורג הודיע כי ינאם בפני המועצה המחוקקת הפלשתינית גם אם שרון יאסור זאת עליו.

קבוצת ח"כים בראשות מוטי משעני (גשר) פנתה ליו"ר ועדת הכנסת יוסי כ"ץ (עבודה) בתביעה לדון בדחיפות במעשי בורג. בין הפונים חברי הכנסת מרינה סולוטקין (ישראל בעלייה), יורי שטרן וצבי הנדל (האיחוד הלאומי ישראל ביתנו). השר אליהו סוויסה תבע להדיח את בורג אם ייצא לרמאללה. קודם לכן קרא גם יו"ר המפד"ל הרב יצחק לוי להדיח את בורג מתפקידו. זאת בעקבות דברי בורג כי חזון ארץ ישראל השלמה הוא אידיאולוגיה ממארת. יצחק לוי אומר כי במפגשיו הפוליטיים עם בכירים ברש"פ, בניגוד לעמדת הממשלה, הפך בורג את תפקידו הממלכתי ל"קרדום פוליטי". עליו להסתלק בבושת פנים מתפקידו, אמר לוי.

ח"כ מוטי משעני, המתנגד ליציאת בורג לרמאללה, אמר לערוץ 7 כי התנגדותו לנסיעת בורג נובעת ממשמעותו של הביקור, הנושא אופי ממלכתי, רשמי. לדבריו, יו"ר הכנסת נושא משרה ממלכתית, ויציאתו כמייצג הכנסת אף על פי שמרבית הכנסת מתנגדת לה, אסור שתצא אל הפועל. הוא ציין כי הוא החתים מעל ל 1/3 מחברי ועדת הכנסת שבראשה עומד ח"כ יוסי כץ בדרישה לדון בדחיפות בנושא, וכי הוא מצפה שח"כ כץ יעשה את תפקידו ויכנס את הועדה לדיון גם אם אינו מסכים לכך. "הגיע הזמן שיפסיק כל חבר כנסת לעשות 'מה בראש שלו', אמר משעני, והוסיף ש"יוסי כץ הוא יו"ר ועדה, והוא חייב למלא תפקיד ממלכתי". משעני אמר כי אם כץ בכל זאת לא ימלא את תפקידו לדון בנושא בוועדה יועבר הנושא לדיון במליאה.

ראש הממשלה שרון אמר כי אם יו"ר הכנסת ח"כ בורג יופיע בפני המועצה המחוקקת הפלשתינית יגרום הדבר נזק מדיני.

שרון אמר: "אם אינני טועה, יו"ר הכנסת הוא חלק מהקואליציה, ואני מצפה ממנו לפעול כמו כל חבר בקואליציה".


