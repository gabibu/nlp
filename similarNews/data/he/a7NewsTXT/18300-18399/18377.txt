

שר החוץ הרוסי איגור איוואנוב שיגר ביום חמישי את שליחו המיוחד אנדרי וודובין למזרח התיכון, כדי שינסה להאט את קצב הידרדרות האלימות באיזור.

וודובין יצא את מוסקווה בשעות הבוקר בדרכו לתל-אביב, אמר מקור במשרד החוץ הרוסי. הוא אמור לבקר גם בשטחי הרשות הפלשתינית, נאמר.

וודובין, שייפגש לשיחות עם בכירים ישראלים ופלשתינים, "יפעל בשיתוף פעולה הדוק עם השליחים מארה"ב, מהאיחוד האירופי ומהאו"ם הנמצאים באיזור", אמר דיפלומט רוסי, שדבריו צוטטו בהודעת סוכנות אינטרפקס.

זוהי שליחותו השניה של וודובין במזרח התיכון מאז תחילת השנה. לא נמסר כמה זמן ישהה באיזור.

ראש הרשות הפלשתינית יאסר ערפאת שוחח טלפונית ביום שני בערב עם נשיא רוסיה ולדימיר פוטין, וביקש ממנו את התערבות רוסיה להפסקת ההידרדרות וההסלמה באלימות במזרח התיכון.

מוסקווה גינתה את פיגוע ההתאבדות שהיה ביום שלישי בירושלים, והזהירה את שני הצדדים מפני המשך התקריות האלימות שיוכלו "להגיע לנקודה של אל-חזור".




