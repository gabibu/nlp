

לאחר תקופת שקט תקף אתמול אחר הצהרים ארגון החיזבאללה את מוצבי צה"ל בהר דב בטילים ובפצצות מרגמה. לא נמסר על נפגעים. עם התחלת המתקפה פונה אתר החרמון מהנופשים, וכל תושבי האזור התבקשו להיכנס למרחבים המוגנים.

קודם לכן, בשעות הצהרים, נורתה אש נ"מ משטח לבנון לעבר מזל"ט (מטוס זעיר ללא טייס) של חיל האוויר שטס לאורך הגבול. המזל"ט לא נפגע. בתגובה לתקיפת החיזבאללה ירו מטוסים ומסוקי קרב של חיל האוויר לעבר יעדים של חיזבאללה באזור חוות שבעה, ותותחי צה"ל ירו אף הם לכיוון.

גורמים בפיקוד צפון ציינו כי ארגון החיזבאללה חש "בלתי רלוונטי" וחלש, וכי באמצעות ההתקפה הוא מנסה להוכיח את ה"רלוונטיות" שלו. שיקולים אלה, אמר הגורם, גברו על השיקולים לשמור על הריסון שהיה באזור בתקופה האחרונה.

בעקבות תקיפת החיזבאללה בהר דב אמר אמש שר החוץ שמעון פרס כי באמצעות החיזבאללה מנסה איראן לדרדר את המצב באזור ולהביא להסלמה קשה.

אתמול התפרסם כי החיזבאללה טוענים שאדמות קיבוץ משגב עם שייכות ללבנון, וכי הם תובעים אותן לעצמם. במרחק מה מהקיבוץ הם אף הציבו את דגלם, לקביעת נוכחות. חנן רובינסקי, מנהל הקהילה של קיבוץ משגב עם, אמר אתמול לערוץ 7 כי הקיבוץ מתייחס לעניין באדישות גמורה. לדבריו, אמנם החיזבאללה הציבו במרחק של 500 מטר מגדר המערכת דגל רם ונישא, כלשונו, בפעם הראשונה מאז נסיגת צה"ל מלבנון, אבל לדעתו אם לו הם רצו "לחמם" את הגזרה יכלו לעשות זאת כבר לפני כן.
בתוך כך ממשיכים המחבלים בנסיונותיהם לפגוע בישראלים ברחבי יש"ע.

סוכנות הידיעות "קול רינה" דיווחה הבוקר על פיגוע ירי באזור גוש עציון. ערבים ירו לעבר רכב ישראלי בין גבעת הדגן לכביש 60. אחת מהנוסעים לקתה בהלם. לרכב נגרם נזק.

אתמול בערב דיווח כתבנו קובי פינקלר כי בצומת יקיר בשומרון יידו ערבים אבנים לעבר רכב ישראלי ופצעו אישה בראשה. האישה ירתה לעבר מיידי האבנים והמשיכה בנסיעתה.

מחבלים ירו לעבר עמדת צה"ל ממזרח לטול כרם. איש לא נפגע, ולא נגרם נזק.


