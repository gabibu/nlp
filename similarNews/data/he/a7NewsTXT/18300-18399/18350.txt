

לבית הדין של הליכוד הוגשה עתירה של 19 מחברי התנועה נגד יו"ר המרכז, השר צחי הנגבי, ורה"מ אריאל שרון. העותרים תובעים לכנס לאלתר את מרכז המפלגה. הם מסבירים כי כבר הגישו 780 חתימות של חברי מרכז הקוראות לכנס את המרכז בעקבות הכרזת רה"מ כי הוא תומך בהקמת מדינה פלשתינית. לדברי העותרים, יו"ר המרכז השר צחי הנגבי נמנע מלקבוע מועד לכינוס המרכז.

גלעד ארדן, יו"ר צעירי הליכוד, אמר בערוץ 7 כי מדובר בעתירה שהגישו גופים אחדים במרכז הליכוד כמו קבוצת המייסדים, פורום יש"ע וצעירי הליכוד. עפ"י סעיף 147 לחוקת הליכוד, אמר ארדן כי ברגע שאל יו"ר המרכז מועברים חתימותיהם של יותר מ 20% מחברי המרכז המבקשים לדון בנושא מוגדר המרכז צריך להתכנס בתוך חודש ימים מקבלת החתימות.

החתימות, לדבריו, הועברו, ויו"ר המרכז השר צחי הנגבי העביר את הדרישה לשרון, אך הוא לדברי ארדן אינו מעונין להיענות לה. ארדן הוסיף כי נמסר להם שהמרכז יכונס בחודש מאי, וכי עולה תחושה "שמישהו מנסה 'למסמס' את הנושא". ארדן ציין כי הוא אינו מבין את הנסיונות למנוע את כינוס המרכז שהרי הוא נועד לחזק את ראש הממשלה מול לחצי השמאל. על ראש הממשלה, אמר ארדן, מופעלים לחצים אדירים מהשמאל, והוא צריך לתמרן כדי לשמור על הממשלה. החלטת מרכז הליכוד תחזק את מצע התנועה ואת החוקה שלה, השוללים באופן מוחלט כל קיום של גוף ריבוני ממערב לירדן, ובכך תחזק את עמדתו של ראש הממשלה. נוסף על כך, אומר ארדן, לאור המצב הבטחוני יש חשש כי ההתבטאויות על נכונות להקים מדינה פלשתינית יתנו לגיטימציה למעשי טרור, משום שנכונות זו מובעת למרות התקפות הטרור, ולכן היא יכולה להיחשב פרס לטרור.

ארדן התייחס לרמיזות שנשמעו כאילו ראש הממשלה לשעבר בנימין נתניהו הוא העומד מאחורי המהלך, ואמר כי יש בכך ניסיון להעביר את הדגש האידיאולוגי הטמון במהלך לעניין פרסונלי, שלדבריו, הוא "הבל". הוא הוסיף כי גם אם בראש הליכוד היה עומד זאב ז'בוטינסקי, גם אז היו דורשים כינוס דחוף בנושא.


