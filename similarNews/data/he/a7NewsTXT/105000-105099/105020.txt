

ראש ממשלת בריטניה קרא לרשות הפלשתינית לעצור מיד את מתכנני הפיגוע בתל אביב ולהעמידם לדין. לשכת רה``מ מותחת ביקורת על התעלמות הודעת הסיכום של ועידת לונדון מהתביעה לפירוק תשתיותיו של הטרור.

בהודעת הסיכום של "ועידת לונדון" קראו הדוברים לרשות הפלשתינית לעצור מיד את מתכנני הפיגוע בתל אביב ולהעמידם לדין. שרי החוץ של הקוורטט קראו לרשות לנקוט פעולות נוספות ומתמשכות נגד הטרור.
נציגי הקוורטט קראו לישראל ולרשות לחדש את הדיאלוג הישיר ביניהם כדי לקדם את תוכנית מפת הדרכים.

ראש ממשלת בריטניה, טוני בלייר, אמר כי הפלשתינים והקהילה הבינלאומית הסכימו על צעדים מעשיים כדי ליצור מדינה פלשתינית בת קיימא. "השגנו היום קונסנזוס בינלאומי שמדינה בת קיימא צריכה רצף טריטוריאלי ומבני שלטון בני קיימא", אמר בלייר.

יושב ראש הרש"פ, אבו-מאזן, שב והבטיח לבצע רפורמות בזרועות הבטחון. בירושלים הביעו מורת רוח מכך שרוב המדינות שהשתתפו בוועדה לא קראו לפלסטינים לפרק את תשתיות הטרור.
"ראוי היה שכל מנהיגי המדינות, ולו רק מקצתן מן הנוכחים בלונדון, היו מדגישים בפני הפלסטינים כי כל עוד לא יעשו הכל לפירוק התשתיות של ארגוני הטרור, לא יוכלו לממש את שאיפותיהם".

