

במהלך הצגה המועלית בימים אלה בתיאטרון 'הבימה' מועלות סצנות קשות של שריפת התלמוד. צופים מביעים זעם. בתיאטרון לא מבינים את הכעס על הצגה שזכתה לפרסים בימים בהם בוטלה הצנזורה על מחזות.

במהלך ההצגה 'תשמ"ד בבימויו של שמואליק הספרי ובכיכובם של טל מוסרי, יובל סגל, דליק ווליניץ וריקי בליך מתרחשת סצנה בה שורף אחד השחקנים את ספר התלמוד. הסצנה הסעירה את נילי ואורן הנדל שמשווים את המעמד לשריפת התלמוד על ידי האינקוויזיציה בספרד.

ההצגה מועלית בימים אלה במסגרת הצגות טרום בכורה בבימרתף שבתיאטרון הבימה בתל אביב.

ההצגה מתארת ארבעה מתנחלים המתבצרים רגע לפני עקירתם מבתיהם. ארבעת הדמויות הם מושבניק, צעירה דתית לאומית, חרדי ותמהוני המאיימים בהתאבדות קבוצתית האם אכן יבוצע פינוים.

יצויין כי ההצגה הועלתה כבר לפני עשרים ושתיים שנים בעת עקירת ישובי חבל ימית, וכעת, לנוכח אירועי התקופה הנוכחית מצאו בתיאטרון לנכון להעלות את ההצגה בשנית, זאת לאחר שינויים מסויימים שיהפכו אותה לרלוונטית יותר לימים אלה.

בשיחה עם כתבנו שמעון כהן אומר אורן הנדל, שנכח באחת ההצגות בימים האחרונים כי נחרד לראות את אחד השחקנים אוחז בידו דפים המוגדרים על ידו כדפי תלמוד ונראים כך מנקודת מבטם של הצופים ומעלה אותם באש. "זה לא משנה אם מדובר בדפי תלמוד של ממש או רק בדפים דמויים תלמוד. לא יכולתי לראות מהשורה החמישית, אבל מדובר בשריפה של ממש. בעירה של דפים שהם קוראים להם דפי תלמוד. ברגע שהוא אומר שמדובר בשריפה של התלמוד אני לא צריך יותר מזה".

הנדל מציין כי מדובר "בתיאטרון לאומי הניזון בין השאר מכספי הציבור, לא ניתן לעשות דבר כזה. זו פגיעה באושיות היהדות ללא קשר אם מדובר באדם דתי או לא, הרי גם מי שאינו דתי מכיר בערכו של התנ"ך ובערכו של התלמוד. יש גבול שצריך לשים לדברים הללו".

בדבריו אומר הנדל כי ישנן בהצגה גם סצנות שניתן להגדירם כוולגריות, אבל בשריפת התלמוד מדובר בפריצת גדר בלתי הגיונית.

עוד הוא אומר כי זיעזע אותו לראות בתום ההצגה 98% מהצופים עומדים ומוחים כפיים, "והיו ביניהם גם דתיים וחרדים..." באשר למחאתו שלו אומר יאיר הנדל כי אולי מחמת הזעזוע ואולי מחמת התנהלותו התרבותית לא מחאה במקום, אבל "אם הייתי יכול הייתי קושר את ידי ומניף אותם כדי להראות שאיני מוחא כף להצגה הזו".

להנדל נודע כי ההצגה הוזמנה לישובים דתיים ביהודה ושומרון וחלקם הודיעו על ביטול ההזמנה בעקבות מחאתו.

דובר תיאטרון הבימה קובי הכהן מבהיר לכתבנו כי לא מדובר בדפי תלמוד של ממש, אלא רק בדפים דמויי דפי תלמוד. עוד אמר הכהן כי "הצנזורה על מחזות במדינות ישראל מזמן בוטלה. אנחנו מכבדים, ומצפים שגם הקהל יכבד את עקרונות חופש היצירה. ברגע שתיאטרון הבימה מעלה מחזה הוא לא מתכוון לבוא וידרוש מהספרי להוציא טקסטים כאלה ואחרים, ואם לא יעשה כך המחזה לא יעלה".

עוד הזכיר בדבריו דובר התיאטרון את העובדה שהמחזה "קיבל את פרס פסטיבל עכו לפני 22 שנה ובחבר השופטים ישב גם הסופר משה שמיר, איש ארץ ישראל השלמה, חבר 'התחיה', יוצר חשוב שלא רצה לפגוע בערכי הארץ והיהדות, וגם הוא הבין כבר אז שלא ניתן לפגוע בחופש היצירה. לנוכח הסיטואציה העומדת בפנינו מוזר שישנן טענות כאלה. צר לי מאוד שאנשים באים להצגה ומגיבים כפי שהם מגיבים, אבל אין לנו שליטה על כך".
(ש)
