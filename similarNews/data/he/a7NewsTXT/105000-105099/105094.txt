

ח"כ בלומנטל תעלה בועדת החוקה ובועדת חוץ ובטחון מימצאי תחקיר שנערך במכון המחקר של הכנסת ממנו עולה כי לתכנית ההתנתקות ע"פ הפרמטרים הנוכחיים, אין כלל מקבילה בעולם מלבד במדינות טוטליטריות.

התחקיר המדובר הוצע ביוזמתה של חברת הכנסת בלומנטל. בראיון לכתבתנו רותי אברהם אומרת בלומנטל כי העלתה את מימצאי התחקיר במליאה בשעה שדנו בהסתייגויות לחוק ההתנתקות אך מאחר ומדובר במימצאים בעלי משקל, היא מתכננת להעלות את הענין בועדת חוץ ובטחון ובועדת החוקה.

בפרק שבתחקיר העוסק ב'בחינת קיומן של מקבילות הסטוריות לתכנית ההתנתקות' עולה כי אין בעולם מקום שבו נעשתה פעולה של עקירת אזרחים על ידי ממשלתם, בכוח, ושימוש בדיני עונשין נגדם על פעילות מחאתם נגד עקירתם. זאת לבד ממקרים כב"העברת אוכלוסיה בתוך ברה"מ בתקופת סטאלין לפני מלחמת העולם השניה ובמהלכה". יש במקרה זה דמיון לתכנית ההתנתקות, נכתב בתחקיר, אך אין אפשרות להשתמש בדוגמא כמו זו כמקבילה לתכנית משום "שהשלטון הסובייטי רמס זכויות אדם ברגל גסה ואף הוציא להורג מתנגדים להוראותיו".

בתחקיר נכתב עוד: "בשום מקרה לא התקיימו שלושה פרמטרים מרכזיים ומהותיים שתכנית ההתנתקות מקיימת: 1. פינוי כפוי 2. של אזרחי מדינה דמוקרטית בידי ממשלתם 3. מתוך שמירה על מעמדם האזרחי של המפונים".
