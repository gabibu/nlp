

על שולחנה של שרת המשפטים ציפי לבני הונח מכתבה של האגודה לזכויות האזרח, בו דורשת האגודה לשמור על חופש הביטוי של מתנגדי עקירת הישובים.

להלן נוסח המכתב המלא כפי ששלח אותו בשם האגודה לזכויות האזרח עורך הדין אבנר פינצ'וק:

הנדון: הגנה על חופש הביטוי של מתנגדים לפינוי התנחלויות

בעקבות ההודעות על ההערכות משרדך לטיפול "אקטיבי" בתופעות של הסתה והמרדה, אנו פונים אליך מתוך דאגה לפגיעה בחופש הביטוי דווקא בימים אלה, שבהם ניטש ויכוח ציבורי סוער סביב תוכנית ההתנתקות.

הגם שלא נעלמה מעינינו ההבטחה ל"מדיניות מרוסנת ומאופקת בסוגיות של חופש הביטוי", אנו חוששים שבסערת האירועים, אלה שבהווה ואלה הצפויים לנו בעתיד הקרוב, תוגבל זכותם של כל מתנגדי ההתנתקות, המבקשים למחות ולהפגין תוך שמירה על החוק.

חשש זה אינו חשש בעלמא. גם בזמנים רגועים יותר, אנו נתקלים במקרים של הטרדת מפגינים רק בשל כך, שתוכן מחאתם נחזה "קיצוני" או "גבולי". במהלך השנים האחרונות נאלצה האגודה לזכויות האזרח למחות לא פעם על שימוש לא ראוי, שעשו רשויות אכיפת החוק בסמכויות עיכוב, מעצר או חקירה של מפגינים בנסיבות, שלא הצדיקו הפרעה למחאתם. פעולות מעין אלו משרות אפקט מצנן על חופש הביטוי, ועל כן יש לנקוט בהם אך ורק כאמצעי אחרון ומתוך איפוק מרבי.

זאת ועוד, לצד הצהרה, לפיה אין במשרד המשפטים "מדיניות חדשה", ובניגוד לה, התבשרנו גם על כוונה להרחיב את תחולתו של סעיף ההסתה בחוק העונשין. על פי המוצע ניתן יהיה להרשיע אדם גם אם קיימת "אפשרות סבירה", שדבריו יביאו למעשי אלימות. זאת בניגוד למצב המשפטי דהיום, שבו מותנית העבירה בקיומה של "אפשרות ממשית" למעשים כאמור. מבחן "האפשרות הממשית" הוא פרי תיקון חקיקה, שהתקבל אך לפני כשלוש שנים, ואשר כבר הביא לצמצום מדאיג בחופש הביטוי. תיקון זה התקבל לאחר, שחברי הכנסת דחו את הנוסח המחמיר עוד יותר, שביקשה הממשלה להכניס לחוק העונשין, ואשר מוצע שוב עתה.

מטבע הדברים, המבחן של "אפשרות ממשית" צופה פני עתיד, ואולם עם הזמן נצבר ניסיון, שיכול ללמדנו האם הושגה תכלית החקיקה אם לאו. כדי להצדיק צמצום נוסף של חירות הביטוי יש להראות, כי ההגנה, שנותן לה החוק הקיים, גורמת בסופו של דבר להתממשותו של החשש לשלום הציבור. יש להצביע על מקרים קונקרטיים, שבהם הביאו קשיי ההוכחה לזיכויים של אנשים, שביטוייהם - או ביטויים דומים שנאמרו בנסיבות דומות - גרמו בפועל לאלימות. היוזמה המחודשת להרחיב את תחולתה של עבירת ההסתה אינה נסמכת על מקרים מעין אלה. לאור זאת היא מסתמנת כניסיון נפסד לאסור על השמעת ביטויים לא משום, שניסיון העבר מלמד, שהם גורמים לאלימות (שלא הושגה "תכלית החקיקה"), אלא רק משום, שהפרקליטות חפצה להכתירם כפליליים, אך מתקשה לשכנע את בתי המשפט לעשות זאת.

למעלה מהדרוש נציין, כי גם אם יצלח הניסיון המחודש לעגן בחוק פגיעה נוספת בחופש הביטוי, עדיין ספק רב אם חקיקה מעין זו תעמוד בתנאי פסקת ההגבלה, שבחוק יסוד: כבוד האדם וחירותו. לא למותר להזכיר גם, כי הסכמת חברי הכנסת לתיקון הקודם של עבירת ההסתה, ועקב כך   להחמרת הפגיעה בחופש הביטוי, הושגה, בין היתר, על יסוד הבטחה של נציגי משרד המשפטים, כי הם שוקדים על הכנת תיקון חקיקה אחר, אשר יצמצם את תחום התפרשותה של עבירת ההמרדה. חלפו שלוש שנים ועבירת ההמרדה, על פגיעתה הרעה, על תלה עומדת.

חופש הביטוי נועד להגן דווקא על ביטויים "קיצוניים", מקוממים ואפילו "גבוליים". הוא נועד לאפשר לאדם למחות נגד מדיניות, המתבצעת לנגד עיניו, ואשר נחזית בעיניו כפסולה, הרת אסון או לא מוסרית. זוהי זכותם של בני המיעוט להרים קול אחרון של זעקה צורמת ומקוממת, מתוך תקווה, שבכך יעלה בידם לגרום לרוב לחזור ולשקול את החלטותיו רגע לפני שהוא יוצא לדרך, שחזרה ממנה אין.
אכן, כולנו נושאים באמתחתנו זיכרונות קשים וכאובים של אלימות, שהתרחשה על רקע מחאה סוערת ובוטה. ואולם, אל לנו להחניק את חופש המחאה רק בשל חשד לקיומו של קשר בין שני המקרים. דווקא בימים של משבר ומדון, דיכוי גורף של מחאה לא רק שלא ירחיק את הסכנה להתרחשות מעשי אלימות, אלא שהוא אף עלול להגבירה. אכן עלולים להימצא כאלה, שלצד פעולות מחאה מרחיקות לכת, גם יחרשו מזימות לביצוע מעשים אלימים. ברם, המענה לחשש מפני אלה חייב להתמקד בסיכול מזימותיהם ולא בהתנכלות גורפת לכל מפגין ולכל מחאה, תהא זו בוטה ככל שתהא.

פעולה המכוונת למנוע הפרות חוק חייבת להיעשות תוך שמירה נוקשה על עקרון חופש הביטוי. אכן, אפשר שבימים אלה "שלטון החוק עומד למבחן". ואולם שלטון החוק כולל גם את קיומן של הדמוקרטיה ושל זכויות האדם. שימת דגש הצהרתי ואופרטיבי על ביצוע יעיל של החלטות הממשלה ועל מניעת הפרות חוק, בלא מתן דגש מקביל על חירות הביטוי של המתנגדים לפינוי ושל המפונים עצמם, עלולה להביא לדמוניזציה שלהם ולפגיעה מיותרת בכבודם ובחירויותיהם.

לאור הדברים שלעיל, נבקשך להנחות את אנשי משרדך, ואת כל רשויות אכיפת החוק, לקבוע עקרונות פעולה וכללים אופרטיביים, שיבטיחו לא רק את אכיפת החוק אלא גם את חופש הביטוי.

כן נבקשך לבטל את היוזמה החדשה לצמצום חופש הביטוי על דרך של תיקון עבירת ההסתה שבחוק העונשין, ולפעול למימוש ההבטחה לצמצום תחולתה של עבירת ההמרדה.


בכבוד רב ובברכה,
אבנר פינצ'וק, עו"ד
