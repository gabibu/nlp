

מלשכת ראש הממשלה נושבת רוח של סזון ורדיפת כל מי שמביע התנגדות לגיטימית למהלכיו המדיניים. כך אמרו אמש ראשי מועצת יש"ע לשר לבטחון פנים גדעון עזרא.

במהלך פגישתם אמש עם השר לבטחון פנים ביקשו ראשי מועצת יש"ע מהשר לבטחון פנים גדעון עזרא לנסות ולהנמיך את להבות המתקפה הציבורית וההסתה המופנית כלפיהם.

ראשי המועצה הגדירו את התחושות הרווחות בקרב מתנגדי ההתנתקות כ"סזון". מלשכת ראש הממשלה מקרינים אווירת סזון ורדיפה של מתנגדי ראש הממשלה, אמרו אנשי יש"ע.

לעומתם טען השר עזרא כי דווקא על מועצת יש"ע להתנער מביטויי הסתה מצד ימין לעבר ראש הממשלה והלגיטימיות החוקית והציבורית של ממשלתו.

בפגישה השתתף גם המפכ"ל רב ניצב משה קראדי. את מועצת יש"ע ייצגו שאול גולדשטיין ובנצי ליברמן. ראש מועצת מטה בנימין פנחס וולרשטיין החליט להחרים את הפגישה בעקבות דבריו החמורים של השר עזרא נגד מתנגדי ההתנתקות בראשית השבוע. כזכור השר עזרא קבע כי האשמים בפיגוע בתל אביב הם מתנגדי ההתנתקות המעסיקים את המשטרה ומשמר הגבול ובכך אינם מאפשרים לכוחות השיטור לתגבר את האבטחה במרכזי הערים.

לבד מסוגיית ההסתה מימין או כלפי הימין ביקשו ראשי יש"ע לשכנע את השר עזרא בצורך בקיומו של משאל עם על מנת למנוע קרע בעם, אולם השר הוסיף והביע התנגדות למהלך.

בראיון ליומן 'סוגרים יום' של ערוץ 7 אומר ראש מועצת גוש עציון כי הפגישה היתה ברוח טובה למרות הדברים הקשים שנאמרו. "היוזמה לפגישה היתה של בנצי ליברמן יו"ר מועצת יש"ע. השר והמפכ"ל באו בהבנה שיש בעיה תקשורתית. הראינו להם קטעי עיתונות להראות שההסתה פועלת נגדנו, והכל יוצא מאותו בית מדרש. כמו הפסק האוילי של לירות בחיילים לא יהודים   זה הבל ורעות רוח, ולעשות מזה ספין תקשורתי  זה בא מכיוון של בעל אינטרס. נמאס לנו להתנצל כל הזמן. אין לנו שב"כ פרטי ואיננו יודעים מנין הידיעות הללו מגיעות. אבל אחרי פינוי מאחז יצהר רה"מ כינס בצעד נדיר את כל החיילים ואמר להם שיחזירו באלימות, אולמרט גם התבטא בסגנון דומה. רה"מ לא יכול לרחוץ בניקיון כפיו אם יתן לזה להמשיך. השר עזרא הבין שאם לא יטפל בשולחן הציבורי, התקשורת ודברי קצינים בכירים עלומי שם כמו גם גורמים במשרד רה"מ, אנו נאבד מנהיגות על הציבור שנרמס תחת הדיקטטורה והאמוציות יגברו על הלוגיקה. לא נוכל לקחת אחריות על כך. יש קצינים שמוציאים דברים החוצה בחוסר אחריות משווע, והמפכ"ל אמר שיבדוק את הנושא".

לדברי גולדשטיין השר עזרא "הבטיח גם ליצור דו שיח בין ראשי המתיישבים למשטרה. אנו נגד אלימות אך אנו אחראים על עצמנו, אך גם אנשי כוחות הביטחון ביצהר נהגו באלימות. הם אמרו שיגיעו לפינוי בלי נשק, גם אנו מתכוונים לעשות כך. ברור שהמשטרה רוצה לעבוד ולהצליח במשימה שלה אך גם הם לא רוצים להפוך למשהו ברברי, גם להם יש אינטרס לשמור על גבולות וקוים אדומים. מצידנו חזרנו על התנגדותנו לאלימות, ואפילו בחוברת של מנהיגות יהודית הנחשבת לקיצונית כתוב שמי שיבוא עם נשק לפינוי חשוד כפרו בוקטור. אני נגד כל הרמת יד על אנשי כוחות הבטחון אך גם המשטרה צריכה לשמור על השוטרים ולא לשלוח שוטרים עייפים ועצבניים ומועדים לפורענות. המשטרה קיבלה על עצמה לפשפש בקבלת ההחלטות שלהם כדי שלא יקרה משהו".

גולדשטיין אמר כי אם יש קולות ביש"ע שחושבים אחרת מההנהגה הנוכחית, זה לגיטימי, אך הוא כאזרח מביע גם את דעתו. "כשנבחרנו הציבור ידע שלא נטפל רק בחינוך, ושאנו במצב פוליטי רגיש ונטפל גם בו. מי שחושבים אחרת יכולים להקים גוף עצמאי, זה מבורך ואשמח אם זה יקרה".
(ש)
