

למרות התנגדות ועד השופטים, משוב השופטים לשנת 05' יוצא לדרכו, כך החליט הועד המרכזי של לשכת עורכי הדין.

כתבתנו רותי אברהם מוסרת כי במשך כמה חודשים התקיימו מגעים בין הלשכה לבין ועד השופטים כדי להגיע להסכמה. לטענת הלשכה הצעות הפשרה שהועלו בין היתר על ידי שר המשפטים היוצא יוסף לפיד, נדחו על ידי ועד השופטים.

לפיד הציע כי הלשכה לא תקיים את המשוב בשנת 05, השופטים מצידם יפסיקו את החרם והנידוי "הנתק" כלשונם, ובמשך השנה ינהלו הצדדים דיונים בועדה משותפת כדי להגיע לפתרון מוסכם. הפתרון התקבל על ידי לשכת עו"ד, אך נדחה על ידי ועד השופטים.

דוברת הלשכה, עו"ד שמרית רגב, מציינת כי שרת המשפטים הנכנסת ציפי ליבני ניסתה אף היא למצוא פתרון ללא הצלחה, ולכן "לאחר עיכוב של כחודשיים החליטה הלשכה להוציא לדרך את משוב 2005".

בשבועות הקרובים יופצו טפסי משוב לציבור עורכי הדין ברחבי הארץ, והם יתבקשו להעריך עד תשעה שופטים על התנהלותם בבתי המשפט על פי שורה של פרמטרים, בהם: הכרת העובדות בתיק, בקיאות בדין הרלוונטי, ניהול הדיון ביעילות, יחס נאות לעדים, חקירת עדים נאותה, יחס נאות לעורכי הדין, מידת התאמת ניסיונות הפישור לנסיבות והערכה כללית.

ראש לשכת עורכי הדין, ד"ר שלמה כהן, אמר כי המשוב הוא "כלי ביקורת מקצועי חיוני למערכת המשפט כאוויר לנשימה".
