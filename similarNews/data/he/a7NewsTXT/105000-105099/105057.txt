

"ההסתה עליה מדברים היום בתקשורת שהיועץ המשפטי רוצה לרסן זו פשוט סתימת פיות. לבטל את חופש הביטוי. זה פועל רק בכיוון של מתנגדי ההתנתקות", מאשים יו"ר מטה ארץ ישראל בחיפה אביעד ויסולי..

יו"ר מטה א"י, אביעד ויסולי, אמר ביומן 'סוגרים יום' של ערוץ 7 בתגובה לכוונתו של היועהמ"ש מני מזוז לשנות את חוק ההסתה, כי חוק ההסתה הנוכחי הוא עצמו כבר חוק עוקף בג"ץ.

"בפסק דין ג'בארין הוא זוכה מאשמת הסתה כאשר תיאר בקבוק תבערה שנזרק על חיילים, ואז החליט המחוקק לעקוף את בג"ץ כדי לאסור הסתה. הכנסת קבעה עם זאת שהחוק הזה רלוונטי רק כאשר יש קריאה לפגיעה בגופו או בחייו של אדם, ואם יש סיכוי ממשי שהדבר יתבצע. ההסתה עליה מדברים היום בתקשורת שהיועץ המשפטי רוצה לרסן זו פשוט סתימת פיות. לבטל את חופש הביטוי. זה פועל רק בכיוון של מתנגדי ההתנתקות. כשהשמאל קרא לשרון רוצח זו היתה הפגנה לגיטימית, הצביעות גואה. היחידה החדשה במשרד המשפטים היא יחידה לסתימת פיות. מי שנקרא מתבטא באופן קיצוני זה מי שאומר שחוק פינוי פיצוי הוא לא לגיטימי ולא דמוקרטי ושמדובר בטרנספר".

"קראתי", אומר ויסולי "למזוז להעמיד לדין את כל מנהיגי הימין, כי אם מה שאנו אומרים זה לא חוקי, אז שיבוא בית משפט ויאמר שאין חופש ביטוי בישראל, ואז יכניסו לכלא את כל מי שלא חושב כמו רה"מ. לפני יומיים יצא פס"ד קיצוני שאוסר את ההפגנות מול ביתו של הרבצ"ר הרב וייס, כיוון שהזכות לפרטיות מבטלת את חופש הביטוי. למרבה האבסורד, להיכנס לביתו של אדם בגוש קטיף, לקחת את חפציו ולגרש אותו, זו לא פגיעה בפרטיות. והרי פה מדובר על הפרה של זכות שנחשבת על חוקית! אבל להפגין מול ביתו של איש ציבור זה כן פגיעה בפרטיות?".

ויסולי אומר כי בכל זאת ניתן לסמוך על שופטי בימ"ש העליון שיצילו את המצב, על סמך פעילותם בעניין הגדר. "יש להציף את ביהמ"ש במאות עתירות ואז אין להם ברירה. חלק מהעתירות אמנם נכשלות אך כל עתירה תוקעת את התהליך. כך היה בפינוי המאחזים. כי המדינה צריכה להגיע לבג"ץ, להתעמת עם ביטול חופש הביטוי חופש התנועה ועוד, ולהתחייב שהיא שומרת על הזכויות של האזרחים. ואז ודאי שלא יוכלו להיכנס לבתי אנשים ולגרש אותם וליטול את רכושם. אם בג"ץ פוסק לטובת הזכות לפרטיות הוא לא יוכל להתעלם מכך בעתירות אלו. כל מי שגר בגוש קטיף רצוי שיגיש עתירה. כשבג"ץ יראה מאות עתירות הוא יידרש לנושא. הוא לא יוכל לאגד אותן כיוון שכל עתירה תהיה בנושא אחר. הפורום המשפטי למען א"י עוסק עכשיו בהכנת רשימת עתירות לבג"ץ בנוגע למאות הפרות זכויות אדם בחוק פינוי פיצוי. לשם כך זקוקים למתנדבים רבים, עותרים ועו"ד שיסייעו בעבודה הרבה".

בסוגיית סוכני השב"כ ביש"ע אומר ויסולי כי אין ספק שבכל ישוב יש כמה סוכנים, אך עקרונית הם גורמים נזק רק מבחינת המרקם החברתי של הישוב. "הוא אוסף מידע ומוסר אותו בתום לב, הוא אינהרנטי לכל התהליך. בימין בסך הכל הדברים גלויים על פני השטח, הסודות הגדולים לא קיימים. הבעיה היא שמשלמים להם פר ידיעה, לכן יש להם מוטיבציה לייצר ידיעות, ואז אם הם שומעים בשבת בבית הכנסת על בנית המשכן, הם מדווחים מיד שדיברו על פעילות בהר הבית. או יש כאלה שפשוט יוצרים פרובוקציות, מרססים גרפיטי קיצוני בישוב ואז מדווחים, וכך מרוויחים יותר כסף. כדי להתמודד עם הבעיה יש להסביר לאנשים בתוכנו שיש להוקיע את זאת בכל דרך, ומי שעושה זאת חותר תחת האושיות של עצמו. צריך לומר, אין לנו בעיה עם השב"כ, אין לנו סודות, שישתתפו בפגישות שלנו, אבל צריך ללחוץ על הכנסת והשב"כ להוקיע את נושא הפרובוקציות. זה לא חוקי, לא דמוקרטי ולא יעבור אצלנו".
