

הג'יהאד האיסלאמי בג'נין תיכנן סדרת פיגועים שכללה ירי טילים על עפולה ופיגוע בבית ספר בירושלים.

ג'בריל מחמד אע-רחמן זבידי, מבוקש מה'ג'יהאד האיסלאמי' נעצר על-ידי כוחות הביטחון. המבוקש, אחיו של זכריא זביידי, נתפס לאחר שניסה להימלט מהרכב בו נהג. ברכב נמצאו נשק מסוג M16 ושתי מחסניות.

מצה"ל נמסר כי עד למעצרו היה ג'בריל זבידי מבוקש אשר פעל מטעם תשתית הג'יהאד האסלאמי באזור ג'נין, והיה קשור למספר רב של מחבלים ומבוקשים באזור אשר חלקם נעצרו. זבידי פעל ללא לאות להוצאת פיגועים כנגד כוחות צה"ל באזור השומרון ובעורף ישראל. כמו כן, היה מעורב בפיגועי ירי לעבר חיילי צה"ל ובתכנון ובהכוונת פיגועים רבים.

בחקירתו בשב"כ מסר זבידי כי התשתית אליה השתייך תכננה פיגועים חמורים ביניהם:

תכנון לירי טילים- מחבלי הג'יאהד האיסלאמי תכננו לבצע את הירי על ידי הצבת קני השיגור באזור חבל התענכים ולירות לעבר העיר עפולה. ירי הטילים לא יצא לפועל בשל קושי טכנולוגי של התשתית. יש לציין כי לאור הנזק המוראלי שיצר ירי תלול המסלול מרצועת עזה, לא קשה היה לפעילים דוגמת זבידי ושותפיו, לזהות את הפוטנציאל הטמון מירי מצפון השומרון לתוך שטח ישראל.

פיגוע רכב תופת- זבידי הודה במעורבותו בהכנת רכב ממולכד עם בכירי מבוקשי הגי'האד האסלאמי בג'נין. מכונית התופת הייתה מיועדת להתפוצץ בקרבת חיילי צה"ל הנמצאים בסמוך למחסום צה"ל על קו התפר.

תכנון פיגוע התאבדות- זבידי היה מעורב בניסיון הוצאת שני מחבלים מתאבדים לביצוע פיגוע התאבדות בגבעה הצרפתית בירושלים ואף הסכים לדאוג לשילוחם לארץ. שני המתאבדים אשר היו אמורים לבצע ירי לעבר בית ספר לילדים ולגרום למספר רב של נפגעים, נעצרו במבצע של שירות ביטחון כללי וצה"ל, וכך סוכל הפיגוע, אשר אמור היה לבוא כתגובה למותו של מחמוד כמיל, פעיל ג'יהאד אסלאמי מקבאטיה.
