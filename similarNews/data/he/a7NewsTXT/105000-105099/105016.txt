

המדינה מכרה באמצעות החשב הכללי חבילת מניות של 6.50% מהון המניות של בנק לאומי בתמורה ל 1.162 מיליארד ש"ח. התמורה שהתקבלה משקפת מחיר של 12.641  למניה כ- 1.47% נמוך ממחיר הסגירה.

שר האוצר החליט כי לאור הצלחת המכירה יחולקו יתרת מניות בנק לאומי לציבור ללא תמורה במקום בהנחה כפי שהיה עד כה. זאת במקביל לבחינת חלופות אחרות, אם יתבררו כזמינות, כגון מכירת חבילות בשוק ההון ומכירת גרעין שליטה.

בהתאם להנחיית שר האוצר, ערך החשב הכללי הליך מכרזי למכירת 6.5% ממניות בנק לאומי שהחלה אתמול לאחר סיום המסחר בבורסה. מספר ההצעות שהוגשו הינו חסר תקדים ביחס להפרטות דומות שבוצעו בעבר. לאחר התמודדות צמודה נבחר 'דויטשה בנק' כזוכה. בנוסף, הועמדה לזוכה במסגרת המכרז הזכות לרכוש כמות נוספת של 3.50% מהון המניות של הבנק במחיר העסקה עד היום ב-18:00. היום בשעה 18:00 הודיע 'דויטשה בנק' שהוא אינו מממש את זכותו לרכוש 3.5% נוספים מהון המניות של הבנק.

מדובר בחבילת המניות בהיקף הכספי הגדול ביותר שמכרה המדינה אי פעם בדרך זו.

יצוין כי, בנוסף לתמורה ממכירת המניות קיבלה המדינה גם את חלקה בדיבידנד ששולם על ידי בנק לאומי לישראל אתמול בסך של כ- 340 מיליון .

שר האוצר, בנימין נתניהו, אמר כי מדובר בהישג אדיר למשק הישראלי בכלל ולתהליך ההפרטה בפרט. מכירת מניות בבנק מרכזי בישראל למשקיעים זרים הינה הבעת אמון נוספת במשק הישראלי. אנו נחושים לסיים את הפרטת כל הבנקים שבידי הממשלה עד לסוף שנת 2005 וכך הנחיתי את החשב הכללי. קיימנו הליך תחרותי בין הגופים הפיננסיים המובילים בעולם וכשיש תחרות ונכס מצוין למכירה מתקבלות תוצאות טובות. מדיניות הפרטת הבנקים הינה חלק בלתי נפרד מהרפורמות הגדולות בשוק ההון בכלל והמגזר הבנקאי בפרט.

יצויין כי, מכירת חבילת המניות דרך שוק ההון תאפשר להעמיק את שוק ההון, ותאפשר פיזור טוב יותר של המחזיקים במניות וביניהם משקיעים רבים בחו"ל. רכישת בנק לאומי לישראל ע"י משקיעים זרים היא הבעת האמון המוחשית ביותר למשק הישראלי ולמדיניות הכלכלית של שר האוצר.
