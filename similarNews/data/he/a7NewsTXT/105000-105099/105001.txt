

יונתן בשיא בא היום פעם נוספת לכנסת כדי למסור דיווח על הספק העבודה של מנהלת ההתנתקות, בראשה הוא עומד.

בועדת החוץ והביטחון של הכנסת מסר בשיא כי רק 25 משפחות מהיישוב פאת-שדה חתמו עד עכשיו על הסכם סופיים לקבלת פיצויים. גם משפחות אלה לא קיבלו את סכומי הכסף המובטחים להם משום שכל תקציבי ההתנתקות תלויים באישור תקציב המדינה שטרם אושר בכנסת.

מעבר לנתון וודאי זה פיזר בשיא הערכות שונות. 600 מתוך 1700 משפחות המיועדות לפינוי באופן רשמי כלל לא יצרו קשר עם המנהלת אך בשיא חושב שבקרוב יעשו זאת. הוא לא הסביר על מה מתבססת ההערכה. 800 משפחות, לדבריו, נמצאות בדיאלוג כל שהוא עם המנהלת אך גם הוא עדיין לא הגיע לסיכום סופי. הוא מעריך ש300 משפחות לא יקימו כל קשר עם המנהלת עד לאחר הפינוי.
עוד דיווח בשיא כי המשפחות שלא ימצאו מגורים חלופיים לפני הפינוי יועברו למגורים זמניים בקרוונים. הוא ציין יש בעייה קשה באיתור נחלות חקלאיות משום שבישראל לא נותרו חלקות פנויות.

בדיון השתתף גם מנכ"ל משרד המשפטים, אהרון אברמוביץ' ומייק בלס, המשנה ליועץ המשפטי הממשלה. השניים מסרו דיווח משפטי קצר על ההיבטים השונים של ההתנתקות. הם נשאלו על ידי ח"כ אריה אלדד האם הם לוקחים בחשבון שעבודתם היא בגדר פינוי אתני, בניגוד לחוק הבינלאומי, כפי שעשה סלובודן מילושוביץ' בסרביה. הם נמנעו מלהישב לשאלה.

בתגובה לנתונים שמסר בשיא אומר דובר המועצה האיזורית חוף-עזה, ערן שטרנברג: "בגוש קטיף, מגחכים מהמספרים שמציג בשיא. מדובר בספין נוסף מבית היוצר של מנהלת העקירה שעד כה, אגף יחסי הציבור בה הינו האגף העסוק ביותר. הרוב המוחלט של תושבי החבל, ממשיכים לעמוד כחומה בצורה כנגד הפסיכולוגיה בגרוש של בשיא".

יו"ר סיעת האיחוד הלאומי, צבי הנדל, אומר בתגובה כי בשיא מתוסכל: "הוא מתוסכל מכך שרק אחוז אחד מתושבי הגוש חתמו על הסכמים עם המנהלת. בשל התסכול הוא מציג מיצגי שווא שקרייםשאין להם במה לאחוז. מתיישבי גוש קטיף לא ישתפו פעולה עם מניפולציות ההסתה והלוחמה הפסיכולוגית של הפרד ומשול".

(אריאל כהנא)

