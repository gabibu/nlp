

"הסורים מקריבים בהודעה על יציאה מלבנון, כלי על לוח השחמט כדי לנשום אויר ולהרויח מהלך פוליטי בסופו של דבר", מעריך המזרחן דוקטור מוטי זקן.

המזרחן ד"ר מוטי זקן אמר ביומן 'סוגרים יום' של ערוץ 7 כי ניתן יהיה להעריך יותר את המתרחש בלבנון רק בעוד זמן, למשל בחודש מאי בו יתקיימו בחירות לפרלמנט הלבנוני.

"אז נוכל לדעת אם מדובר תקדים היסטורי. לא היה פה לחץ של עם שגרם לממשלה להתפטר, אלא לחץ של ציבור נגד ממשלה עושת דברה של מדינה הכופה את עצמה עליה, סוריה. סוריה מנצלת את לבנון כלכלית ופוליטית, לכן יש פה תקדים, תופעה נדירה. כרגע אין שם אלימות כי המשטרה ריסנה את עצמה מפני לחץ הציבור. המהלך הזה נתפס בהקשר הכללי של הבחירות בעיראק והרש"פ, הלחץ האמריקאי על סוריה בגלל סיועה לארגוני טרור בעיראק ובלבנון. הלחץ אולי גרם לכך שסוריה תתיר שינויים כמו התפטרות הממשלה, אין לנו כל המידע כדי להבין זאת. יתכן שהסורים מקריבים פה כלי על לוח השחמט כדי לנשום אויר ולהרויח מהלך פוליטי בסופו של דבר", מעריך דווקטור זקן.

בהמשך דבריו מנתח זקן את המציאות הפוליטית דמוגרפית המורכבת בלבנון. "כרגע מכהנת בלבנון ממשלת מעבר. המצב הוא שכוחות אופוזיציוניים בראשות גורמים נוצרים דרוזים ופרו מערביים אחרים רוצים להוציא את סוריה מלבנון. הם נתמכים בכך בסוריה והחלטת האו"ם 1559 שקוראת לבחירות חופשיות בלבנון. כל המשבר החל בשנה שעברה כשהסורים לחצו על רה"מ אלחרירי להאריך את כהונת הנשיא בעוד 3 שנים בעוד שלפי החוקה הוא יכול לשלוט רק 6 שנים. הנשיא הוא עושה דברה של סוריה . אלחרירי התפטר והמתח גבר. הנשיא בלבנון הוא נוצרי. המפקד האחרון בלבנון היה ב-1932 ולפיו 53 אחוזים מאוכלוסית לבנון הם נוצרים. מאז המצב השתנה והנוצרים אינם הרוב. אך תוצאות אותו מפקד קבעו את חלוקת הכוחות הפוליטיים למשל שהנשיא יהיה נוצרי. בגלל הנוחות הפוליטית לא התקימו עוד מפקדים, אך יחסי הכוחות השתנו. היתה מלחמת אזרחים ארוכה בלבנון עד '91. סוריה היתה אמורה לסיים אז את תפקידה בלבנון אך היא השאירה שם עשרות אלפי חיילים, סוכני מודיעין ועוד. כנראה כעת יש שינוי משמעותי".
