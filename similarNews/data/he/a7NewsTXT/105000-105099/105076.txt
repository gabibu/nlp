

במשמר האזרחי נערכים לשילוב מתנדבי הארגון ביישום תכנית ההתנתקות, ומודאגים ביותר מאפשרות של חסימת כבישים מאסיבית במשאיות נטושות במהלך העקירה. כך עולה מעדות מתנדב בארגון.

המתנדב במשמר האזרחי מספר לאתר רוטרנט כי לפני ימים אחדים נקראו מתנדבי הארגון לכנס שעסק ביעדי שנת 2005. על פי התכנון צפויים כארבעים אחוזים מהתחנה בה הוא מתנדב להיות לעזר בביצוע ההתנתקות, בעוד שאר המתנדבים יעסקו במשימות שיטור במקום השוטרים הרבים שיופנו לביצוע ההתנתקות עצמה.

עוד מספר המתנדב כי המשמר האזרחי והמשטרה נערכים למצב בו תחמיר ההתנגדות לעקירה ורק שלושים אחוזים ממתנדבי התחנה יפעלו במתכונת הרגילה בעוד שאר המתנדבים ייצאו למשימות העקירה.

מעדותו של מתנדב המשמר האזרחי עולה כי המשטרה חוששת מתסריט קשה אותו הוא מגדיר כ"תסריט הבלהות של המשטרה" ובו "אזרחים בעלי רכבים כבדים יחסמו את חמשת הצמתים המרכזיות בארץ, וישתקו את כל המדינה פשוטו כמשמעו". המתנדב מתאר מצב בו בעוד המשטרה עסוקה בביצוע העקירה יוצבו חמישה אוטובוסים או משאיות בכל צומת מרכזית ללא נהגיהן." המדינה תיהיה משותקת! זה תסריט האימה של המשטרה. בעלי רכב כבד שנוטשים את רכבם באמצע צמתים מרכזיות".

המתנדב מספר כי במהלך האירוע צעק לעבר מפקד התחנה שאינו מוכן לסייע בצורה עקיפה בגירוש יהודים מביתם וניתוץ מצבות. בתגובה ביקש ממנו המפקד שלא לערב פוליטיקה. "עניתי לו שגירוש יהודים מביתם, עקירת משפחות, ניתוץ מצבות והשמדת בתי כנסת אינם פוליטיקה! אלה האחים שלנו! בשר מבשרנו!"

את עדותו חותם המתנדב במילים "ביום פקודה לא אלבש מדים לסייע לכוחות הביטחון כפי שתמיד אני מסייע. אקח את רכבי הפרטי ואנטוש אותו באמצע כביש בין עירוני ושיחפשו אותי כולם. אני לא רוצה להיות נחמד לאף אחד. תשנאו אותי אבל אני לא מפנה יהודים. קשה לי ואני מקווה שלא אצטרך לעשות זאת כאזרח שומר חוק ומשלם מיסים."
(ש)
