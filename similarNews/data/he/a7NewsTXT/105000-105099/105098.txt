

בעקבות בקשת היוע"מ מזוז, הורה שופט בית המשפט המחוזי בבירה לבטל את העיקול הזמני בסך עשרות מיליוני שקלים, שהוטל על כספי הרשות הפלשתינית. עיקול זה הוטל בעקבות תביעה מטעם חברת "מנורה".

'מנורה' תבעה את הרש"פ בשל אחריותה לנגע גניבות הרכב שפשתה במדינה. בעקבות התביעה הוטל עיקול בסך 50 מיליון שקלים, שכאמור בית המשפט החליט אתמול לבטלו.

על מנת לשכנע את בית המשפט אמר היועץ המשפטי לממשלה מזוז שהמדינה מתחייבת כי אם אכן תזכה 'מנורה' בתביעת הרשות הפלשתינית, ובית המשפט יקבע לה פיצויים בגובה שאינו מוחזק על ידי מדינת ישראל ואמור להגיע לרש"פ, תשלים המדינה מקופתה את ההפרש. במשרד האוצר מעריכים את הסכום המוגדר כמיועד לרש"פ ומוחזק על ידי המדינה בכמיליארד שקלים.

מקור התחייבותו זו של היועץ המשפטי לממשלה היא בהחלטת וועדת הכספים של הכנסת.

העיתון 'גלובס' מציין כי לדברי פרקליטי 'מנורה' לפחות 70% מכלי הרכב הגנובים מגיעים לשטחי הרש"פ באין מפריע. החברה העריכה את הנזקים שנגרמו לה בכ-313 מיליון שקל, המשוערכים לסכום של 447 מיליון שקל נכון להיום, אך העמידה את סכום התביעה על 50 מיליון לצרכי אגרה בלבד.

פרט מרתק נוסף המובא ב'גלובס' הוא שהשופטת מרים מזרחי, שהטילה את העיקול באוגוסט 2002, ציינה, כי נציגי הרשות הפלשתינית הודו שברשות קיים הסדר מיוחד להכשרת כלי רכב גנובים, לפיו יכול פלשתיני המחזיק ברכב גנוב, לגשת למשרד הרישוי ותמורת אגרה לקבל לוחית רישוי מיוחדת ה"מכשירה" את הרכב. היא אף ציינה, כי קציני משטרה פלשתינים נוהגים בעצמם ברכבים ישראלים גנובים.

באוקטובר האחרון, ביקש היועץ מזוז מבתי המשפט שלא להטיל עיקולים על כספי הרש"פ, וקבע כי, כפי שנקבע בתביעת 'מנורה', המדינה תכסה תשלומי נזיקין שייפסקו לטובת תובעים ישראלים.

יצויין כי זו הפעם הראשונה בה מתבטל עיקול על כספי הרש"פ רק בשל התחייבות המדינה להשלים את החסר, אם וכאשר יהא צורך בכך.
(ש)
