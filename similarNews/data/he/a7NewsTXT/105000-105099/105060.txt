

יו"ר מועצת התלמידים מביע ביומן ערוץ 7 התנגדות להשבתת הלימודים שהתקיימה אתמול ואומר כי לפני שמשביתים חשוב לדעת על מה מדובר ולממש צעדי מחאה ומאבק אחרים. "לא התקיים עדיין מו"מ על הדו"ח", הוא מזכיר.

יו"ר מועצת התלמידים והנוער הארצית, זיו חן, אמר ביומן הלילה של ערוץ 7 כי קשה לו עם העובדה שיש תלמידים שלא הגיעו אתמול לבתי הספר ושבתו. לדבריו זו שביתה שהחלה להתגלגל באינטרנט לפני כחודש, אך "לפני שיוצאים לשביתה צריך לדעת על מה מדברים".

חן אומר כי "לא התקיים עדיין מו"מ על דו"ח דברת לכן השביתה אינה אפקטיבית. ביום ראשון שעבר ארגנו מפגש פסגה בנושא שכלל את שרת החינוך, ארגוני ההורים המורים והתלמידים והשלטון המקומי. ארגוני המורים החרימו את הכנס ובכך הוכיחו לנו שכל הערכים שהם מעבירים לנו של הידברות וסובלנות לא מקובלים עליהם. היוזמה לשביתה החלה בלי קשר למפגש שניסינו ליזום. אי אפשר לעשות מהפכה במערכת החינוך בלי התלמידים המורים וההורים. הוחלט שאני אשב בועדת ההיגוי העליונה בראשות שרת החינוך, שעוקבת אחרי יישום הדו"ח. נציגי מועצת התלמידים ישבו בכל הועדות המקצועיות העוסקות בתחומים שונים ביישום הדו"ח".

חן הוסיף כי למועצת התלמידים הארצית יש כח, והם זכו לתשומת לב בעניין יישום דו"ח דברת. יוזמות נוספות הקשורות למועצה: חוק זכויות התלמיד והורדת גיל הבחירה לרשויות המקומיות ל-17.
