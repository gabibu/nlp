

בכירים ברש"פ מקיימים מפגשים בהם נבחנת האפשרות להפוך את בתי העקורים בגנים וכדים לקמפוס אקדמי.

(בתמונה: גנים)

הפלשתינים מעונינים "ביום שאחרי" להפוך את הישובים כדים וגנים לקמפוס עבור קולג' טכנולוגי חדש. כך מדווח הג'רוזלם פוסט.

פגישה בנושא הכשרת ההתנחלויות, לאחר העקירה, לצרכי הקמפוס, נערכה בין מושל ג'נין כדורה מוסה לבין בכירי הרש"פ. כך מוסרת כתבתנו רותי אברהם.

הפגישה התקיימה שעות ספורות לאחר שהיועץ לבטחון לאומי גיורא איילנד אמר כי עלות הריסת בתי המתיישבים תעלה בממון רב למשלם המיסים.

סגנו של הממונה לתכנון ברש"פ חמיס אל עבד אמר כי ניתן לשקול הקמת אוניברסיטה או משרדים בכדים. לממונה על התכנון חסן אל כתיב, נמסר כי אפשרות נוספת הנשקלת היא הקמת כפר תיירותי.
דיון זה באפשרויות ל'ניצול' בתי הישוב כדים שלאחר העקירה, הוא ראשון מסוגו ברש"פ.

כזכור עפ"י תכניתו של רה"מ אמורים להעקר הישובים: כדים גנים שאנור וחומש שבצפון השומרון וכן מספר בסיסים ומחסומים.

בעוד שמרבית תושבי קטיף הודיעו כי יעדיפו להרוס את בתיהם על פני מסירתם לפלשתינים, דובר הישוב כדים דוד מונסנגו אמר כי הרס בתים יעצים את הטראומה וכי הוא היה רוצה שלאחר 20 שנה יוכל לחזור עם ילדיו "כדי לראות את הבית ואת העצים ששתל 'כזכרון למה שהיה'".

גם סלאח א-דין מוסה ראש העיר ג'נין מעדיף שהישראלים לא יהרסו את הבתים. "בתים אלו אידיאלים לתיירות ויש בהם מזגנים, מים, חימום ובריכות שחיה", טען. לדבריו הקמת קולג' בג'נין תעלה את קרנה של העיר ותמשוך סטודנטים רבים מהרש"פ.

עפ"י דיווח בעתון, באפריל עתידה להגיע קבוצת מומחים בינלאומית שתפקידה יהיה לסייע לרש"פ לתכנן כיצד ניתן לנצל ביעילות את המבנים שיוותרו בהתנחלויות לאחר העקירה.

