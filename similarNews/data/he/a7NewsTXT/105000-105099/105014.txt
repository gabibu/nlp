

ראש הממשלה, אריאל שרון, הסכים להצעת הפשרה שגיבש יושב ראש מרכז הליכוד, צחי הנגבי, לפיה קורא המרכז לחברי הסיעה לפעול לחקיקת חוק משאל עם, אך לא מחייבת אותם מבחינה חוקית.

ההצעה צפויה לזכות לרוב במרכז הליכוד, שייתכנס ביום חמישי הקרוב, אולם לפי שעה אין לה רוב בכנסת. תומכי המשאל דורשים הצבעה חשאית במרכז הליכוד, ואוספים את רוב החתימות הדרוש לכך.

לפי נוסח הצעת הפשרה, "תוכנית ההתנתקות עומדת במרכזה של מחלוקת ציבורית עזה. מרכז הליכוד קובע כי קיומו של משאל עם בשאלת תוכנית ההתנתקות ירכך את המחלוקות בציבור ויחזק את האחדות בחברה הישראלית. לפיכך, מרכז הליכוד קורא לכל חברי סיעת הליכוד בכנסת ולסיעה לפעול לחקיקה מיידית של 'חוק משאל עם'".

יושב ראש סיעת הליכוד, גדעון סער, אמר כי הוא בוחן אפשרות להטיל משמעת סיעתית על חברי הכנסת של הליכוד כשיובא החוק לאישור המליאה. "החלטה של מרכז הליכוד וסיעת הליכוד נראית לי כבדת משקל מספיק כדי לבחון את האפשרות ברצינות", אמר סער.

