

אלפי ילדים השתתפו אתמול (ג') בעצרת תפלה על-יד הכותל המערבי. העצרת אורגנה על-ידי צעירי אגודת חב"ד על-פי קריאת בית-דין רבני חב"ד. הילדים עמדו והתפללו לנוכח המצב הקשה בארץ.


רחבת הכותל התמלאה אתמול בבוקר באלפים ילדים עם מחנכיהם וקהל מבוגרים שהצטרפו לתפילות. במעמד נכחו סגן מזכיר רבני חב"ד, הרב מנחם מענדל גלוכובסקי רב המקומות הקדושים הרב שמואל רבינוביץ, הרב אפריים בוגרד רב קהילת חב"ד ברמות ב', רבני חב"ד מירושלים ומנהלי מוסדות חינוך. באותו זמן התכנסו תלמידי מוסדות החינוך בצפון   ליד ציון רבי שמעון בר-יוחאי במירון וקראו במקום פרקי תהילים והתפללו.

בתוך כך, כשלוש מאות ילדי גוש קטיף הגיעו ליום כיף חוויתי בכפר-חב"ד. הילדים התחלקו לקבוצות וביקרו בגני הילדים ובבתי הספר השונים. הילדים קיבלו משלוחי מנות מילדי כפר-חב"ד, שמחו עימם, וכתבו מכתבי בקשה מה' שיבטל את גזירת הגירוש.

המארגנים ביקשו להודות ליו"ר המועצה האיזורית עמק לוד מר מנשה משה, לועד כפר-חב"ד, למנהלת מחלקת החינוך במועצה הגב' רבקה ריבקין, ולעמותת 'לב לנוער' מיסודו של ר' לב לבייב.
