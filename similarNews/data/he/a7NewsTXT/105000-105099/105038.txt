

בועידתה ה 13 של תנועת השומר הצעיר בקיבוץ עברון הוחלט בין היתר "לשלול סירוב פקודה, למעט במקרה של פקודה בלתי חוקית בעליל". החלטה נוספת בועידה: למדינת ישראל חלק ביצירת הבעיה הפלשתינית.

כתבתנו רותי אברהם מוסרת כי בועידה השתתפו 600 חניכים ומדריכים, נציגות קיני התנועה.

הנושא הנבחר כנושא הועידה היה הציונות והיחס אליה ואל מדינת ישראל וה"הנגזר מכך בפעילות התנועה, ביחס אל יהדות התפוצות ועליה, ערביי ישראל, הסכסוך עם הפלשתינים, ו'לנושא המטריד בימים אלה רבות בני נוער במדינה   סוגיית השירות הצבאי ותופעת הסרבנות'".

צירי הועידה קבעו כי "התנועה מכירה בבעיית הפליטים הפלשתינים כבעיה הומנית ממדרגה ראשונה, אשר למדינת ישראל חלק ביצירתה. הפתרון לבעיה יהיה משותף לישראל ולמדינות העולם. עם זאת התנועה אינה מכירה בזכות השיבה של הפליטים הפלשתינים ל'תוך ישראל', משום שבכך מתערער בסיסה של מדינת ישראל כמדינה יהודית דמוקרטית".

כאמור, בנושא סירוב פקודה במסגרת 'פעילות צבאית', "החליטו רוב הצירים לשלול סירוב פקודה, למעט במקרה של פקודה בלתי חוקית בעליל".

צירי הועידה אף החליטו ב'רוב גדול' כי "התנועה תאפשר גם למי שקיבל פטור משירות צבאי 'מטעמים אידיאולוגיים' להמשיך ולהשתייך לתנועה באם יחפצו בכך".
