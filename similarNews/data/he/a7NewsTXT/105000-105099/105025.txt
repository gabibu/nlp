

ביהמ"ש העליון הורה לפרקליט הצבאי לחדש את התחקיר בפרשה שבה נפצע פעיל ארגון הפרו-פלשתיני ISM בריאן אייברי, מירי פגז טנק של צה"ל בג'נין בשנת 03' .

הפרקליט יחליט בתוך 3 חודשים אם העדויות החדשות מצדיקות פתיחת חקירה פלילית חדשה. ההוראה ניתנה לאחר דיון שנערך בביהמ"ש בעתירתו של הפעיל.

אייברי שייך לארגון ISM המזדהה בגלוי עם מאבק אלים של הפלשתינים נגד ישראל, אומר העיתונאי דויד בדין ראש סוכנות הידיעות 'מקור ישראלי' ומומחה לפעילות ארגון זה.

בראיון לעוזי ברוך בערוץ 7, אומר בדין כי מדובר בארגון, ששם לו למטרה להשתתף ב"מרד הפלשתיני נגד הכיבוש של כל ארץ ישראל". כיוצא מכך הם גם פועלים למען 'זכות השיבה' כתף בכתף יחד עם ארגוני המחבלים למיניהם. בדין מציין כי מתנדבי הארגון נשלחים ארצה ופועלים ביחד עם מחבלי גדודי אל אקצה של הפתח', מחבלי החמאס ואף הג'יהאד האיסלמי.

סוכנות הידיעות 'מקור ישראלי' בראשות בדין החדירה סטודנטים מטעמה לארגון ואף דיווחה מבפנים על פעילותם. "חשפנו כי הם פועלים בשיתוף עם ארגוני החבלה לצורך פיגועים, הם אינם מסתירים זאת ואפילו גאים בכך", אומר בדין.

לדבריו, ה"מתנדבים" עברו הכשרה לקראת הגעתם ארצה, כולל אימונים ב'איך לעבור מחסומים ולהערים על צה"ל וכו'". יתירה מכך, אומר בדין, באכסניית נוער פייסל ליד שער שכם בירושלים מקיים הארגון סמינרים שבהם ניתנת הדרכה כיצד להחדיר מתנדבים למחסומי צה"ל, איך לארגן מהומות, 'איך להלחם בחיילינו ואיך להעביר חומרים רגישים לארגוני חבלה'.

הארגון לדבריו, אינו מסתיר את מעשיו 'כי הם סבורים שאיש לא יפריע להם', ובכיסו של כל פעיל יש מספרי טלפון של כל הקונסולים המקומיים: האמריקני האירופאים והסקנדינביים המתערבים בשעת הצורך למענם.

מערכת הבטחון יודעת מי הם ו 175 מאנשיהם אף גורשו מישראל רק בשנה האחרונה, מוסיף בדין אך לדבריו הטיפול בהם לוקה בשל חוסר תיאום בין משרדי הממשלה. בשעה שמערכת הבטחון קבעה מזמן כי זה ארגון עויין 'ראיינתי מספיק בכירים במע' הבטחון שקובעים כך', משרד החוץ ובמיוחד משרד הפנים אינם מתייחסים אליהם כך ואפילו מאפשרים להם להקים גם בימים אלה, תכנית קיץ במסגרת תכנית תגלית, המביאה סטודנטים יהודיים לטיול בארץ. ISM , אומר בדין, משתמשים בתכנית תגלית כדי להחדיר סטודנטים לארץ והם אפילו מקבלים טיסות חינם ו'אנשי תגלית אינם מונעים זאת'.

יש לקוות, אומר בדין, בהתייחסו לחקירה בענינו של הפעיל, כי יוזמנו נציגי מערכת הבטחון לפרט את הידוע להם על הארגון, והם יידעו את בית המשפט כי "אין המדובר באדם תמים או פעיל שלום אלא בפעיל עויין".

בדין הפועל באופן עצמאי למען הסברה בקרב העיתונות הזרה, קיים היום סיור בגוש קטיף עבור 24 כתבים זרים מ 12 מדינות. לדבריו כאשר השקיפו מעל מרפסתו של אבי פרחן באלי סיני, ראו הכתבים את תחנת הכוח באשקלון הנמצאת בקרבת זריקת אבן' מהמקום, והם תהו כיצד יכולה מערכת הבטחון להגן על תחנה זו אם ייכנסו לאזור כוחות בטחון פלשתיניים.
