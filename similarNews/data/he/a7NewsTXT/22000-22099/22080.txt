

בחודשים האחרונים נגנבו שני אמבולנסים מבתיהם של חובשים שהיו בכוננות, ואותרו בשטחי הרשות הפלשתינית. לאחר כל גניבה נאלצים במד"א לשנות את מערך הבטיחות בכל האמבולנסים בכל רחבי הארץ, ולעדכן את בתי החולים בשינויים.

תחקיר "גלי צה"ל" חושף הבוקר ליקויי-אבטחה חמורים באבטחת האמבולנסים: מתחם חניית האמבולנסים בתחנת מד''א הראשית בירושלים אינו מאובטח כראוי, מחסומי הכניסה אינם פועלים מזה חצי שנה, ואיש אינו מונע כניסת זרים למתחם או לאמבולנסים עצמם.

ממד"א נמסר בתגובה, כי אכן ישנו צורך ברור באבטחה, אך אין לכך תקציבים מספיקים. מנכ"ל מד"א אבי זהור אמר הבוקר כי ישנה במד"א בעיה תקציבית חמורה ושלא יופתעו אם יגנבו אמבולנסים נוספים.

בנוסף נמסר כי מחסומי הכניסה במד"א ירושלים יתוקנו בחודש הקרוב, וכי בכל אמבולנסי מד"א יותקנו בעתיד מערכות GMS כך שמיקומו של כל אמבולנס יהיה ידוע בכל שעה.
