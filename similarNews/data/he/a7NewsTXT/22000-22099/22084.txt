

שר התחבורה אפרים סנה הינחה היום את רכבת ישראל להתחיל בתיכנון מיידי של שתי תחנות רכבת. האחת - במרכז העיר מודיעין, והשנייה - בפאתי מודיעין סמוך לכביש ירושלים-תל אביב. זאת, במיסגרת תוכניתו של שר התחבורה להקמת קו רכבת מהיר בין ירושלים לתל-אביב שיעבור דרך נתב"ג, מודיעין ושער הגיא.

דובר משרד התחבורה מסר כי בפגישה שהתקיימה בשבוע שעבר בין ראש הממשלה לבין שר התחבורה, החליטו השניים לקדם את הקמת קו הרכבת המהיר בין ירושלים לתל-אביב, באמצעות השקעות של הסקטור הפרטי. זאת, במקביל לשידרוג קו הרכבת הישן בין תל-אביב לירושלים המתבצע בימים אלה.

מנכ"ל משרד התחבורה, סלמן בן-ציון, מינה צוות בינמשרדי במטרה לקדם את הקמת קו הרכבת המהיר לירושלים ולהסיר חסמים המעכבים את ביצועו. בצוות שותפים נציגים של משרד התחבורה, רכבת ישראל, משרד האוצר ומשרד הפנים.
