

ביום שישי תקפו ערבים חייל צה"ל ששמר בגן המכפלה הסמוך למערת המכפלה בחברון. מדובר צה"ל נמסר כי שני ערבים ניגשו אל החייל וירו בו מטווח קצר. הוא נפצע באורח בינוני עד קשה והתמוטט. חיילים נוספים שנמצאו בקרבת מקום השיבו אש לעבר היורים, ובמהלך חילופי האש הצטרפו שני מחבלים נוספים לירי לעבר כוחותינו.

חיילי צה"ל פגעו בשניים מהתוקפים, אך כל ארבעת המחבלים הצליחו להימלט לשכונות הערביות בעיר.

החייל הפצוע פונה ליחידת הטראומה של בית החולים הדסה עין כרם בירושלים ומייד לאחר מכן הוכנס לחדר הניתוח.

במוצ"ש נמסר מבית החולים כי החייל נפצע בבטנו, כי מצבו מוגדר כעת בינוני והוא מאושפז במחלקה האורתופדית של בית החולים.

כתבנו קובי פינקלר דיווח כי במהלך השבת ירו מחבלים לעבר עמדת צה"ל בחברון ולעבר בסיס מג"ב בבית לחם ובבית ג'אלה. לא היו נפגעים. במוצאי שבת חידשו המחבלים את הירי מהגבעות לעבר בתי היהודים בחברון. לא דווח על נפגעים.

עוד מוסיף כתבנו כי בקניון השרון ניסתה בשבת ערביה תושבת בקה אל שרקייה לחטוף את נשקו של המאבטח. היא נלכדה על ידי המאבטח והועברה לחקירה במשטרת נתניה.

בצהרים ירו המחבלים לעבר הישוב פסגות שבבנימין.

ליד ג'נין עצרו כוחות הבטחון מחבל השייך לארגון הג'יהאד האיסלמי.
