

העיתון "ניו יורק טיימס" דיווח ביום שישי, כי לנסיגת כוחות צה"ל מרמאללה קדמה דרישה נוקבת של שר החוץ האמריקני קולין פאוול מישראל, שלא תחבל בנסיונות ארה"ב להשיג הפסקת אש.

לדברי העיתון, התקשר פאוול ביום שלישי לראש הממשלה אריאל שרון ודרש ממנו, להוציא את כוחות צה"ל מרמאללה. הוא לא הסתפק בכך, ולמחרת התקשר שגריר ארה"ב דן קרצר לשרון, ושב והזכיר לו את הדרישה האמריקנית.

"היא היתה בוטה, היא היתה קשוחה", אמר בכיר ממשל על שיחת הטלפון של פאוול עם שרון. "הוא אמר (לשרון), 'זיני מגיע - צא מרמאללה ומשאר האזורים'".

עוד אמר הבכיר לעיתון, כי יש לפרש את התביעה משרון להוציא את צה"ל משטחי A, כאומרת, "זוהי משימה נשיאותית. הנשיא החליט לשלוח את זיני ולא טוב יהיה ניתן יהיה להבין כי פעולותיך חותרות תחת הנשיא ושליחו, במאמציהם לשים קץ לאלימות".

ביום רביעי העביר הנשיא בוש נזיפה חסרת תקדים בחומרתה לישראל, באמרו כי פעולותיה "אינן מועילות" ליצירת תנאים של שלום.

הנזיפה לוותה באותות נוספים של כעס וקוצר סבלנות מצד הממשל האמריקני כלפי ישראל, שסימנו מפנה מובהק במדיניות כלפי ישראל, אחרי חודשים בהם ניתנה לה יד חופשית לפעול נגד הפלשתינים, שבהם האשימה ארה"ב אך ורק את יו"ר הרשות הפלשתינית יאסר ערפאת באלימות.

פרשנים אמרו לניו יורק טיימס כי הצהרתו של הנשיא האמריקני לא באה בהפתעה, משום שבאה בעת שסגן הנשיא דיק צ'ייני עורך סיור במדינות ערב בחפשו אחר תמיכה בפעולה אמריקנית נגד עירק.

בישראל אמרו לעיתון, כי שרון מבקש למנוע חיכוך עם וושינגטון, ביחוד בהתחשב בבעיות הקואליציוניות שהוא נתקל בהן מבית, ובשל כך הודיע ביום חמישי על נסיגה מרמאללה.
