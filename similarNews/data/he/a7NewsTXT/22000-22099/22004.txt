

החלטת הדרג המדיני להוציא את צה"ל מרמאללה מנוגדת להמלצתי, אמר אמר הרמטכ"ל שאול מופז בערוץ 2. "אני אמרתי לדרג המדיני, שמבחינתי צריך להמשיך את הפעולה ברמאללה. התוכנית של הצבא היתה להגיע למרכז רמאללה ולעצור עוד מפגעים ומרצחים"

לדבריו אם צה"ל לא היה נכנס לתוך השטח ישראל היתה עלולה להגיע למצב שבו היו המחבלים מבצעים גם חמישה פיגועי תופת ביום. הוא הוסיף כי היו ימים שבהם היו מתוכננים גם שמונה ותשעה פיגועים אך הם סוכלו בידי כוחות הבטחון. "הקצב שבהם הם יוצאים לפעולות התאבדות הוא חסר תקדים, לא היתה תקופה כזו", אמר.

הרמטכ"ל התייחס להיקף המלחמה עם הפלשתינים ואמר "אני כבר 36 שנה חייל ואני חושב שהתקופה הזו היא הקשה ביותר שהיתה לצה"ל לאורך זמן". "זוהי מלחמה על הבית" אמר.

לדברי הרמטכ"ל כושר העמידה של הציבור הישראלי הוא יוצא דופן והפתיע גם את הפלשתינים "הפלשתינים קיוו שלאחר מספר חודשים מועט, לא הרבה, ארבע-חמישה חודשיים, הם יגבו מאיתנו מחיר דמים כל כך כבד, עד שהציבור בישראל יקום ויאמר לקברניטיו, 'הגיע הזמן להענות לתביעות הפלשתינים'. אני אומר את זה על סמך ידיעה", הדגיש .


