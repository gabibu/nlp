

סמוך לשעה 12:50 פתח מחבל באש לעבר מסעדה בעיר, ליד צומת הרחובות ששת הימים וטשרניחובסקי באיזור בית-המשפט ותחנת המשטרה. כתבנו קובי פינקלר דווח כי שוטרים ואנשי משמר בתי המשפט בכפר סבא הסתערו על המחבל וחיסלו אותו.

בפיגוע נרצחה נועה אורבך, בת 18, מכפר סבא ו-13 בני אדם נפצעו, שניים מהם בינוני. הפצועים פונו לבית החולים מאיר בכפר סבא ובילינסון בפתח-תקוה. אנשים נוספים נפגעו מהלם ומחרדה.

מפקד מחוז מרכז במשטרה, ניצב יהודה בכר, אמר כי לא התקבלה מראש התרעה ספציפית לפיגוע בכ"ס, אם כי היו התרעות כלליות.

מפקד מרחב השרון אמר כי המשטרה בודקת עדויות לפיהן מחבל נוסף נראה במקום בזמן האירוע. המשטרה ערכה סריקות נרחבות באזור. הכוחות נעזרו במסוקים. כמו כן, הקימה המשטרה מחסומים באזורים שונים ברחבי העיר. עם זאת סבורה המשטרה כי מדובר במחבל בודד וייתכן שהיה זה אדם שנמלט מחשש לשהות באזור האסון.

מייד לאחר היוודע דבר הפיגוע, נרתמה עיריית כפר סבא כדי לסייע לנפגעים ולמשפחותיהם. אנשי מחלקת הרווחה של העיריה כבר גוייסו למטרה זו וכך גם המערכות האחרות לשעת חירום.

פיגוע בגבעה הצרפתית בירושלים
בסביבות השעה שתיים וחצי פוצץ עצמו מחבל סמוך לאוטובוס בצומת הגבעה הצרפתית.

כתבנו קובי פינקלר מדווח כי תשעה עשר אזרחים נפגעו באורח קל מרסיסים, חלקם נפגעי חרדה. נזק רב נגרם לאוטובוס ולכלי רכב שהיו בסביבת המחבל. האוטובוס בקו 22 עשה את דרכו מהגבעה הצרפתית לפסגת זאב.

מפקד מחוז ירושלים, ניצב מיקי לוי, אמר כי המטען שנשא המחבל המתאבד שפוצץ עצמו ליד אוטובוס בצומת הגבעה הצרפתית היה בגודל בינוני עד גדול והכיל חומר רסס רב. לדברי מפקד מחוז ירושלים, האירוע יכול היה להסתיים באופן גרוע הרבה יותר. עוד אמר: "לא היתה התרעה נקודתית אלא רק התרעות כלליות, קשה לאטום את העיר בצורה הרמטית. בצומת נמצאים דרך קבע שוטרי מג"ב והם שגרמו למחבל לפוצץ עצמו מתחת לגשר".
