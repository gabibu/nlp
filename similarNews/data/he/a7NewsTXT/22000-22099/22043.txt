

סרט של רשת הטלוויזיה הגרמנית הראשונה ARD, המעלה את האפשרות שהילד הפלשתיני מוחמד אל דורה נהרג מירי פלשתיני ולא ישראלי, יוצג ביום שני בפרנקפורט.

כזכור, הילד בן ה-12 נהרג ב-30 בספטמבר 2000 בעזה וסרט, שצולם בשעת התקרית ע"י צלם פלשתיני לטלוויזיה הצרפתית, זעזע את העולם.

סרטה של אסתר שפירא יוקרן ביום שני ב-21:45 (לפי השעון המקומי) והוא מעלה ספקות רבים באשר לטענה כי הילד נהרג ע"י חיילי צה"ל, כתב בשבת הסישר רונדפונק, אחד מראשי ARD.

"בסרטה של שפירא יש ראיות רבות לכך שייתכן כי הפלשתינים גרמו למותו של הילד", ציין רודפונק, שהוסיף כי "זווית הירייה, משך זמן היריות, עוצמת החדירה של הכדורים והדיוק של הצלפים מהווים הוכחה נגד הטענה שאירעה תאונה, או שהיריות נורו מצד הצבא הישראלי".

"בעקבות החקירות שערכתי, שללתי כמעט לחלוטין את האפשרות שאירעה תאונה בצד הישראלי. החיילים הישראלים היו צריכים לכוון ביודעין אל הילד. אך אין כל סימן לכך וגם לא היתה סיבה לעשות זאת", אמרה אסתר שפירא, שדבריה צוטטו בהודעה.

לעומת זאת, מתקבל יותר על הדעת שהכדורים הקטלניים נורו ע"י צלפים פלשתינים בעת שניסו לפגוע בעמדה הישראלית. "זה אפשרי יותר בשל רדיוס הפיזור של קליעי רובי הקלצ'ניקוב שבהם משתמשים הפלשתינים ועמדת הירי שלהם", הוסיף רונדפונק.

לדבריו, יש גם חילוקי דעות אודות הסרט עצמו. הצלם הפלשתיני טלאל אבו ראחמה, שצילם את הסרט עבור "פראנס 2", אמר כי צילם את האירוע במשך שש דקות, בעוד שהרשת הודיעה שהיה בידיה סרט באורך 50 שניות בלבד, נאמר בהודעת רונדפונק.

לעומת זאת אמר שארל אנדרלן, כתב "פראנס 2" בירושלים, בשיחת טלפון עם סוכנות הידיעות הצרפתית, כי אבו ראחמה צילם באותו יום "קלטות רבות, ובעיקר את מותו של מוחמד אל דורה. העתק הקלטת הזו נמסר לכל סוכנויות הידיעות ללא עריכה, כפי שיכול להעיד כל טכנאי וידאו".

