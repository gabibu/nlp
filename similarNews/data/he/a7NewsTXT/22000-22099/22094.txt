

בתום טקס הכרזה על פתיחת אירועי יום העצמאות ה-54 למדינת ישראל, שהתקיים במשרד ראש הממשלה בירושלים, אמר ראש הממשלה אריאל שרון כי "אנו נמצאים במאבק קשה על בטחונה של מדינת ישראל. פנינו לשלום ומטרתנו הראשונה - הפסקת אש אך הטרור הפלשתיני האכזרי נמשך".

כתב עתי"ם מציין, כי על פי החלטת ועדת השרים לסמלים וטקסים בראשות השר דני נווה יום העצמאות השנה יעמוד בסימן "ילדים ונוער בישראל".

ראש הממשלה אמר בטקס כי לצערנו בין קורבנות הטרור הפלשתיני ישנם גם ילדים ורבים אחרים שהתייתמו מהוריהם. "נמשיך במאבק וננצח", הבטיח שרון. ראש הממשלה הוסיף כי חובת המדינה לדאוג לדור העתיד כדי שבבוא היום יוכלו לתפוס את מקומו של הדור הנוכחי.
