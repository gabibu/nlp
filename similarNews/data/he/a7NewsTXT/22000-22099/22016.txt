

רה"מ שרון הביע את נכונותו לקיים מחר פגישה בה ישתתפו בכיר פלשתיני והגנרל זיני. בפגישה תוכרז הפסקת אש ועל התחלה מיידית של יישום הבנות טנט.

הסכמת הפלשתינים למפגש זה טרם התקבלה.

שר החוץ שמעון פרס אמר בתדרוך לכתבים הזרים שהתקיים בתל אביב, כי ממשלת ישראל ערכה שינויים במדיניותה. לדבריו היא הסכימה לדבר תחת אש, ביטלה את התנאי לשבעת ימי שקט לפני התחלת יישום הבנות טנט. פרס הוסיף כי גם בקשתו של ערפאת לצאת לחו"ל כדי להשתתף בכינוס הליגה הערבית בביירות בסוף החודש, תישקל ברצינות.

שר החוץ הוסיף כי לקראת הפסקת האש ישראל כבר הוציאה את צה"ל מרמאללה וממחנות הפליטים, נתנה הוראה לא להפציץ יותר ממטוסים, לא להרוס בתים והכניסה לשטחי A תהיה רק במצב של סכנה מיידית.
"אנו מוכנים לצאת אפילו מחר משטחי A לגמרי. זה תלוי במצב בשטח. בכל מקום שהפלשתינים יקחו אחריות אמיתית, ישראל תצא ממנו", אמר שר החוץ.
