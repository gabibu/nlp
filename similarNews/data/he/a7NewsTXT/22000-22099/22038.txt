

השליח האמריקני אנתוני זיני נפגש בצאת השבת עם ראש הממשלה אריאל שרון בחוות השקמים, וקיבל את הסכמתו לקיום פגישה ביום ראשון, של הדרג הבכיר משני הצדדים, בה יוכרז על הפסקת אש משני הצדדים והתחלה מיידית של ישום הבנות טנט.

בפגישה ישתתף ראש הממשלה אריאל שרון עצמו לצד בכיר פלשתיני והגנרל זיני.

זיני אמור עתה לקבל את הסכמת הפלשתינים למפגש הזה.

שר החוץ שמעון פרס אמר בתדרוך לכתבים הזרים שהתקיים בתל אביב, כי ממשלת ישראל מתייחסת ברצינות לביקור זיני ועושה כל מאמץ להגיע להפסקת אש.

פרס מנה את השינויים במדיניות הישראלית, לרבות המוכנות לדבר תחת אש כדי להשיג הפסקת אש, וכן ביטול התנאי לשבעה ימי שקט לפני התחלת יישום הבנות טנט.

פרס הוסיף, כי ישראל תשקול ברצינות בקשה של ערפאת לצאת לחו"ל, על מנת להשתתף בכינוס הליגה הערבית בביירות בסוף החודש.

שר החוץ הוסיף, כי במסגרת הצעדים הישראלים לקראת הפסקת אש ניתנה הנחיה ליציאת כוחות צה"ל מרמאללה ומחנות פליטים נוספים, וכן ניתנה הנחיה שישראל לא תפציץ יותר ממטוסים, לא תהרוס בתים והכניסה לשטחי A תהיה רק במצב של סכנה מיידית.

"אנו מוכנים לצאת אפילו מחר משטחי A לגמרי. זה תלוי במצב בשטח. בכל מקום שהפלשתינים יקחו אחריות אמיתית, ישראל תצא ממנו", אמר שר החוץ.


