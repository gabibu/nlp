

שר הבטחון בנימין בן-אליעזר גילה במהלך סקירתו בישיבת הממשלה ביום א', כי הפלשתינים ערכו ביום חמישי "קבלת פנים" לשליח האמריקני אנתוני זיני כאשר שלחו מספר מחבלים מתאבדים גדול, אך ישראל הצליחה לסכל את מזימתם. לדבריו, ההצלחות הסיכוליות שמנעו פיגועים יצרו תחושה מטעה של רגיעה יחסית בטרור, אך עדיין קיימות התרעות חמורות לפיגועים המאיימות על ההצלחה והתקווה שהשליח זיני יצליח להביא להפסקת-אש.

לדברי שר הבטחון, ישראל השלימה את עיקר הפעולה בשטחי A ואמר כי הפעילות היתה טובה והוכיחה שלא יהיה מוקד של טרור החסין מפני פעולת צה"ל. "הפעילות פגעה קשה בתשתית הטרור ויצאנו ממרבית השטחים", אמר.

שר הבטחון אמר, כי ישראל מעוניינת בהצלחת השליחות של זיני שמטרתה להביא לרגיעה בטחונית, הפסקת-אש ויישום מסמך טנט "אך צריך רצון בצד השני ונכונות לקחת אחריות בטחונית בכל המקומות שאנו מפנים, אין לנו בינתיים הוכחות לכך", אמר.

באשר למצב בצפון, אמר שר הבטחון, כי למרות שחקירת הפיגוע ליד שלומי נמשכת, ההערכה היא שמאחוריו עומד החיזבאללה המחפש דרכי הזדהות עם הפלשתינים. "אין לנו עניין להסלים את המצב בגבול הצפון, אבל לא נוכל להשלים עם פיגועים מסוג זה", הדגיש.


