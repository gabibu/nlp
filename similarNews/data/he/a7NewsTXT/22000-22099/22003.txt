

הדרג המדיני החליט לצאת מרמאללה בניגוד להמלצתי. כך אמר הרמטכ"ל שאול מופז בתוכנית "פגוש את העיתונות" ששודרה בערוץ 2. הרמטכ"ל אמר עוד בתוכנית, כי פיגועי הטרור עלולים להמשך גם אם יפתח משא ומתן בין ישראל לבין הפלשתינים, וכי ניתן אף לצפות לחמישה פיגועים ביום.

"ברמאללה היינו צריכים לעשות עוד צעדים נוספים על מנת להשלים את ההשתלטות על העיר, צעדים שלא נעשו, ואני חשבתי מקצועית שנכון לעשות אותם.

"אני אמרתי לדרג המדיני, שמבחינתי צריך להמשיך את הפעולה ברמאללה. התוכנית של הצבא היתה להגיע למרכז רמאללה ולעצור עוד מפגעים ומרצחים", אמר הרמטכ"ל, אך ציין כי הוא סבור שלדרג המדיני זכות להורות לצה"ל, מנימוקיו שלו, כיצד לנהוג.

עוד אמר, כי איננו מוציא מכלל אפשרות שגם אם יהיה תהליך של מו"מ יימשך הטרור. "..לא בווליום הזה, לא בהיקף הזה, אבל על ידי חלק מארגוני הסירוב שלא מוכנים להכיר במדינת ישראל וירצו לטרפד את המו"מ".

בהתייחסו לטענות כי פעולת צה"ל גרמה לעליה במספר פיגועי הטרור ענה מופז, "אני לא מוציא מכלל אפשרות, שאם לא היינו נכנסים לתוך השטח שיהיו גם חמישה פיגועי תופת ביום. תסריט כזה הוא אפשרי, אבל צריך לעשות הכל כדי שהוא לא יקרה. היו ימים שבהם היו מתוכננים לפחות שמונה או תשעה פיגועי תופת, והם לא קרו משום שסיכלנו אותם. הקצב שבהם הם יוצאים לפעולות התאבדות הוא חסר תקדים, לא היתה תקופה כזו", אמר.

הרמטכ"ל הוסיף בהמשך הראיון, כי לדעתו העימות עם הפלשתינים הוא "הרחב ביותר שבו נמצא צה"ל בעשרים השנים האחרונות. אני השתתפתי בארבע מלחמות ובעשרות מבצעים, אני כבר 36 שנה חייל ואני חושב שהתקופה הזו היא הקשה ביותר שהיתה לצה"ל לאורך זמן".

הרמטכ"ל הגדיר את העימות עם הפלשתינים כמלחמה קיומית: "זוהי מלחמה על הבית, ואני חושב שהציבור בישראל מגלה כושר עמידה יוצא דופן.

"הפלשתינים קיוו שלאחר מספר חודשים מועט, לא הרבה, ארבע-חמישה חודשיים, הם יגבו מאיתנו מחיר דמים כל כך כבד, עד שהציבור בישראל יקום ויאמר לקברניטיו, 'הגיע הזמן להענות לתביעות הפלשתינים'. אני אומר את זה על סמך ידיעה וגם על סמך הערכה".

הרמטכ"ל העריך, כי בחלוף הזמן יגיעו הפלשתינים למסקנה שאינם משיגים בעימות עם ישראל את יעדיהם. הוא הטעים עם זאת, כי איננו יודע כמה זמן יקח להם להגיע למסקנה הזאת, "עוד חצי שנה, עוד שנה או אולי יותר מזה"
