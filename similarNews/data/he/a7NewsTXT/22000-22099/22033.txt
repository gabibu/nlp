

כ- 1,200 עולים צעירים מרחבי העולם, רובם עולים בודדים מחבר המדינות, ישתתפו השבוע באירוע חגיגי של הסוכנות היהודית במחנה עתלית: שיחזור העלייה הבלתי לגאלית והקניית ידע על תולדות ההתיישבות, במסגרת ההכנות לקראת השירות בצה''ל. הצעירים, בגילאי 17-22, הגיעו לארץ לפני כחצי שנה ללא משפחותיהם, במסגרת תוכנית סל''ה (סטודנטים לפני הורים) של הסוכנות היהודית, המכשירה אותם לקראת הלימודים האקדמיים בישראל. בין הצעירים שיגיעו לעתלית גם כ- 50 עולים מארגנטינה, שעלו לישראל בחודשים האחרונים, וכן כ- 150 עולים מאתיופיה.

במסגרת תכנית סל''ה עוברים הצעירים הכשרה בתחומי עברית, אנגלית, מתמטיקה, הכנה למבחן הפסיכומטרי, הזהות היהודית והיסטוריה של עם ישראל. בתום התכנית בוחרים הצעירים בין גיוס לצה''ל לבין לימודי המשך במכינה קדם-אקדמית, לקראת הכניסה לאוניברסיטאות.

הידיעה הועברה באדיבות הסוכנות היהודית לישראל.

