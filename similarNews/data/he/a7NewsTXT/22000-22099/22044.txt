

כ-300,000 בני אדם הפגינו בשבת בברצלונה, ספרד, נגד הגלובליזציה, שעות אחדות לאחר סיום ועידת הפסגה של ראשי ממשלות האיחוד האירופי.

ההפגנה, שנערכה תחת הסיסמה "נגד אירופה של ההון, ייתכן עולם אחר", החלה ב-18:00 לפי השעון המקומי ועברה לאיטה לאורך "פאסאו דה גראסיה", השדרה המרכזית של ברצלונה, עד לנמל של העיר.
בהתאם להערכת המארגנים השתתפו בהפגנה 300,000-500,000 אנשים שבאו מכל רחבי אירופה. לעומת זאת טענה המשטרה המקומית שמספר המפגינים לא עלה על 140,000.

בהפגנה השתתפו פעילים מכל קצווי הקשת הפוליטית, כולל פציפיסטים, אקולוגים, פעילים נגד הגלובליזציה, ארגוני נשים, רפובליקנים באסקים, ארגונים נגד גזענות ופעילים נגד אפליית הומוסקסואלים. כמו כן, השתתפו נציגים ממפלגות פוליטיות, ארגונים לא-ממשלתיים וארגונים סוציאליסטיים.

שוטרים חמושים התבוננו בהמונים, שהריעו למשאיות שעליהן הוצבו רמקולים שהשמיעו מוסיקה רועשת. ארגונים ססגוניים רבים נשאו שלטים בעד מטרות שונות, ואחד השלטים אפילו הביע התנגדות "לכול". בחלק גדול מהשלטים נכתב "אירופה עם שלום וצדק" ו"תעשו אהבה ולא מלחמה".
מארגני ההפגנה הקימו כוח שמירה משלהם, שמנה יותר מ-400 שומרים, כדי למנוע תקריות אלימות כמו אלה שאירעו ביום שישי, שאז התנגשו שוטרים במפגינים ועצרו יותר מ-29 אנשים שהתפרעו. נוסף לכך, גויסו יותר מ-8500 שוטרים מברצלונה וממקומות אחרים כדי לשמור על הסדר. מסוקים של המשטרה ריחפו מעל המפגינים, אך בדרך כלל שמרה המשטרה על פרופיל.

