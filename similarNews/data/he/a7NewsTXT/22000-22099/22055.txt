

בחודשים ינואר-פברואר השנה הסתכם יצוא הסחורות (למעט יהלומים) ב-2.97 מיליארד דולר, לעומת יבוא של 4.36 מיליארד דולר. על כך נמסר מהלשכה המרכזית לסטטיסטיקה .

ההתפתחות של כלל היבוא והיצוא בחודש פברואר 2002, פורסמה בהודעה לעתונות "סחר חוץ של ישראל - פברואר 2002" בתאריך 11 במארס 2002.

נתוני המגמה, לאחר ניכוי השפעות עונתיות וגורמים בלתי סדירים, מצביעים על עלייה ביצוא בכל אחת מקבוצות הארצות, אם כי בעוצמות שונות: היצוא לארצות הברית עלה מחודש אוקטובר 2001 ל-7.7% בשיעור שנתי, לעומת ירידה של 19.5% בחודשים מארס-ספטמבר 2001.

היצוא לארצות האיחוד האירופי עלה בחודשיים הראשונים של 2002 ב-1.8% בשיעור שנתי, לאחר ירידה של 21.1% ממארס 2001 עד סוף שנת 2001.

היצוא ליתר ארצות העולם (בעיקר ארצות אסיה) עלה בארבעת החודשים האחרונים ב-5.2 אחוז לעומת ירידה של 9.9% ממארס עד אוקטובר אשתקד.



