

יותר מ-5,000 ירדנים קראו במוצאי-שבת לבטל את הסכם השלום הישראלי-ירדני ולערוך ג'יהאד נגד ישראל, במהלך אחת ההפגנות הגדולות ביותר שנערכו נגד ישראל ברבת עמון.

זו היתה ההפגנה הראשונה שממשלת ירדן הרשתה לערוך מזה יותר משנה.

המפגינים, שבאו מכל קצווי הקשת הפוליטית, השתתפו ב"מצעד הזעם" שאורגן על ידי האיגודים המקצועיים והמפלגות הפוליטיות. הם צעדו מבניין האיגודים המקצועיים למשרד נציגות האו"ם, במרחק של כ-2 קילומטר, וקראו בדרכם "כן לג'יהאד! כן להתקפה על תל-אביב!", ו"לא לשליחויות זיני וצ'ייני!".

המפגינים גם קראו לממשלה לגרש את שגריר ישראל מעמאן ולבטל את הסכם השלום עם ישראל. הם גם גינו את ארה"ב בשל "עמידתה לצד ישראל", ודרשו כי הפסגה הערבית "תתמוך באינתיפאדה ובהתנגדות הפלשתינית נגד הכיבוש הישראלי".

מפגינים רבים נשאו את דגלי הפתח' והחמאס ותמונות של בן-לאדן ושל סדאם חוסיין.


