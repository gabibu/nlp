

עיריית נהריה החליטה לבטל היום את הלימודים בכל מוסדות החינוך בעיר בעקבות התרעות חמורות על פיגועים. את ההחלטה קיבל ראש העיר ז'קי סבג לאחר שמהמשטרה נמסר על אפשרות לפיגוע באזור הגליל המערבי.

בתוך כך נמשך בימים האחרונים תחקיר צה"ל החוקר את הפיגוע שאירע ביום שלישי שעבר ליד קיבוץ מצובה בגליל המערבי. בתחקיר נוטלים חלק קצינים בכירים בפיקוד צפון, השב"כ וגופים ביטחוניים אחרים, במטרה לשפוך אור על זהותם של המחבלים שביצעו את הפיגוע.

בסוף השבוע נמשכה בדיקת הסולם המיוחד, באמצעותו הצליחו המחבלים לחדור לישראל סמוך לקיבוץ חניתה ולבצע את הפיגוע ליד קיבוץ מצובה.

הסולם, כזכור, נמצא על ידי גששי פיקוד צפון כ-150 מטר צפונית לגדר המערכת, בשטח לבנון. אחת האפשרויות שנבדקת היא, שאת הפיגוע לא ביצע החיזבאללה במישרין, אלא באמצעות ארגון פלשתיני הפועל מלבנון.

גם בשאר אזורי הארץ המתיחות הביטחונית נמשכת.

שני מחבלים נורו ונהרגו בידי חיילי צה"ל במוצ"ש לפני השעה 9 בערב, לאחר שהתקרבו אל מוצב צה"ל בצומת נצרים. חבלני משמר הגבול ערכו על הגופות בדיקה אם יש עליהם חגורות נפץ ומטעני חבלה.

בשבת ירו הערבים ארוכות לעבר בתי היישוב היהודי בחברון ועמדות צה"ל לידו. כמו כן, נזרק מטען חבלה לעבר בתי היהודים בעיר. התקריות בשבת היוו המשך לתקריות יום שישי, בהן נורתה אש מספר פעמים לעבר הישוב היהודי בחברון ועמדות צה"ל במקום. במהלך יום שישי הושלכו לא פחות משלושה מטענים לעבר עמדות צה"ל וכוחות צה"ל בישוב היהודי וברחוב השאללות. כמו כן, נפתחה אש לעבר עמדת צה"ל בתל רומיידה מכיוון חארת' א-שייח' בעיר.

במשך שבת נורתה גם אש לעבר קבר רחל בבית לחם ולעבר הש.ג. ביישוב פסגות ליד רמאללה. ביום שישי נורתה אש לעבר כוח צה"ל בתל א-רס מכיוון בלטה שבשכם, לעבר היישוב פסגות מכיוון אל בירה, לעבר כוח צה"ל ליד שילה מכיוון הכפר סינג'יל ולעבר כוח צה"ל במחנה הפליטים אל אעידה ליד גילה. כמו כן, נורתה אש לעבר מגדל עוז בגוש עציון ולעבר עמדת צה"ל באזור הר חומה. באירועים אלה לא היו נפגעים.

כוחות צה"ל שוהים עדיין בשטחי A בצפון, במערב ובדרום בית לחם וכן בג'נין ובשכם. כוחות צה"ל נסוגו משטחי A בכל שאר הערים הערביות ביש"ע, אך הכיתור על כל הערים מלא, לרבות כיתורה של העיר יריחו.

ביום שישי פתחו המחבלים באש לעבר בסיס מג"ב ליד טול כרם ולעבר מחסום צה"ל סמוך לכפר קלנדיה שמדרום לרמאללה.

בשבת השליכו ערבים רימונים ופתחו באש לעבר מוצב צה"ל על גבול ישראל מצרים סמוך לרפיח. כמו כן, התגלה ביום שישי בבוקר מטען חבלה רב עוצמה סמוך למתקן מעבר רפיח. בעקבות זאת נסגר המעבר ופונה מכל עובדיו. מטען החבלה פוצץ על ידי כוח צה"ל.

יצוין כי במעבר רפיח לא נרשמו כמעט אירועים חריגים בחודשים האחרונים. זו הסיבה שבצה"ל רואים במטען החבלה שהוטמן במקום, המשמש כמתקן משותף לפלשתינים ולישראלים, בו עובדים אזרחים ישראלים, מעשה חמור מאוד.

צה"ל ממשיך לחקור את פיגוע התופת שביצעו ערבים נגד טנק המרכבה בשבוע שעבר. מדובר צה"ל נמסר כי בעקבות שני הפיגועים הקשים בטנק המרכבה, שבהם נהרגו 6 חיילים, הוחלט בצה"ל לשנות מהבוקר את שיטת הפעלת הטנקים בחבל עזה.



