

נפטר מפצעיו החייל השישי שהיה בתאונת הנגמ"ש בהר חברון
חייל צה"ל אביעד קוליץ ז"ל, שנפצע בשבוע שעבר בתאונת הנגמ"ש בהר חברון, נפטר בצהרים מפצעיו בבית החולים הדסה עין כרם. קוליץ נאבק על חייו במשך שמונה ימים ביחידה לטיפול נמרץ לאחר שנפצע באורח קשה מאד בראשו.

קוליץ היה מפקד הנגמ"ש, שהתהפך באזור קרית ארבע. בהתהפכות נהרגו חמישה חיילי צה"ל. החללים הנוספים הם יקי ברדוגו ז"ל, אליסף בורוש ז"ל, עידו קליין ז"ל, אידן ברודי ז"ל ועידו קרני ז"ל.

אביעד קוליץ מירושלים נפצע באורח קשה, ופונה במסוק לבית החולים הדסה עין כרם בירושלים. אחד הפצועים, שנלכד תחת הנגמ"ש, חולץ על ידי צוותי הצלה של מכבי האש, אולם מת.

החיילים התהפכו שעה שנסעו למנחת מסוקים כדי לאבטח את האזור לקראת נחיתתו של שר הביטחון, בנימין בן אליעזר, שביקר במקום. אלוף פיקוד המרכז, יצחק איתן, מינה ועדת חקירה בראשות תא"ל גרשון יצחק לבדיקת נסיבות האירוע.

מבדיקה ראשונית של צה"ל עולה, כי נהג הנגמ"ש נסע מהר מדי במורד אחת הגבעות באזור. כל החיילים חבשו קסדות, אולם למרות זאת הם נפגעו. גורם נוסף שנבדק הוא האם אירעה תקלה טכנית שמנעה מן הנהג לבלום. ההערכה היא שהחיילים, ששירתו בחיל התותחנים, לא היו מיומנים בנהיגה בנגמ"ש. בצה"ל ממשיכים לבדוק את פרטי האירוע.

משפחתו של החייל אביעד ז"ל תרמה איברים להשתלה.





