

הלילה חדרו שני טנקים ושני דחפורים של צה"ל לכפר בחאן יונס והרסו שם 11 מבנים נטושים, סוללות עפר ומטעי זיתים. מקומות אלה שימשו את היורים לעבר יישובי גוש קטיף. הפעולה באה כתגובה על הירי הבלתי פוסק של הפלשתינים על יישובי האזור. גם במהלך הפעולה ירו הפלשתינים פצצות מרגמה על כפר דרום ועל יישובים אחרים. איש לא נפגע.

דובר צה"ל מסר שצה"ל הרס עמדות "כדי למנוע את המשך פעולות הטרור נגד אזרחים וחיילים". כמו כן הוסיף הדובר כי הפעולה היא "חלק מפעילות מתמשכת של צה"ל אשר תכליתה לפגוע ישירות בגורמים האחראיים לטרור".

אתמול ירו כוחות צה"ל בעזה שני טילי קרקע-קרקע לעבר שתי מפקדות ערביות.

מסביר ומדווח כתבנו חגי הוברמן: "לצה"ל יש 'בנק יעדים' מוכן מראש, ומהם הוא בוחר מטרות תקיפה. הטילים ששוגרו הפעם פגעו במפקדת הצבא הפלשתיני בבסיס הימי בסודניה, הנמצא על חוף הים, שני קילומטרים דרומית מערבית לדוגית, ובבניין של המודיעין הצבאי הערבי בדיר אל בלאח. הפיצוץ בדיר
אל בלאח נשמע כה חזק, עד כי בכפר דרום סברו תחילה כי נורה לעברם פגז מרגמה".

המחנה הימי שהותקף הוא בסיס האימונים הראשי של הכוחות הפלשתינים. שם נערכים קורסים צבאיים ואימוני חי"ר, הכוללים אימון פרט, תקיפות, תצפיות, מארבים וצליפה. "דבר קיומו של הבסיס ידוע לישראל מזה שנים אחדות", מדגיש הוברמן, "ולאור מידע זה הופך למגוחך השימוש במונח 'משטרה' כשמדובר בגוף המאגד את כוחות הביטחון הפלשתיניים. זהו צבא לכל דבר".

הוברמן מציין כי באשר למדיניות הביטחון החדשה מדובר בדפוס פעולה קבוע: ירי מצד הערבים ותגובה של ישראל. "עצמת האש חזקה במעט מאשר בתקופת ברק, אך אין מדובר בשינוי משמעותי. להערכתי, מהלכים אלה עדיין אין בכוחם להכריע את המערכה".

אתמול, לפני התקפת הטילים הישראלית, ביקר ראש הממשלה שרון בחבל עזה. בין היתר, ביקר שרון גם בבסיס צה"ל בנחל עוז, שהופגז בימים האחרונים בפצצות מרגמה. הוא נפגש שם עם שר הביטחון בן אליעזר, עם הרמטכ"ל שאול מופז, ועם אלוף פיקוד הדרום דורון אלמוג.
