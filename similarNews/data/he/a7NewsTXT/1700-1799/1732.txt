

בהמלצת פקחי הטיסה מישראל, הוחלט שלא לצרף את פקחי הטיסה הפלשתינים של שדה התעופה דהנייה לאירגון העולמי של פקחי הטיסה.

יו"ר אגודת פקחי הטיסה בישראל לאונרדו קנטור מסר לכתב עתי"ם, כי בכנס השנתי של הפדרציה העולמית של פקחי הטיסה, שנערך בחודש שעבר בז'נווה, פנה סגן נשיא הארגון העולמי לאיזור האירופי של הפדרציה מרק באומגרטנר לחברי המשלחת הישראלית וביקש את חוות דעתה באשר לאפשרות צירופים של פקחי הטיסה הפלשתינים לארגון העולמי.

חברי המשלחת הישראלית המליצו שלא לקבל את עמיתיהם הפלשתינים לאירגון וזאת בשל נושאים חוקיתיים ונוכח המצב המדיני-פוליטי.

בעקבות המלצת הישראלים, דחתה הפדרציה העולמית את בקשת הפלשתינית והיא אף לא הועלתה לדיון.

יו"ר אגודת פקחי הטיסה בישראל מסר עוד, כי יחד עם זאת אושרה בכינוס האחרון בקשתם של פקחי הטיסה הירדנים להתקבל לארגון העולמי. המשלחת הישראלית תמכה בבקשת הירדנים ואף שיגרה להם מכתב ברכה לרגל צירופם לארגון. (עתים)


