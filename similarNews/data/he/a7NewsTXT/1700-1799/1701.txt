

מתאם פעולות הממשלה ביש"ע תת אלוף מנדי אור, בשיתוף עם רשות שדות התעופה, הורה להפסיק את הפעילות במעבר קרני שבצפון חבל עזה. במסגרת מדיניות ההקלות בסגר הואצה לפני שבועות אחדים הפעילות במעבר קרני, אולם בשל התפרעות שהייתה בסוף השבוע במתחם קרני, ובמהלכה הרסו הפלשתינים את אחד מאגפי המתחם, החליט תת אלוף אור להפסיקה שוב. הם ניפצו זגוגיות ומכשירי בדיקה, והציתו את המקום.
ביומן ערוץ 7 אתמול תיאר סמנכ"ל רשות שדות התעופה מנחם זליכובסקי את הנזק שגרמו הפלשתינים למסוף: "כשפתחנו את המסוף, גילו העובדים שלנו שהייתה חדירה של אנשים מהצד הפלשתיני. הם הפעילו מטען, פגעו במכשירים בטחוניים, פגעו במצלמות טלוויזיה, במריחנים ובציוד לבדיקה. הם חדרו לתחומי המסוף, דבר שמבחינתנו חייב את סגירת המקום.
צה"ל הגיש תלונה לרשות הפלשתינית.

