

שר החוץ הנוכחי של מצרים עמרו מוסא אמור לסיים החודש את תפקידו, ובחודש הבא הוא יתמנה לתפקיד מזכ"ל הליגה הערבית. לדברי העיתון הערבי א-שארק אל-אווסט, היוצא לאור בלונדון, ימלאו שני אנשים את מקומו של מוסא: "שר מדינה לענייני חוץ", ושר חוץ. להערכת היומון, שגריר מצרים בישראל, מוחמד בסיוני, שהוחזר לארצו בעקבות פרוץ האינתיפאדה, הוא המועמד לתפקיד "שר המדינה לענייני חוץ". בין המועמדים להתמנות לתפקיד שר החוץ: מפקד המודיעין המצרי, והרמטכ"ל.
החודש היה בסיוני אמור לסיים את כהונתו כשגריר מצרים בישראל, ולפי שעה אין כל סימן שבמצרים מתכוונים להאריך את כהונתו, או להודיע על מינויו של אדם אחר לתפקיד. במצרים נפוצו שמועות שבמשרד החוץ מתקיימים דיונים באשר להורדת דרג הנציגות בישראל, אך אין לכך כל אישור מצרי רשמי.


