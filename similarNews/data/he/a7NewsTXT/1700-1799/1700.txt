

בבית לחם חטפו, כנראה, בשבוע שעבר הפלשתינים את העיתונאי יוסוף סמיר, אביה של הזמרת חיה סמיר. בישראל גוברת הדאגה לשלומו, לאחר שהפלשתינים טענו כי אינו בידיהם, ואילו הוא לא הגיע לביתו, וגם מכוניתו נעלמה.
אש נורתה לעבר שער היישוב שבי שומרון מצפון מערב לשכם. לא היו נפגעים. החיילים לא השיבו אש.
לעבר מחנה עופר נורתה אש אתמול אחר הצהרים. החיילים השיבו אש.
הפלשתינים ירו אתמול על סיור של צה"ל סמוך לעיירה ביתוניה שליד רמאללה. נגרם נזק לרכב.
ביישוב עצמונה שבחבל גוש קטיף נחתה אתמול אחר הצהרים פצצת מרגמה, ופגעה במבנה התלמוד תורה שם. נזק קל נגרם למבנה.
ביישוב זה נפגע בשבוע שעבר התינוק אריאל ירד פגיעה קשה מפצצת מרגמה שנחתה בחצר ביתו.
גם לעבר היישוב ניסנית בחבל קטיף נורו אמש פגזי מרגמה, שלושה במספר.
צה"ל הגיב בירי מקלעים לעבר מקורות הירי של המרגמות.

