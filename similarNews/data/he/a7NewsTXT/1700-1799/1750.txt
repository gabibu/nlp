

לאחר פגישתם של ח"כ צבי הנדל מ"האיחוד הלאומי", וחבריו לסיעה, עם ראש הממשלה, הודה הנדל בשיחה עם ערוץ 7 כי יצא מן השיחה בלב כבד. "מלבד על הנושא הבטחוני, דיברנו גם על הבנייה ביש"ע: על כך שבעת כזאת מן הראוי שכל יישובי יש"ע יוכרזו כיישובי ספר, דבר שיש לו גם משמעויות כלכליות. "השיחה", סיפר הנדל, "הייתה ארוכה ומעמיקה מאד. להגיד שיצאתי מן השיחה רגוע? רחוק מזה.

"שרון חוזר ואומר כי ישראל לא רק תגיב על ההתקפות של הפלשתינים, אלא תיזום פעולות נגדם. הוא אומר כי יש לו תכנית מסודרת, כי הוא פועל בשיטתיות על פי התכנית, וכי נחוצה סבלנות. אמרתי לו כי יש לנו כוח, ושהאנשים חזקים, אבל הבעתי את התחושה שאיננו בטוחים כי נעשה כל מה שאפשר
בתחום הבטחוני. אמרתי לו כי אנו רוצים לראות מאבק נחרץ במרצחים האלה".

הנדל סיפר כי הביע את מורת רוחו בפני שרון מעצם ניהול השיחות עם ערפאת: "אין מה לדבר אתם. אותי אין זה מעניין שבשיחות מתכוונים לתיאום בטחוני. אין טעם בדיבורים. הצורך במעשים הוא חד משמעי. עם רוצח אין מתאמים דבר: מחסלים אותו".

"השיחה עם שרון היתה קשה, והאווירה לא הייתה נינוחה", מסכם הנדל. "כשיצאנו לא היו באמתחתנו תשובות מספקות".
