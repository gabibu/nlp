

מקור בטחוני ישראלי בכיר אישר היום את הודעת מקור פלשתיני בכיר ולפיה יתקיים מפגש בטחוני הערב, ככל הנראה במעבר ארז או בביתו של השגריר האמריקני בהרצליה פיתוח.

המקור הישראלי מסר עוד, כי המגעים נמשכים בין שני הצדדים כדי ללבן סוגיות שנויות במחלוקת. נראה כי בפגישה לתאום בטחוני ישתתפו ראש השב"כ אבי דיכטר, אלוף פיקוד המרכז, יצחק איתן, אלוף פיקוד הדרום דורון אלמוג וראש אגף התיכנון, האלוף גיורא איילנד. מהצד הפלשתיני ישתתפו ככל הנראה המפקד הכללי של כוחות הבטחון הפלשתינים עבד אל-ראזק מג'יידה, ראש מנגנון הבטחון המסכל בגדה ג'בריל רג'וב, ומפקד המודיעין הכללי אמין אל-הינדי.

יושב ראש הרשות הפלשתינית יאסר ערפאת אמר היום כי הפלשתינים מוכנים לשוב לשולחן המשא ומתן ללא תנאים מוקדמים, כך טוען השר לשעבר יוסי ביילין שנפגש עם ערפאת ברמאללה.



