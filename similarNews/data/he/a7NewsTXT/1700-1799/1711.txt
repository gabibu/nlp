

בקונגרס האמריקני צוברות תאוצה הקריאות לבחון מחדש, ומן היסוד, את יחסי ארצות הברית עם הרשות הפלשתינית. 87 מתוך 100 סנאטורים ו-209 צירי בית הנבחרים חתמו על מכתב המופנה לנשיא ג'ורג' בוש, ובו הם קוראים "להעריך מחדש" את יחסי ארה"ב עם הפלשתינים, עקב האלימות שהם נוקטים. במסמך נאמר בין היתר כי יש לבחון את המשך הסיוע הכלכלי לפלשתינים, ואת התרת המשך פעילותו של משרד אש"ף בוואשינגטון. כמו כן, לדבריהם, יש לבחון אפשרות לאסור כניסתם לארה"ב של פלשתינים "המעורבים" בהתקפות נגד ישראל, ובכלל זה ערפאת.
הצעה אחרת העולה במכתבם של חברי הקונגרס היא לצרף את אש"ף לרשימת הארגונים העוסקים בטרור. חברי הקונגרס כותבים לנשיאם בוש כי "הפלשתינאים מנהלים מסע מכוון של אלימות נגד ישראל. "הגיע הזמן שארה"ב תדרוש מהנהגת הרשות הפלשתינית לפעול נגד האלימות הנמשכת, שאם לא כן תעמוד הרשות בפני שינוי משמעותי ביחסינו עמה", כתבו המחוקקים האמריקנים.

