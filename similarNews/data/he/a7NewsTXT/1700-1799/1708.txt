

ידיעות סותרות בדבר המשך הפעלתו של איש העסקים, ואיש השב"כ לשעבר, יוסי גינוסר בשליחויות מדיניות אל הרשות הפלשתינית. אתר האינטרנט "עניין מרכזי" טוען כי ראש הממשלה שרון החליט לא להפעיל עוד את גינוסר . על פי הכתוב שם, שרון השתכנע מחוות דעתו הנחרצת של היועץ המשפטי לממשלה, אשר תבע מגינוסר כי בטרם ימשיך לתווך בין הרשות הפלשתינית לבין ישראל ייתן פומבי למערכת קשריו העסקיים עם הרשות.
לעומתו, באתר האינטרנט של העיתונאי יואב יצחק נמסר כי אריאל שרון החליט להמשיך ולהפעיל את גינוסר. על פי ידיעה זו, גם התפטרות של רובינשטין לא תניא את שרון מלהמשיך ולשגר את גינוסר לעראפת. שרון, נאמר שם, סבור שגילוי הדעת של אליקים רובינשטין הוא בגדר תכתיב, והוא, כראש הממשלה, אינו מוכן להיכנע לו .
מלשכת שרון נמסר כי אין כל הודעה רשמית בעניינו של גינוסר.

