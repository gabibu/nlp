

הכנסת אישרה אתמול בקריאה ראשונה את תכנית הרפורמה במיסים שהגיש שר האוצר. לדברי עורך הכלכלה ב'מקור ראשון', ערן בר-טל, מדובר בתכנית שתיטיב עם האזרח הקטן אך אין לצפות בינתיים לבשורה.

ערן בר-טל, עורך הכלכלה ב'מקור ראשון', אמר לערוץ 7 כי מדובר בסך הכל בתכנית רפורמה כלכלית חיובית לאזרחים. "היא כוללת ירידה של חצי אחוז במע"מ כבר בחודשים הקרובים ומדברת גם על הפחתת מס הכנסה ליחידים ולחברות באחוזים יפים", אמר

לדבריו, "אין ספק שבמדינה שבה ביטוח לאומי ומס ההכנסה לוקחים את רוב המשכורת, אין לאנשים תמריץ לצאת לעבוד, או להכריז על כך שהם עובדים, בוודאי שהפחתת המיסים תצור תמריץ לצאת לעבוד וגם תעודד עסקים קטנים להכפיל את כוח האדם שלהם, במידה ולא יכרעו תחת נטל המס בישראל, שהוא מהגבוהים ביותר בעולם".

לשאלת כתבנו, עוזי ברוך, האם האמירה כי לאחר ההתנתקות ישתפר פלאים מצבה הכלכלי של ישראל היא אמירה של תומכי ההתנתקות או שמא יש בה ממש, עונה בר-טל: "אין באמירה הזו כלום, הרי כבר מימי 'המזרח תיכון חדש' אנחנו שומעים הצהרות כי הנה אוטוטו, רק דיבור עם כמה מנהיגים פה בסביבה והכלכלה שלנו מסגסגת כבמטה קסם. אלה שאומרים כך איבדו את דרכם והם כורתים את הענף שעליו הם יושבים כשהם מדברים על עניינים מדיניים יותר מעל עניינים כלכליים, מה שקובע היא יכולת הניהול של החברות בארץ, צורת השיווק והיצוא שלהן והשווקים אליהם הן פונות", אמר והוסיף כי לא צריך להיות מנהל בנק מחויט שמקבל משכורת אדירה בשביל להגיד בכל פעם שיש נפילה כלכלית שהאשמים הם המצב הביטחוני, השלום, ההתנתקות והטילים. "אנחנו רואים בעולם שאפשר לעשות עסקים טובים גם במדינות שהן מאוימות מבחינה ביטחונית לעומת מדינות שם חיים בנחת ושלווה".

יחד עם התשבחות לתכנית אומר בר-טל שאין לאזרח הקטן בשורה משמעותית. "למרות שהפחתת המע"מ בחצי אחוז צפויה להיות כבר בחודשים הקרובים, התכנית במלואה אמורה לצאת אל הפועל בהדרגה עד שנת 2010, לכן", אומר בר-טל, "בינתיים לאזרח הקטן אין בשורה".
