

בית הדין האזורי לעבודה בתל אביב דחה היום את בקשת עיריית בני-ברק למתן יעדים זמניים נגד השביתה עליה הכריזו עובדי העירייה לפני יומיים.

בית הדין קיבל את טענת ההסתדרות לפיה אי תשלום מלוא השכר לעובדים מצדיק את השביתה.

על פי פסק הדין של השופטת הדס יהלום לא קיבלו עובדי העירייה את מלוא השכר לחודש מאי במועד שהעירייה התחייבה לשלמו ב-7 ביולי. כמו-כן לא קיבלו העובדים את שכר חודש יוני על אף שחלף המועד שנקבע בחוק לתשלומו, ה-9 ביולי. השופטת מציינת כי העירייה לא הציגה פריסה צפויה של התשלומים אשר תהיה מקובלת על ההסתדרות והעובדים.

"התוצאה היא כי עובדי העירייה עובדים כיום ללא ששולם שכרם וללא שמובטח כי ישולם במלואו בימים הקרובים. אין זו הפעם הראשונה שחל עיכוב בתשלום השכר וכי הדבר חזר על עצמו במהלך השנה וחצי האחרונות", מציינת השופטת הדס ומוסיפה כי "בנסיבות אלה קיימת לעובדים הזכות לשבות כזכות לגיטימית".

השופטת אף דחתה את טענת העיריה כי אם תפרוץ שביתה הדבר לא יועיל לתשלום השכר במועד וקבעה כי "אין בטענה זו כדי למנוע מהעובדים לשבות. אדרבא, הצהרתה זו של העירייה מביאה למסקנה שכל כלי המו"מ האחרים לא יועילו לפתרון הסכסוך וכי אין מנוס אלא לנקוט באמצעי החמור ביותר".

השופטת הורתה לעובדי התברואה לפנות אשפה אך ורק במקומות שיש בהם סיכון בטחוני כמו שווקים ומרכזי בילוי.

בהסתדרות המעו"ף אמרו לאחר קבלת פסק-הדין כי יש לקוות שפסק הדין הזה יהווה תמרור אזהרה למשרד הפנים שלא ניתן להלין את שכר העובדים מבלי לקבל תשובה משפטית וחוקית הולמת".
