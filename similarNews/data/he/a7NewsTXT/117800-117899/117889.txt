

ביום ראשון הקרוב (י' תמוז 17.7.2005) יתקיים טקס מעמד החזרת אותות, סמלים, מגנים, עיטורים ודרגות לצה"ל, תוך קריאה להשיב את צה"ל לייעודו : "צבא הגנה לישראל ולא צבא אשר עוקר את יישובינו".

החזרת אותות לצה"ל

כתבנו מדווח כי המעמד יתקיים בגן הזיכרון, סמוך לרחוב חסן שוקרי מול לשכת הגיוס בחיפה.

מוטי רבהון ואריק קלנר ממארגני הטקס, מסרו: "אנחנו, קבוצת קצינים ולוחמים, סטודנטים, הורים לילדים, אבות לחיילים, שירתנו ומשרתים בצבא הגנה לישראל מתוך מסירות, אמונה ותחושת שליחות. שירות ממושך זה, זיכה אותנו באותות הצטיינות והוקרה, סמלים, מגנים, ותעודות שונות שהוענקו לנו על ידי צה"ל".

"ראינו מלחמות, חברים נופלים, משפחות אבלות, עצבות יתומים, שכול אלמנות, אבל תמיד האמנו בקדושתו של צה"ל כזרוע המגן של העם היהודי, כמתרס האחרון מפני אויבינו שבאים לכלותנו. אלא שבחודשים האחרונים, לנגד עינינו, הפך צה"ל, יחד עם יתר זרועות הביטחון, מצבא העם ולמען העם לקבלן ביצוע של גחמות בני משפחת שרון. הם ממנים את בכירי מערכת הביטחון והם מפעילים אותם לצרכיהם. צה"ל, שעסק בעבר בהגנה על אזרחי ישראל, ובהקמת היאחזויות, שקוע עד צוואר בהכנות לגירוש אזרחים מבתי חייהם, להרס יישובים, ולעקירת קהילות שלמות. האתוס הצה"לי נדרש להפנות את חרבו פנימה להתמסר לפעולות העומדות בניגוד לכל הבסיס הציוני והערכי של מדינת ישראל והתנועה הציונית".

המארגנים מדגישים כי המעשה אותו הם מתכננים הינו מהלך אופטימי. "עדיין לא מאוחר. אנחנו עדיין מקווים שצה"ל לא ייתן את ידו למהלך שיטיל בו כתם שחור, לדורי דורות. אנחנו קוראים לחיילי ומפקדי "צבא הגנה לישראל" לא לשמש כלי שרת בידי משפחת שרון ולא לבצע את המשימה הזדונית, האנטי יהודית והאנטי ציונית של גירוש אזרחים מביתם. עד אז, עד שהצבא יחזור לייעודו המקורי, אנחנו נאלצים, בלב כבד להשיב את האותות שבביתנו לצה"ל"

כתבנו שמעון כהן מדווח כי באירוע ישאו דברים אישים שונים בהם גם חבר הכנסת תא"ל אריה ד"ר אריה אלדד  קצין רפואה ראשי לשעבר, אל"מ (מיל.) משה לשם מפקד הנדסה פיקודי לשעבר, סא"ל (מיל.) דוד כנעני ורס"ן (מיל.) מרדכי (חוזק'ה) ירדנאי מנהלל.

