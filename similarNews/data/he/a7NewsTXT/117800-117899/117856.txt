

משוב השופטים יפורסם היום והשופטים מחרימים את לשכת עורכי הדין. עו"ד חיים משגב: אני לא מבין את השופטים".

לפני כשנה וחצי החל סכסוך חריף בין לשכת עורכי הדין לנציגות השופטים על רקע משוב השופטים ש"בישלו" בלשכת עורכי הדין, שלטענת השופטים גורם למשבר אמון בין הציבור למערכת המשפט.

במשוב שחולק בין עורכי הדין, חולקו ציונים על תפקוד השופטים על פי התנהגותם באולם הדיונים, יחסם לצדדי התביעה ולעורכי דינם ואיכות פסקי הדין שלהם, כל זה למורת רוחם של השופטים. לאחר פרסום המשוב האחרון, החרימו השופטים את לשכת עורכי הדין, הם אינם משתתפים בכנסים של הלשכה ובאירועים שהיא מארגנת. לדברי עו"ד חיים משגב ששוחח על הנושא עם כתבנו עודד שטרן, אין לחרם הזה כל השפעה. "המשוב יפורסם היום כמתוכנן ואיננו נסוגים". אומר עו"ד משגב.

"אני לא מבין את התנגדות השופטים", מוסיף משגב, "גם אני כמרצה במכללה, תלמידיי ממלאים עלי משוב, לעיתים בנוכחותי, בסוף כל סמסטר. אם המשוב טוען שיפור אז אני משתדל לשפר, אין בכך שום דבר רע".

לשאלת כתבנו אולי התנגדות השופטים היא לפרסום המשוב יותר מעצם קיומו, עונה משגב כי אין סיבה שלא לפרסם את המשוב בקרב הציבור. "בית המשפט הוא הגוף הציבורי ביותר במדינה, למה אסור לציבור לדעת ששופט פלוני אלמוני מתייחס בזלזול לבעלי הדין או שפסקי הדין של שופט אחר מהירים מדי או לוקים בחסר".

"השופטים מחרימים את לשכת עורכי הדין כמחאה. גם לשרוף צמיגים זו צורת מחאה, אין לכאורה הבדל מבחינה מוסרית בין השופטים לבין שורפי הצמיגים, בכל אופן אנחנו, כמובן, לא נסוגים מעניין המשוב".
