

המלצתו של מפקד פיקוד הדרום דן הראל להדיח מצה"ל את סג"מ ישי פרייהן לאחר שהודיע כי לא יוכל לסייע לעקירה, תצא לפועל ביממה הקרובה. שלילת דרגותיו נמנעה ע"י הפצ"ר. יו"ר חוג הפרופסורים דורש מהראל להתפטר.

סג"מ ישי פרייהן הודיע כבר לפני כחודש למפקדיו כי לא יוכל להשתתף בפעילות שתסייע לעקירת הישובים ברצועת עזה. כזכור, מפקד הגדוד בו שירת פריהן הביע הערכה על כך שהקצין הצעיר הודיע על כוונתו מראש ולא יצר עימות חזיתי תוך כדי מהלכי העקירה. מח"ט הצנחנים העביר את הטיפול לאלוף הפיקוד דן הראל.

בתום פגישה עם סג"מ פרייהן העביר האלוף הראל את שלוש המלצותיו והם: לשלול את דרגותיו של פרייהן, להדיחו מצה"ל ולוודא שלא יפקד גם בעתיד, היינו בשירות מילואים על חיילים.

אתמול הובהר לפרייהן כי שתיים משלוש המלצותיו של הראל התקבלו ובמהלך ביממה הקרובה יצטרך להגיע לבסיס קליטה ומיון לצורכי שחרור. כמו כן הובהר לו שהמלצת הראל שלא לאפשר לו לפקד על חיילים תבוצע, וגם במילואים לא יוצב בתפקידי פיקוד.

לעומת המלצות אלה, ההמלצה השלישית, לשלול את דרגותיו, לא עברה את אישור הפרקליטות הצבאית. כתבנו שמעון כהן מדווח כי למרות שלהמלצת האלוף הראל צורפה גם תמיכת הרמטכ"ל, רב אלוף דן חלוץ, הודיע הפרקליט הצבאי הראשי למפקדיו של פרייהן כי לא ניתן לבצע את המהלך כיוון שעד כה לא ביצע פרייהן כל עבירה. כזכור, פרייהן לא סירב בפועל לבצע פעילות כלשהי אלא רק הבהיר את כוונותיו למקרה בו יידרש למשימות העקירה, כיוון שכך אין במעשיו כל עבירה ודרגותיו לא יוכלו להישלל ממנו.

כתבנו מציין כי גורם קרוב מאוד לפרייהן מספר על תמיכה רבה אותה מקבלים הוא ובני משפחתו התומכים במעשיו. לדברי הגורם בביקוריו האחרונים בצה"ל הביעו גם חיילים ומפקדים הערכה למעשיו.

משפחתו של פרייהן אומרת שלמרות תחושת הפרידה הקשה מחייליו ומחביריו הוא אינו מתחרט על המהלך "אין סיבה להתחרט כשמישהו שמרגיש שלם עם המעשה שלו".

סיפור העימות סג"מ פרייהן והאלוף הראל


יו"ר חוג הפרופסורים: על האלוף הראל להתפטר:

בעקבות משפטו והדחתו של פרייהן מצה"ל דורש ד"ר רון בריימן, יו"ר חוג הפרופסורים לחוסן מדיני וכלכלי, ממפקד פיקוד הדרום דן הראל להתפטר.

בשיחה עם כתבתנו רותי אברהם, מבקש ד"ר בריימן להזכיר לאלוף כי מי שהמליץ לחיילים שמרגישים שפקודה שניתנה להם מנוגדת למצפונם לגשת באופן אישי למפקדיהם, להסביר ולשאת בתוצאות, הוא לא אחר מאשר האלוף (מיל') אריאל שרון, שאמר בראיון עיתונאי ב-13.07.95: "כמי ששרת בצה"ל שנים רבות אני אומר שחייל חייב למלא פקודות, ואם החייל מרגיש שהפקודה שניתנה לו היא בניגוד למצפונו, עליו באופן אישי ... להתייצב בפני מפקדו, להסביר לו זאת ולהיות מוכן לשאת בתוצאות, ... אין פה שום נושא של מרד". כך נהג פרייהן אומר ד"ר בריימן.

בריימן מוסיף כי להערכתו אלפי קצינים וחיילים חילוניים יישמעו גם הם "לצו מצפונם" וכי בידי הראל למנוע סרבנות המונית ונזק קשה לצה"ל אם יבהיר לממונים עליו שהפקודה אינה תואמת את ייעודו של צה"ל, את תפקידיו ואת יכולותיו, ויגיש את התפטרותו. ייתכן שבכך יפגע האלוף בקידומו האישי "אבל יעשה שירות חיוני לצה"ל ולמדינה, ועל כך תהיה תפארתו, ולא על דרך הגירוש. דרוש אלוף אחד כדי לפקוח את עיניו של צה"ל הנגרר בעל כורחו למשימה פוליטית המנותקת מייעודו האמיתי. אחריו יבואו אנשי המצפון האחרים".

(ש)
