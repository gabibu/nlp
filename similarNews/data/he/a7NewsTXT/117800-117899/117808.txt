

לדברי תא"ל אמציה חן, ההנחה כי מוכנות צה"ל היא דבר מובן מאליו היא איוולת בגללה ספגה מדינת ישראל נזקים רבים. בין סימפטומים של ההנחה הזאת מנה את ההגנה הישראלית בתעלת סואץ ואת השהיה הממושכת בלבנון.

"כשירות הצבא איננה מובנת מאליו, כמו שרואים כשמסתכלים אחורנית למשל למלחמת ההתשה בה ניתנה המלצה אווילית לפרוס את צה"ל על קו המים, דבר שגרם למאות הרוגים, לאלפי פצועים ולתסבוכת בינלאומית ושם, על פי המובן מאליו נמצא צה"ל בלתי כשיר כפי שהסתבר עם פרוץ מלחמת יום כיפור כשאולי הוא מיומן להתקפה, אבל על אדמת סיני התברר לו בשעות הראשונות שהוא איננו מיומן, דבר שהוציא את המטה הכללי משיווי משקל ובעצם זה המקור האמיתי להפתעה שמקורה בידינו ולא בידי האוייב", אמר.

תא"ל חן ציין כי דוגמה נוספת לאיוולת של ההנחה שכשירות צה"ל היא דבר המובן מאליו ניתן לראות בשהייה הרצופה בלבנון תוך התשה שנוצרה במו ידינו וגרמה לפגע ובעיקר להנמכת הביטחון העצמי בציבור הישראלי עד לבריחה המבוהלת משם. "אם הצבא היה מעמיד פתרון אחר, והיה לי הכבוד להגיש למטה הכללי פתרון אחר, בה היינו מונעים את ההתשה ושישיג את כל היעדים".

לדברי תא"ל חן, קריסת אוסלו נבעה מהערכת מצב של הפלסטינאים שצה"ל, לאחר שהוכה בלבנון, נרפה וחסר מיומנות עד כדי כך שהם, בכוחותיהם הדלים יכולים להתמודד איתו ומזה ארבע שנים דבר זה הוכח, בניגוד למלחמת קדש, ששת הימים, מלחמת יום כיפור ומלחמת שלום הגליל, בהן הושגו הכרעות על ידי צה"ל".

לשאלה האם צה"ל התפכח כתוצאה מהפרות הסכמי אוסלו ענה תא"ל חן כי לפי דעתו בכלל לא. "יש לצה"ל בעיה מבחינה מקצועית", אמר, "צבא שמעולם לא הפיק את לקחיו בצורה נכונה ואמיתית מצד אחד ומנהיגות פוליטית שהיא, יחד עם הציבור, הולכים שבי אחרי אנשים שעוסקים כל הזמן באידיאולוגיה כאשר הפרקטיקה נדחפת לקרן זוית".
