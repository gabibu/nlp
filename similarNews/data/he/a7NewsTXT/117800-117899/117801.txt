

צעצועים ופיזיקה היא תערוכה חדשה המוצגת במוזיאון המדע בירושלים הכוללת מוצגים שמזמינים את הציבור להפעיל אותם, לשחק בהם ולהבין את העקרונות המדעיים והטכנולוגיים שמאחורי הפעלתם.

מי שיבקר בתערוכת צעצועים ופיזיקה אשר תיפתח ביום שישי הקרוב, ח' בתמוז, יוכל לרכב על קורקינט עם גלגלים מרובעים ולזכות בנסיעה חלקה ונעימה, לגלגל כדור במעלה 2 מוטות מתכת למרות מה שכולנו יודעים על כוח המשיכה, לגלגל כדורי עץ בסדרה של מכלי אלומיניום מתהפכים, לשלח "דאונים" מרחפים באוויר, להטיס מטוסים בעזרת אנרגיה סולארית, להפעיל להקת שחפים, להוריד ציפור נקר ענקית ש"מתקתקת" את דרכה למטה לאורך עמוד ועוד.

התערוכה צעצועים ופיזיקה נבנתה לכבוד שנת הפיזיקה העולמית במלאת 100 שנה לשנת הפלא בה פורסמו ארבעת המאמרים הידועים ביותר של אלברט איינשטיין, ביניהם המאמר על תורת היחסות והיא מתאימה לכל המשפחה.

כחלק מאירועי שנת הפיזיקה במוזיאון, תיפתח בעוד כשלושה חודשים במוזיאון התערוכה "איינשטיין - הזדמנות נדירה להצצה על גדול המדענים של המאה ה-20, על עבודתו המדעית ועל דמותו המרתקת". התערוכה היא פרי שיתוף פעולה בין מוזיאון הטבע בניו-יורק, האוניברסיטה העברית ומוזיאון המדע ע"ש בלומפילד ירושלים.
