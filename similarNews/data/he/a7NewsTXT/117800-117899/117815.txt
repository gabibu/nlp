

"החקלאות התיירותית הופכת אטרקציה אטרקטיבית בתיירות הפנים. כ- 15,000 מבקרים הניבו ב-2004 יותר מחצי מיליון ש"ח, הכנסה נוספת לחקלאים".

יותר משמונים חקלאים מענף החלב התכנסו ליום העיון שיזמה מועצת החלב ולמדו על אירוח מבקרים לחוויה חקלאית.

כתבנו קובי פינקלר מוסר שהחקלאות התיירותית התפתחה בעשרות השנים האחרונות בכל העולם, במסגרתה האורחים נהנים מצפייה במתרחש במשק, מהנוף הפסטורלי ומהאווירה הכפרית ומשתמשים בלינה הכפרית כבסיס ליציאה לטיולים וביקור באתרים בסביבה או טעימה והתנסות "על קצה המזלג" בעבודות ובתהליכים חקלאיים, להסב לארוחה כפרית או לטעום ולקנות מוצרים. בארץ פועלים כיום כ-150 אתרים פעילים, מתוכם כשליש מתחום משק החלב. טיולים מאורגנים מתקיימים באמצע השבוע, משפחות ויחידים מתארחים בסופי השבוע. משך ביקור ממוצע הוא שעתיים (או שלוש- עם הדרכה).

מנכ"ל מועצת החלב, שייקה דרורי, מעריך כי לחקלאות התיירותית יהיה בשנים הקרובות תפקיד הולך וגובר ביצירת ערך מוסף כספי ותדמיתי למשק החלב   מעבר ל"רצפת הייצור": "החקלאות התיירותית הופכת אטרקציה אטרקטיבית בתיירות הפנים. כ- 15,000 מבקרים הניבו ב-2004 יותר מחצי מיליון ש"ח, הכנסה נוספת לחקלאים" מדווח דרורי.

ביום העיון למדו חקלאי ענף החלב את עקרונות התהליך היזמי, ההיבטים החוקיים, מידע על עמדת הגופים הממשלתיים, השקעות ומקורות מימון, איכות הסביבה ופרמטרים חשובים להצלחת המיזם התיירותי, כמו חשיבות הבידול והייחוד ועוד. טיפים נוספים קיבלו החקלאים מכאלה ש"עשו את זה", נורית לוין מ"פרובוט" בכפר יחזקאל וענת אג'בר מחוות קורנמל.
