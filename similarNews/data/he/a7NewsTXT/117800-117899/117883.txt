

עשרות כלי רכב מגוש קטיף הגיעו לפני שעה קלה לכיוון מחסום כיסופים. הנהגים מסרבים להזדהות ולהציג תעודות במחסום, וזאת במטרה למחות על ההשפלה שנוקטת נגדם ממשלת ישראל.



אבנר שמעוני יו"ר מועצת חבל עזה הודיע בתגובה לצו עליו חתמו רה"מ ושר הבטחון, כי תושבי גוש קטיף הם אזרחים ישראליים לכל דבר וכי הם לא יצטיידו בכרטיסי הכניסה לגוש.

הצו שעליו חתמו ראש הממשלה ושר הבטחון, הסוגר את רצועת עזה בפני ישראלים מלבד תושבי המקום, מצריך את תושבי גוש קטיף להכנס עם כרטיסים אשר יונפקו להם ביומיים הקרובים, כהבטחת מזכיר הממשלה אילן כהן.

בעוד תושבי חבל קטיף מביעים זעם על החלטת ראש הממשלה לסגור את רצועת עזה, מסביר השר לבטחון פנים כי המהלך, לטעמו, בוצע לטובת התושבים שכן בכך נמנעת כניסת גורמי ימין קיצוניים לרצועה.

השר לבטחון פנים גדעון עזרא מנסה לבלום את המתקפה החריפה הנשמעת נגדהחלטת ראש הממשלה לסגור את גוש קטיףלכניסת מבקרים שאינם מתושבי החבל. כזכור, על הצו חתמו השר לבטחון פנים ושר הבטחון שאול מופז. השר עזרא קובע "לדעתי בנושא הזה אנחנו הולכים לקראת המתיישבים".

השר לבטחון פנים אומר שהממשלה הייתה מעדיפה שלא לסגור את גוש קטיף, אולם היא נאלצת לבצע את המהלך בשל חששה מגורמי ימין שיפריעו לביצוע עקירת הישובים. "אי אפשר להשלים עם כניסת גורמי ימין כמו נועם לבנת לגוש קטיף בניגוד לחוק", אומר השר.

לדברי עזרא המהלך נעשה מתוך התחשבות בתושבים שביקשו ממערכת הבטחון שלא לאפשר לגורמי ימין מתנגדי העקירה להיכנס לגוש קטיף.

בהתייחסו להפגנת הצעדה הצפויה ביום שני אומר השר עזרא כי כשם שהמפגינים ישתמשו בכל דרך להגיע לגוש קטיף כך מערכת הבטחון תבלום אותם בכל דרך.

בתגובה לדבריו אלה של השר עזרא, הרומזים שמהלך חסימת גוש קטיף נעשה לטובת המתיישבים, מתייחס יושב ראש מועצת רצועת עזה אבנר שמעוני בבוז ואומר לכתבנו שמעון כהן כי "אף אחד לא עושה לנו טובה. לא מינינו אף אחד. אנחנו מקבלים באהבה וברצון כל אחד ואחד שמגיע לגוש קטיף. אנחנו נעלבים, פגועים וכועסים על כך שסוגרים בפני התושבים את דרכם להגיע לביתם באופן נורמאלי".
(ש)
