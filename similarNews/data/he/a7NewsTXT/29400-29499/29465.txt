

עיתון הארץ פרסם אתמול את כתבתו של אליהו סלפטר, העוסקת במאבקם של היהודים בעולם בחרמות הכלכליים התרבותיים והתקשורתיים המופעלים כלפי יהודים וכלפי ישראל.לדבריו, פנו הערבים בתקופה האחרונה לאיומי החרם על תוצרת ישראלית ועל גורמים ישראליים. עם זאת הפעם הם נתקלים בתגובה מסיבית של יהודים. בין המחרימים גם איגודי מקצועות חופשיים, מדענים ומוסדות אקדמיים באירופה.

סלפטר מציין כי בעבר המבחן העיקרי היה הנזק הכלכלי לישראל, וכעת נוספו קריאות להחרמת יצרנים פרו-ישראלים, סיסמאות הסתה אנטי-ישראליות והתרסה של מפגינים ערבים נגד ממשלותיהם. לדבריו, החרם מופעל על בעלי מפעלים שהביעו תמיכה בישראל, והוא בעל ממדים אנטישמיים.

בין המפעלים המוחרמים מופיעה יצרנית ומפיצה של בגדי ונעלי ספורט "טימברלנד" האמריקאית, שנשיאה ג'פרי שוורץ השמיע דברי ביקורת כלפי ישראל על כך שאינה יודעת איך לנהל את מאבק ההסברה נגד הערבים. מוצרי "אסתי לאודר" ברשימה משום שבעליה רונלד לאודר פעיל מאוד בארגונים יהודיים. בין המוחרמים נמצאת גם יצרנית הצעצועים והמשחקים "הסברו". היא נכנסה לרשימה מפני שהיא מייצרת בובות של חיילים הנראים כחיילי צה"ל.

את המסע נגד האוניברסיטאות מארגן בין היתר חוקר המוח הפרופסור סטיוון רוז בבריטניה, והבלשן האנטי-ציוני הידוע פרופ' נועם חומסקי בארצות הברית. מנגד, מארגן הפעילות הנגדית הוא המתמטיקאי היהודי-הרוסי ליאוניד ריז'יק מאוניברסיטת שיקגו. בעוד שעל הקריאה להחרמה חתמו 125 אקדמאים, רבים מהם ידועי שם, על העצומה הנגדית חתמו כבר כ-2,200 אקדמאים, וביניהם גם שני חתני פרס נובל.

עוד נאמר בכתבה כי האיגודים המקצועיים וארגונים אזרחיים בנורווגיה הם בין הפעילים ביותר
באירופה להטלת חרם על ישראל. בין היתר ארגון הנוער של תנועת העבודה הנורווגית הוא שיזם מבצע להרחקת ישראל מתחרות ה"אירוויזיון". פעילותה של נורווגיה נגד ישראל קוממה אישים וארגונים יהודיים. סול ליבגוט, מי שהיה יו"ר הפדרציה הציונית של דרום אפריקה, והמכהן בחבר
הנאמנים של האוניברסיטה העברית בירושלים, פרסם באחרונה מאמר חריף במיוחד נגד התנהגותם של הנורווגים. הוא הזכיר שווידקון קוויזלינג, מנהיג המפלגה הנאצית במדינה, קיבל עליו לשמש ראש ממשלת הבובות תחת הכיבוש הנאצי. כתוצאה מכך נהפך "קוויזלינג" שם נרדף לפוליטיקאי המשתף פעולה עם הנאצים.

לחץ של גופים יהודיים על בתי הכל-בו "הרודס" ו"סלפרידג'ס" בלונדון הביא לביטול כניעתם לדרישת הערבים לסלק את תוצרת ישראל ממדפיהם.

