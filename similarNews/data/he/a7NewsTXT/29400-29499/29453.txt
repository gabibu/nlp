

ברפיח התחולל אתמול עימות בין מאות מפגינים מהחמאס לבין שוטרי הרש"פ. המפגינים צרו על בניין המשטרה ודרשו להרוג ערבי שעצור שם בחשד לשיתוף פעולה עם ישראל. הם אף השליכו שני רימוני יד לעבר סיור של חיילי הרש"פ. בעימות נפצעו 21 מפגינים, וביניהם שבעה שוטרים.
אתמול הפגינו בעזה אלפי ערבים שביקשו להזדהות עם ערפאת. המפגינים השמיעו קריאות בגנות ישראל וארה"ב.

כתבנו חגי הוברמן אמר לערוץ 7 כי ברש"פ החל משבר שיסודו דווקא מהתחלת בנית גדר ההפרדה. גדר זו המחישה לערביי הרש"פ את כוונותיה של ישראל להתנתק מהם באופן מוחלט ומשמעות הדבר בעיניהם היא שלא יוכלו לעבוד בישראל, אמר הוברמן. לדבריו, הערבים חוששים שהעוני, הדלות והמצוקה הכלכלית יונצחו, ושהתקופה שבה נכנסו ויצאו אל ישראל וממנה באופן חופשי לא תשוב. הדבר חידד את המצוקה הכלכלית מצד אחד, וגם את התחושה ששנתיים של לחימה מלווה בקורבנות לא הניבו הישגים .

אתמול דן הקבינט המדיני בטחוני בצעדיו של צה"ל במסגרת מבצע דרך נחושה. על פי הנחיית רה"מ הציגה מערכת הביטחון הצעות להקלת הקשיים שבהם נתונה האוכלוסייה הערבית בערי יהודה ושומרון. בישיבה דרש פרס לאפשר כניסת 30,000 עובדים ערבים לישראל כדי לסייע לאוכלוסייה במצוקה הכלכלית הקשה שבה היא נתונה. בסופו של דבר החליט הקבינט להתיר כניסתם של 5,000 עובדים בלבד. פרס אף התפרץ בכעס כלפי שרי הימין ואמר: "תכבשו, תגרשו וזהו".

כמו כן אושרו כללים להקלת פעולתם של ארגונים שונים המסייעים לאוכלוסייה. שר הביטחון אמר בישיבה שההקלות נועדו לנתק את "מעגל התסכול שנוצר מתגובת ישראל לטרור", כלשונו.
רה"מ שרון דחה את הצעתו של שר החוץ שמעון פרס להעביר לרש"פ את הכספים שהוקפאו באוצר. הקבינט החליט להפשיר חלק מהכספים אך להשתמש בהם לתשלום חובות של הרש"פ למוסדות ישראלים, בעיקר לבתי חולים.

