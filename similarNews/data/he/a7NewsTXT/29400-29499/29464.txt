

ח"כ זבולון אורלב מהמפד"ל התייחס אתמול בנאומו בכנסת לפינוי המאחזים. אורלב הביע תמיהה על מה שכינה "זריזותה המפתיעה של הממשלה בכל הנוגע למתיישבים ביהודה ושומרון לעומת התנהלותה המסורבלת נגד המתנחלים בתוך הקו הירוק".

לדבריו, "אם כבר מטרידים אותנו מאחזים בלתי חוקיים, הייתי מייעץ לממשלה קודם כל לטפל במאחזים הבלתי חוקיים בתוך הקו הירוק. כל השוהים הפלשתיניים הבלתי חוקיים, עשרות אלפים שוהים בלתי חוקיים, מתנחלים בתוך הקו הירוק".

ח"כ אורלב אמר עוד כי "השבוע שאלתי את סגנית שר התשתיות בדבר תפיסת האדמות בידי הבדואים. 65 אלף בדואים תופסים 650 אלף דונמים. היא ענתה לי שהטיפול בעניין זה כרוך בהליכים משפטיים ארוכים, והנה כשניגשים לעניין המאחזים ביהודה ושומרון, פתאום, ערב ועידת מפלגת העבודה, ההליכים מתקצרים בלא כל קושי..."

בהתייחס לסוגיית העיתוי של עקירת המאחזים אמר ח"כ אורלב: "הנה כמה ימים לפני הוועידה, במאבק של שר הביטחון מול חבר הכנסת חיים רמון הפועל למען הקמת גדר הפרדה ולמען פינוי יישובים, באים ואומרים: יישובים לא נפנה, אבל מאחזים נפנה. זה נראה יותר מידי מפלגתי ופוליטי", אמר אורלב והוסיף: "הדיבורים של שר הביטחון, הנשמעים כאילו הוא איזה שריף שמעלה מאחזים ומוריד, אינם במקומם", אמר.

ח"כ מאיר פורוש מיהדות התורה תמה על הוראת שר הביטחון לפנות מאחזים יהודיים ביש"ע בעוד הוא מתעלם לגמרי מהבנייה הבלתי חוקית שמתבצעת בידי הערבים שם. אתמול הועבר לאינטרנט של ערוץ 7 העתק מכתב ששלח ח"כ מאיר פורוש מיהדות התורה לשר הביטחון. "לאור השמועות מן הימים האחרונים בדבר 'פינוי' מאחזים לא חוקיים, אינני מבין מה הלהיטות הזו שאחזה בנו לעסוק בעניין זה דווקא".

ח"כ פורוש מוסיף: "אני בהחלט בעד שמירה על החוק ועל הסדר הציבורי, ואני גם מתנגד לכל פעולה ולכל בנייה שאיננה חוקית, אבל לך כמו לי ידוע שכל עברה בדמות קרוואן הקרוי 'מאחז' ואשר הוצב שלא כחוק, מתגמדת לאור מאות ואלפי עבירות הבנייה שמבצעים הפלשתינים, וכל עוד שם פועל כל אחד ככל העולה על רוחו מדוע אתה פועל בדרסטיות שכזו נגד ה'מאחזים'?"

העתק המכתב נשלח גם אל רה"מ שרון.
