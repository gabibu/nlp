

בעיר רחובות סוערות הרוחות סביב פתיחתה בשבת, של חנות "מקסי סנטר" למימכר מזון ומעדנים.

פקחי העירייה רשמו כבר כמה דו"חות לבעלי החנות , אולם בעלי החנות ממשיכים לפתוח את החנות בשבת, למרות אזהרת העירייה כי תאכוף את החוק בעיניין.

עוד לפני כשבועיים מחו תושביה הדתיים של רחובות, ובכללם גם הרב הראשי לרחובות, הרב שמחה הכהן קוק, על פתיחת החנות בשבת. לדבריהם, פתיחת החנות בשבת, היא בבחינת פגיעה בסטטוס קוו ביחסים בין חילונים לבין דתיים בעיר, והם לא ישקטו עד לסגירתה של החנות בשבת.

מנגד, פעילים ב'שינוי' טוענים, כי החנות אינה נמצאת בשטח מגורים, היא ממוקמת לצידי כביש סואן ולא פוגעת ברגשותיו של הציבור, מאחר וממילא על הכביש הסואן הזה, המוביל לצומת בילו, נוסעות מכוניות רבות גם בשבת.

מזה כשבועיים נערכות במוצאי שבת שבחלקה הדרומי של העיר, הפגנות של חרדים ומנגד של חילונים, בעד ונגד פתיחת החנות. לקראת סוף השבוע הנוכחי גוברת המתיחות בעניין, לאחר שפעילים במפלגת שינוי הודיעו, כי בכוונתם להפגין במקום ולתמוך בבעלי החנות.


