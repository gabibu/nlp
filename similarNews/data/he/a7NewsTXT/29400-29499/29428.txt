

הכנסת אישרה בקריאה טרומית הצעת חוק המחייבת מוסדות להשכלה גבוהה לקבוע מועד בחינה מיוחד לסטודנט ששירת במילואים. את הצעת החוק יזם יו"ר הקואלציה ח"כ זאב בויים. החוק אושר ברוב של 27 תומכים, ללא מתנגדים.

יו"ר התאחדות הסטודנטים הארצית ליאור שטרסברג אומר כי במשרדי האגודה התקבלו עשרות פניות של סטודנטים שנתקלו בבעיות עם חזרתם ממילואים במהלך המבצע "חומת מגן". "אני מאמין שרק חקיקה מסודרת של כל ההטבות לסטודנטים אלו תאפשר להם לצאת לשירות בראש שקט" אמר.

לפי הצעת החוק, סטודנט שיקרא לשרות מילואים סמוך למועד הבחינות יהיה זכאי למועד בחינה נוסף על המועדים הרגילים. עוד בהצעה, על מוסד ההשכלה יהיה לפרסם את דבר קיומו של מועד נוסף כזה.

הכנסת אישרה היום בקריאה טרומית גם את חוק זכויות החרש של ח"כ שאול יהלום (מפד"ל).
לפי הצעת החוק, במהדורת החדשות היומית המרכזית יצורפו כתוביות, או לחילופין יעשה שימוש בתרגום לשפת הסימנים. בנוסף, יזכו חרשים להנחה בתשלומי פעימות מונה בגין שימוש במכשירי פקסימיליה.
