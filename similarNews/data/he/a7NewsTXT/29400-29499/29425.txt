

שופטת שלום בבאר-שבע גזרה היום חודשיים מאסר על תנאי על ערבי משכם, השוהה כבר תשע שנים ללא היתר בתחומי ישראל. הערבי החל בהליכי גיור ובסיומם הוא מתכוון, לדבריו, לשאת לאישה את בת זוגו היהודיה.

כתב עיתי"ם מוסר כי לפני כחצי שנה הוא הלך מבית הכנסת לדירתו, כששוטרים ביקשו ממנו מסמכים מזהים והוברר, שאין בידיו אישור שהייה בישראל. עקב כך הוגש נגדו כתב אישום על כניסה שלא כחוק לישראל ובית המשפט התבקש לצוות על הארכת מעצרו עד לסיום המשפט. בשל נסיבותיו המיוחדות, החליט בית המשפט לחייב אותו לשהות במעצר בית עד לסיום המשפט.

השופטת דרורה בית-אור אמרה שגל הפיגועים החמורים הביא למעצרו של הנאשם והוסיפה כי ייתכן שבנסיבות אחרות כלל לא היה נעצר ויכול היה להמשיך בהליכי הגיור ולבנות לו בית בישראל.
