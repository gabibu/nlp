

בימים אלו מתחיל, משרד התיירות, באמצעות, החברה הממשלתית לתיירות, בתכנון אטרקציה סביבתית של: "המקום הנמוך בעולם". אטרקציה שהיא נקודת ציון גיאוגרפית, על חוף ים-המלח סמוך למרחצאות עין גדי, המציינת את קו הגובה 415 מטר מתחת לפני הים, שהוא קו הגובה הנמוך ביותר על פני האדמה ביבשה.

הפרוייקט בא כהמשך לפרוייקט סימון קווי הגובה בירידות אל ים המלח. הנקודה הנמוכה בעולם תסומן על גבי קיר נמוך בסמוך לקו החוף, במקום בו נשמר עדיין נוף בתולי ייחודי של ים המלח. הקיר עליו יופיע הסימון יבנה מגושי מלח שיחצבו באזור סדום. על גבי הקיר תופיע כתובת בעברית, אנגלית וערבית המציינת את קו הגובה המדויק, והתיירים יוכלו להצטלם לידה על רקע ים המלח. סיפון עץ באורך של כ- 250 מ' יוביל את המבקרים ממערכת הולכי הרגל הקיימת ועד קיר המלח.

המגמה היא לצרף את האתר לאתרי תיירות מצולמים ומפורסמים אחרים בעולם, אתרים כמו קו המשווה או פסגת ההר הגבוה באירופה או באפריקה.

