

קרע נפער בצמרת הרש"פ לאחר שערפאת ניסה להדיח שניים מבכירי הנהגתו: ג'יבריל רג'וב ורזי ג'יבאלי, מפקד המשטרה ברצועת עזה. כמו כן הדיח ערפאת את מפקד ההגנה האזרחית ברצועת עזה אבו-מרזוק.

המיליציה של רג'וב מונה כ 4000 חמושים המאוגדים במסגרת הביטחון המסכל ביו"ש. חלק מהם, ומדובר בעיקר בתנזים, הודיעו, כי לא יסכימו לפגיעה במעמדו של רג'וב. חלק השמיעו איומים, ולפיהם יחסלו את המיועד להחליף את רג'וב, אם רק יעז להגיע ללשכתו של רג'וב.

ערפאת נתון עתה בלחץ בינלאומי לבצע רפורמות, ו"להפריש" את עצמו החוצה מתפקיד בכיר ברש"פ. במקום לפרוש מתפקידו עסק ערפאת בסילוק חלק ניכר מהאישים החזקים שמסביבו, המאיימים , כביכול, על מעמדו ברשות. כך הביא ערפאת לפני כחצי שנה לסילוקו של מפקד הביטחון המסכל בעזה מוחמד דחלאן, וכך עתה הוא מסלק את ג'יברל רג'וב מתפקיד ביצועי רב כוח .

בתגובה להודעה של ערפאת כי הדיח שניים מראשי מנגנוני הביטחון שלו אמרו אתמול גורמים מדיניים: "מדובר בתרגיל של ערפאת, שמנסה להראות כאילו הוא עורך רפורמות, בו בזמן שמוסרות הכוח נותרות בידיו". לדברי הגורם המדיני: "עד שלא ייקחו מידיו של ערפאת את השליטה במנגנוני הביטחון לא יתבצע שום שינוי. מדובר בגופים שנגועים בטרור, ואין זה משנה מי עומד בראשם".

כתבנו חגי הוברמן ציין כי ערפאת מבין שג'יבריל רג'וב הקים לעצמו ארגון עם אנשים הנאמנים רק לו, ולכן הוא יתקשה להדיח אותו. רג'וב משלם את משכורותיהם ממקורות עצמאיים משלו, והם מתפקדים כמיליציה פרטית שלו כמו זו שיש לדחלאן בעזה. לדבריו, מאז שהסגיר רג'וב את מחבלי החמאס ממפקדתו שבביתוניה הוא אמנם איבד ממעמדו אך בכל זאת אין ערפאת יכול להדיחו. רג'וב הכחיש אתמול את המידע שלפיו ערפאת פיטר אותו. "לא ידוע לי על החלטה כזאת, להחליף אותי", אמר רג'וב לעיתונאים ברמאללה.

