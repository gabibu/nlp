

שר התקשורת ראובן ריבלין הציע למרדכי (מוטי) שקלאר לכהן כמנכ"ל הרשות השנייה במקום שמואל שם טוב, המנכ"ל הפורש. עכשיו מכהן שקלאר כיו"ר הרשות השנייה.
המינוי למנכ"ל חייב אישור של ועדת רביבי, הבוחנת את כישורי המועמדים למשרות בכירות בשירות הציבורי, ואת אישור הממשלה.

העיתונאית חני לוז מדווחת כי אם התהליכים יאושרו יפסיק שקלאר לכהן כיו"ר הרשות. יצוין כי ההצעה היא למשרה קבועה של מנכ"ל ולא של מנכ"ל זמני, ושקלאר לא יוכל למלא משרה כמנכ"ל, גם לא זמני, כל עוד הוא מכהן כיו"ר.

מהרשות השנייה נמסר כי שם טוב, המכהן כשנתיים וחצי, יפרוש בתקופה הקרובה, אולם הוא יישאר בתפקידו עד עוד שלושה חודשים כדי לא להשאיר חלל ניהולי ברשות.

לשם טוב הוצעו תפקידים שונים בתחום התקשורת, וביניהם תפקיד בכיר ב JCS, אולפני הבירה בירושלים, המספקים שירות לרשויות התקשורת הישראליות והזרות. כמו כן הגיש שם טוב מועמדות למכרז על ניהול הערוץ הראשון ברשות השידור.
לשאלת לוז על סיבת עזיבתו את התפקיד לפני תום חמש שנות הקדנציה אמרה דוברת הרשות השנייה נחמה לאור כי כבר בתחילת כהונתו הודיע שם טוב שהוא מתעתד להישאר בתפקידו כשנתיים בלבד, וכי היה לו חשוב לגמור כמה פרויקטים חשובים בעיניו, וביניהם פתיחת ערוץ מתחרה לערוץ 2. כעת, לקראת המיזוג של שני הערוצים, מרגיש שם טוב כי הוא מיצה את עיקר המשימה.

שם טוב הוא המנכ"ל השני של הרשות השנייה. קודמו היה נחמן שי, שניהל את הרשות מאז הקמתה. היום שי מכהן כיו"ר רשות השידור.

בתגובה להצעת ריבלין מסר שקלאר כי הוא "שמח על האמון שהשר נותן בו". לדבריו, מדובר ב"תקופה קריטית" בתחום התקשורת, תקופה שבה סוגיות משמעותיות מאד צריכות להגיע לפתרונן. ביניהן: הארכת הזכיונות בערוץ השני, עתידו של ערוץ 10 ועתיד ההפקות הישראליות בכלל. שקלאר מדגיש כי חשובה ההמשכיות של מי שעסק בסוגיות אלו, וכי גם כמנכ"ל הוא יפעל להביאן לסיום הטיפול בהן בדרך הטובה ביותר.

אם ימונה שקלאר למנכ"ל יצטרך שר התקשורת למנות יו"ר חלופי. מלשכת השר ריבלין נמסר כי עדיין אין לו מועמדים למשרת היו"ר.

