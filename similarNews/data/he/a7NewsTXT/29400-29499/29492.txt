

יו"ר ועדת העליה והקליטה ח"כ צבי הנדל אמר היום לערוץ 7 כי בחבר המדינות ישנם שניים או שלשה מוקדים שבהם מצויים כמיליון יהודים על פי ההלכה. לדבריו, מדובר בשני סוגים עיקריים. הראשון הוא בני נוער יהודיים רבים שהושפעו בידי המסיון הנוצרי שפעיל מאד בחבר המדינות. "חלק מארגוני המסיון קוראים לעצמם 'היהודים החדשים' ומטעים את בני הנוער האלה שאינם מבינים דבר ביהדות, והם חוסים תחת כנפיו". ח"כ הנדל טוען כי הסוכנות ככל הנראה איננה מעוניינת ליצור חיכוך עם העולם הנוצרי, ולכן לא פונה למאגר היהודים הזה.

"המאגר השני", מסביר הנדל, "הם יהודים שגרים בכפרים נידחים ואין להם כסף לנסוע לעיר הגדולה ובטח לא לנציגות ישראל, ושליחי הסוכנות משום מה לא מגיעים אליהם".

בשבוע הבא תקיים ועדת הקליטה ישיבה מיוחדת בנושא זה בהשתתפות יו"ר הסוכנות סליי מרידור. ח"כ הנדל אמר לערוץ 7 כי אם יתברר שהסוכנות לא תרצה להירתם להעלאתם של יהודים אלה, יפעל להבאתם ארצה בידי ארגונים פרטיים שכבר פועלים ברחבי חבר המדינות.

יו"ר ועדת העליה ח"כ הנדל טוען כי הבעיה בעליית גויים איננה נעוצה בפעילות הסוכנות. לטענתו, עיקר הבעיה נובעת מזיופים רבים, שמתאפשרים בשל זכאות נכד לסב יהודי לעליה לארץ. "קשה מאד לזייף אמא", אומר ח"כ הנדל, "אבל זה לא בעיה למצוא איזה סבא שכבר נפטר מזמן".

הנדל מסביר כי "מי שאחראים על מתן אשרות עליה זו הקונסוליה ולשכת הקשר ולא הסוכנות". הוא תקף את האחראים ואמר כי ישנם דרכים רבות להצלבת מידע כדי לבדוק את אמיתות הבקשות שמוגשות, אולם בקונסוליה ובלשכת הקשר כמעט ולא עושים זאת.

סגן שר הקליטה יולי אדלשטיין תקף את הסוכנות היהודית ואמר כי במטרה להצדיק את קיומה של הסוכנות, מתאמצים שליחיה ו"הופכים כל אבן", כלשונו, כדי למצוא מועמדים לעליה ע"פ חוק השבות, גם בקרב אלה שאינם יהודים וכאלה שאין להם כל זיקה לישראל. לדבריו, אחוז גבוה מבין העולים שהגיעו לישראל בשנתיים האחרונות אין להם כל זיקה לישראל. "שליחי הסוכנות מגיעים לאיזה נכד של סבא יהודי שעולה לארץ עם שאר משפחתו הלא יהודיה", אומר סגן השר. "הם לא חלמו ולא התכוונו לעלות עד שהגיעו אליהם שליחי הסוכנות".

בראיון לערוץ 7 אמר סגן השר אדלשטיין: "לא כתוב בשום מקום שצריך להפוך כל אבן שמא לידה עבר איזה יהודי בעבר". לדבריו, ישנם במדינות חבר העמים כמה מאות אלפים של יהודים "חלקם מתבוללים, רבים מאורגנים בקהילות, ביניהם יש יהודים רבים שמצליחים מבחינה כלכלית והם פשוט לא מעוניינים באופציה של עליה". סגן השר אומר כי "כמו שלא כולם עולים מצרפת ואנגליה, כך גם ברוסיה". קשה מאד לשכנע יהודים "מצליחים" לעלות, אומר אדלשטיין. "אז לשליחי הסוכנות קל יותר לשכנע איזה נעבעך באיזה חור, ולהגיד לו: אתה מובטל ואין לך מים חמים, אז בוא לישראל ותשפר את המצב שלך".

סגן השר מציין כי הוא מודאג מאד מהמשך המגמה הזו של הסוכנות. "אם העניין הזה יימשך, בעוד חצי שנה נגיע לכך שיהיה רוב מוצק בכנסת לשינוי חוק השבות".

דובר הסוכנות אפרים לפיד מסר בתגובה לערוץ 7 כי "מוזר מאד שדווקא בימים אלה מותח סגן השר ביקורת, שהיא בניגוד לעמדת שר הקליטה, שהוא ראש הממשלה".

לפיד מציין כי "אלפי אנשים ברחבי חבר המדינות לומדים בקורסים מיוחדים לזהות יהודית, ישראלית, וציונית כולל מי שאינם יהודים על פי ההלכה". דובר הסוכנות מוסיף כי מזה שלש שנים לומדים בארץ אלפי עולים בקורסים לזהות יהודית ומאות מהם כבר התגיירו. "הסוכנות מוטרדת מאד מתהליך הגיור והיא קוראת לרבנות הראשית לעשות מאמץ מחודש לזרז את הליכי הגיור ולעשותם ידידותיים יותר".


