

שופטת שלום בבאר-שבע גזרה אתמול רק חודשיים מאסר על תנאי על ערבי משכם, השוהה כבר תשע שנים ללא היתר בתחומי ישראל. זאת, בשל נסיבותיו המיוחדות של הנאשם, שחי עם אישה יהודיה שהוא מתכוון לשאתה, ואף החל בהליכי גיור.

שוכרי אשתיה, בן 28, משכם, הגיע לפני תשע שנים לבאר-שבע, ומאז הוא עובד בעיר וחי בה. בשנה האחרונה הוא החל בהליכי גיור, ובסיומם הוא מתכוון, לדבריו, לשאת לאישה את בת זוגו היהודיה. לפני כחצי שנה הוא הלך מבית הכנסת לדירתו, ושוטרים ביקשו ממנו מסמכים מזהים. משהוברר שאין בידיו אישור שהייה הוגש נגדו כתב אישום על כניסה שלא כחוק לישראל, ובית המשפט נתבקש לצוות על הארכת מעצרו עד לסיום המשפט. בשל נסיבותיו המיוחדות החליט בית המשפט לחייב את אשתיה לשהות במעצר בית עד לסיום המשפט.

השופטת דרורה בית-אור הרשיעה את אשתיה על פי הודאתו, ואתמול גזרה את דינו. השופטת כתבה בגזר הדין: "נראה ששהייתו בישראל משנת 93' לא נעשתה על רקע כוונה לבצע עבירה פלילית כלשהי, קל וחומר שאין מדובר באדם שנכנס לישראל כדי לבצע חבלה".

השופטת בית-אור אמרה כי גל הפיגועים החמורים הביא למעצרו של הנאשם והוסיפה: "ייתכן שבנסיבות אחרות כלל לא היה נעצר והיה יכול להמשיך בהליכי הגיור ולבנות לו בית בישראל. כיום מצבו חמור, גם מכיוון שאינו יכול לחזור להתגורר בשטחים, ובמיוחד בעיר מגוריו, שכם, שם הוא נחשב כמשתף פעולה וכבוגד, וחייו עלולים להיות בסכנה.

השופטת הבהירה כי במקרה זה קיימות נסיבות מיוחדות וחריגות, המאפשרות לה לא לגזור הפעם על הנאשם עונש של מאסר לריצוי בפועל, ולכן היא גזרה עליו רק חודשיים מאסר על תנאי. בהתחשב במעצר הבית הממושך, שבו היה נתון אשתיה, ושבמהלכו לא היה יכול לעבוד, נמנעה השופטת גם מחיובו בתשלום קנס.

