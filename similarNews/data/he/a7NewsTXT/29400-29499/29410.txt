

בראיון שנערך אתמול בגלי צה"ל ע"י נדב פרי וירון וילנסקי נשאל ח"כ שלמה בן עמי לגבי מועד פרישתה האפשרית של מפלגת העבודה מהממשלה. בתגובה אמר בן עמי כי יש לו אמירה של יו"ר המפלגה, שר הביטחון בנימין בן אליעזר, כי עד סוף חודש יולי תפרוש המפלגה מממשלת האחדות. "הוא מתכוון לעזוב עד סוף יולי. אני רוצה לתת לו את הצ'אנס, ולכן אני אומר, עד סוף יולי זה דבר הגון" דברי ח"כ בן עמי.

כמו כן בין דבריו השונים בעניין הוסיף בן עמי ואמר לנדב פרי כי שר הביטחון סיפר לו על קיומו של סיכום בינו לבין יו"ר ישראל ביתנו ח"כ אביגדור ליברמן, על פי סיכום זה הודיע ח"כ ליברמן לבן אליעזר כי אין בכוונת מפלגתו להצטרף לממשלה במידה ותמצא מפלגת העבודה לנכון לפרוש ממנה, עובדה זו, כך מקווה ח"כ בן עמי תקל על יו"ר העבודה, השר בן אליעזר להחליט על פרישה.

בתגובה לכתב ערוץ 7 מסר ח"כ ליברמן כי הסיכום המדובר "לא היה, לא נברא, לא נכון."

טרם התקבלה תגובה לידיעה מלשכת השר בו אליעזר.
