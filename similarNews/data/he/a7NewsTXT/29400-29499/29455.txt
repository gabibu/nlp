

במערכת הבטחון האמריקנית קיים חשש מפני פיגוע ראווה גדול בתחומי ארה"ב במהלך חגיגות יום העצמאות האמריקני החל היום. ברחבי ארה"ב ננקטו צעדי ביטחון חסרי תקדים.מטוסי קרב יקיימו סיורים בשמי הערים הגדולות ובמקומות רבים נוספים.

הבית הלבן קרא לאזרחי ארה"ב לצאת ולחגוג את יום העצמאות למרות החשש הכבד מפני פיגועים. דובר הבית הלבן ארי פליישר אמר כי הצוות המאייש את מרכז הפיקוח הארצי על החגיגות יתוגבר כדי לפקח על יותר מ-2,000 מוקדי חגיגות "העשויים להיות מטרה בעבור אנשים המעונינים לפגוע בנו". פליישר אמר כי מטוסי קרב יערכו פטרולים באופן אקראי מעל ערים אחדות בארה"ב ובכל רחבי המדינה.

ביום שני האחרון הזהירה מחלקת המדינה את אזרחיה הנוסעים לחו"ל לבל ייכנסו למועדונים, למסעדות, לבתי ספר או למגרשי ספורט שאינם מקורים.

ערב פתיחת אירועי הארבעה ביולי, יום העצמאות האמריקני, פורסם סקר בעיתון ניוזוויק העוסק בעמדות אזרחי ארה"ב ביחס לאפשרות של פיגועים, לטיפול הממשל בביטחון הלאומי, ולשאלה עד כמה השתנה אורח החיים בעקבות הפיגועים ב 11 בספטמבר.

על פי הסקר 45% מהנסקרים אמרו כי מתקפה נגד ערים מרכזיות או אתרים מרכזיים בארה"ב במהלך יום העצמאות וסוף השבוע היא דבר אפשרי. עם זאת יותר ממחצית הנשאלים הביעו את בטחונם ברשויות הביטחון האמריקניות וביכולתם למנוע פיגועים. יותר מ 55% אומרים כי פעילות מאוחדת ומשולבת של כל סוכנויות הביטחון הממשלתיות במאבקן בטרור תתרום ליעילות במלחמה.

80% אמרו כי למרות החששות והדאגה מפני פיגועים הם יטיילו בפארקים וישתתפו בפעילויות רבות משתתפים כמו אירועי ספורט. 78% אמרו כי ימשיכו לטוס כרגיל, ו 77% לא שינו את תכניותיהם. על הצורך לפגוע בחירויות הפרט כדי להילחם בטרור חלוקה החברה האמריקנית. 46% היו בעד אך מספר דומה של נשאלים היו נגד.

כ 76% חושבים שמעצרם ובדיקתם של אנשים בשדות התעופה רק בגלל דתם הוא דבר מוגזם. 57% סוברים שגם פיקוח על שיחות טלפון ותכתובת בדואר האלקטרוני הוא מוגזם. 52% אינם מסכימים לתת בידי השלטונות את הכוח לעצור ולכלוא אנשים ללא הבאתם בפני שופט תחילה. עם זאת 62% מוכנים שתיקבענה תקנות בטחוניות מגבילות בתחום התובלה האווירית.

את הסקר ערך מכון המחקר פרינסטון ב 28 ביוני בעבור ניוזוויק.

