

ניתוח חדשני נגד צרבת נוסה לראשונה בבית החולים "שיבא" ברמת גן בגופו של קשיש בן 70- ועבר בהצלחה רבה. במהלך הניתוח הוחדרה לוושט מערכת המשחררת אנרגיה של radio frequency באזור חיבור הוושט לקיבה והמחזקת את הסוגר שביניהם. כך נמנע ההחזר של תוכן הקיבה לוושט, דבר היוצר את תופעת הצרבת.

הניתוח, המבוצע בהרדמה חלקית, נערך במכון הגסטרו בבית החולים בניהולו של פרופ' בר מאיר ושלושה רופאים נוספים, אשר עברו הכשרה מלאה. זהו הניתוח הראשון שנערך בארץ, אך בעולם כולו בוצעו מעל לארבעת אלפים ניתוחים כאלה.

צרבת היא מחלה כרונית, הנגרמת עקב הפרעה בתפקוד הסוגר (ספינקטר) שבין הוושט לקיבה. שריר זה סגור באופן קבוע חוץ מאשר בזמן האכילה. אז הוא נפתח לכמה שניות כדי לאפשר מעבר של מזון לקיבה. אנשים, אשר בגופם הסוגר נפתח בלא קשר לאכילה ומאפשר מעבר תוכן הקיבה, שהוא חומצי בדר"כ, לוושט, סובלים מצרבת, מכאב בחזה, מקושי בבליעה, מפגיעה ברירית הוושט, מדימומים ומהצרויות בחלל הוושט.

כאשר החשיפה לחומצה נמשכת זמן ממושך, עלולה רירית הוושט לעבור שינויים שיכולים להפוך לממאירים ולגרום גידולים בוושט.

30% מאוכלוסיית העולם סובלים מצרבת לפחות פעם בחודש, 15% מידי שבוע ואילו 7% סובלים ממנה מידי יום.

