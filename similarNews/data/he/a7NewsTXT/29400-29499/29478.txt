

דובר מטעם משטרת פרידריכשאפן שבגרמניה, אמר היום כי עד כה נמצאו גופותיהם של 67 מקרבנות האסון האווירי בו התנגשו מטוס נוסעים רוסי ומטוס מיטען של חברת DHL.

צוותי ההצלה שהמשיכו בחיפושיהם היום מקווים למצוא את ארבע הגופות הנוספות במהלך היום, אמר הדובר.

הדובר הוסיף כי קרובי המשפחה של הקרבנות יצאו היום בבוקר מהרפובליקה הרוסית באשקורטוסטן שבהרי אוראל בדרכם לאתר האסון. לדבריו, יותר מ-130 הורים וקרובים של הקרבנות, יגיעו לגרמניה בלוויית רופאים ופסיכולוגים.

נמסר כי חוקרי התאונה יבקשו את שיתוף הפעולה של קרובי הקרבנות, כדי להמשיך בתהליך זיהוי הגופות. עד כה, רק גופותיהם של הטייס הבריטי וטייס המשנה הקנדי שהיו במטוס הבואינג זוהו בוודאות.

ההתנגשות בין הבואינג 757 לטופולוב 154 התרחשה בלילה שבין יום שני לשלישי. 69 הנוסעים ואנשי הצוות שהיו במטוס הרוסי, בהם 45 ילדים, וכן שני הטייסים ממטוס הבואינג, נהרגו.
