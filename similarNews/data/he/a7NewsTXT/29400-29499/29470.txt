

ועדת המכרזים שליד נציבות שרות המדינה, מינתה בישיבתה אתמול את יוסי דנקונה, לתפקיד ראש מינהל תעשיות עתירות ידע במשרד התעשייה והמסחר.

יוסי דנקונה ינהל יחידה המופקדת על מספר ענפים תעשייתיים בתחום תעשיות עתירות ידע, שאחראיות על 62% מהיצוא התעשייתי כולו. בין השאר באחריות המינהל ענפי האלקטרוניקה, התקשורת, התוכנה והציוד הרפואי. המינהל הוא הגורם המקצועי המסייע בגיבוש עמדת המשרד באשר להשקעות חדשות ובבניית כלי סיוע אופייניים לתעשיות עתירות טכנולוגיה. המינהל עוקב אחר ההתפתחויות בשוקי העולם, ובהתאם קובע סדרי עדיפות לסיוע בתשתיות ענפיות, בהשקעות ובייצוא.

יוסי דנקונה (56), בוגר האוניברסיטה העברית בכימיה ופיזיקה ובעל תואר שני בכימיה אורגנית, מכהן כיום כסגן ראש מינהל כימיה במשרד התעשייה והמסחר.
