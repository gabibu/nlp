

בבי"ח בילינסון הושתלו בשבוע האחרון 4 ריאות, זוג ריאות ושתי ריאות נפרדות וכבד אחד.

השתלת שתי הריאות בוצעה בבחור בן 24 מאילת שסבל מסיסטיק פיברוזיס. הבחור סבל מילדות, מחלתו החמירה בשנה האחרונה, הוא נזקק לחמצן וסבל מדימומים בריאות. "הסבל הבלתי יתואר שלנו ושל בני במשך 24 שנים יכול להיחסך למשפחות נוספות בעזרת השתלות, ולכן חשוב שהמודעות בציבור תעלה ושאנשים יתרמו ככל שניתן", אמרה אמו של המושתל.

השתלת ריאה נוספת בוצעה בגיאורגי פבלוב, בן 57, נשוי ואב לשלושה, תושב נצרת עילית.
גיאורגי סבל מפיברוזיס ריאתי, צלקות קשות שהרסו את הריאה ומצבו החמיר בחצי השנה האחרונה.

השתלת ריאה שלישית בוצעה בגבריאל לוי, בן 65, תושב דימונה, אב ל-4 וסב ל-6. גבריאל סבל מאמפיזמה (נפחת) על רקע עישון כבד, מצבו היה קשה והמשפחה שקלה לנסוע לקולומביה.
יגאל, בנו של המושתל, אמר כי חשוב שהציבור לא ימתין שמישהו מבני המשפחה יזדקק להשתלה, אלא שכולם יחתמו על כרטיס התורם בהקדם. "אבא סבל כ-5 שנים ומצבו היה קשה. המתנו זמן רב כי סוג הדם שלו נדיר יחסית", אמר.

לדברי פרופ' מרדכי קרמר זו השתלת הריאה ה-112 ועדיין ממתינים כ-40 חולים להשתלה בישראל.
"עבודת הצוותים הרפואיים סביב השעון קשה כל ימות השנה ובמיוחד בימים בהם יש מרתוני השתלות כמו מרתון זה. כל ההשתלות עברו בהצלחה רבה הודות לעבודה הקשה והמאומצת של כל הנוגעים בדבר", אמר הפרופסור.

השתלת הכבד בוצעה ברפי רייבנבך, נשוי ואב לבת 10, תושב ת"א, שסבל ממחלת כבד כרונית דלקתית של דרכי המרה.
ד"ר זיו בן ארי, מנהלת היחידה למושתלי כבד במכון הכבד סיפר שרפי סבל במשך כ-10 שנים מהמחלה, שהתבטאה בדימומים חוזרים בדרכי העיכול ולאחרונה פיתח צהבת ונפגע באופן קשה בתפקוד הכבד.
הוא המתין להשתלה כ-7 חודשים, לאחרונה התאשפז מס' פעמים, נאלץ להפסיק לעבוד והתקשה בתפקוד היומיומי. "מכיוון שהמתנו כבר חודשים רבים להשתלה ומצבו של רפי הדרדר והסתבך, החלטנו לנסות השתלה במרכזים בארה"ב", אמרה רחל, אשתו. "אני הולכת שבועיים עם מכתב ההמלצה בנושא ולא מסוגלת למלא את הטפסים הנדרשים, כי ייחלנו וקיווינו כל הזמן שהישועה תגיע מתורם ישראלי ולא בחו"ל. לא יכולתי לחשוב על אופציה לטלטל אדם חולה במצב של רפי ולנתק ילדה בת 10 מהלימודים והחברים כדי להמתין להשתלה בחו"ל. לשמחתי למשפחה התורמת בישראל היתה החמלה לתת את איבריו של מי שמת. אנו מודים להם מקרב לב ומעודדים כל אחד לפעול כמותם.
חיינו לפני ההשתלה היו קשים מאוד ובתי ואני נרגשות שעברנו אותה", הוסיפה.
