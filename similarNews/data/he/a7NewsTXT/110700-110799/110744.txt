

אתמול בשעות הצהריים נחנך באופן רשמי מעונה החדש והמשודרג של היחידה הפסיכיאטרית לגיל הרך בסורוקה, בראשותו של ד"ר גל מאירי.

השירות הפסיכיאטרי לגיל הרך עוסק באבחון ובטיפול בבעיות נפשיות בגיל הרך (לגילאים 6-0) ומשלב אבחון וטיפול בפסיכופתולוגיה ספציפית לגיל זה, כגון: אוטיזם, הפרעות התנהגות, הפרעות אכילה, ילדים לאחר טראומות, בצד זיהוי וטיפול בגורמי סיכון להתפתחות הפרעה נפשית בילד, משפחתו ובסביבתו.

השירות מהווה הרחבה של היחידה הפסיכיאטרית לילדים ונוער, המנוהלת על ידי ד"ר שוש ארבל במרכז הרפואי והוא פועל במסגרת פרויקט ארצי בשיתוף משרד הבריאות וקרן 'סאקטא רש"י'.

תחום הטיפול הנפשי בגיל הרך, הנו תחום חדש יחסית בארץ. מטרת הטיפול בגילאים אלו היא איתור מוקדם ככל האפשר של ילדים בסיכון לפיתוח הפרעות רגשיות והתנהגותיות. הגילוי המוקדם יאפשר טיפול יעיל ומעמיק וימנע את התפתחותן של הפרעות חמורות יותר בעתיד. כמו כן הטיפול עשוי לצמצם למינימום את התחלואה הנלווית להפרעות בעלות אופי גנטי שיפרצו בגיל מאוחר יותר.

צוות היחידה הוא צוות רב מקצועי בהרכבו ובשיטתו הטיפולית וכולל פסיכולוגים קליניים, מרפאות בעיסוק ועובדות סוציאליות.

כיום מהווה היחידה הגורם המקצועי היחיד באזור הדרום העוסק בתחום בקבוצת הגילאים הצעירה בין 0-6. ליחידה ניתן להגיע או דרך היחידות השונות בבית החולים, או דרך הגופים המטפלים בקהילה, רופאי משפחה, טיפות חלב, גנים טיפוליים או שרותי הרווחה.
