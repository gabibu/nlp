

אתמול נערך דיון מרתוני בבג"צ ב-12 העתירות נגד חוק פינוי פיצוי, בפני הרכב של 11 שופטים. השופט מישאל חשין העיר בדיון שעל הממשלה לשלם כיאות למי שהיא מפנה מביתו
שהוקם באופן חוקי לחלוטין.

המשנה לנשיא בית המשפט העליון השופט מישאל חשין העיר על טיעוני המדינה ואמר: "עם ישראל, על ידי הממשלה והכנסת, החליט שהוא רוצה להתנתק מהמקום הזה. עם ישראל החליט להתנתק   עם ישראל צריך לשלם".

הוא הוסיף כי המתנחלים אינם רוצים את שווי הנכס אלא תחליף "זו לא שאלה של שווי הקרקע, זה שייך לכבוד האדם. הוויכוח נראה לי קטנוני מצד המדינה - הם לא פלשו למקום, המדינה שלחה אותם והושקעו מיליונים. אלה מקומות פורחים להפליא. אתם מדברים על הפקעה רגילה ועל נכס רגיל, אבל לא על השאלה של סכום".

בהתייחסו לטענות בעלי העסקים באזור התעשיה ארז, שאל חשין את נציגי המדינה: "האנשים שהיו בארז היו אנשי עסקים רגילים. הם עשו שירות למדינה והפחיתו את הלחץ בעזה וזה עזר. האם לוקחים את זה בחשבון?".

יצויין כי שופטי בית המשפט הביעו נכונות לצאת לסיור בגוש קטיף בטרם יקבלו החלטה בעתירות, ונשיא ביהמ"ש העליון אהרון ברק ביקש להגיש לו הצעה לסיור כזה.
