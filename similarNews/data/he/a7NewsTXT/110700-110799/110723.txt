

רשות הדואר מנפיקה היום סדרת בולים חדשה לציון 60 שנה לסיום מלחמת העולם השנייה.


השירות הבולאי ברשות הדואר מנפיק היום סדרת בולים חדשה לציון 60 שנה לסיום מלחמת העולם השנייה. סדרת הבולים מוקדשת ללוחמים היהודים נגד גרמניה הנאצית. וחושפים את תרומתם של מיליון וחצי יהודים שלחמו בצבאות בנות הברית ו- 250 אלף חיילים יהודים שנפלו תחת דגל מדינתם.

מנכ"ל רשות הדואר, יוסי שלי, אמר כי הבולים מנציחים את תרומתם החשובה של הלוחמים היהודים שלחמו נגד גרמניה הנאצית.

בבול החייל היהודי בצבאות-הברית נראה תצלום מצעד של לוחמי הבריגדה היהודית בצבא הבריטי; טנק T   34 רוסי, מפציצי 17B אמריקנים וצנחן. את החייל היהודי מסמלים דיסקיות של חייל אמריקני-יהודי ומדליון מגן-דוד.

בבול הפרטיזן ולוחם המחתרת היהודי נראה תצלום של קבוצת פרטיזנים; את לוחם המחתרת והפרטיזן היהודי מסמלת צורה של מגן-דוד, שנוצרה על חליפה לאחר שנתלש ממנה הטלאי הצהוב.

בנוסף לסדרת הבולים, תונפק בתאריך 9 במאי תווית ביול שתימכר באמצעות 6 מכשירי דואר מט ברחבי הארץ. התווית מציגה את הנפת הדגל של ברית המועצות מעל הרייכסטג בברלין. בהנפה זו השתתפו 3 חיילים שאחד מהם היה יהודי.
