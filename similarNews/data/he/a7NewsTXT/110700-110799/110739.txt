

יצוא היהלומים המלוטשים מישראל בחודש אפריל האחרון הסתכם ב- 334 מיליון דולר לעומת 424 מיליון דולר בחודש אפריל של השנה שעברה. מדובר בירידה של 21%, כך דיווח היום המפקח על היהלומים.

מתחילת השנה הסתכם יצוא יהלומים מלוטשים נטו ב-2.278 מיליארד דולר לעומת 2.144 מיליארד דולר בתקופה המקבילה אשתקד, דהיינו גידול של 6%.

לעומת הירידה ביצוא היהלומים המלוטשים, ביצוא היהלומים הגולמיים חלה דווקא עליה. יצוא היהלומים הגולמיים נטו הסתכם באפריל השנה ב-226 מיליון דולר לעומת 182 מיליון דולר של אפריל 2004, גידול של 25%.

המפקח על היהלומים במשרד התמ"ת, שמואל מרדכי, מדגיש כי למרות הירידה ביצוא שנרשמה בחודש האחרון, חל מתחילת השנה גידול של 6% ביצוא יהלומים מלוטשים נטו מישראל.

עוד הוסיף מרדכי כי הירידה ביצוא המלוטש נבעה מכך שבחודש מארס השנה תקיימו שתי תערוכות בינלאומיות בהן השתתפו יהלומנים מישראל וחלק מהסחורות שהוצגו חזרו ארצה באפריל.

ארה"ב מהווה השוק העיקרי ליצוא יהלומים מישראל עם 62%, אחריה נמצאות הונג קונג עם 15%, בלגיה עם 9%, שוויץ עם 5% ואנגליה עם 2%.
