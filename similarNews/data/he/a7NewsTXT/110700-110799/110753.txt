

מתנגדי ההתנתקות קוראים ל'חלוצי גוש קטיף' להחזיק מעמד אל מול נסיונותיה של 'ממשלת הגירוש' ונציגיה כשרת המשפטים ציפי לבני, המנסים לפתותם "כנחש הערמומי שהתאמץ לפתות את אדם הראשון", כלשונם.

כתבתנו רותי אברהם מוסרת כי בקריאה לתושבי גוש קטיף נכתב כי במדינה נורמלית היו חלוצי גוש קטיף "חתני פרס ישראל ביום העצמאות הקרב ובא - ולא מועמדים לגירוש. כל עם ישראל נושא עיניו אליכם ורק אליכם.

בו בזמן, הגברת ציפי לבני ונציגים אחרים מטעם ממשלת הגירוש, המתקנאים בכוחות הנפש שלכם ובהשפעתכם הטובה, עושים הכל כדי לפתות אתכם, להחתים אתכם, להלחיץ אתכם באיומים סמויים ובכל דרך אחרת להסיט אתכם מדרך הישר. בדיוק באותו האופן, בראשית תולדות העולם, הנחש הערמומי התאמץ לפתות את אדם הראשון - במטרה נסתרת להפילו בפח כמובן.

אנו מפצירים בכם, גיבורי התקופה - אחינו בגוש קטיף:
החזיקו מעמד!! שימרו מרחק מציפי לבני, שהינה מרשעת, ומכל נציגי הממשלה המתנכרת הזו הטוענים שהם "רוצים לעזור לכם"...!! חישבו עלינו!! המשיכו-נא להיות גיבורינו!! שהרי אנו - מתנגדי ההתנתקות ברחבי הארץ, ממטולה ועד אילת, הננו בסך הכל חיילים פשוטים. ואילו אתם חלוצי גוש קטיף - הנכם מפקדינו הנערצים.
מצדיעים לכם וממשיכים את המאבק בגאון, בזכותכם. מתנגדי ההתנתקות מצפון ועד דרום", לשון הקריאה.
