

מבצע 'מס וחלילה ב' של רשות המסים הניב עד כה 350 מיליון שקלים בששת השבועות האחרונים. כעת מצויה רשות המיסים לפני פתיחה בהליך האכיפה להסדרת החובות.


חלקו זה של המבצע שם דגש על חובות מיסוי של בעלי מקרקעין. כעשרת אלפים בעלי חוב מיהרו להסדיר את חובותיהם, במסגרת ההקלות שהוצעו במבצע.

נזכיר כי המבצע כלל הקלות למסדירי החובות לצד איום שבמידה ולא יוסדרו החובות יינקטו כלפיהם פעולות אכיפה שונות. שלב זה של פעילות אכיפה כלפי אותם שלא הסדירו את חובותיהם יחל כבר בימים הקרובים.

איתן רוב, מנהל רשות המיסים בישראל סיפר כי מאתיים מיליון שקלים מתוך הסכום שנגבה בימי המבצע נגבו במזומן ואילו מאה וחמישים מיליון שולמו בהסדרים קצרי טווח. לדבריו 10,000 החייבים שהסדירו חובם מהווים מחצית ממספר החייבים, מספר גדול אותו רואים ברשות המיסים כהצלחה המעידה על "האמון שנתן הציבור במבצע. הציבור הפנים את המסר שמדובר בהזדמנות בלתי חוזרת להסדרת החובות, ובחר להגיע למשרדי המס בטרם יגיעו אליו הגובים".

במהלך ששת השבועות בהם התקיים המבצע הגיעה פניה לציבור החייבים במספר מישורים: הודעה בכתב על החוב ובנוסף הזמנה להסדרתו והוקמו מוקדים טלפוניים שהעבירו תזכורת טלפונית לחייבים. כמו כן הוקמו מוקדים הסמוכים למקום מגורי החייבים על מנת להקל עליהם בהליך התשלום.
(ש)
