

מנהיג הרש"פ אבו עלא מאשים את ישראל בהפרת החוק הבינלאומי בכך שהיא מתכננת להקים חומה בתוך חברון ולייסד אוניברסיטה בשומרון. "מדובר בצעדים מסוכנים", אמר.

בראיון שהעניק היום ראש ממשלת הרש"פ, אבו עלא, לרשת אל ג'זירה התייחס לידיעה בדבר הקמת גדר הפרדה בתוככי העיר חברון ולהחלטת ממשלת ישראללהפוך את מכללת יהודה ושומרון באריאל לאוניברסיטה עצמאית, כך מדווח כתב INN איציק וולף. "צעדים אלה מסוכנים", אמר אבו עלא והוסיף שמדובר בהפרת החוק הבינלאומי והפרה של מפת הדרכים של נשיא ארצות הברית, ג'ורג' בוש. "ברצוני לדעת מה יש לממשל האמריקני לומר על כך לישראל", העיר בראיון.

בתחילת השבוע נודע כי צה"ל ממתין לאישור הפרקליט הצבאי הראשי לתכניתלהקמת גדר הפרדה בתוך חברון. גורמים צבאיים מסרו כי צה"ל הגיש תכנית להקמת גדר שתפריד בין "כ 500 יהודי חברון לבין 162 אלף ערביי חברון". מטרת הגדר תהיה מניעת חיכוכים בין ערבים ליהודים בחברון ויצירת תנאים בהם הערבים יוכלו לנהל חיים נורמאליים.

כתבתנו רותי אברהם מוסרת כי אותם גורמים צבאיים אמרו בעצמם שאינם יודעים אם הפרקליט הצבאי יאשר את תוואי הגדר בשל החשש שמדובר בעבירה על החוק הבינלאומי.
