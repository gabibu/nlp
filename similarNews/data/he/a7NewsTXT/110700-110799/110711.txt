

היועץ המשפטי של מפלגת העבודה, עו"ד אלדד יניב, אומר כי חבר הכנסת עמיר פרץ לא יכול להתמודד על ראשות העבודה כי הסכם האיחוד עם "עם אחד" לא הושלם כדין. רק היום הכריז פרץ על מועמדותו לתפקיד.

חבר הכנסת עמיר פרץ הכריז לפני הצהריים על תחילת המירוץ שלו לראשות מפלגת העבודה "עמיר פרץ   העבודה מנצחת", זוהי ססמתו של פרץ לקראת הבחירות הפנימיות הצפויות בעוד כחודש.

במסיבת עיתונאים שכינס אמר עמיר פרץ כי הוא חש שהציבור מחכה למהפך כדוגמת זה של שנת 77', והוא מסוגל לבצע את המהלך, שכן "ישראל זקוקה לחילופי שלטון", אמר. פרץ הבהיר כי במידה וייבחר לראשות המפלגה יתפטר מכהונתו כיו"ר ההסתדרות.

בדבריו התייחס פרץ גם להאשמות כלפיו לפיהן זייפו אנשיו קולות מתפקדים למפלגה. פרץ רמז כי מאחרוי ההאשמות המופנות לעברו והתלונה במשטרה בעניין זה עומדים אנשיו של אהוד ברק, מועמד נוסף לראשות המפלגה. את ברק הגדיר פרץ כ"אותו דבר כמו נתניהו".
(ש)
