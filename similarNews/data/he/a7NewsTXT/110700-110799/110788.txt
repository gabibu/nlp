

'מרכז מוסאווא' ל'זכויות אזרחים ערבים', עומד מאחורי החלטתו של היועץ המשפטי לממשלה מני מזוז להורות למשטרה לפתוח בחקירה נגד הרב שמואל אליהו, רב העיר צפת, בחשד להסתה לגזענות.

מרכז מוסאווא עסק בסיוע באיסוף "עדויות" של ערבים נגד כוחות המשטרה לקראת דיוניה של ועדת אור. הועדה כזכור הוקמה לאחר אירועי אוקטובר 00 שבמהלכם הרגו כוחות המשטרה 13 מתפרעים ערבים.

כתבתנו רותי אברהם מוסרת כי מרכז מוסאווא פנה לפני כשנה אל היועץ המשפטי והתלונן כי דברים שהשמיע הרב אליהו בראיון לתכנית רדיו ב 18 באוגוסט 04 לפיהם אין למכור או להשכיר דירות לערבים, מעלים לכאורה חשד להסתה לגזענות. בתלונתו נכתב כי "אין הדעת סובלת כי המדינה תשב בחיבוק ידיים נוכח הפרת חוק בוטה של עובד בכיר בשירותה. שתיקה כזו אף עלולה להתפרש כגיבוי מצד המדינה".

מלשכת היועץ המשפטי נכתב למרכז מוסווא, כי "המשטרה התבקשה ליתן דחיפות לטיפול בנושא, על-מנת שניתן יהיה לקבל החלטה, באשר להמשך הטיפול, בהקדם האפשרי".

יצויין כי בצפת מתנהל מאבק ממושך נגד חדירתם של ערבים לתוך שכונות יהודיות. קהילות חב"ד בצפת החליטו ביולי 04 לפעול למניעת השכרת דירות ומכירתן לערבים וזאת משום שהתופעה גרמה לדברי רבני הקהילות ל"בעיות חמורות ולסכנת פיקוח נפש". רבני הקהילות ציינו כי הם פועלים ע"פ הוראתו של הרבי מלובביץ בנושא.

באוקטובר 02', תבעו תושבים בצפת בראשם הרב שמואל אליהו להפסיק את לימודיהם של סטודנטים ערבים במכללה בצפת. "הסטודנטים הערבים הם נטע זר בצפת, והם מסכנים את תושביה לא רק מבחינה ביטחונית אלא גם מבחינה מוסרית", אמר אז הרב אליהו.

הוא התייחס בין היתר להתרחשות סביב פיגוע תופת שאירע אז בצומת מירון. זמן קצר לפני הפיצוץ הזהיר המחבל את אחת מהנוסעות, סטודנטית ערבייה הלומדת במכללה בצפת. היא ירדה מהאוטובוס בטרם אירע הפיצוץ, אך לא הזהירה את נוסעי האוטובוס.

הרב אליהו ציין אז כי הסטודנטית מייצגת את כלל הסטודנטים הערבים במכללה אשר אינם מכבדים את ימי הזכרון של מדינת ישראל ואף מבזים את דגל המדינה בטקסים ממלכתיים.

בתגובה לידיעה כי מזוז מתכוון להעמידו לדין בשל דבריו אמר הרב כי "עברנו את פרעה ונעבור גם את מזוז". עוד ציין שההלכה של "לא תחונם", האוסרת למכור קרקעות בארץ ישראל לנכרים, היא ברורה לכל רב ומזוז איננו הראשון שחושב שיוכל לכפות שלא לאפשר להביע דעת תורה.

לדבריו, היה לו ברור שבשלב מסוים יתחיל צייד מכשפות לקראת ביצוע עקירת היישובים בגוש קטיף ובצפון השומרון ובמידה והדברים יגיעו לידי העמדתו לדין הוא ישמח על שנתפס על דברי תורה.
