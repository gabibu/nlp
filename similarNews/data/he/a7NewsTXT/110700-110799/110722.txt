

צבא ארה"ב הציב לו למטרה להעביר את האחריות הביטחונית על עיראק לידי כוחות הצבא והמשטרה המקומיים עד חודש דצמבר, בעוד שמונה חודשים, כך מדווח הטלגרף הבריטי.


על פי מסמך המסווג שהופץ בקרב הפיקוד הבכיר של כוחות הברית בעיראק, מיד לאחר הבחירות לפרלמנט העיראקי, יפסיקו כוחות הברית בראשות ארצות הברית לערוך סיורים ברחבי עיראק ואת מקומם יתפסו כוחות הצבא והמשטרה המקומיים. תוך כדי כך, תתחיל יציאה מסודרת של כל הכוחות הזרים השוהים במדינה.

כתב INN איציק וולף מוסר כי את דבר קיומו של המסמך ואת העובדה שהוא הופץ בקרב הפיקוד הבכיר בעיראק אישר פקיד אמריקני בכיר שציין שלא מדובר בהתקפלות. "אף אחד בשרשרת הפיקוד לא מאיץ בנו לבצע את העבודה מהר יותר או להתפשר על מנת להגיע לתאריך יעד שרירותי", אמר.

מדובר בהחלטה הרשמית הראשונה שנוגעת בתאריך מסוים בו תחל נסיגת כוחות הברית מעיראק יותר משנתיים לאחר שפלשו אליה. עד היום, ההנחה הייתה שנסיגה שכזו תתרחש באמצע שנת 2006 ללא קביעת זמן מוגדר.

יש לציין כי ארצות הברית ובריטניה מסרבות לפרט מהן התכניות המפורטות ליציאת הכוחות מעיראק בשל החשש שפירוט שכזה יעודד את הכוחות העיראקיים הלוחמים בכוחות הברית ובשל החשש להיות מוצגים כבורחים מן המערכה.

כיום, מונים כוחות המשטרה העיראקית שאמורה להיכנס לנעליהם של כוחות הברית כמעט 87,000 שוטרים והצבא העיראקי מונה כ-72,500 חיילים. 19,000 גברים ונשים נוספים עוברים בימים אלה אימונים על מנת להצטרף לכוחות הביטחון של הממשל העיראקי החדש.
