

המוני יהודים בכל רחבי העולם יחגגו היום את סיום מסכת ברכות, המסכת הראשונה בש"ס, במסגרת לימוד הדף היומי ויתחילו את מסכת שבת.

63 ימים לאחר שנפתח המחזור החדש של לימוד הדף היומי בתלמוד הבבלי יציינו רבבות לומדי התורה את סיום המסכת הראשונה, מסכת ברכות והתחלת מסכת שבת. בתלמוד הבבלי 24 מסכתות ומחזור אחד של לימודו במסגרת הדף היומי אורך כ-שבע שנים וחצי.

ברחבי הארץ ובכל העולם ישנה התעוררות יוצאת דופן בתקופה האחרונה ללימוד הדף היומי. הרב בני מיצמכר, מנהל פרויקט השיעורים של מאורות הדף היומי אמר בראיון לערוץ 7 שעם פתיחת מחזור הלימוד החדש, לפני כחודשיים, נפתחו 150 שיעורים חדשים, ביניהםבבסיסי צבא, ברכבת ישראל, בנתב"ג, במשרד האוצר, במס הכנסה ובעוד מקומות רבים.

"אנשים יוזמים שיעור, באמצע היום סוגרים את העסק לשעת לימוד. רוב הלומדים הם דתיים, אך יש גם מהציבור המסורתי ואף פחות מכך, שדף הגמרא היומי הולך איתם כל יום", אמר.

ארגון מאורות הדף היומי קם לפני 6 שנים, כאשר העומד בראשו, הרב חיים דוד קובלסקי העביר שיעור בבני ברק, ולאור ההצלחה החליט להקים שיעורים במקומות נוספים. "הרב קובלסקי היה בעל חזון, שלא ידע עד לאן יתפתח. הוא מצא מגידי שיעורים שמלמדים בצורה שמתקבלת על הלב, ופתח בית מדרש למגידי שיעור. כעת נפתחו שיעורים גם בשומרון: אריאל, תפוח עמנואל ועוד."בכל מקום שיש קבוצה שמעוניינת, אנו שולחים מגיד שיעור", אמר הרב מיצמכר והוסיף כי בנוסף יש למאורות הדף היומי מכון ספרים על הש"ס, תקליטורים ואתר אינטרנט לצפייה בשיעורים.
