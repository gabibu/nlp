

מועצת חוף עזה שלחה היום מכתב ובו הזמנה אישית לנשיא בית משפט העליון השופט ברק ולכל שופטי בג"צ היושבים בדין לבוא ולבקר בגוש קטיף, כך מדווח אתר קטיף נט.

השופט ברק ביקש היום במהלך דיון שנערך בבג"צ בעתירות נגד חוק פינוי פיצוי מעו"ד יצחק מירון מהפורום המשפטי למען ארץ ישראל להגיש לו הצעה מפורטת לביקור אפשרי של השופטים בגוש קטיף. ברק ביקש לארגן לו סיור בטוח ללא עימותים עם התושבים כפי שהיה בזמן ביקורו של שר הביטחון שאול מופז בנוה דקלים לפני כשבועיים.

ראש מועצת חוף עזה ששלח את המכתב הבטיח לשופט ברק כי הוא וחבריו השופטים יזכו בגוש קטיף לביקור מאובטח והולם.


דובר מועצת חוף עזה ערן שטרנברג מוסר כי "המועצה מודעת לחששות השופטים בנוגע ל'מבול' השאלות שאולי ינחת עליהם, וזאת מטבע הדברים, היות והציבור בגוש קטיף פגוע וכואב, ואכן, הנהגת הגוש התחייבה לעשות כל מאמץ על מנת להבטיח לשופטים ביקור שקט, רגוע ומועיל, בו יוכלו להתרשם מחבל הארץ הפורח והנפלא הקיים באזורנו".

במועצה אזורית חוף עזה אומרים כי יעמידו את כל המנגנונים האפשריים שברשותם לצורך הצלחת הביקור. הביקור יתקיים באישור ובתאום כוחות הביטחון.

"במועצה יעשו כל מאמץ לעמוד במסגרת הזמן הלחוצה ונצל את הדקות ביעילות. תוואי הביקור נבחר בקפדנות מתוך כוונה שבמהלך הסיור ייחשפו השופטים למכלול מרכיבי החיים בגוש קטיף על השוני שבהם: התיישבות קהילתית בצפון החבל (אלי סיני, שם קיים ריכוז גבוה של אנשים להם זו העקירה השנייה), ביקור במשק חקלאי שנמצא באחד המושבים על כביש הכניסה לגוש (חיסכון בזמן) וביישוב הקהילתי המרכזי והגדול ביותר - נווה דקלים, בו קיים גם אזור תעשיה. רק כך יוכל הדרג השופט לשקלל את מלוא הנתונים על מנת לקבל תמונת מצב נכונה שתסייע לו במלאכת השפיטה", אומר הדובר שטרנברג.

בהנהגת גוש קטיף מצפים לקביעה סופית של תאריך הביקור בימים הקרובים ע"י הנהלת בתי המשפט.

כאן המקום לציין שבד בבד עם המאמצים המושקעים בקיום הביקור, ישנה מידה לא מבוטלת של חוסר אמון בקרב אנשי גוש קטיף בנוגע לנטיית השופטים בכל הקשור לעצם העקירה. "איש אינו משלה את עצמו בכך שקיים סיכוי גבוה לביטול העקירה על ידי השופטים הנכבדים, וזאת בשל העובדה כי לאור פסיקות רבות בעבר ניתן לנחש מהן דעותיהם של שופטי בג"ץ. למרות שבגוש קטיף ישנן חוות דעת משפטיות נחרצות כי מעשה עקירת בני אדם על רקע אתני הוא דבר פסול ובלתי חוקי בעליל בכל מקום בעולם (לאו דווקא ליהודים ולאוו דווקא ביש"ע או ב"ישראל הקטנה" אלא אפילו בכל מקום בעולם) ישנו סיכוי גבוה שמעולם המשפט לא תצמח הישועה".

הדובר שטרנברג אומר כי "המצב התקין הוא שהאסרטיביות שגילה בג"ץ בנוגע לגדר ההפרדה הפוגעת בעיסוקם של החקלאים הערבים תקבל ביטוי במקרה דנן באותה מידה. כלומר, שבג"ץ, שקיבל את החלטתו בנוגע לגדר ההפרדה כשביהמ"ש בהאג נושף בעורפו, ישמור על אותה "מהירות" צדק גם כשמשקל כבד כשרון תלוי על צווארו..."

"מצד שני", אומר שטרנברג, "חשוב לציין, במיוחד לאור הצהרת חשין האחרונה ("העם צריך לשלם"...) כי החובה המוטלת על הנהגת גוש קטיף לנסות למנוע מתושבי האזור סיכוי של אחד למיליון להפוך לפליטים נשדדים וחסרי כל מחייבת את קיומו של הביקור. תושבי גוש קטיף, כאנשים מאמינים, ממשיכים להיאבק על ביתם ויעשו כל שביכולתם, תוך נקיטת כל האמצעים הבלתי אלימים למנוע את רוע הגזירה, גם אם מראש נראה שאין סיכוי גדול בבג"ץ".
(ש)
