

בהנהלת בתי הדין הרבניים נערכים בימים אלו לחזור לשגרה בהקדם האפשרי, זאת בעקבות השריפה שכילתה את הארכיב של בית הדין הרבני בתל אביב.

השריפה התרחשה בשבוע שעבר ולמעלה מאלף תיקים השמורים בארכיב בתל אביב נשרפו כליל. חקירת המשטרה נמצאת בימים אלו בעיצומה, ולכן לא ניתן לחשוף פרטים על כיווני החקירה, וחשודים פוטנציאליים.

עוזר המנכ"ל בהנהלת בתי הדין הרבניים, אהרן מונסה, אומר לכתבתנו חגית רוטנברג כי בתי הדין הרבניים נערכים כעת לייצר חלופות לציבור. בשלב זה מתקבלות פניות הציבור בנוגע לתיקים ובכלל, במענה טלפוני הפועל במשרדי הנהלת בתי הדין בירושלים. פתיחת התיקים מתעכבת כרגע, ולמעשה לא נפתחים תיקים חדשים בימים אלו. מונסה מדגיש כי מערכת פתיחת התיקים אמורה להחל בהקדם האפשרי, אם כי הוא אינו מוכן להתחייב על מועד מדויק.

באשר לתיקים שנשרפו בארכיב, אומר מונסה, אין כל סיבה לדאגה: "לכל התיקים, כולל הישנים מאוד, יש תיעוד וגיבוי ממוחשב. אין שום תיקים שנעלמו. כל הפרוטוקולים והדיונים נמצאים במחשבי בית הדין, כך שבעלי הדין לא צריכים לחשוש מבעיה בהמשך הדיון בעניינם".

לפי שעה לא מתקיימים דיונים שאמורים להתקיים בבית הדין הרבני בתל אביב. מונסה אומר כי ברגע שיתחדשו הדיונים יתוגברו שעות קבלת הקהל על מנת להשלים את החסר.
