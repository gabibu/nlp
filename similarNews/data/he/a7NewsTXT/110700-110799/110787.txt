

על פי נתוני הלשכה המרכזית לסטטיסטיקה, חלה עלייה חדה, בשיעור של 29%, במספר לינות התיירים בבתי המלון בארץ.

לפי נתוני המגמה שמפרסמת היום הלשכה המרכזית לסטטיסטיקה, עלו מספר לינות התיירים בבתי מלון בחודשים ינואר-מרץ 2005 בשיעור חד של 29% בחישוב שנתי, לאחר עליות של 9%-14% בחודשים ספטמבר-דצמבר 2004 .

מספר לינות התיירים מחו"ל במרץ 2005 (453 אלף לינות), לפי נתוני המגמה, נמוך ב-55% מרמת השיא בספטמבר 2000 (כמיליון לינות).

חלק מהאינדיקטורים הכלכליים החודשיים בפברואר-מרס השנה מצביעים על האטה בקצב הגידול או אף על ירידה לעומת חודשים קודמים. יחד עם זאת, נמשכת הירידה באחוז הבלתי מועסקים ומסתמנת עלייה בהכנסות מתיירות. על כך נמסר מהלשכה המרכזית לסטטיסטיקה.

יצוין, כי נתוני המגמה לשלושת החודשים האחרונים ארעיים ויעודכנו לאחר קבלת נתונים לחודשים נוספים. המגמות בחודשים האחרונים של חלק מהסדרות ובעיקר סדרות היצוא והיבוא הושפעו מהעיצומים שנקטו עובדי רשות הנמלים בחודשים יולי-אוגוסט 2004.
בתיאור הממצאים מוצגים השינויים במגמה מתקופה לתקופה בחישוב שנתי.
