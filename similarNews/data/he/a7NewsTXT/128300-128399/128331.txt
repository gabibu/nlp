

כדי לקבל את כספי המקדמות נדרשו העקורים מישובי גוש קטיף וצפון השומרון לחתום על מסמך שקרי בו נאמר כי התפנו לפני המועד האחרון שיועד לכך. בהתערבות סגן שר הרווחה, ח"כ רביץ, בוטלה הדרישה.

בפגישה עם יונתן בשיא, ראש מנהלת העקירה, סיפר לו חבר הכנסת אברהם רביץ כי נדהם כאשר העקורים סיפרו לו כי כתנאי לקבלת מקדמות מחייבת אותם המנהלת לחתום על מסמך שבו הם מצהירים כי התפנו מרצונם לפני היום הקובע. "המפונים הם אנשי אמת והם מסרבים לחתום על מסמך שקרי ולכן לא צריך להתנות קבלת מקדמות בחתימה זו" אמר רביץ לבשיא. מלשכתו של רביץ נמסר כי בשיא הודיע שהמנהלת ויתרה על חתימה זו.

עוד דווח מלשכתו של רביץ כי בפגישתו עם בשיא הוחלט על העברת סכום של מיליון שקלים לצורך הפעלת תוכנית משלימה ברווחה שעיקרה העסקת מגשרים מקרב המפונים שיגשרו בין המפונים לבין עובדי הרווחה ומנהלת העקירה. עכמו כן יוקצו מתוך הסכום הזה כספים לעובדים סוציאליים לגיבוש הקהילות בכל האתרים הזמניים ועובדי נוער שיפעילו תוכניות להפגה חברתית לילדים ולנוער.

עקורי הישובים סיפרו בפגישתם עם רביץ כי אחת הבעיות העיקריות היא פגיעה קשה בסמכות ההורית. איילת עזרן, אחת העקורות, סיפרה כי מאחר שהנערים נמצאים בחדר מרוחק מהוריהם, אין להורים שליטה היכן הם נמצאים כל הזמן והנערים מוצאים עצמם מסתובבים בכיכר ציון בירושלים, הידוע כמקום שניתן להשיג בו סמים.

על פי תוכנית העבודה שאושרה יערכו סדנאות קבוצתיות למבוגרים בתחומים כמו שיקום הסמכות ההורית, דרכי התמודדות עם בני נוער, לצד סדנאות בתחומים כלכליים ותעסוקתיים.

"מצאתי את המפונים טובלים ביורה רותחת של זהב". כך הגדיר את מצב העקורים ח"כ רביץ באזני בשיא. זאת לאחר ביקורו את העקורים המשוכנים במלון הייאט שבירושלים

בפגישה בין בשיא לרביץ השתתפו גם נציגים של וועד תושבי גוש קטיף בראשות רפי סרי.
(ש)
