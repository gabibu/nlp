

היוע"מ מזוז פותח בחקירה לבדיקת קידום אינטרסים של חברי ליכוד על ידי אהוד אולמרט בכהנו כשר התקשורת. אולמרט: מדובר בהתנכלות אישית חסרת בסיס נגדי.

על החקירה החליט מזוז בעקבות פניית העיתונאי יואב יצחק, עורך אתר 'מחלקה ראשונה'. אולמרט מצידו שולל את החשדות נגדו וטוען כי יואב יצחק מנסה להיטפל אליו באופן אישי אך כתפיו די רחבות כדי לשאת עיתונאים כיואב יצחק.

על פי החשד כשכיהן כשר התקשורת ניסו אולמרט ואנשיו לקדם את ענייניהם של שורת אנשי ליכוד, ולקדם את מעמדם, או למנותם לתפקידים בחברת 'בזק' ובחברות ומוסדות נוספים שתחת סמכויות שר התקשורת.

על מנת הוכיח את החשדות נגד אולמרט מציג אתר 'מחלקה ראשונה' שלושה מקרים, "מני רבים, שטופלו באמצעות אולמרט ו/או זרועו הארוכה":

במכתב אל אולמרט כותב פעיל הליכוד, אדרי פלטיאל-אהרון, "אני עובד בחברה משנת 1990, קידומי בחברה יכול להתבצע ע"י שילובי בתחום ההנהלה היות ובתפקידי הנוכחי כטכנאי הגעתי לדרוג הסופי. לכן, אדוני השר, מבקש אני את המלצתך למנכ"ל החברה מר אמנון דיק לשלב אותי באחד התפקידים. התפקידים שאני יכול למלא הם...". הטיפול: יועץ השר כתב למי שכתב בחברת בזק: "זה רגיש! יש אפשרות לעזור?", נא לעדכן אותי אישית.

בחודש פברואר 2004, במכתב מיום 19.2.04 אל אנשי בזק, כותב יועץ השר, עובד יחזקאל: "אני פונה אליך בעניינו של מר אבשלום ג'רפי, טכנאי חשמל במחלקת כוח אדם ומכונות במחוז המרכז של חברת בזק. לפי הידוע לי זוכה מר ג'רפי לביקורות טובות מהממונים עליו המרוצים מעבודתו - ודווקא בשל כך נמנע ממנו להתקדם ולעבור לתפקידים בכירים יותר. אודה לך מאוד אם תבחני את האפשרויות לסייע לו להתקדם בחברה, ותעדכני אותי".

בחודש מרץ 2004 נשלחה הבקשה הבאה: פעיל הליכוד, שי בן-שמואל, פונה בכתב אל יועץ השר, יחזקאל עובד. "הנדון: בהמשך לפגישה במשרדך מאתמול בינך לבין ששון כהן לביני שי בן-שמואל מסניף הליכוד פ"ת. מבקש אני ממך לטפל בבעייתי במהירות הדחופה ביותר... אני עובד בזק במרחב איילון מזה כ-7 שנים עובד מצטיין במכירות. אני נמצא במעמד של חוזה ולא של קביעות. מבקש אני ממך להעביר אותי לקביעות במהירותה אפשרית". הטיפול: יועץ השר פונה למי שפונה בחברת בזק, וכותב: "אודה לבדיקתך ועדכוני".
(ש)
