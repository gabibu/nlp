

הנשיא משה קצב קורא בנאומו בכנסת עם פתיחת מושב החורף, שלא לפגוע בישיבות ההסדר בעקבות תכנית ההתנתקות, ומשבח את המנהיגים ובהם הרבנים שגילו אחריות לאומית. תקופת הפינוי היתה קשה אך גם נחשפה 'שעתנו היפה'.

כתבנו בכנסת אריאל כהנא מוסר כי בנאום שנשא נשיא המדינה משה קצב לרגל פתיחת מושב החורף של הכנסת הוא קרא שלא לפגוע בישיבות ההסדר בעקבות תכנית ההתנתקות. "אני קורא להימנע מנקיטת צעדים וסנקציות נגד ישיבות ההסדר, גם אם יש מקום בצעדים נגד מי שנוקטים סרבנות ואלימות".

קצב שיבח את המנהיגות של ככל הצדדים הנוגעים להתנתקות. "אני משבח את המנהיגים ובהם גם את הרבנים אשר גילו אחריות לאומית והטיפו נגד הסרבנות והאלימות למרות הכאב והזעם".

קצב אומר כי תקופת הפינוי היתה "שעתנו הקשה אך במהלכה נחשפה גם שעתנו היפה". הוא קרא לציבור הימני והדתי שלא לדבר על החרמה והתבדלות.

לדעת קצב יש לקיים כעת דיון ציבורי בסוגיית משאל העם.

קצב מבקש מהרבנים לקבוע "הלכות מדינה בעניין קשרי הגומלין בין הסמכות הרבנית לבין הרשויות הממלכתיות. אין להעמיד את האזרחים לפני הברירה לציית לחוק שהתקבל על פי כל ההליכים כאילו היא עבירה דתית" אמר הנשיא בכנסת.
