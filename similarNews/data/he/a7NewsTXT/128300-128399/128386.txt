

סיעת המפד"ל הגישה הצעת אי אמון על רקע מחדלי הטיפול בעקורים. יו"ר סיעת המפד"ל שאול יהלום אמר במליאת הכנסת בפנותו אל רה"מ, כי על רקע המאמץ שהושקע בעקירת התושבים, בולטים חוסר המעש והמחדלים בטיפול בהם.

המפד"ל הגישה הצעת אי אמון בשל המחדלים בטיפול בעקורי גוש קטיף.

בנאומו במליאת הכנסת אמר יו"ר הסיעה ח"כ יהלום, כשהוא פונה לרה"מ: "אין ספק שהייתה לך מעורבות אישית רבה מאוד בתהליך. למרבה הצער, המעורבות התבטאה במאמצים הגדולים לעקירת התושבים, ולגיוס רבבות חיילים ושוטרים לשם ביצוע עקירת המתיישבים מבתיהם. לעומת זאת, בכל הנוגע לצד החשוב יותר, דהיינו שיקומם ומציאת פתרונות דיור חינוך ותעסוקה, הייתה מעורבותך (לפחות הפומבית) מצומצמת ביותר. אכן, באותו מקרה שבו התערבת (ניצן) קודמו התוכניות, בצורה מהירה. דווקא על רקע זה בולט חוסר המעש הגדול בכל שאר המחדלים החמורים בטיפול, מאז שגורשו התושבים מבתיהם.

אדוני ראש הממשלה, אנו קוראים לך לחדול מהעמדה הפאסיבית שלך ולהתחיל ולהיות מעורב באופן ממשי בהקטנת הסבל שהממשלה גרמה וגורמת לתושבים, ולוודא שסוף סוף יהיה לכל אדם פתרון אמיתי וממשי".

דברי יהלום נאמרו היום עם פתיחת מושב החורף של הכנסת.

ד"ר אשר כהן מהחוג למדעי המדינה באוניברסיטת בר אילן מצביע היום בראיון לכתבנו יגאל שוק על הבעיות הפרלמנטריות של הכנסת הנובעות ממערך מבנים בעייתי של הקואליציה והאופוזיציה.

לדבריו האופוזיציה כמעט שאינה יכולה לפעול כיון שמורכבת ממפלגות מנוגדות כשינוי וש"ס שאינן יכולות לשתף פעולה. האופוזיציה המשמעותית ביותר, 'סיעת המורדים' נמצאת לדבריו במפלגת השלטון. היא זו שקובעת את האוירה, ובכל זאת היא חלק ממפלגת השלטון. מדובר לדבריו במצב שאין לו אח ורע בעולם. הבעיה במצב זה היא שהמפלגה שאמורה להוות אלטרנטיבה לזו שבשלטון היא חלק מהשלטון, ובכך מעוקר חלק גדול ואפקטיבי מהפעילות האופוזיציונית.

יתירה מכך, הקואליציה פועלת בכל נושא אד-הוק, לפי הענין. אם יש נושא שלמפלגת שינוי יש בו ענין, היא תתמוך בו למרות שהיא באופוזיציה כמו בהתנתקות. כך למעשה לכל נושא נוצרת 'קואליציה משלו' ובמצב זה אין תכנון עבודה לטווח ארוך והכל פועל 'במיידי'.

כהן מציין עןד כי בכך נפגע התפקוד השלטוני של הפרלמנט שכן אחד התפקידים השלטוניים הוא לתכנן תכניות לטווח רחוק, אך הפוליטיקאי הישראלי אינו קשוב לתכניות שפירותיהן ייראו בעוד שנה ומעלה, כי הוא מחוייב לבחירות ולכינוסי מרכז.

הוא מציין כי קשה להעריך מהו אורך חייו של מושב החורף שנפתח היום "פעמים רבות מידי אמרנו שהמשטר עומד על כרעי תרנגולת והנה ההתנתקות בוצעה במשטר שהוא על כרעי תרנגולת. תיאורטית יכול המושב להסתיים בעוד שבוע כי אם שרון ייכשל בפעם הראשונה במינוי השרים בכנסת, הוא יתקשה להביא את הנושא שוב ושוב. אם ייכשל בפעם השניה, ייתכן שכבר בחורף יתקיימו בחירות, אך אם יצליח להעביר את ההחלטה למנות את השרים יתכן שהבחירות יתקיימו במועדן 'מה שלא קרה במדינת ישראל כבר עשרים שנה'.

להאזנה לראיון עם ד"ר אשר כהן

להאזנה לראיון עם יגאל קירשנזפט מגורש מנווה דקלים
