

המשנה לרה"מ שמעון פרס, שולל באזני כתבנו את קיומו של הסכם סודי לפיו יחלוק קדנציה בראשות מפלגת העבודה עם אהוד ברק תמורת תמיכת ברק בו. לדבריו היה ראוי שפרץ יסיר מועמדותו מההתמודדות שרק "הזיקה למדינה".

בשיחה עם כתבנו משה פריאל דחה המשנה לראש הממשלה, השר שמעון פרס, את השמועות אודות קיומו של הסכם חשאי בינו לבין ראש הממשלה לשעבר אהוד ברק שהסיר, כזכור, את מועמדותו מהמרוץ לראשות מפלגת העבודה והעביר את תמיכתו לפרס.

על פי השמועות שהחלו נפוצות אתמול תמורת תמיכתו בפרס יקבל ברק רוטציה בראשות מפלגת העבודה עם פרס. לשאלת כתבנו אמר פרס כי מדובר ב"סתם סיפור. אין בזה שום יסוד. אני בכלל לא ידעתי שאהוד ברק יורד מההתמודדות שלו. אין שום הסכמים, לא סמויים ולא גלויים".

המשנה לראש הממשלה התייחס גם למועמדותו של עמיר פרץ המתמודד מולו. לדבריו ראוי היה שההתמודדות כולה תיפסק שכן "ההתמודדות הביאה נזק למדינה. עד כמה שאני זוכר עמיר פרץ הצטרף כדי לחזק את השורות..." עם זאת הקפיד פרס לומר כי אינו מתכוון לבקר איש וכל החלטה מכובדת בעיניו.

עוד אמר פרס לכתבנו כי לטעמו "אין שום סיבה שבגלל מורדי הליכוד הממשלה תתפרק". פרס אמר את הדברים במהלך חנוכת פארק מדע וטכנולוגיה חדש בנגב, פארק האמור להשתרע על פני 42 דונמים.
(ש)
