

אחד מחברי המועצה המחוקקת ויו"ר ועדת המעקב העליונה של 13 ארגונים פלשתינים אמר כי ההתחייבות ל'רגיעה' בזמן הנסיגה מעזה היתה עקב ההנחה כי הנסיגה תהיה 'מבוא' לנסיגות נוספות, וזו סיבת המשך המחוייבות אליה.

יו"ר ועדת המעקב העליונה של 13 האירגונים הפלשתינים, חבר המועצה המחוקקת אבראהים אבו אל-נג'א, אמר אתמול כי האירגונים הפלשתינים התחייבו ל'תהדיה' בזמן הנסיגה מעזה "בתקווה שהנסיגה תהיה מבוא לנסיגות נוספות, ומסיבה זאת אנו מחויבים לה גם כעת".

כתבנו חגי הוברמן מציין כי אל-נג'א אמר את הדברים לעיתונאים לאחר ישיבת הוועדה, שנמשכה כמה שעות. לדבריו נציגי הפלגים הסכימו לחדול בינתיים מפתיחה באש לעבר ישראל, כולל ירי קסאמים, אם יש אי-הבנה ביחס למהות הרגיעה: "כשהתחייבנו להפסקת האש, הישראלים התייחסו לזה כאילו מדובר בכלל עניין פלשתיני פנימי, אבל הם נהנו מפירותיה משום שהובטחה להם נסיגה בטוחה ושקטה מרצועת עזה".

נציג ארגון המחבלים הג'יהאד האסלאמי בוועדת המעקב העליונה, ח'אלד אל-בטש, טען בשיחה לעיתונאים כי ארגונו עומד על 'זכותו' להגיב על ההתקפות הישראליות, הנמשכות אפילו בעת פגישת הוועדה. הוא התייחס למה שהגדיר כ'הסלמה' בפעולותיה של ישראל כפי שהיא באה לידי ביטוי בקבאטיה, והוסיף כי אף שהג'יהאד האסלאמי מחויב לתהדיאה, אין פירוש הדבר שהוא מפקיר את אנשיו בשטחי הרש"פ ביהודה ושומרון.

העיתון הפלשתיני "אלאיאם" שהביא היום את דבריהם, מספר כי הושגה 'הבנה' פלשתינית-ישראלית בחסות אמריקאית לבלימת ההסלמה בעזה ולחידוש הפסקת האש. נביל אבו רודינה, דובר 'הנשיאות' הפלשתינית, הודיע כי הרשות וישראל הסכימו, בסיועה וחסותה של ארה"ב, לעצור את ההסלמה ברצועת עזה. אבו-רודינה קרא לפלגים הפלשתיניים לכבד את ההחלטה ולשמור על 'הפסקת האש' ועל הרגיעה (ה"תהדיאה") כדי לאפשר את פתרון הבעיות הרבות העומדות על הפרק, לטובת האינטרס הפלשתיני.

ההסכם גובש סופית שלשום בלילה, ויישומו החל אור ליום אתמול. מקורות פלשתיניים מסרו כי כל הפלגים, לרבות הג'יהאד האסלאמי, הודיעו לרשות כי הם מוכנים לכבד את ההסכם ולחדול מירי קסאמים לעבר ישראל, בתנאי שזו תפסיק מצדה את ההפצצות על עזה.

במאמר המערכת בעיתון "אל-קודס" נכתב היום, כי "מה שמסב כאב מיוחד לפלשתינים היא העובדה שבזמן שישראל מנהלת מדיניות של 'תוקפנות גלויה' נגד הפלשתינים וגורמת להם סבל רב, אובדן חיי אדם ונזקים גדולים, ובזמן שהיא ממשיכה לייהד את ירושלים ולהרחיב את מפעל ההתנחלויות   ממשיכות כמה ממדינות ערב לקיים עימה קשרים ישירים, ואחרות מקיימות איתה קשרי מסחר וקשרים אחרים כאילו הבעיה הפלשתינית אינה נוגעת להם כלל. התנהגות זאת נוגדת את החלטות ועידות הפסגה הערביות ואת מרכזיותה של הבעיה הפלשתינית בהוויה של האומה הערבית. הגיע הזמן שמנהיגי ערב יגלו אחריות למצב ויכנסו בדחיפות ועידת חירום לדיון במצב בפלשתין".
