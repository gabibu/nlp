

ועדת הכלכלה אישרה לקריאה שנייה ושלישית את הארכת זכיון ערוץ 10 עד שנת 2014. התחייבויות הערוץ להפקות מקור בשנים 2004-2005, יפרסו עד שנת 2010, תום תקופת הזכיון הראשונה.

בדיון שנפתח מחדש, בנושא אישור הארכת זכיון ערוץ 10 בארבע שנים נוספות, עד שנת 2014, החליטה ועדת הכלכלה לאשר לקריאה שנייה ושלישית את הארכת הזכיון. זאת בתנאי שהערוץ ימלא את חובותיו להפקות מקור בשנתיים האחרונות, במשך תקופה שתקבע מועצת הרשות השנייה לרדיו ולטלוויזיה, עד שנת 2010.

לדרישתו של יו"ר ועדת הכלכלה, ח"כ אמנון כהן, החליטה הוועדה כי רק התחייבויות הערוץ להפקות מקור בהן לא עמדה בעבר, יפרסו, ולא התחייבויות עתידיות לשנים 2006-2007, כפי שנכתב בהצעת החוק המקורית. ועדת הכלכלה קיבלה בכך את הצעת הפשרה של ח"כ אילן לייבוביץ (שינוי), שהיה בין מגישי הצעת חוק פרטית בנושא.

ח"כ כהן אמר שהוועדה לא אישרה פריסת חובות להפקות מקור בהן חוייב הערוץ עד 2007, מאחר ותהא זו מכה קשה ליצירה וליוצרים הישראלים, אותם אמור הערוץ לעודד ולפתח. בנוסף, אמר ח"כ כהן כי הקלות כ"כ מפליגות לערוץ המסחרי הנוסף, יהוו תקדים מסוכן ולא הוגן כלפי הערוץ השני שלא קיבל הקלות דומות בתנאי הזכיון שלו. "למרות הפרות חוזרות ונשנות של תנאי הזכיון, נוטה הכף לטובת המשך קיומו של הערוץ השלישי שימנע את הפיכתו של ערוץ 2 למונופול ויהווה במה נוספת ליצירה מקורית. מטרתנו לשרת את הצופים ולהעשירם בתכנים ובתוכניות ולכן החלטנו לתת לערוץ הזדמנות נוספת להכניס משקיעים ולהוות אתגר ראוי לערוץ השני", אמר כהן.

שרת התקשורת, דליה איציק, שנכחה בישיבת הוועדה, אמרה כי אמנם בעבר סברה כי אין מקום לערוץ מסחרי נוסף והצביעה נגד הקמתו, אך משקם הערוץ ויש משקיעים שמוכנים לסכן את ממונם האישי למען הצלחתו , יש לתת להם הזדמנות נוספת. לדעתה במאזן האינטרסים יש להכריע לטובת אכסנייה נוספת ליצירה ישראלית.

במהלך הדיון מתח חבר הכנסת דוד טל ביקורת על ההחלטה לפרוס את ההתחייבויות שנתן הערוץ לשנים נוספות. לדבריו אישור הצעת החוק נותן לגיטימציה לזכיינים נוספים להתעלם מתנאי הזכיון וכי לדעתו "אין לקדש את התחרות בכל מחיר, בייחוד כאשר הערוץ השלישי הפגין ניהול כושל".
(ש)
