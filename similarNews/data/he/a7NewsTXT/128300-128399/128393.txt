

מנהיג תנועת האחים המוסלמים במצרים אמר במהלך סעודת רמדאן שבה לקחו חלק אנשי תקשורת ופעילי ציבור שונים, כי מצרים "אינה בשלה עדיין לשלטון של האחים המוסלמים".

כתבנו חגי הוברמן מציין כי ח'ירת אל-שאטר, שהקפיד עד כה שלא לדבר עם אנשי תקשורת, הסכים לשוחח ארוכות עם הנוכחים בסעודה וענה על שאלותיהם בהרחבה.

העיתון "אל חיאת" היוצא בלונדון מדווח כי במהלך האירוע התפתח ויכוח סוער בין יו"ר סיעת האחים המוסלמים בפרלמנט, ד"ר מוחמד אל-מורסי ובין הנוכחים. אל-מורסי טען שאנשי התקשורת מחזיקים בדעות קדומות ועוינות נגד האחים המוסלמים. איש התקשורת אחמד מנסור, שאירגן את המפגש, אמר כי היא נועדה לאפשר דיון ענייני בין הצדדים וביקר את מורסי על תוקפנותו, אך הסכים עימו שכמה מאנשי התקשורת אכן נוטים לוקים בדעות קדומות באשר לאחים המוסלמים ותוקפים את דבריהם גם כשהם הגיוניים.

אל-שאטר אמר כי החברה המצרית אינה בשלה עדיין לשלטון האחים המוסלמים, וכי האחים מצדם לא ייקחו את השלטון לידיהם כל עוד זה המצב. "כל דאגתנו כרגע נתונה לחינוך הגיל הרך והאזרחים, אנחנו לא חושבים על השלטון", אמר.
אל-שאטר העריך כי בבחירות הקרובות יזכו האחים המוסלמים ב-70 מושבים בפרלמנט   אם אלה יתנהלו באווירה דמוקרטית. במקרה של התערבות גסה מצד השלטון וזיופי תוצאות, אמר, יצטמצם כוחם של האחים ל-35 נציגים בלבד.
