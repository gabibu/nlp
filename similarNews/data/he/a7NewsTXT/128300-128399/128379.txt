

יו"ר ש"ס, אלי ישי אומר בעקבות ההחלטה לייקר את מחיר הלחם כי הממשלה מבקשת להפוך את העוני למחלה ממארת. "די לנו מקואליציית ההרעבה, שבמקום להילחם בעוני, נלחמת בעניים", אמר ישי.

המפקחת על המחירים בתמ"ת, צביה דורי, חתמה היום על צו להעלאת מחיר הלחם ב-6.57% בממוצע. לחם אחיד במשקל של 750 גרם יעלה החל ממחר 3.45 שקלים במקום 3.25 שקלים.

דורי מציינת כי ההעלאה אשר אושרה על-ידי ועדת המחירים הבינמשרדית היתה חיונית בשל ההתייקרות הגדולה במחיר הדלק בשיעור של 131%. עוד הסבירה דורי, כי לכך נוספו עליות במחירי שכר העבודה ומדדים שונים (תפוקת התעשיה, מחירים לצרכן) בשיעורים שבין 2.8% ל-7.3% והשפיעו על ההתייקרות הנוכחית. ההתייקרות האחרונה של הלחמים הייתה בחודש פברואר 2004.

המפקחת על המחירים מציינת, כי המאפיות הגישו את הבקשה להעלאת מחירים בספטמבר, אך משרד התמ"ת עיכב את מתן ההעלאה עד אחרי החגים כדי לא לפגוע בשכבות הנזקקות הצורכות כמויות גדולות של לחם במהלך החגים.

יו"ר ש"ס: הממשלה גוזלת מהעניים את היכולת להשיג פת לחם
יו"ר המפד"ל, ח"כ זבולון אורלב, אומר כי העלאת מחיר הלחם באמתלה של עליית מחיר הדלק היא החלטה 'אטומה ומטומטמת', כיוון שמחיר הדלק ירד הלילה ב-10 אחוז. אורלב ציין כי בהיותו בממשלה הצליח למנוע את העלאת מחיר הלחם ועתה אין שר רווחה שיכול להגן על העניים ומדובר בפשיטת רגל מוסרית ואנושית של הממשלה. אורלב אף הודיע כי המפד"ל תגיש אי אמון בממשלה בגין העלאת מחירי הלחם.

יו"ר ש"ס, אלי ישי אומר בעקבות ההחלטה לייקר את מחיר הלחם כי הממשלה מבקשת להפוך את העוני למחלה ממארת. ישי הוסיף: "הממשלה מבקשת לגזול מהעניים את היכולת להשיג אפילו פת לחם, די לנו מקואליציית ההרעבה, שבמקום להילחם בעוני, נלחמת בעניים".

חבר הכנסת מאיר פרוש מאגודת ישראל הגיב להודעה על העלאת מחירי הלחם, ואמר כי "הממשלה מעניקה מתנה מקורית לעניים בישראל עם פתיחת מושב החורף - העלאת מחיר הלחם כחלק מתוכנית למלחמה בעוני עליה הכריז ראש הממשלה", אומר פרוש.
