

בבי"ח בילינסון מתקיימת קבוצת תמיכה ייעודית לחולים שיכולת הדיבור שלהם נפגעה בעקבות סרטן הגרון (כתוצאה מכריתה). מטרת הסדנה לקיים מפגש חברתי ורפואי, במהלכו מועבר מידע למטופלים ובין המטופלים.


מבית החולים נמסר כי בכל סדנה ניתנות הרצאות רפואיות בנושאים שונים למטופלים ולבני משפחותיהם.

במפגש האחרון הרצה ד"ר ניר ברק, מומחה לתזונה קלינית בבי"ח בילינסון, בנושא תזונה נכונה לחולים לאחר ניתוח זה.

בכל סדנה משתתף צוות רפואי שעונה על שאלות המטופלים, הכולל רופא אף אוזן גרון, קלינאית תקשורת, עובדת סוציאלית ואונקולוג.

יצויין כי הסדנה מיועדת גם לחולים שמטופלים בבתי-חולים אחרים.

ד"ר יעקב שבירו, רופא בכיר במערך אף אוזן גרון בבי"ח בילינסון מספר על המייזם החדש: "אנו עושים את מירב המאמצים בכדי שחולי סרטן הגרון (שיכולת הדיבור שלהם נפגעה) יחזרו לחיים החברתיים והתעסוקתיים בהקדם האפשרי. חשוב לנו מאוד שהחולים יבינו שהניתוח הוא רק שלב בחיים. הסדנה היא חלק מהותי בליווי הצמוד שאנו מעניקים לכל חולה. הליווי מתחיל לפני הניתוח בהדרכה על הצפוי לו, וממשיך בכל שלבי השיקום מהניתוח, בהדרכה רפואית וסיעודית. הליווי ניתן ע"י קלינאית התקשורת שרי מרקס, האחראית על הטיפול בחולים אלו בביה"ח וע"י מנותח שעבר את הניתוח ויכול לייעץ מניסיונו. מפגש עם חולים שהשתקמו מעודד את החולים החדשים ואף נותן להם יתרון של עצות מעשיות מחבריהם 'הוותיקים'".

אנה בן ארויה, מנהלת המרפאה לשיקום הקול והדיבור בבי"ח בילינסון אומרת ש"היתרון המשמעותי בסדנה הוא ההיכרות של החולים עם חולים נוספים שנמצאים במצבם, דבר אשר מחזק מאוד את השיקום לאחר הניתוח".

לדבריה "יש חשיבות מרובה במפגש החברתי עם חולים נוספים שעברו את הניתוח, ושיכולים לספר מניסיונם על ההתמודדויות היומיומיות ולתת טיפים מעשיים בכל תחום רלבנטי".

