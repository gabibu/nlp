

ראש הממשלה, אריאל שרון, העניק היום שי הוקרה למאבטחים שמנעו בערב שבת פיגוע התאבדות המוני בקפה "הטיילת" בתל-אביב.

שרון הזמין אליו ללשכתו את מיכאל סרקיסוף שזיהה את המחבל ומנע את כניסתו לבית הקפה ועם מאבטחי השגרירות האמריקנית - אסף מרקו, גדעון זוהר ואסף בן חיים - שהשתלטו על המחבל ועצרו אותו.

כל אחד קיבל מראש הממשלה סט עטים מהודר. "המערכה נגד הטרור מחייבת מאמץ של כולם. אם נעמוד כולנו יחד נצליח להתגבר על הטרור ולהגיע לתהליך מדיני", אמר שרון בטקס הקצר.

בצאתו מלשכת ראש הממשלה היה סרקיסוף נרגש מאוד. הוא סיפר כי ראש הממשלה הבטיח לסייע לו במציאת דיור לאחר ששמע כי הוא גר בקרוואן.

בעל חברת אבטחה שהעסיק את השומר, דוד אביטן, הזמין את המאבטח ורעייתו בנפרד לבלות שבוע באילת על חשבון חברת השמירה.
