

גל שביתות במשק. מאה אלף עובדי הרשויות המקומיות ו-40 אלף עובדי משרדי הממשלה, פתחו בשביתה החל ממוצאי שבת ללא הגבלת זמן.

הממונה על השכר באוצר, יובל רכלבסקי, תוקף את עיצומי העובדים, ואומר כי "עיצומים או שביתות בשעה זו אינם המתכון להבראת המשק". לדבריו של רכלבסקי, איומי העובדים לשבש את פעילותו התקינה של המשק מערערים את היציבות ואינם מועילם לעובדים ופוגעים בכלל אזרחי המדינה.

רכלבסקי הוסיף כי שכרם של עובדי המגזר הציבורי ובטחונם התעסוקתי מובטחים. הוא ציין, כי גם לנוכח המצב הכלכלי והבטחוני, שכרם הריאלי של העובדים במגזר הציבורי בשלוש השנים האחרונות נשמר. על כן, קריאות לתוספות שכר, בשעה שהכנסות המדינה נמוכות והצמיחה שלילית, אינן ריאליות.

במשרדי הרשויות המקומיות ברחבי הארץ לא תתקיים קבלת קהל ולא ייענו פניות טלפוניות. המועצות האזוריות והדתיות יינעלו בפני הקהל וגני הילדים שבהם לא תימצאנה ממלאות מקום לסייעות יהיו סגורים. כן ישבתו הפיקוח העירוני ומינהל ההנדסה ולא יוטלו קנסות על עבירות חניה.

עובדי הרשויות המקומיות הודיעו כי השביתה נפתחה בשל כוונת האוצר להטיל החל מה-15 באוקטובר, מסר על הפרשות המעסיקים לקופות הגמל של העובדים. בנוסף נאבקים העובדים בסירובו של משרד האוצר לשלם להם תוספת שכר במסגרת הסכמי השכר של השנים 1999-2001 והשנים 2002-2003. הם גם טוענים כי נפגעה תעסוקתם של העובדים הקבועים ברשויות המקומיות, שהחלו לקלוט עובדי חברות קבלניות לכוח אדם ולהחתים עובדים על חוזים אישיים.
