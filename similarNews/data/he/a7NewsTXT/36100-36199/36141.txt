

מספר פצצות התפוצצו אמש בשני מועדוני לילה באי האינדונזי באלי. לפי שעה נמנו 187הרוגים ו136פצועים רבים באורח קשה. לאחר הפיצוצים פרצה שריפה גדולה במקום. רוב הנפגעים תיירים ממדינות המערב בעיקר מאוסטרליה. פיצוץ נוסף אירע סמוך לשגרירות האמריקנית במדינה- לא היו נפגעים.

בעקבות הפיגועים ביקשה אינדונזיה סיוע בינלאומי. חיל האוויר האוסטרלי שלח למדינה צוותי חירום רפואיים לסייע בבתי החולים המקומיים המתקשים להתמודד עם מספר הפצועים הגדול.

סוכן נסיעות ישראלי דיווח מבאלי כי ככל הידוע לו לא היו נפגעים בקרב הישראלים השוהים במקום.

האי באלי השייך לאינדונזיה נחשב לאתר תיירותי פופולארי ביותר שמושך אליו תיירים רבים ממדינות המערב. אינדונזיה עצמה היא מדינה שרוב תושביה הם מוסלמים.

עדי ראיה סיפרו כי לאחר הפיצוץ באחד המועדונים קרס המבנה על יושביו וקירות העץ החלו להישרף וכל מי שניצל ניסה להידחק החוצה. "זה היה מראה מבהיל.. ראיתי גופות בכל מקום" סיפר אחד הניצולים.

מהמשטרה המקומית נמסר כי החלה חקירה לבירור נסיבות האירוע ולפי שעה הם אינם יודעים מי אחראים לפיגועים. ואולם האחראי על כוחות המשטרה באינדונזיה מסר כי כמות הנפגעים הגדולה מצביעה לדעתו על אירוע טרור.

יש לציין כי בתקופה האחרונה חששה ארה"ב מפני פיגועים נגד אזרחיה במדינה זו ואף פרסמה אזהרה מיוחדת בענין זה.

נשיאת אינדונזיה מגוואטי סוקרנופוטרי, גינתה את הפיגועים ,תיארה אותם "חרפה" והביעה את נחישותה לתפוס את האחראים.

"שלטונות הביטחון פועלים באופן נמרץ על מנת לשים יד על האחראים ולהביאם לדין", ציינה הנשיאה, טרם צאתה מג'קרטה לבאלי, כדי לסייר בזירת הטבח.

מפקד משטרת באלי, גנרל בודי סטייאוואן הבטיח להתפטר תוך חודש אם לא יצליח לאתר את האחראים למה שהפך האסון העקוב מדם זה עשרות שנים במדינה.

מקורות בבתי חולים מסרו כי עבודת זיהוי המתים מתנהלת באיטיות, בשל מספרם הגדול ובשל מצבן של רבות מהגופות.

מהמשטרה נמסר כי בעקבות הפיצוץ במועדון הלילה "סרי", נפער בור בקוטר של 5.5 מטרים.

כן נמסר כי סניף של בנק וסוכנות נסיעות בסמוך נשרפו כליל בדליקה שפרצה בעקבות הפיצוצים, בעוד זגוגיות נופצו בעשרות חנויות ובתים ונגרם נזק לכ-20 כלי רכב.
