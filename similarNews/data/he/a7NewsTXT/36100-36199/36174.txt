

בג"ץ נתן היום צו ביניים המורה לעכב את הקיצוץ של 20% בקצבאות הילדים, למשפחות שבהן שני בני הזוג והילדים לא שירתו בצה"ל.

בפסיקתם קבעו שופטי בג"ץ כי ישום הקיצוץ יעוכב עד לקיום דיון נוסף בהרכב מורחב בתוך חודש ימים. העותרים

פסיקת בג"ץ באה בעקבות עתירה נגד הקיצוץ בקצבאות שהגישו ח"כים, ארגוני זכויות אדם וועד המועצות המקומיות הערביות. העותרים טענו כי הקיצוץ מפלה לרעה קבוצות מסוימות באוכלוסיה.

העתירות הוגשו עוד בחודש יוני עם ההחלטה על הקיצוץ אלא שאז טענה המדינה שהקיצוץ אינו מהווה אפליה אלא העדפה לטובה של יוצאי צבא. טיעון נוסף בו השתמשה הוא כי הקיצוץ הוא צורך דחוף לכלכלה הישראלית המצויה במצב קשה.

הקיצוץ לא בוצע עד כה משום שלביטוח הלאומי חסרו נתונים על מקבלי הקיצבאות מטעם שלטונות הצבא דבר שלא איפשר את עידכון הקיצבאות על פי המתכונת המקוצצת.

בשבוע שעבר גילה שר העבודה שלמה בניזרי כי הנתונים החדשים שהגיעו לביטוח הלאומי אינם תואמים את ההערכה הראשונית שביצע הביטוח הלאומי ולמעשה מספר מקבלי הקיצבאות ששירתו בצה"ל גבוה בהרבה מכפי שסברו תחילה.
ההערכה שעל בסיסה התקבלה ההחלטה על הקיצוץ בקצבאות היתה 223 אלף משפחות אולם הנתונים החדשים הצביעו על 375 אלף משפחות כאלה.

השר בניזרי הורה להקפיא את יישום הקיצוץ עד לקיום דיון מחודש בממשלה על הנתונים החדשים.

בתגובה להחלטת בג"ץ אומר יו"ר ש"ס אלי ישי כי הוא "מברך על ההחלטה" השר ישי הוסיף ואמר כי הוא ש"בית המשפט העליון ירהיב עוז ויבטל כליל את החלטת הממשלה" לדבריו, "הניסיון לבדל את הציבור החרדי ובתוך כך גם את אלה מקרבם המשרתים בצבא ולפגוע בזכויותיהם, רק בגלל אמונתם ואורחותיהם, הוא פסול, מגונה ובלתי חוקי".

השר ישי ציין כי על שולחן הכנסת מונחת הצעת חוק של סיעתו "לתיקון העוול והאפליה" והדגיש כי הנושא נדון גם במסגרת הדיונים בין ש"ס לאוצר על תקציב המדינה.

