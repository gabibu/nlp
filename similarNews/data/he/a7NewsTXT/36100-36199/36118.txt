

פיגוע גדול נמנע בליל שבת בבית קפה "הטיילת" ברחוב הרברט סמואל בתל אביב, לאחר שמאבטח בית הקפה זיהה מחבל ומנע ממנו להיכנס למסעדה. המחבל נלכד לאחר מרדף בסיוע מאבטחי שגרירות ארה"ב.

המאבטח מיכאל סרקיסוב, בן 31 מבת ים, עלה לארץ רק לפני שנה מרוסיה ואפילו נשק הוא עדיין לא מורשה לשאת. סרקיסוב הגיע לאבטח את בית הקפה מצוייד באקדח גז ומכשיר הבדיקה -גלאי מתכות "מגנומטר".

"הגיע בחור אל פתח בית הקפה" סיפר המאבטח "התחלתי לבדוק אותו .לפתע ,שמעתי צפצוף כאשר העברתי את המגנומטר בחלק האחורי של גופו, שאלתי אותו מה זה והוא אמר לי 'זה שלי' ואז ראיתי שהיד שלו בכיס המכנסיים ומבצבצים משם חוטים, מיד ידעתי שמדובר במחבל ותפסתי לו את היד והתחלתי לצעוק מחבל. הוא התחיל לברוח ורדפתי אחריו וצעקתי מחבל. הצטרפו אלי עוד מאבטחים מהשגרירות והצלחנו לתפוס אותו".

המאבטח הישראלי של השגרירות האמריקנית תפס אותו, ואולם המחבל הצליח שוב להימלט, ולמרדף הצטרפו עוד מאבטחים שאחד מהם אף ירה יריה באויר ובשלב זה המחבל נעצר. שני מאבטחים אחזו בידיו והצמידו אותם לאחור.

מאבטח אחר הרגיש במטען החבלה שעל גבו של המחבל כאשר מנגנון ההפעלה היה צמוד לבטנו של המחבל. כעבור דקות אחדות הגיע חבלן משטרתי שניתק את מתג ההפעלה ושוטרים שהיו במקום הסירו את המטען מהמחבל והעבירו אותו לחקירה לידי השב"כ.

חבלני משטרה שהגיעו למקום ניטרלו את המטען ורחוב הרברט סמואל נסגר לתנועה עד מגדל האופרה.

בצהריים קיבל המאבטח פרס בגובה 5000 דולרים מאיש עסקים יהודי משוויץ שביקש להשאר בעילום שם. איש העסקעים היהודי הודיע בעבר כי ישלם פרס כספי לכל מי שיצליח לסכל פיגוע.

הפרס כבר חולק בעבר למאבטח מבית הקפה קפית בירושלים שרדף אחרי מחבל ומנע ממנו להתפוצץ
וכן למאבטח אלי פדרמן שירה לעבר מכונית תופת שדהרה אל פתח במועדון שעליו שמר.
