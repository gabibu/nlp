

לוי הועבר בערב שבת באמבולנס של מד"א לביה"ח אסף הרופא בצריפין, לאחר שחש בליבו. מהמרכז הרפואי "אסף הרופא" נמסר כי לוי הגיע לבית החולים כשהוא במצב של מוות קליני, בשל ההידרדרות המהירה שחלה במצבו בדרך לבית החולים.

בבית החולים הוא הובהל לחדר הטראומה והצוות הרפואי עשה בו נסיונות החייאה שנמשכו 45 דקות, שבסופן קבע מנהל המחלקה לטיפול נמרץ בבית החולים, ד"ר עידו קלוסקי, את מותו של מקסים לוי.

השמועה על מותו של ראש העיריה פשטה במהירות בקרב תושבי לוד, ורבים מהם התגודדו מליל שבת ועד מוצאי שבת ליד ביתו של ראש העיריה וביקשו להביע את צערם על מותו ולנחם את בני הבית.

גבי אסרף, מי שהתמודד מול מקסים לוי על ראשות העיר לוד ונחשב ליריבו הפוליטי, הביע את צערו העמוק על מותו. "כולנו המומים ומרכינים ראש על מותו של מקסים לוי. למרות היותנו יריבים, ידעתי להעריך את פועלו למען העיר לוד בפרט ולמען המדינה בכלל", אמר.

אסרף הוסיף כי בעת האחרונה השתפרו יחסיו עם מקסים לוי, משום ששניהם שמו להם למטרה את התרומה לתושבי עירם. הוא הביע את צערו העמוק על מותו של לוי ומסר את תנחומיו לבני משפחתו.

מקסים לוי עמד בראש עיריית לוד במשך 13 שנה, מאז נבחר לכהונתו לראשונה בשנת 1983. קודם לכן, היה לוי יו"ר ועד עובדי התעשייה האווירית. בשנת 1996, נבחר מקסים לוי לחבר כנסת מטעם סיעת "גשר", יחד עם אחיו דוד לוי. במסגרת עבודתו בכנסת היה לוי יו"ר ועדת העבודה והרווחה וכן היה סגן יו"ר הכנסת. לפני כארבעה חודשים, ביוני 2002, נכנס מקסים לוי לתפקידו החדש-ישן כראש עיריית לוד, שנוהלה עד אז ע"י ועדה קרואה שבראשה עמד אריה ביבי.

בבחירות האחרונות לעיריית לוד נבחר לוי ברוב מוחץ, לאחר ש52% מהתושבים בחרו בו מול 29%, שקיבל מתחרהו העיקרי לראשות העיר, גבי אסרף. תושבים בלוד אמרו כי לוי ייזכר כמי שתרם רבות לפיתוח העיר לוד, לחינוך ילדיה ולרווחת התושבים. "לוי היה סמל המנהיגות החברתית. ככזה פעל בהיותו חבר כנסת וכך גם בתפקידו כראש עיר", אמר אחד ממקורביו. הלווייתו של ראש עירית לוד, מקסים לוי, תתקיים מחר בבית העלמין בלוד.*

ראש הממשלה, אריאל שרון, שוחח בצאת השבת עם כרמלה לוי, אלמנתו של ראש עיריית לוד מקסים לוי שנפטר בערב שבת, והביע בפניה את צערו העמוק על מותו בטרם עת של מקסים לוי. שרון אמר לגב' לוי כי "מקסים היה חבר ושותף ותיק בדרך ארוכה".

שרון הוסיף כי הוא היה גאה מאד במקסים, על המאמץ העצום שהשקיע בשינוי פני העיר לוד ובקידומה. "מותו הוא אבידה כבדה למשפחתו, לכל תושבי העיר לוד, ולכל מי שזכה להכירו במהלך חייו", אמר שרון.
