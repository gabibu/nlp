

ראש עיריית חיפה והמועמד לראשות מפלגת העבודה עמרם מצנע נחקר מאז שעות הבוקר במשטרת זבולון בקרית חיים בעניין פרשת העוקץ בה על פי החשד קיבל מצנע תרומות בניגוד לחוק.

מצנע הגיע לתחנת זבולון בשעה 10 בבוקר ונחקר במשטרה תחת אזהרה. מצנע משתף פעולה עם חוקריו ועונה על שאלותיהם.

דובר של מצנע אמר לכתבת עתי"ם, כי מצנע משוכנע שהחקירה נפתחה בעקבות תלונות הדדיות שהוגשו על ידי מצנע ועל ידי אביעד ויסולי. לדבריו, מצנע מקווה כי החקירה תהיה ממצה ומהירה, ובסופה יתברר כי מצנע פעל ללא דופי וניסיון העוקץ להכתים אותו - נכשל.


החקירה נגד מצנע ואנשיו נפתחה בעקבות תלונתו של איש הליכוד אביעד ויסולי שטוען כי העביר המחאות לא חוקיות לקמפיין הבחירות של מצנע כשמסר אותן ליו"ר קרן חיפה דני נויימן. נויימן וישראל בן שלום, עובד עירייה, נחקרו כבר בפרשה.

בבואו אמר מצנע לעתונאים שהמתינו לו בתחנת המשטרה בזבולון: "מי שהגיש ראשון תלונה במשטרה זה אנחנו, ומי שבאמת צריך להחקר זה מי שעומד מאחורי ניסיון להשתמש בדרכים לא דמוקרטיות כדי להשפיע על מערכת בחירות. זה טבעי ולגיטימי שיבקשו לדעת גם ממני ולשמוע את ההסברים על מה שקרה. אני מגיע לכאן עם האמת שלי, עם בהירות מוחלטת שכל שנעשה על ידי נעשה כדין וכחוק. אני לוקח על עצמי בדרך כלל מגבלות הרבה יותר חמורות מאשר החוק, כי אני מסתכל על העניינים האלה לא רק מבחינת החוק. אני לוקח עלי מגבלות הצריכות לעמוד לא רק במבחן החוק אלא גם במבחן ציבורי.

בתשובה לשאלת כתב עתי"ם קובי מנדל השיב עמרם מצנע, שהחקירה כשלעצמה לא תשפיע על מערכת הבחירות, שכן הציבור מודע לכך שהמשטרה עושה את עבודתה. ומאחר ולטענתו לא נעברה כל עבירה, הרי הוא סבור שכל העניין יתגלה כלא היה והציבור הוא בסופו של דבר ישפוט.

ואולם דוברו של מצנע ציין, כי המצב העיב על התמודדותו של מצנע, ולכן יש להסיר עננה זו.

