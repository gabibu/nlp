

5 חודשי עבודות שרות נגזרו בבית משפט השלום בתל-אביב על יעקב נמרודי, יו"ר דירקטוריון מעריב ואביו של עופר נמרודי.

נמרודי הורשע בקשירת קשר לביצוע עוון, בהטרדת עדים ובשיבוש מהלכי משפט במשפטו של בנו עופר נמרודי וכן בקבלת דבר במירמה והיום קבע השופט דוד רוזן את גזר דינו.

נמרודי נדון גם ל-10 חודשי מאסר על תנאי ולקנס של 100 אלף ש"ח.

השופט פסל את יעקב נמרודי מלהמשיך ולכהן כיו"ר דירקטוריון של חברות ציבוריות. יצויין, כי נמרודי מכהן כעת כיו"ר דירקטוריון של "מעריב" וחברת "הכשרת היישוב".

רוזן קבע כי בעבירותיו של נמרודי יש קלון "חתום וקבוע גם בעוצם מעמדו הרם והשפעתו על סביבותיו".

כמו כן קבע השופט על יעקב נמרודי כי הוא "נושא בתפקידים ציבוריים מן המעלה העליונה, אזרח כבוד בעל עוצמה כלכלית ובעל כוחות חברתיים אשר קשר קשר פלילי ופעל ברמיה לשיבוש מהלכי משפט".

שותפו של יעקב נמרודי לעבירה, הסופר אריה קרישק,נדון אף הוא ל-5 חודשי עבודות שירות ולמאסר על תנאי של 10 חודשים. אולם השופט הפחית את הקנס של קרישק וגזר עליו 20 אלף ש"ח.

יעקב נמרודי הודיע כי יערער על ההחלטה.
