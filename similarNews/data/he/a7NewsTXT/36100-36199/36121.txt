

"המלחמה בעיראק תבוא ובוודאות". כך אמר ביום שישי ראש הממשלה לשעבר, בנימין נתניהו, בדברו בפני פורום המועדון הכלכלי-תרבותי בנס-ציונה. נתניהו אמר כי סילוקו של סדאם חוסיין הוא עיתוי נכון גם לגירושו ההכרחי של ערפאת. לדבריו, כדי להילחם בטרור, יש קודם כל לסיים את תפקידו של ערפאת ולגרשו.

נתניהו סבור כי יש מענה ביטחוני לסכסוך עם הערבים. בדבריו התגאה ראש הממשלה לשעבר בכך, כי במשך שלושת שנות כהונתו אירעו רק שלושה פיגועים מרובי נפגעים, כולם בשנת 1996.
"אי אפשר לעצור את הטרור רק על ידי פגיעה בטרוריסטים", אמר נתניהו והסביר כי את הטרור יש "להטביע", כלשונו.

על הנעשה במפלגת הליכוד אמר בנימין נתניהו כי "המהומות בבחירות שנערכו שם לפני שבוע מי שהפסידה היא המפלגה עצמה". נתניהו סיפר לנוכחים, כי קבע להיפגש עם ראש הממשלה אריאל שרון, לשם גיבוש כללי התמודדות, "כאלה אשר יקרינו על כל סניף וסניף". "תקוותי היא להבטיח התמודדות הוגנת, מבלי לאבד את שיטת הפריימריס", אמר נתניהו.

בהתייחסו להחלטת ועדת הבחירות לעכב את התוצאות, אמר נתניהו, כי הוא ביקש לפרסם אותן וכי הוא מקווה שהדבר ייעשה בכל-זאת.

נתניהו התייחס גם למצב הכלכלי ואמר, כי כדי לצאת מן המיתון צריך קודם כל להוריד מיסים, במקום להעלותם, דבר שימריץ אנשים לצאת לעבודה. "אין שום מקום בעולם שיצא ממיתון כתוצאה מהעלאת מיסים", ציין באמרו כי יש להביא להורדה מיידית ודרסטית של גביית המיסים.

כתב עתי"ם מציין, כי לדעתו של בנימין נתניהו יש להפריט את כל החברות שטרם הופרטו במדינת ישראל, דבר שהוכח כהצלחה בל תתואר בעולם כולו, וזאת כדי לתת לכוחות השוק לפעול.
