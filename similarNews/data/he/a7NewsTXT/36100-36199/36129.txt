

שני חיילי צה"ל נפצעו במוצאי שתב באורח קל מירי ויידוי בקבוקי תבערה בטול כרם. כתבנו קובי פינקלר מדווח כי השניים טופלו בשטח ע"י צוותי רפואה של צה"ל. סוכנות הידיעות "קול רינה" מוסיפה כי כוח צה"ל שהבחין במחבל המחזיק בבקבוק תבערה, ירה בו ופגע בו. במחנה הפליטים ג'נין פתחו מחבלים באש לעבר כוח צה"ל. איש לא נפגע ולא נגרם נזק לרכוש.

בתוך כך, נמצאים כוחות צה"ל בכל אזור יהודה ושומרון בכוננות, על סמך הערכות מודיעיניות כי החמאס והגי'האד האיסלמי יעשו בשבוע הקרוב מאמץ מיוחד לשלוח מחבלים לפיגועי תופת בתוך ישראל. על אף ההתרעות הסיר צה"ל בשבת את העוצר מקלקיליה, שכם וג'נין.

בליל שבת התגלה מטען חבלה שהונח נגד כוח צה"ל בקבר רחל. כתבנו קובי פינקלר מוסר כי המטען פוצץ באופן מבוקר. בפעולה יזומה שבוצעה בליל שבת נעצרו שני מחבלי חמאס בכפר בית א-רוש, דרום מערבית לחברון. מחבל חמאס נוסף נלכד בכפר ג'מעין מדרום לשכם.

בחבל עזה נרשמו ארועים חבלניים רבים יותר, ובמרכזם ירי 2 פצצות מרגמה ביום ששי בערב על יישוב ישראלי בדרום רצועת עזה. לא היו נפגעים בארוע. ביום שישי בצהריים פוצץ ונוטרל באופן מבוקר נפל של פצצות מרגמה שנורתה על יישוב בגוש קטיף.

זמן קצר לפני כן פגעו כוחות צה"ל בשני מחבלים, שניסו להניח מטען חבלה נגד כוח צה"ל בגבול ישראל מצרים ליד רפיח. במשך השבת נורתה אש על מוצבי צה"ל ליד גדיד בגוש קטיף ובגבול ישראל מצרים ליד רפיח. כן נורה רימון נגד טנקים על מוצב צה"ל ליד היישוב נווה דקלים בגוש קטיף. בכל הארועים לא היו נפגעים לכוחותינו.
