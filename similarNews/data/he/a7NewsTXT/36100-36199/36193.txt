

ממשלת אוסטרליה סבורה כי ארגון טרור הקשור לרשת "אל-קאעידה" אחראי לפיצוצים שהיו בשבת באי באלי שבאינדונזיה, בהם נהרגו לפחות 182 בני אדם, רובם זרים. שר החוץ של אוסטרליה אלכסנדר דאונר אמר כי לא היו התרעות מוקדמות על הפיגועים.

"עם זאת, בהתחשב במטרות הפיגועים, מועדון הלילה "סארי" ואזור הסמוך לקונסוליה של ארה"ב, אין כמעט ספק שטרוריסטים ככל הנראה הקשורים לאל-קאעידה, אחראים להם", ציין דאונר בראיון לרשת התשיעית של הטלוויזיה האוסטרלית. "הארגון באינדונזיה שאני מתייחס אליו הוא ג'מעה איסלמיה, שללא ספק יש לו קשרים רבים עם אל-קאעידה", הטעים.
