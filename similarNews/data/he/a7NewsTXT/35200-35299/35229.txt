

שר התשתיות החדש אפי איתם החליט לשנות את החלטת הממשלה מלפני ארבעה חודשים לסגור לאלתר את פי גלילות, החלטה שהתקבלה לאחר פיצוץ מטען החבלה במיכלית שנכנסה למילוי במיתקן. השר איתם הסביר את החלטתו בכך שהושג הסכם בין המועצה המקומית רמת השרון לבין חברת הגז והדלק אשר קיבל תוקף של פסק דין בבית המשפט המחוזי בירושלים.

על פי ההחלטה החדשה, שרי הממשלה, כל אחד בתחומו, יסייעו לקידום הליכי התכנון והבנייה לאישור הקמת אתרים חדשים לאחסון גז ודלק. שר הפנים ומוסדות התכנון נדרשים לזרז את הליך הוצאת היתרי הבנייה הנחוצים לשם ביצוע הטמנה עלית של המיכלים, בפרק הזמן הקצר ביותר האפשרי.


בנוסף החליטה הממשלה למנות צוות בראשות נציג משרד התשתיות ובהשתתפות נציגי המשרד לאיכות הסביבה, משטרת ישראל, מכבי אש, פיקוד העורף, המטה ללוחמה בטרור ועיריית רמת שרון שיעקב אחר ביצוע פעולות הנדרשות למיזעור הסיכונים הבטיחותיים והבטחוניים הנובעים מאתר פי גלילות.

הצוות ידווח לפחות אחת לחודש ועד להפסקת הפעילות באתר בעוד כשנתיים, לשר התשתיות על המצב הבטיחותי באתר. השר איתם ידווח לממשלה מדי חודשיים על ביצוע ההחלטה.

שרת התעשיה והמסחר דליה איציק והשר לשיתוף פעולה איזורי רוני מילוא התנגדו להחלטה ודרשו לסגור את אתר פי גלילות לאלתר.

בתוך כך פורסם היום כי ראש עיריית רמת השרון, גבי פארן, הוציא צו לסגירת חוות הדלק והגז - פי גלילות, בשל אי עמידה בתקני הבטיחות לכיבוי אש. המדובר, לטענת פארן, בניתוק אספקת המים לחוות הדלק והגז על ידי מינהלת האתר.

יש לציין כי זו פעם שנייה שפארן נוקט באמצעים חריגים בכדי להביא לסגירת האתר. לפני כשלושה חודשים סגר פארן את חוות הדלק והגז לאחר הפיגוע שארע על ידי הצמדת מטען חבלה למכלית סולר.
