

היום תתקיים בהיכל התרבות בתל אביב ועידת מפלגת העבודה ובה ידונו חברי המפלגה בגיבוש עמדתה בסוגיית תקציב המדינה. במהלך הועידה יעלו לדוכן הנואמים שלושת המועמדים להנהגת המפלגה, היו"ר הנוכחי שר הביטחון בנימין בן אליעזר, ראש עיריית חיפה עמרם מצנע, וחבר הכנסת חיים רמון.

בפרשת התקציב סוברים מצנע ובן אליעזר כי יש להוכיח אחריות ולהצביע בעד התקציב, לטענתו של מצנע "אישור תקציב גרוע עדיף מלא לאשר בכלל" זאת מכיוון שהוא רואה במצב הכלכלי סכנה גדולה יותר אף מזה הביטחוני. ח"כ רמון ומזכ"ל המפלגה ח"כ אופיר פינס מתנגדים להצבעה שכזאת.

ח"כ שוחט, שר האוצר לשעבר תקף את הקו אותו מנחה בן אליעזר בתמיכה של שר החוץ שמעון פרס ואמר כי השניים "מעולם לא טרחו לשמור על הקווים האדומים שהציבו לעצמם בממשלת האחדות, בשום נושא ובשום מועד".

בעקבות מאמצי תיווך של מזכ"ל מפלגת העבודה ח"כ אופיר פינס החליטו שלושת המועמדים שלא לאפשר לפעיליהם ואוהדיהם להפוך את כינוס הועידה למוקד עימות ועל כן הוחלט שלא להתיר הכנסת שלטי תעמולה או כל סממן אחר של מאבק בחירות.

