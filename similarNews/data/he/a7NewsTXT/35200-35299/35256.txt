

חצי שנה לאחר הפיגוע במלון "אשל השומרון" באריאל, שוב נפתח המקום. כזכור, בפיגוע שאירע במלון נפצע קשה קצין צה"ל, וקצין נוסף נפצע בינוני. 14 אנשים נוספים נפצעו קל.

המלון עבר תקופה של שיפוצים אינטנסיביים, וגם פעילות שיווקית. באירוע החגיגי לרגל פתיחת המלון השתתפו כ 130 תיירים נוצרים מדנמרק מנורבגיה מגרמניה ומארה"ב, שמתארחים בימים אלו במלון, ושהגיעו במיוחד לחזק את בעלי המלון ולעודדם.

במהלך האירוע נשאו דברים בני אלון, שר התיירות הקודם, רון נחמן, ראש עיריית אריאל, בנצי ליברמן, ראש מועצה אזורית שומרון, ונציגי הקבוצות.

טוביה גלבר, מנהל המלון, אומר כי למרות המצב הקשה בתיירות בארץ הצליח מלון "אשל השומרון" להישאר פתוח בשנתיים האחרונות, וזאת הודות למאמצי שיווק ישירים המופנים אל קבוצות, לראשי ארגונים ולקהילות בכל רחבי העולם, בעיקר מהקהילות הנוצריות אוונגליסטיות.

התפוסה במלון בשבוע חול המועד סוכות הגיעה, לדבריו, לשיעור של 70%, רובם תיירים מחו"ל.
יגאל דילמוני, מנהל עמותת התיירות שומרון, מסר כי בחול המועד סוכות סיירו באתרי התיירות בשומרון למעלה מחמשת אלפים מבקרים, מאות מהם תיירים מחו"ל. התיירים מסיירים באתרי התנ"ך ובציר התיירותי THE LAND OF THE PROMISE שבשומרון , וכן מתארחים ומטיילים בירושלים ובגליל. תנועת תיירות צליינית פרוטסטנטית זו עוזרת לתיירני הארץ, מעודדת תמיכה במדינת ישראל ומושכת אחריה קבוצות אחרות לארץ.
