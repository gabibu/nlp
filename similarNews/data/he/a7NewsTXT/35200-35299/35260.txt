

שרת החינוך לימור לבנת ומנכ"לית המשרד רונית תירוש החליטו על היערכות בתי הספר לתרחישי טרור אפשריים. השרה לבנת אמרה: "לאור המצב הבטחוני יש לחזק את התמיכה האישית והחברתית בין התלמידים, להגביר את עירנותם ולציידם בידע ובכלים להתמודדות עם תרחישים שונים של מצבי חירום, אם כי כולי תקווה שלא יזקקו להם".

ממחר תחל היערכות בכל בתי הספר ברחבי הארץ בכיתות ג'-יב' לתרחישי פח"ע (פעילות חבלנית עוינת). מטרות ההיערכות: לחזק את התמיכה החברתית בין התלמידים, תמיכה החשובה ליצירת תחושה של שייכות ומוגנות, לחזק את בטחונם של התלמידים במנהיגותו של צוות בית הספר ולחזק את בטחונם בצוות ההוראה העוסק בהבטחת שלומם, לאתר תלמידים הנמצאים ברמת חרדה גבוהה ולהפנות אותם להתייעצות עם יועץ בית הספר או עם הפסיכולוג של בית הספר.

במשרד החינוך הוקם צוות שיעבוד בשיתוף פעולה עם מדור הנוער במשטרת ישראל והרשויות המקומיות.

בכל בית ספר תינתן הדרכה למנהל ולצוות ההוראה. את התדריך יעביר היועץ או הפסיכולוג של בית הספר, שוטר משטרת ישראל והאחראי על בטחון בתי הספר. לאחר מכן המחנכים, המחנכות או היועצים בבתי הספר יעבירו את ההדרכה בכיתות לכל התלמידים. בכל מחוז הפסיכולוג והקב"ט המחוזיים יהיו בקשר עם קצין ההדרכה המחוזי של המשטרה. המנהלים המחוזיים במשרד החינוך אחראים על ביצוע הפעולות בכל בתי הספר במחוזותיהם, מנהלי בתי הספר במחוז יהיו בקשר עם קצין הנוער המחוזי, ויגישו למנכ"לית המשרד דוח פעולה מפורט, המסכם את הפעילות במחוזם לאחר חודש מתחילת ההיערכות.
