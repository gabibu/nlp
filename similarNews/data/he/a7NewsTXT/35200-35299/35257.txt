

אמש הגיע רה"מ שרון לביקור בן שלושה ימים במוסקווה. במהלך הביקור ידון רה"מ עם נשיא רוסיה ולדימיר פוטין על המצב ברש"פ. את ראש הממשלה מלווים ראש המוסד לשעבר אפרים הלוי, שעומד היום בראש המועצה לביטחון לאומי. קודמו בתפקיד עוזי דיין קשר יחסים הדוקים עם המנהיגים הרוסים בתחום המלחמה נגד הטרור.

נוסף על כך מתלווים לשרון בביקור זה שלושה צעירים עולים חדשים מבריה"מ לשעבר, שנפצעו או שהוריהם נפגעו בפיגוע הרצחני באחד ביוני 2001 בדיסקוטק הדולפינריום בתל אביב, פיגוע שגרם את מותם של 21 צעירים.

מחר ייוועד שרון עם פוטין, ועם שר החוץ הרוסי איגור איבנוב. ביום שלישי הוא ייפגש עם ראשי הקהילה היהודית ועם הפטריארך האורתודוכסי של מוסקווה ושל כל רוסיה אלכסיס השני.

גורמים מדיניים אמרו כי בשיחות תעלה ישראל לדיון נושאים אחדים הקשורים בעיקר בעסקאות נשק. שרון יעלה בשיחותיו גם את החשש מהתחמשות בנשק להשמדה המונית של איראן ושל עירק.

ביקורו של שרון ברוסיה נערך על רקע דיווחים כי רוסיה נקלעה למבוי סתום לאחר שלוש שנות מלחמה בטרור צ'צ'ני, שמדינות ערביות תומכות בו. החיילים הרוסים עדיין נפגעים מפעולות המורדים, והקרמלין ממשיך להתנגד התנגדות נחרצת לכל משא ומתן אפשרי. הסכסוך עלול להצית משבר אזורי חמור, עקב איומי מוסקבה בתחילת ספטמבר, לפעול נגד בסיסי המורדים גם בטריטוריות שכנות, כגון גרוזיה.

רוסיה שיגרה את חייליה לצ'צ'ניה באחד באוקטובר 1999, לאחר גל פיגועים ברחבי המדינה, שבהם נהרגו 300 איש, ולאחר חדירת יחידות קיצונים איסלמיים לדגסטן. בכירי הקרמלין הבטיחו אז להשיב את הסדר על כנו בהקדם.

על פי מניין רשמי ספגה רוסיה אובדן של כ 4,500 איש. מספר זה, לטענת הארגון "אמהות של חיילים", נמוך ממספרו האמיתי.

מוסקבה טוענת כי כוחותיה הצליחו לחסל כ 13 אלף מורדים, והיא ממשיכה לדרוש מהם כניעה ללא תנאים.
