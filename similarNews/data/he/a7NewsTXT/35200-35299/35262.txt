

אין מניעה לחדש עליית יהודים להר הבית, גם ללא הסכמתם של ראשי הוואקף, כך אומר ניצב חיים קליין ראש אגף המודיעין במשטרה לשעבר. הדברים נאמרו בדיון שהתקיים לאחרונה במשרד לבטחון הפנים.

לפני למעלה מחצי שנה אמר רה"מ שרון למקורבים כי בדעתו לשנות את המצב הקיים ולאפשר ביקור יהודים על הר הבית. גם חוות הדעת של השב"כ תומכת בעמדה זו, של פתיחת הר הבית ליהודים. כידוע, סגור הר הבית ליהודים מזה שנתיים.

פרופ' הלל וייס, מפעילי הר הבית, אומר לערוץ 7 כי הסיבה לכך שהר הבית עדיין סגור בפני יהודים היא שגם שרון וגם ברק תכננו להקים עם תנועת "שינוי" ממשלה אזרחית ללא דתיים, "ממשלה לישראלים". לדבריו, ממשלת שרון עסוקה בחיפוש אחרי אופק מדיני, והר הבית נשמר בידיה כקלף מיקוח. כך, לדבריו, היה גם יחסם של ראש הממשלה לשעבר ברק וגם של ראש הממשלה לשעבר בנימין נתניהו להר הבית, והדבר בא לידי ביטוי, לדבריו, בהסכמי טאבה.

על שרון, אומר וייס, משפיעה דעת הקהל. אם ירגיש שהציבור אינו מוכן לקבל את סגירת הר הבית בפניו הוא יפתח אותו, אך ללא לחץ ציבורי ימשיך שרון, לדבריו, להעדיף להחזיק את הר הבית כאופציה למשא ומתן. מצד אחד, מוסיף וייס, שרון מאותת נכונות לנהל משא ומתן מדיני, ומצד שני ניכרים במעשיו הבלבול, המבוכה והעדר המטרה. העדר המיקוד במטרותיה של הממשלה בא לידי ביטוי באי התייחסות להר הבית.

הבית תלוי בהר הבית, כי הר הבית, אומר וייס, מעניק לעם היהודי את תודעת המטרה: לבנות בית מקדש, להקים שלטון כהלכה, ולהשיב את הסנהדרין ואת המלכות בהקשר הרלוונטי של היום. לעומת זאת, כשכל היעדים מטושטשים מתגלים המבוכה והסתירה, מציין וייס.

עוד הוא אומר כי דווקא הנחייתו החדשה של משרד החינוך לכתוב על הלוח ובמחברות את התאריך העברי טומנת בחובה פתרון גם לבעיית הר הבית. לדבריו, אם חוזרים לזמן היהודי יש סיכוי להתחיל לעכל גם את עניינו של הר הבית. הר הבית הוא ציר המקום במפה היהודית, והתאריך העברי מציין את ציר הזמן, והשניים הם כקואורדינטות במפת חיי היהודי. אם צירים אלו חסרים הרי שאין מפה, ולכן הכל מתפוגג, כי כלל אין יודעים לאן הולכים, אומר וייס. לדבריו, לאור חידוש השימוש בתאריך העברי במשרד החינוך הוא מקווה שהמורים יבינו את החשיבות של ציון התאריך, ואכן ישתפו פעולה עם ההנחיה החדשה.
