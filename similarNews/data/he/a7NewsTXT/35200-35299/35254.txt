

סעודיה הודיעה כי תעניק סכום כסף נכבד לבניית 600 יחידות דיור למשפחות ערביות אשר בתיהן נהרסו במלחמה בשנתיים האחרונות. שר החוץ הסעודי נייב עבד אל עזיז הודיע על כך, אולם לא מסר פרטים נוספים. מקורות ערביים מסרו לסוכנות עתי"ם כי נראה שסעודיה תבנה מחדש את בתיהם של משפחות המתאבדים שהרסה ישראל באחרונה.

צה"ל שב והטיל כבר אמש עוצר על העיר רמאללה וזאת לאחר שהסיר את העוצר בשעות הצהריים ונסוג ממתחם המוקטעה ומעיר רמאללה כולה.

בשעות הערב דיווחו הפלשתינים כי לאחר שתפס עמדות סביב העיר וסגר עליה, שב צה"ל ונכנס לרמאללה, הטיל בה עוצר ותפס עמדות גם בתוך שכונותיה.

הפלשתינים מסרו כי הכוחות נכנסו לעיר בטור ארוך של טנקים ומשוריינים, ואחר כך התפרסו בה ותפסו עמדות.

אמש ירו מחבלים על כוח צה"ל השוהה בעיר ג'נין. כתבנו קובי פינקלר מוסר כי אין נפגעים, וכי החיילים השיבו אש לעבר מקורות הירי.

כוחות של צה"ל פעלו אתמול בתוך מחנה הפליטים בלטה שבאזור שכם. אמש המשיכו המחבלים לנסות ולפגע במכוניות הנעות בכביש ירושלים-מעלה אדומים. כתבנו קובי פינקלר מוסר כי הערבים מדרדרים צמיגים ומיידים אבנים בכביש מכיוון צוקי עיסאוייה. אין נפגעים.

סוכנות הידיעות "קול רינה" מדווחת כי כוח צה"ל גילה טיל קסאם 2 שהיה מכוון לעבר היישוב קדומים בשומרון. חבלנים הוזעקו למקום בכפר ג'ית כדי לנטרל את הטיל. הדבר היה במהלך פעילות יזומה בכפר חרבתא שבאזור מודיעין, ובה חשף כוח מילואים מעבדת חבלה. אמצעי הלחימה הוטמנו בתוך באר בכפר. החבלנים פוצצו שתי חגורות נפץ, מזוודת נפץ ונפצים. במהלך הפעולה פתחו מחבלים באש לעבר הכוח, אך איש מכוחותינו לא נפגע.

פלשתינים דיווחו כי ישראל סגרה את מפקדת התיאום והקישור במעבר ארז והוציאה משם את כל הפקידים ואת אנשי הביטחון הפלשתינים שעבדו במקום. לדברי הפלשתינים, בסגירת המפקדה יש לראות סיום כל מגע או תיאום עם הצד הישראלי, והיא הפרה חמורה של כל ההסכמים שנחתמו עם הישראלים עד כה.

בתגובה נמסר מצה"ל כי סגירת המפקדה באה לאחר שעקב התראות שנתקבלו, ועקב המצב בכלל הגיעו בצה"ל למסקנה כי נשקפת סכנה לכוחות הביטחון ולישראלים שעובדים במפקדה. כמו כן נמסר מצה"ל, כי התיאום עם הצד הפלשתיני נמשך באמצעות הטלפון.

ג'מאל מחמוד ראג'וב, אחד מאנשי הביטחון המסכל בעיירה דורא שבנפת חברון, ומחבל-מתאבד נעצרו בידי ישראל זמן קצר לפני ביצוע מזימת פיגוע תופת.
