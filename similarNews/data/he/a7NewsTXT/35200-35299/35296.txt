

מנכ"ל מועצת יש"ע עדי מינץ פנה היום לשרי הבריאות, האוצר והבטחון בדרישה לפתור לאלתר את משבר מד"א ביש"ע. דרישתו באה נוכח הודעת מד"א, כי החל מיום ג', לא יינתנו שירותים ביש"ע בשל חוב ממשלתי. לטענת מינץ, מדובר בכסף שולי ביותר בהשוואה לתקציב המדינה, וכי אסור שבגלל בעייה זו יאבדו חיים.

"אין ספור מקרים הוכיחו בשנות המלחמה את חיוניות מד"א להצלת חיי צה"ל ומתיישבי יש"ע", אמר מינץ והוסיף, כי הפעלת אמבולנסים רגילים, במקום ניידות לטיפול נמרץ, פירושה גם השבתת האמבולנסים ממוגני הירי, דבר שיביא סיכון מיותר של הפצועים והצוותים המחלצים.

מוקדם יותר היום פורסם כי החל ממחר בכוונת הנהלת מגן דוד אדום לצמצם את השירותים אותם מעניק הארגון ברחבי יש"ע. הסיבה לצמצום פעילות מד"א היא חוב ממשלתי בהיקף של 3.75 מיליון ש"ח.

לטענת ראשי מד"א, מתחילת שנת 2002 מממן הארגון מתקציבו הוא את הוצאות הפעלת ניידות הטיפול הנמרץ והאמבולנסים ביש"ע. זאת בנוסף להוצאות הביטחוניות הכבדות והנפרדות שנגרמו למד"א בעקבות המצב הביטחוני הקשה. גם להוצאות אלה אין מקור תקציבי ממלכתי כפי שניתן לארגוני חרום אחרים הפועלים ביש"ע.

מהנהלת מד"א נמסר כי החוב מכביד מאוד על התקציב המוגבל ממילא של מד"א ויכול אף להעמיד בסכנה את ציבותו הכלכלית של הארגון כולו ועלול לפגוע בשרותיו לכלל האוכלוסייה ברחבי הארץ.

בעקבות הצמצומים במד"א יופעלו בישובים עפרה, קרני שומרון, אריאל, אפרת ומעלה-אדומים, אמבולנסים רגילים במקום ניידות הטיפול נמרץ וביצהר, שקד, גבעת-זאב, בית"ר-עלית, שבי-שומרון ודולב-טלמונים, תוגבל פעילות האמבולנסים לשתים עשרה שעות ביממה בלבד, במקום 24 שעות, כפי שהיה עד כה.

מציאות זו כמובן עלולה להביא לכדי סכנת חיים במידה וחלילה יתרחש אירוע ביטחוני ברחבי יש"ע. במועצת יש"ע מאמינים כי עד מחר ימצא פתרון שימנע את העיצומים בשירותים החיוניים כל כך לתושבי האזור ולחיילים המשרתים בו.
