

בסיומה של נסיגת צה"ל מרמאללה "קרא" ערפאת "להפסקת אש כוללת". הוא פרסם את הודעתו בסוכנות הידיעות הפלשתינית הרשמית ואפ"א.

"אנו קוראים לכבד הפסקת אש כוללת, כפי שכבר עשינו בעבר, ומפצירים בממשלת ישראל לעשות צעד דומה", נמסר מטעמו בהודעת ואפ"א.

ערפאת הוסיף כי יש לחזור לשולחן המשא והמתן כדי להוציא אל הפועל את החלטות האו"ם, את המלצות "הרביעייה", את חזון נשיא ארה"ב בוש ואת החלטות הפסגה הערבית שהתקיימה בביירות במרס 2002.

חברי המועצה המחוקקת הפלשתינית קראו אתמול לשוב ל"אופיה העממי" של האינתיפדה, קרי לידויי האבנים ולהשלכת בקבוקי תבערה. וכל זאת "למען השגת התכלית של סילוק הכיבוש הישראלי והקמת מדינה פלשתינית שבירתה ירושלים".

עם הקריאה לשוב ליידויי האבנים שבו המבוקשים הכבדים לשורות ארגוני המחבלים לאחר שעזבו את מתחם המוקטעה בחסות ההמון, כך מסרו מקורות ערביים. התחמקותם של המבוקשים מהמתחם נעשתה למרות קביעתו של הפורום שקיבל את ההחלטה לסגת מהמוקטעה כי המבוקשים ייעצרו ביציאתם מלשכת ערפאת. הפורום שהחליט על הנסיגה כלל את רה"מ שרון, שר הביטחון בן אליעזר, שר החוץ פרס, והשרים אלי ישי אפי איתם ונתן שרנסקי, וכן את הרמטכ"ל, ראשי אמ"ן, המוסד והשב"כ.

על פי הדיווחים, עם השלמת הנסיגה זוהו לפחות כ 60 מחבלים חמושים בעוזבם את לשכתו של ערפאת, והם נראו פונים לאחד הבניינים שבמתחם. חיילי צה"ל השוהים במתחם התעלמו מן המחבלים ואף אפשרו להם לחפור בין שרידיו של אחד הבניינים הרוסים במתחם.

על הנסיגה ועל התחמקותם של המבוקשים אומר ח"כ אביגדור ליברמן מסיעת "האיחוד הלאומי ישראל ביתנו" כי "הכניסה למוקטעה הייתה אמורה להיות קצרה ולא להפוך ל'במה תמידית' לכל הערפאתים למיניהם, ולכל המחבלים שיושבים עמו. היה צורך לחדור פנימה, לעצור את המבוקשים ובראשם את טיראווי, ולצאת".

יו"ר חרות ח"כ מיכאל קליינר אמר כי הפעולה במוקטעה הייתה פעולה מטופשת, שנועדה להשפיל את הפלשתינים ולאפשר לציבור הישראלי "לשחרר קיטור" אחרי הפיגוע באלנבי. "את המוקטעה היה צריך להפציץ מהאוויר כבר מזמן, ולהיפטר באופן סופי מערפאת ומהמבוקשים שאתו". לדברי קליינר,

ממשלת ישראל נמנעת באופן עקבי מהפצצת מטרות הטרור מהאוויר, כפי שעושים האמריקאים לפני פלישה קרקעית כדי להכין את השטח ולצמצם פגיעה בחיי אדם.

בתגובה על הסרת המצור מעל המוקטעה אמר ראש הממשלה לשעבר בנימין נתניהו: "הדבר היחיד הנכון לעשות הוא לגרש את ערפאת. אם הוא יהיה בטהרן או בפריס יהיה טוב יותר. צעדי-ביניים לא יועילו עוד", דברי נתניהו.

מתאם הפעולות ביש"ע האלוף עמוס גלעד רואה במצור על המוקטעה שיפור יכולת ההרתעה של ישראל, אך לדעתו גם הסרתו של המצור היא החלטה נכונה.

בפגישת עדכון עם נשיא המדינה משה קצב אומר גלעד כי ההחלטה להיכנס למתחם המוקטעה התקבלה לאחר פיגוע טרור רצחני בת"א כדי למסור את המסר שהטרור אינו יכול להמשיך ולהתקיים. "התגובה הזו השיגה את המטרה: כוח ההרתעה של ישראל מול הצד הפלשתיני גבר. השיקולים המגבילים את הפלשתינים מלבצע פיגועים גברו, וזאת עקב החשש שנוצר כי ערפאת עלול לסיים את שהותו בארץ ישראל. משום כך, לדעת האלוף גלעד מוטב לראות גם את הצדדים האלה ולא להתמקד רק בביקורת".

גלעד חזר על עמדתו כי אין אפשרות להשיג שלום תחת הנהגת ערפאת משום שהרש"פ בהנהגתו מעודדת טרור. ערפאת הוא "מחולל טרור מהמדרגה הראשונה, והוא ימנע צמיחת כל חלופה שיש בה שלום או בשורה של שלום". גלעד ציין עם זאת כי הטיפול בערפאת מסובך וקשה, וכי האירועים האחרונים רק מוכיחים זאת.
