

דו"ח האירגון הבינלאומי לזכויות אדם, אמנסטי אינטרנשיונל, שהתפרסם אתמול בלילה, קובע כי בשנתיים האחרונות נהרגו 72 ילדים ישראלים מפעולות טרור של ערביי יש"ע.

עוד קובע הדו"ח כי 72 הילדים הישראלים נהרגו "בהתקפות ישירות וחסרות הבחנה, בפיגועי התאבדות וירי בידי ארגונים פלשתינים חמושים ובידי מפגעים בודדים, הן בישראל הן בשטחים".

מנהלת אמנסטי ישראל יעל וייס ריינד מסרה בעקבות פרסום הדו"ח, כי "דפוס ההרג של ילדים, אשר נהיה כה מושרש ונפוץ בשנתיים האחרונות, מקבל עידוד על רקע חסינותם של מבצעי פשעים אלו, בפני העמדה לדין וענישה".

"תופעת החסינות הגיעה בשנתיים האחרונות למימדים חסרי תקדים", ציינה.

כתב עתי"ם מציין, כי דו"ח אמנסטי מתפרסם לקראת מושב מיוחד של ועדת האו"ם לזכויות הילד, שיתקיים בז'נבה בתחילת אוקטובר.

מחברי הדו"ח כותבים תחת הכותרת, "קוברים את העתיד: ילדים בקו האש", כי "דפוסי ההרג המתוארים בדו"ח מראים כיצד הזכות לחיים של ילדים פלשתינים וישראלים הופרה באופן שיטתי, כתוצאה מהכשלון השיטתי של הרשויות הישראליות, הארגונים הפלשתינים החמושים והרשויות הפלשתיניות, לציית להתחייבויות ולערבויות, המעוגנות בסטנדרטים בינלאומיים של זכויות האדם ובמשפט ההומניטרי". (עתי"ם)

