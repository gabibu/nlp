

בפעם השנייה השבוע תקפו מטוסים אמריקניים את שדה התעופה של בצרה שבדרום עירק והשמידו את מערכת המכ"ם, כך מסר דובר רשמי עירקי.

"זו הפעם השנייה תקפו מטוסים של האויב האמריקני והשמידו את מערכת המכ"ם האזרחי בנמל התעופה של בצרה", מסר דובר משרד התחבורה העירקי בהודעה לסוכנות הידיעות העירקית הרשמית.

דובר הפנטגון אישר שחיל האוויר האמריקני תקף מערכת מכ"ם מתנייעת, המשמשת את כוחות ההגנה האנטי-אווירית.

ארה"ב ובריטניה יגישו השבוע למועצת הביטחון של האו"ם הצעת החלטה הדורשת מעירק להסכים בתוך שבוע לפירוק הנשק להשמדה המונית והטילים ארוכי הטווח שברשותה. כמו כן תידרש עירק לאפשר את חזרת פקחי האו"ם לשטחה.

עירק כבר דחתה את האולטימטום עוד טרם אישורו על ידי מועצת הביטחון.

ראש ממשלת בריטניה לא שלל אתמול אפשרות כי תהיה הצבעה על החלטה ברורה באו"ם בנושא עירק: על פי ההחלטה יאיים האו"ם על נשיא עירק סדאם חוסיין בפעולה צבאית אם לא יסכים לפירוק הנשק העירקי בהקדם.

וושינגטון, מצדה, מעוניינת בהחלטה אחת, שתקבע שימוש בכוח.

תמיכה למתקפה נגד עירק מגיעה דווקא מכווית. שירות ממר"י, מכון לחקר המזרח התיכון, תרגם את מאמרו של צאדק אל-בדר, בעל טור ביומון הכוויתי אל-וטן, שכתב בימים האחרונים מאמר תחת הכותרת: "שקרן, שסילוקו ייתן מנוחה לאנושות": "[צדאם חוסיין הוא] שקרן, רמאי, שחצן שופך דמים, המשנה את עורו בהתאם למצב; הוא בלתי אמין, ונתקבצו בו ובכנופייתו המושחתת כל סוגי התועבה. יש לסלק אותו באמצעות הריגתו או בכל אמצעי אחר. העיקר שיסולק ושיודח, כדי שהעולם והאנושות ינשמו לרווחה מן העושק ומן האכזריות של העריץ הזה".
