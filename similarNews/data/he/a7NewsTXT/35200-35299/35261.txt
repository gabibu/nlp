

לארגון 'הצלה יהודה ושומרון', "סיירת מטכ"ל של מד"א", מלאו שנתיים. לרגל ציון זה מקדיש אתר ynet כתבה לפעלו. מדובר בכוח חלוץ מתנדב, שאנשיו מגיעים כדי לתת הצלה וסיוע בכל זירת תאונה או פיגוע ביש"ע.

אסי יצחקי, מפקד תחנת כיבוי והצלה קרני שומרון, סיפר כי לא פעם הגיעו מתנדביו ומצאו עצמם מטפלים בערבים.

לפני שנתיים פנו פרמדיקים מיש"ע לרענן עמרן, קב"ט בית"ר עלית, וליוסי גולדברגר, מתנדב ותיק במד"א, וביקשו מהם "לעשות סדר" בסיוע ביש"ע, באמצעות הקמת ארגון הצלה באזור. השניים הקימו את הארגון, וכיום פועלים במסגרתו ביש"ע כ 500 מתנדבים, ש"בחייהם האזרחיים" הם עורכי דין, רופאים, רואי חשבון, קצינים בצבא ובמשטרה ואקדמאיים. גולדברגר אומר כי הארגון נשען על תרומות מהארץ ומחו"ל, מאנשים פרטיים ומחברות, ולרשות כל מתנדב ערכה ובה "מכשיר קשר מירס, ציוד רפואי מתקדם, נורית חירום ותגי זיהוי".

עמרן מוסיף כי הארגון הוקם כדי לנצל את כוחם של האזרחים שהם זמינים יותר באזור, מגיבים מהר, ובעזרת הציוד הנכון מקצרים גם את זמן התגובה. "הצלה" ארגן את כל הגורמים בשטח לגוף אחד, כך מעיד אחד מבכירי הרפואה בשטח. כך כולם מחוברים זה לזה וגם נהנים כל אחד מהידע שלו בעצמו ומהתמצאותו בשטח. "אנשי ההצלה מכירים את הגזרה שלהם, את השטח, כי זה הבית שלהם. הם נמצאים בכל מקום" לדבריו, כוחות הצבא המשטרה ומכבי האש הבינו כי "מי שאינו חי פה אינו יכול להבין את המציאות פה".

יצוין כי אחד מאנשי הצלה יש"ע הוא בועז שבו. שבו, שאיבד את אשתו ושלושה מילדיו בחדירת מחבל לביתו שבאיתמר היה בקרבת מקום לאזור הפיגוע ברחוב אלנבי בתל אביב. הוא הגיע במהירות לאזור והחל להגיש עזרה ראשונה לפצועים.
