

גורדון ג'ונדרו, דובר בבית הלבן, מסר כי הנשיא בוש מרוצה מההתפתחות ברמאללה, והוסיף כי "הצדדים צריכים למלא את התחייבויותיהם לקידום השלום, לחיזוק היציבות ולעידוד הרפורמות ברשות הפלשתינית".

בראיון לרשת הטלוויזיה האמריקנית פוקס אמר הסנטור הרפובליקני צ'וק האגל מנברסקה, לוחם ותיק ממלחמת ויאטנאם וחבר בוועדת החוץ של הסנט, כי "יש סבירות גבוהה שאחרי תחילת שנת 2003, נהיה מעורבים מעורבות צבאית על אדמת עירק".

הפרשת ברמאללה הייתה מעין "מהמורה בדרכה של אמריקה לבגדד" אומר לערוץ 7 זלמן שובל, מי שהיה שגריר ישראל בארה"ב. "ישראל פעלה, אומר שובל, "בגלל נסיונותיו של ערפאת לנצל את המצב ולהגביר את פעילות הטרור, גם כדי להקשות על אמריקה במאמציה לגבש תומכים למאבק בעירק וגם מתוך שיקולים אסטרטגיים נגד ישראל. ישראל, לדבריו, נאלצה להגיב מיד אחרי הפיגוע ברחוב אלנבי משום שהיה חשוב לומר לערפאת כי הוא עבר את הגבול. יחד עם זאת לישראל יש גם אינטרס לשמור על פרופיל נמוך כדי שאמריקה תפעל נגד האויב המסוכן יותר של ישראל, והוא שליט עירק.

"מדובר", אומר שובל, "בדילמה המאפיינת מדינות דמוקרטיות, הצריכות לנהל בעת ובעונה אחת מערכת של שיקולים בינלאומיים יחד עם שיקולים מקומיים, ואי אפשר להתעלם לא מאלו ולא מאלו. "בפעולתה ברמאללה", הוא מוסיף, "התחשבה ישראל באמריקה, ולכן הפעולה הייתה מינורית".
שובל ציין כי על מדינת ישראל יהיה להיות עירנית דווקא לאחר הפעולה האמריקנית בעירק, וזאת כדי שלא ייווצר מצב שאחרי המלחמה תנסה אמריקה לגרום לישראל לקבל תכניות פתרון שלא יהיו על דעתה של ישראל.

מה שהתברר לאמריקנים, מוסיף שובל, הוא שמצריים וסעודיה הן משענת קנה רצוץ, וכי בנות בריתה הן רק מדינות כמו ישראל.
