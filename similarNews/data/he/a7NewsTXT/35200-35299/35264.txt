

בסוף חודש זה עובר שוק הפנסיה מהפך. עד עתה עמדו בפני אדם שהכין את עצמו "ליום סגריר" שני מסלולים: פנסיה תקציבית ופנסיה צוברת. מפנסיה תקציבית נהנו בעיקר עובדי מדינה ומוסדות גדולים, שכאשר פרשו הם קיבלו את קצבתם מתקציבו של המוסד. בפנסיה תקציבית המוסד ועובדיו לא הפרישו סכום קבוע אל הגמלה ששולמה מתוך התקציב של המוסד. עם זאת, רכיבים מסוימים במשכורת לא חושבו לצורך הפנסיה, ומשכורתו של הגימלאי ירדה בשיעור ניכר.

מסלול שני הוא פנסיה צוברת, שבה מפרישים העובד והמעביד אחוזים מהשכר לקרן חיצונית. בפרוש העובד לגמלאות קרן זו משלמת לו את שכרו החודשי. קרנות פנסיה זו גם משלמות לעובד שכר בתקופה שבה אינו יכול לעבוד עקב מחלה או תאונה, וגם משלמות קצבה לשאריו לאחר מותו.
משהתברר כי תכנית המחויבות של הפנסיה התקציבית עומדת בגירעון של למעלה מ 160 מיליארד שקלים פעלה המדינה ולחצה לשנות את שוק הפנסיה, ולהעביר את עובדי המדינה לפנסיה צוברת.

אחרי שבע שנות משא ומתן עם ההסתדרות סוכם כי מתחילת חודש אוקטובר כל עובד מדינה חדש יועבר מיד לפנסיה צוברת, ולוותיקים המשתייכים לפנסיה התקציבית יתאפשר לממש גם את רכיבי השכר שהיו עד עתה בלתי פנסיוניים, כגון שעות נוספות, כוננויות ושכר עידוד במסלול של פנסיה צוברת. עתה עליהם להחליט לאן יפנו את הכספים הללו: האם לקופות גמל בנקאיות או לאחת מתוך 18 קרנות פנסיה הקיימות בשוק.

רונן טוב, מנהל של קרן פנסיה "עתודות", ומי שהיה מפקח על הפנסיות במשרד האוצר, אומר לערוץ 7 כי כדי לבחור את המסלול המתאים לכל עובד יש לשקול רכיבים רבים ומורכבים, בין היתר את מצב בריאותו של האדם, מקורות הכנסתו הנוספים ומצב המיסוי שלו. יש לשקול את ההעדפות שלו: האם הוא מעדיף לקבל סכום חד פעמי או סכום חודשי. ישנם שורה של משתנים, אומר טוב, שיש לבחון אותם לפני החלטה.

טוב אומר כי היה מצפה שמערך ייעוץ מסודר יועמד לרשות העובדים כדי להחליט בצורה נכונה מה עליהם לעשות, והדבר לא נעשה. משרד האוצר, אומר טוב, נמנע מלקבוע איזה קרן פנסיה תיבחר, וההחלטה הועברה לידי ההסתדרות, שבאופן "מפתיע", כלשונו, בחרה בקרנות הפנסיה שהיא בעליהם. אף על פי שמדובר בקרנות טובות, אומר טוב, עדיין יש טעם לפגם בהליך הבחירה.

לדבריו, הזמן שהועמד לרשות העובדים עד 30 בספטמבר לא היו מספיק כדי לשקול ולקבל החלטה, והסיכום היה שאם עובד אינו מחליט באיזו תוכנית פנסיונית לבחור יועבר הכסף כברירת מחדל לאותן קרנות שההסתדרות החליטה עליהן.

עם זאת, מציין טוב, לפני כשבועיים הוציא מס הכנסה חוזר שבו הובטח כי מי שלא בחר עד התאריך הקובע קרן פנסיה יהיה רשאי להעביר בתום אותה שנה את הכספים מאותה קרן הסתדרותית לקרן אחרת, ללא קנסות.

טוב הוסיף כי כדי לבחור קרן פנסיה מתאימה אדם צריך להתייחס אליה כמו שהוא מתייחס לתוכנית חיסכון ארוכה ולבחון מי הוא המבטח. יש לקחת בחשבון את הצורך לבחור בגוף גדול ויציב שישרוד בתנאים כלכליים שונים. כמו כן כדאי להשוות בין התנאים השונים שמציעות הקרנות ביחס למתן כיסוי לאובדן כושר עבודה ולשארים, וזאת מאחר שלדבריו יש הבדלים בשיעור של עשרות אחוזים בין תוכנית לתוכנית. גם האופן שבו משקיעות הקרנות את כספיהן ראוי לבחינה, אומר טוב, מפני שחלק מהקרנות משקיעות את כספן בשוק ההון וכבר היו מצבים שקרנות הפנסיה הפסידו כספים בשוק זה.

יצוין כי ב 12 באוגוסט פורסם באתר N.F.C. שהמפקח על הביטוח במשרד האוצר אייל בן שלוש אומר כי נדבך מרכזי בשכלול שוק הפנסיה היא האפשרות של עמיתים בקרנות הפנסיה החדשות לעבור מקרן אחת לאחרת, וכי העיקרון המנחה במעבר העמית מקרן פנסיה חדשה אחת לקרן פנסיה חדשה אחרת הוא שהעמית עובר ביחד עם הזכויות שצבר בקרן הפנסיה הקודמת, מבלי שיחויב בעלות כלשהי.

שר האוצר סילבן שלום אמר כי ההנחיות החדשות מחייבות את קרנות הפנסיה לשתף פעולה באופן שיקל על העמיתים את המעבר וייעל אותו, וימנע תופעות של סחבת ושל עיכובים מיותרים.
