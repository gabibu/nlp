

הפעילות החבלנית נמשכה גם בגבול הצפון. החיזבאללה ירה לסירוגין פגזים נגד מטוסים בגזרה המזרחית והמערבית של גבול הלבנון. הדי ההתפוצצויות נשמעו היטב בקריית שמונה וביישובים נוספים לאורך הגבול.

כוחות הביטחון מסרו על רסיסים רבים שנפלו בתחום ישראל סמוך ליישובים אחדים, אולם לא נמסר על נפגעים או על נזקים.

גורמי ביטחון ישראליים ומערביים אמרו לניו יורק טיימס כי החיזבאללה בדרום לבנון ממשיך לצבור אלפי טילים מסוג קרקע-קרקע, וביניהם כאלה שטווח הפגיעה שלהם מגיע לערים בצפון הארץ והמסוגלים להגיע עד חיפה. על פי בכירים במנגנוני הביטחון בישראל ובמערב, שדיברו עם "ניו יורק טיימס", צבר ארגון החיזבאללה בין 8,000 עד 9,000 טילי קטיושה, שטווח הפגיעה שלהם הוא כ 20 קילומטרים.

השנה הזהירו גורמי ביטחון בישראל כי אירן החלה לספק לארגון מערכות בעלות טווח ירי גדול יותר, לרבות טילי פאג'ר 3, בקוטר 240 מ"מ, שהטווח שלהם מגיע ל 30 קילומטרים, וכן טילי פאג'ר 5, בקוטר 333 מ"מ, שהטווח שלהם הוא 72 קילומטרים. טילים אלה יוכלו להגיע מדרום לבנון עד לחיפה ודרומה ממנה.

אלוף פקוד הצפון בני גנץ אמר בראיון לעיתון כי "המצב רגיש ובעייתי מאוד. האזור כולו יכול לעלות פתאום בלהבות".

עוד נכתב בעיתון כי בכירים בממשל בוש מוטרדים מיכולתו הגוברת של חיזבאללה להגביר את תקיפותיו נגד ישראל. הממשל האיץ בסוריה, התומכת העיקרית בחיזבאללה, לרסן את הארגון, אך הוא חושש כי פניותיה אלה מאבדות מהשפעתן.

בכירים מערביים וישראליים אמרו ל"ניו יורק טיימס" כי ספקית הטילים העיקרית של החיזבאללה היא אירן, וכי הם מועברים לידי הארגון דרך דמשק, בירת סוריה.

בכירי ביטחון ישראלים אף אמרו כי סוריה בעצמה החלה לספק לחיזבאללה טילים משלה.

בישראל חוששים כי נוסף על הפיתוי שמציבה ההתחמשות המאסיבית בפני החיזבאללה לפעול, עלולות אירן וסוריה לעודד את החיזבאללה להעלות את המתח לאורך גבולה הצפוני של ישראל, וזאת כדי להסיט את תשומת הלב מעירק, וכדי לסבך את תוכניותיו של ממשל בוש להפיל את סדאם חוסיין. אירן וסוריה חוששות כי אם תכבוש ארה"ב את עירק היא תזכה בנקודת מוצא חדשה ונוחה להשליט את כוחה באזור כולו.
