

בתלוש המשכורת הקרוב יקבלו שוטרי השטח, שעליהם נפל עול המאבק היומיומי המתמשך נגד הטרור, מענק כספי חד-פעמי בסך 4000 ש"ח.

במהלך השנתיים האחרונות נאלצו השוטרים לעמוד בחזית הטרור, ולעתים רבות הם עבדו "מסביב לשעון" שעות ארוכות בשבתות ובחגים, וזאת, ללא כל תמורה כספית.

במשטרה חשבו כיצד "לצ'פר" את השוטרים, העושים לילות כימים, והוחלט למנות צוות עבודה משותף שפעל באגף משאבי אנוש, בהשתתפות מפקדי שטח, לגבש הצעה לתגמול השוטרים, הנושאים בעיקר הנטל הבטחוני, והנמצאים בחזית העשייה המשטרתית במשך כל התקופה. העקרונות המנחים היו הרצון לתת תגמול משמעותי בד בבד עם התחשבות במסגרת התקציבית המוגבלת.

השוטרים שלהם יוענק המענק הם אלו הפועלים בתחום סיור תנועה, חקירות מבצעים, ושוטרי מג"ב. מפכ"ל המשטרה רב ניצב שלמה אהרונישקי אמר: "אנו נמשיך לפעול בדרכים שונות כדי לטפח את השוטרים העושים ימים כלילות לדאוג ככל האפשר לתגמלם לאות הוקרה על המאמצים הרבים שהם משקיעים ללא ליאות בתקופה קשה זו".

בתקופה האחרונה הוקמו פרויקטים שונים לטיפול בשוטר, וביניהם "פרויקט נופש יחידה" לצורך גיבוש, סוף שבוע למפקדים ובנות זוגם למנוחה ולהתרעננות, השתתפות המשטרה בתשלום שכר דירה שוטרים במגזר הסיור, הסכמי נסיעה חופשית של השוטרים בתחבורה הציבורית ובקווי רכבת ישראל, קיום סדנאות להורים להתמודדות בעבור מפקדים, ופרויקטים נוספים. כמו כן שופרה סביבת העבודה של השוטרים, והכוונה לרמת אביזרי הציוד, להחלפות כלי רכב ולבינוי תחנות משטרה.
