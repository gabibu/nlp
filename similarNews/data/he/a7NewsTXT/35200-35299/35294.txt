

ארבעה מחבלים תושבי הכפר בית עומר שמדרום לגוש עציון נעצרו על ידי משטרת מחוז ש"י. על פי החשד הכינו והפעילו חברי החוליה מטעני חבלה נגד חיילי צה"ל ותושבי האזור תוך מיקוד מיוחד בכביש 60 המוביל בין חברון לירושלים.

בתפיסת החוליה נמצאו חומרי דישון, מוליכים ומפסקים חשמליים ובלוני גז. חומרי החבלה הוטמנו בצמיגי רכב בכדי להביא לעוצמה רבה יותר של פיצוץ וגרימת נזק רב יותר.

מחבלי החוליה קיימו תצפיות בנקודות תורפה על ציר 60 ובעת הגעת כוחות צה"ל למקום או מעבר תושבים יהודיים בכביש הפעילו את הצמיגים הממולכדים או גלגלו אותם לעבר הנוסעים על הכביש.

החשודים מצויים כעת בחקירה ובכוונת המשטרה לבקש את העמדתם לדין בבית משפט צבאי, עוד בטרם תקופת מעצרם.

משטרת ש"י מסרה כי צפויים מעצרים נוספים בפרשה.
