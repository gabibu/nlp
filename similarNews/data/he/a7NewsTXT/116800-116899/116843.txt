

הרב שמואל אבידור הכהן, רבה של כפר שמריהו, נפטר אתמול בביתו שבקבוצת שילר ליד רחובות. הרב שמואל אבידור נולד למשפחת רבנים וסופרים והיה בנו של הרב מרדכי הכהן.

הרב אבידור הגיש במשך שנים תוכנית על פרשת שבוע בערוץ הראשון וכתב בין השאר את הספר "האיש נגד הזרם" על הרב קוק זצ"ל.

אחייניתו של הרב אבידור, הסופרת והעיתונאית אמונה אלון, מספרת על דמותו לערוץ 7: "הוא היה אדם לא קונוונציוונלי. בלוויה היה ציבור מכל הגוונים והצבעים של הקשת הישראלית. הרבה חילונים שהיו תלמידיו בכפר שמריהו ובבית אריאלה. היו גם הרבה דתיים. בניו ונכדיו החרדים, אחד מבניו הוא ראש ישיבה חרדית בבני ברק. הוא היה רבני צוהר של איש אחד, עוד לפני שקם ארגון צוהר. הוא ערך חופות לחילונים, הזוגות הצעירים החילונים התחברו אליו. פגשתי בלויה אישה חרדית, שסיפרה שהוא הכין את הבן שלה לבר מצווה, ובעקבות זה היא חזרה בתשובה. היום היא באה להכיר לו תודה על כך. הצלחה לא היתה בעולם המושגים שלו, הוא לא חיפש להצליח ולא השתמש במדדים של הצלחה. הצלחה אצלו היתה יצירת קשר חם עם אדם, ובזה הצליח מואד. הוא יצר קשר גם עם תינוקות, עם אנשים מכל הסוגים יצר את הקשר של אדם מול אדם בארבע עיניים".

