

לפנות בוקר פרצו חמישה שוטרים לובשי אזרחי לביתם של שני פעילי 'מנהיגות יהודית' בישוב גינות שומרון, החרימו ציוד וטפסי החתמה הקוראים להדחת שרון מראשות הליכוד תוך מעצר אחד הפעילים.

שני הפעילים שלביתם פרצו השוטרים הם ויטלי וובנובוי (Vovnoboy) ואסיה אנטובה. השוטרים פרצו לביתם בסביבות השעה 5:00 לפנות בוקר, נכנסו לחדריו הפנימיים של הבית מבלי לתת להם שהות להיערך לכניסה.

כתב ערוץ 7 טוביה לרנר מדווח כי השוטרים הציגו בפני השניים צו חיפוש חתום על ידי שופט על סמך חשד להמרדה והפצת חומר להמרדה.

על פי הדיווח במהלך החיפוש ערכו השוטרים מהומה בבית לנגד עיניהם של שני הפעילים. את הבית ההפוך הותירו כשהם עוצרים את ויטלי וונבוי, נוטלים טלפונים סלולאריים, וכעדות למעשי ההסתה וההמרדה אותם חיפשו, החרימו השוטרים גם את מחשבו האישי, וטפסי החתמת חברי מרכז הליכוד בדרישה להביא להדחתו של ראש הממשלה שרון מראשות התנועה.

יושב ראש חטיבת 'מנהיגות יהודית' בליכוד, משה פייגלין, אומר לכתבנו כי שני הפעילים שלביתם חדרו השוטרים אינם מעורבים בכל פעילות בלתי חוקית. "הם אפילו לא שותפים לחסימות כבישים. ויטלי נעצר בגלל פחד השלטון מדברים שנאמרים ולא מדברים שנעשים".

חטיבת מנהיגות יהודית הודיעה כי תסייע לשניים להתמודד בזירה המשפטית.
(ש)
