

יושב ראש הכנסת קובע כי הביטוי התנתקות הוא כיבוס מילים כשהמציאות היא שמדובר בתכנית שכמוה כחורבן וכפציית האדמה את פיה על תושבי חבל עזה וצפון השומרון.

יו"ר הכנסת רובי רבלין מכנה את ההתנתקות "מילה מכובסת". בכנס מיוחד המתקיים בכנסת בצהרים, העוסק בהיבט האנושי של ההתנתקות, הוקרן הסרט "החווה" המתאר קונפליקט בין אב לבנו במהלך פינוי חווה מבודדת. את הכנס יזם בית הספר לקולנוע 'מעלה' בשיתוף הרב יצחק לוי.

רבלין אמר בכנס "עבור שבעת אלפים נפשות, שכל אחד ואחד הוא עולם מלא, האדמה פוצה את פיה בעוד חודש וחצי, ובולעת בית וחצר וגן וכיתה, ודור שגדל וחי ובנה ופרח". המצב המביש של עקירת בנים מגבולם, ויתור מרצון , ללא כפיה, של עם ישראל על "חבל נחלתו" הוא חיתוך בבשר החי, לא רק נפשית אלא חיתוך ממשי. ומי ידע השלכותיו, ומי ידע חיינו כאן , לאחר שיד אח קמה ומגרשת אח מביתו".

כתבנו בכנסת אריאל כהנא מדווח כי רבלין שב ומבקר בדבריו את אלו שיידו אבנים בנער הערבי ואומר "איני יכול להחשות. עדיין חרוטות בי התמונות הקשות מחוף הים, שהרעידו את כולנו, של אותם המתיימרים לדבר בשמי ובשם כל מי שסבור שההתנתקות הזו היא איוולת במקרה הטוב ורשעות במקרה הרע. אותם פושעים, מבין אלה אשר על הים, שמעשיהם- אינם יהודיים, אינם אנושיים, הם הם המשמנים את גלגלי ההתנתקות, הם הם המחבלים במאבק הציבורי נגד התוכנית, הם הם המחריבים את הבית, הקוראים שם רע על אנשי קטיף הנפלאים. זו שאלתי ובקשתי מכל מי שבידו הדבר: להקיא את העבריינים הללו מקרבכם, מקרבנו. אני גם מאמין כי חוסמי הכבישים למיניהם, עם אמונתם היוקדת, עם כעסם הרב על סתימת הפיות, על עיוות רצון הבוחר, עם כל זה, הם נלחמים בהמון העם אבל העם אינו אשם, לא הוא זה שהחליט על ההתנתקות. איש לא שאל אותו, ואין סיבה להפנות כלפיו את האצבע ולהענישו".

עוד אמר רבלין "אני לא רואה כיצד יוכל חייל בצה"ל לעמוד מול ביתה של טלי חתואל וארבע בנותיה הי"ד. ולהרים יד ולנקוש בדלת עם צו הגירוש. ומי שיעשה זאת, איני יודע איך יוכל לישון מאותו יום בלי ביעותים. מעבר לנזק של התוכנית היא תחקוק בכולנו צלקת מכוערת, במפנים, במפונים, במי שהכריעו בכנסת ובממשלה על העקירה, במי שיחזו במראות בסלון ביתם- הימים מרים יהיו. אין לנו אלא תפילה כי הערבות ההדדית תגבר. שהרי אחים אנחנו. גם המפנה וגם המפונה, יצטרכו להמשיך לחיות כאן ביחד ולהלחם על הבית המשותף, גם ביום שאחרי. כי עוד צופנים לנו שכנינו עלילות רבות" דברי רבלין בכנסת.

