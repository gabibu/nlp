

ועדה מיוחדת של משרדי התיירות, החוץ, הפנים והמשפטים   גיבשה נוהל חדש של הקלות במתן אשרות כניסה לתיירים מרוסיה המעוניינים לבקר בישראל.

מהפיכת הויזות מרוסיה לישראל יוצאת לדרך: ועדה מיוחדת של משרדי התיירות, החוץ, הפנים והמשפטים   גיבשה נוהל חדש של הקלות במתן אשרות כניסה לתיירים מרוסיה המעוניינים לבקר בישראל. בימים הקרובים תוגש הצעת ההחלטה לאישור הממשלה.

כתבנו קובי פינקלר מוסר שעל פי ההצעה, הגשת הבקשות לאשרה תיעשה באמצעות האינטרנט על ידי בודדים וסוכנים מורשים. התשובות תינתנה, במידת האפשר באמצעי זה. התשובה לבקשת האשרה תימסר בתוך 72 שעות, מעת הגשת הבקשה. מדובר בפיילוט שיימשך כשנה, ואם יצליח יינתנו הקלות נוספות. עוד ממליצה הועדה המיוחדת כי יינתנו אשרות, ללא אישורים נוספים, לתיירים מרוסיה, שכבר קיבלו ויזות למערב אירופה וארה"ב. כמו כן, יינתנו אשרות רב פעמיות לתיירים שנכנסו ויצאו בעבר מישראל באופן חוקי ויימסרו אשרות רב פעמיות לתיירים שהינם אנשי עסקים. הועדה סיכמה על שורה נוספת של הקלות: הרחבת מספר סוכני הנסיעות המורשים לטפל בנושא האשרות מטעם משרד הפנים ובחינת קריטריונים להכללת קבוצות נוספות לרשימת מקבלי האשרות הרב פעמיות.

הועדה הוקמה לאחר דרישת שר התיירות, להקל על מתן הויזות מרוסיה לישראל. הנוהל הישן בעניין, חסם את הגעתם של התיירים הרוסים וגרם לנזק כלכלי שנאמד בעשרות מיליוני דולרים בשנה. במשרד התיירות מציינים כי המהפכה במתן האשרות, נועדה לקדם את התיירות מארץ זו, שלה פוטנציאל רב בתחום התיירות לישראל. ההקלות נדרשות לאור העיכובים הרבים, הקיימים כיום במתן ויזות לתיירים מרוסיה, שגורמים לתיירים רבים לבטל את חופשתם בישראל.

מנכ"ל משרד הפנים, אוסקר אבו-ראזק, סייע למשרד התיירות לקדם את המהלך המהפכני. את המהלך להקלות במתן אשרות מובילים שר התיירות, אברהם הירשזון; שר החוץ, סילבן שלום ושר הפנים, אופיר פז פינס. השר הירשזון אומר כי "זוהי מהפיכה. פישוט הליך קבלת אשרות תייר מרוסיה, יגדיל באופן משמעותי את מספר התיירים ממדינה זו, יגרום ליצירת מקומות עבודה רבים, וישפיע באופן חיובי על הכלכלה בישראל".
