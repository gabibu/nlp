

עם הנסיגות בא התיאבון. כך לפחות מוכיחה תביעתם של אנשי הרש"פ מישראל לסגת לקווי 49' בעת הנסיגה אותה מתכנן ראש הממשלה מרצועת עזה. דחלאן: פנו גם את נתיב העשרה. איילנד: מדובר בגימיק.

ראש המועצה לביטחון לאומי, אלוף מיל' גיורא איילנד, מגדיר "גימיק" את התביעה שהעלה לאחרונה מוחמד דחלאן לנסיגה ישראלית אל קווי 49.

תביעתו של דחלאן הושמעה באחת מהפגישות האחרונות שקיים עם נציגים ישראלים. הוא טען כי קו הנסיגה הנוכחי בו אמורה ישראל להתייצב לאחר ההתנתקות אינו ברור ואינו הגבול הבינלאומי של רצועת עזה. לגירסת דאחלן הגבול עובר שני ק"מ צפונה יותר, באזור הכולל את היישוב נתיב העשרה.

כתבנוט בכנסת אריאל כהנא מדווח כי את הדברים חשף איילנד היום בועדת החוץ והביטחון של הכנסת. לדבריו, לא מדובר בדרישה רצינית משום שבהסכמי אוסלו הפלשתינים הסכימו לקו הגבול הנוכחי של חבל עזה אליו ישראל מתכננת לסגת.

ח"כ עוזי לנדאו אמר בתגובה כי "הפלשתינים מנצלים את המצב ואוכלים בנו". ח"כ רן כהן טוען כי "לא מדובר בדרישה רצינית משום שיש קו גבול מוסכם וידוע מהסכמי אוסלו".


