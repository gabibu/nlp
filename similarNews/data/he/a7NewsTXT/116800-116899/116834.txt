

"האדישות שאתר וואלה הפגין מבטאת את האמונה שלהם שחקירות בנושאים כאלו לא יזכו לחקירה מעמיקה", כך אומר מורה אשר הגיש תלונה במשטרה נגד אתר וואלה שהסית לאלימות נגד מתנגדי טרנספר היהודים.

יאיר בקר, מורה לתנ"ך, הגיש תלונה נגד אתר וואלה בחשד להסתה. בבואו לפתוח את תיבת המייל שלו באתר וואלה, ביום רביעי, יום שבו נחסמו כבישים, נתקל בקר במאמר המערכת שבו פורסמה קריאה לרצוח את מי שמשתתף בחסימות כבישים. בקר התלונן עוד באותו יום והוא ממתין לתוצאות תלונתו, הגם שאינו תולה בה תקוות. להערכתו תלונתו תיזרק בתואנה של 'חוסר ענין לציבור'.

בראיון לערוץ 7 הוא אומר כי מיד לאחר שראה את מאמר המערכת התקשר למערכת וואלה כדי לתת להם הזדמנות להסיר לפני שנוקטים אמצעים חריפים יותר, אבל "לא אפשרו לי להגיע לעורך הראשי 'שהוא אחראי לכתבה האנונימית'". הוא השאיר הודעה לעורך ובה יידע אותו כי הוא עובר על חוק העונשין על עבירה 144 הסתה לאלימות ופרסום ודברי אלימות, אבל "זה נפל על אוזן ערלה". הוא מציין כי כ 3400 גולשים הגיבו על הכתבה "ניכר היה שהדבר פגע ברגשותיו של ציבור גדול של אנשים, אבל וואלה העדיפו לא להוריד". הכתבה לדבריו כללה מילים בוטות מאד כמו לשפוך ג'ריקן סולר על מתנחלים ולהכות אותם בשרשראות ונבוטים, ומדיווחים באותו יום רביעי על "מתנחלים שחטפו מכות עם פטישים מאופנוענים", נראה כי הדברים בכתבה אף יושמו.

בקר מוסיף כי האדישות שאתר וואלה הפגין מבטאת את האמונה שלהם שחקירות בנושאים כאלו לא יזכו לחקירה מעמיקה, "הם יגידו שמדובר ב'חופש הביטוי', ו'שגם המתנחלים מדברים כך'. שומעים על כך שרבנים נחקרים בגין הסתה, אין שומעים על כך מהצד השני".
