

הממשלה אישרה היום פה אחד את הצעת שר האוצר, בנימין נתניהו, למנות את שמואל בן טובים לתפקיד הציר הכלכלי בלונדון. תוקף המינוי החל ביום 01/08/2005.

בן טובים (55), מכהן מזה 7 שנים כראש המועצה המקומית כפר שמריהו. בעבר עסק במשך כ- 25 שנה ביחסי החוץ הכלכליים של מדינת ישראל. בין היתר כיהן כיועץ הכלכלי של שר התעשייה והמסחר וכקונסול כלכלי בניו יורק, שם היה מאדריכלי ההסכם לכינון איזור סחר חופשי בין ישראל לארה"ב. ניהל חברת יעוץ פרטית שעסקה בשיווק וביחסי ציבור של חברות ישראליות בחו"ל. כיהן בנשיאות איגוד לשכות המסחר, בוועד המנהל של מכון היצוא הישראלי וכדירקטור בחברות בזק, כימיקלים לישראל, לאומי ושות', החברה הכלכלית לירושלים ועוד.

בוגר בהצטיינות של הקורס להכשרת נספחים כלכליים בשירות החוץ, בעל תואר מוסמך במינהל עסקים ובוגר בכלכלה ויחסים בינלאומיים מהאוניברסיטה העברית בירושלים.

בהתאם לתנאים ולעקרונות למילוי משרות, המועמדים לתפקיד אותרו ונבחנו על ידי ועדת איתור בראשותו של הממונה על השכר, יובל רכלבסקי, שהמליצה בפני שר האוצר על בן טובים.

בן טובים מחליף בתפקידו את משה לנגרמן שכיהן בתפקיד מאז שנת 2001. לנגרמן שהיה יועץ למנכ"ל משרד האוצר פעל בשנים האחרונות לביסוס לונדון כבירת ההון של חברות ישראליות וסייע לתהליכי ההפרטה בלונדון ולהנפקת חברות ישראליות בבורסה של לונדון.
