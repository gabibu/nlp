

החברה הממשלתית למדליות ולמטבעות, השיקה אתמול במעמד יושב-ראש הכנסת, ראובן ריבלין, מדליה ממלכתית רשמית של מדינת ישראל לזכרו של הרב אריה לוין זצ"ל, במלאת 120 שנים להולדתו.

שמו של הרב אריה לוין נחקק בתולדות ישראל כ- "רבם של האסירים", במיוחד אסירי התקומה, לוחמי המחתרות ובהם אלה שעלו לגרדום.

בטקס השתתפו השר יצחק הרצוג שהרב היה סנדקו ומקורב למשפחתו, ותיקי האצ"ל: השר לשעבר חיים קורפו ופתחיה שמיר; וותיקי הלח"י: גאולה כהן, אליעזר בן-עמי יהודה בר-גיורא, ובני משפחת לוין.

כתבנו אריאל כהנא מדווח כי על פני המדליה, שעוצבה ע"י האמן אהרון שבו, מוטבעים פניו המאירות של הרב, אשנב עם סורגים - סמל לבתי הכלא הבריטים, והמשפט "איש צדיק היה". בגב המדליה ידי הרב "עטופות ומלטפות", כפי שנהג לעשות כמחווה של עידוד ונחמה למי שזקוק היה לכך, והברכה "ישועת ה' כהרף עין" שהייתה שגורה בפיו. המדליה הונפקה בזהב, כסף וארד.
