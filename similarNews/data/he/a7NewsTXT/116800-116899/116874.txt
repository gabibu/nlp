

שופטת בית המשפט העליון איילה פורקצ'ה הבהירה כי החלטתה על הארכת מעצר הילדים מאירועי המואסי נועדה בעיקר להרתיע את הוריהם מלשתפם במאבק האידיאולוגי "שהוא עניינם של מבוגרים", כהגדרתה.

שופטת ביהמ"ש העליון פרוקצ'ה החליטה אתמול להאריך ביומיים, עד יום ג' 5 ביולי בשעה 10.00 את מעצרם של 6 ילדים כבני 13 החשודים במעורבות באירועי המואסי, ונימקה זאת בצורך להגיע למיצוי החקירה של 'האירועים האלימים', אך בעיקר כדי להניע את הורי הילדים "להרחיקם מחוץ למאבק האידיאולוגי שהם מנהלים שהוא עניינם של מבוגרים".

כתבתנו רותי אברהם מוסרת כי השופטת כתבה ש"מקום שהורי הנערים לא ייחלצו למנוע מהם לקחת חלק בהפרות חוק וסדר, הם עלולים לשלם על כך בשלומם ובחופש האישי שלהם החלטה זו".

עוד כתבה: "שהותם של הילדים במעצר לצורך חקירה הוא אכן מחיר יקר שהם ומשפחתם משלמים על נכונותם של יוזמי פעולות המתפרעות כדוגמת זו בענייננו להשתמש לביצוע בנערים צעירים", היא כתבה, "שילובם של צעירים וקטינים בפעולות מחאה אלימות כרוך בסכנה שיש להתמודד עימה בדרך יעילה כדי להבטיח את שלום הציבור ובטחונו. לצורך כך, ובאין מנוס, ידעו גם הצעירים והקטינים שבחבורה כי חשד להפרתם את החוק ילווה בחקירה ואפשר גם במעצר לצורך חקירה, עד אשר חלקם באירועים הנחקרים יבורר עד תום. להורי הילדים אחריות כבדה להרחיק את ילדיהם ממוקדי הסכנה ולהותירם מחוץ למאבק האידיאולוגי שהם מנהלים שהוא עניינם של מבוגרים".

הארכת המעצר באה למרות שהתברר כי אף שהנערים נעצרו עוד ב 29 ביוני "פעולות החקירה לגביהם לא נסתייעו באורח נמרץ". המדינה הסבירה את ה'עיכובים' בחקירה בכך ש"חלק גדול מהזמן שחלף הוקדש לשהותם ולשהות גורמי החקירה בבית המשפט על ערכאותיהם השונות, ובסופי השבוע לא ניתן היה להתקדם בחקירה עקב השבת". השופטת השאירה בידי המשטרה אפשרות לבקש הארכת מעצר נוספת אם "הדבר יימצא חיוני לצרכי החקירה", וציינה כי מיצוי החקירה תוך פרק הזמן הקצר האמור "מותנה במידה רבה בשיתוף הפעולה מצידם בחקירה".

המשטרה גם נתבקשה לשקול "לאפשר למשפחות הילדים לספק להם בגדים וציוד אישי וכן לשקול את בקשתם לשוחח טלפונית עם ילדיהם, אם ובמידה שהדבר מתיישב עם הנוהלים ועם צרכי החקירה".

יצויין כי החלטת השופטת עמדה בניגוד לעמדת בימ"ש השלום שקבע כי יש לשחררם בערבות משום שמלבד שהייתם של הילדים במקום שלא היו צריכים להמצא בו, אין נגדם "ראיות פרטניות הקושרות אותם לביצוע העברות המיוחסות להם: הפרת הוראה חוקית, הפרעה והכשלת שוטר, תקיפת שוטר בנסיבות מחמירות, התקהלות אסורה והתפרעות".

כמו כן, מתיאור האירוע במואסי כפי שהובא בפני בית המשפט עולה כי הנער הפלשתיני המופיע בתמונה כמי שמתבצע כלפיו לינץ,' השתתף זמן קצר לפני כן ביידויי אבנים כלפי חיילינו ואחת מהן אף גרמה לפציעתו בראשו של קצין צה"ל. "במהלך האירוע נפגע בראשו קצין צה"ל מאבן שידו הפלשתינים וצעיר פלשתיני שהשתתף בידוי האבנים נפגע בראשו והתמוטט, כאשר חייל צה"ל מסוכך עליו".

