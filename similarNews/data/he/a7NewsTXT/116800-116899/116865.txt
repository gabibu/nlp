

כתב וצילם: קובי פינקלר

נחלי הגליל העליון מלאים עכשיו מים. שפע המים הזורם מנחלי החצבני והדן לתוך הירדן מעיד על כמויות הגשם והשלג הנכבדות שירדו בהרי הגלילי והגולן. המים אמנם קרים, אך זאת רק לברכה. השדות הירוקים בעמק החולה, מטעי עצי הפרי הנשירים וקטיף פירות היער עושים טוב לתושבי האזור.

מסתבר שכבר לפני 60 שנה הבינו אנשים את גודל הפוטנציאל הגלום בהתיישבות באזורי הגליל העליון, במקום בו פעלו גדולי האמירים התורכיים, ביקשו להן יוצאי מדינות אירופה מקום להתיישב בו.

אחת הנקודות שעלתה על הקרקע בראשית ימיה של המדינה היתה קיבוץ הגושרים. כ"ארץ נחלי מים" ראו ראשוניה את המקום ואכן כך גם חפצו לקרוא למקום - נחלים. ואולם שמו של יישוב זה היה כבר "תפוס".

בראותם את הגשרים הרבים הנטויים על נהר הירדן החליטו שהשם הגושרים אכן יבטא היטב את מיקומם. סמוך לקיבוץ במתחם בית המלון הנפלא הטבול כל כולו בחיק הטבע, בינות למפלים, לטחנות קמח עתיקות ושמורת שבטבטים נדירה, בינות לפלגי הדן במרכז ארץ פלגי המים, מצוי "עמק הנהר הנעלם". זו הרפתקה בטבע קסום של עולם הולך ונעלם. המסלול מפותל ויפהפה , טבול בתוך סבך קנים , תחת עצי תאנה עתיקים והולך לאורך נחל קורן, אחד מנחלי הסביבה.

תחילת הטיול ליד חניון הקיאקים של קיבוץ הגושרים. בחניה נבחין בשלט "עמק הנהר הנעלם".
נפנה צפונה לכיוון בית העלמין, נכנס בשעריו (אין בעיה לכוהנים, שכן המקום רחוק מהקברים), ונרד אל מתחת לטחנת הקמח העתיקה. עליה בגרם 12 מדרגות תובילנו לאורך אמת מים בנויה לתפארת על קצה מצוק הטרווטין ( משקע נחלים גירי) ועל שפת אגם קדום שהיה באזור. הגדה המערבית של עמק הנהר הנעלם, היא למעשה תוואי קדום של נחל הדן. למולנו החרמון הנישא, ממערב לנו הרי נפתלי וקרית שמונה באופק.

נמשיך לפי השילוט לעמק הנעלם, נחצה גשרון קטן מעל פלג הנחל ואנו בתוך השמורה הקסומה הזו. מעבר עץ יובילנו לאורכו של הנחל. ציוץ הציפורים ופכפוך המים מביאים שלוה ורוגע למקום. חופנים ביד מעט מים, מתיזים על הגוף ושוב מרגישים את הטבע במלא איתנו.

כעבור דקות אחדות נגיע לשמורת "השבטבטים". זהו אתר הצילום של הסרט "טוביה ושבע בנותיו". כאן נבנתה בזמנו "העיירה". מי תהום גבוהים הנובעים במספר נקודות המתנקזים לפלג הנשפך לנחל קורן, יוצרים כאן מראות נפלאים. השבטבטים הם צמחים ירודים קדומים מבחינה אבולוציונית, דמוי אורנים ורבייתם ללא פריחה שמופיעים בארץ במספר מצומצם של מקומות . זהו צמח מוגן ואין לקוטפו או לשוטט בתוך הסבך שהוא יוצר. ממשיכים במסלול עד לפאב הגוש. תחת עצי תאנה עתיקים , רחש המים , אוושת הקנים ברוח מגישים כאן ארוחות חלביות ודגים. שימו לב, המקום מפוקח בהשגחת המלון אך אין לו תעודת כשרות משלו.כאן מסתיים המסלול. נעלה לחזית המלון. למי שזמנם בידם טוב יעשו אם ישהו במקום לילה או שניים. רוגע ושלוה בכל עבר. בעבר היה זה ארמון החורף של האמיר פע'ור ששלט בעמק החולה עד שנת 48.שרידי הארמון שימשו את ראשוני הקיבוץ בעת עלייתם לקרקע. המקום נבנה במיזוג נפלא עם שרידי הארמון. די לרדת למפל הטחנה המשוחזרת ולהבין את עוצמת המקום.

עוד בסביבה - מבחר אתרי קיאקים לסוגיהם. בית הלל, הגושרים. מסעדה כשרה "דג על הדן" 5 דקות משם, בית אושיסקין המתעד את ימיו הראשונים של האזור וכמובן מלון בטבע לשהייה ממושכת יותר.

איך מגיעים?
נוסעים בכביש 90 עד לקרית שמונה. בצמות המצודות ( קניון נחמיה) פונים מזרחה לכיוון החרמון. חולפים על בית הלל ומעין ברוך וכעבור 5 דקות נסיעה נכנסים למתחם הגושרים. למסלול   נוסעים עד לחניית הקיאקים. למלון ממשיכים ישר. שאר האתרים כולם בסביבה. בשבתות ובימים אחרים בתיאום מראש ישנה הדרכה במסלול הנהר הנעלם . פרטים במלון : 04-6816000 .

