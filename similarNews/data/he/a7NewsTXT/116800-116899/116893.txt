

התרמילאים הישראליים שנתקעו בהודו חולצו אתמול במסוקים של הצבא המקומי.

כזכור, ביום ראשון שעבר קרס בטיבט סכר גדול שגרם לשיטפונות ענק בצפון הודו, בעקבות השיטפון קרסו גשרים רבים והדרכים שובשו לחלוטין.

הדבר גרם לבהלה גדולה אצל כעשרים משפחות בישראל שידעו כי ילדיהם מטיילים שם באזור. למרות שמתבצעים חילוצים מהאזור במשך כל הימים האלו ע"י צבא הודו, מתקשים המקומיים לעמוד בכמות האנשים הזקוקים לחילוץ מכיוון שהאזור כולו מבודד עקב קריסת הגשרים ושיבוש הדרכים אליו וכל נסיונות החילוץ העצמאיים עלו בתוהו.

כאמור, אתמול הגיעו כוחות החילוץ גם לישראלים התקועים באזור הקרוי עמק קינר, ונכון לעכשיו לא ידוע על עוד ישראלים שנשארו בשטח.

הישראלים חולצו ע"י מסוקים של חיל האוויר ההודי לעיירה מרוחקת יותר, שם זכו לראשונה לאכול ארוחה ראויה לאחר שבמשך הימים האחרונים לא אכלו דבר מלבד אורז מקומי ושתיית מים באיכות גרועה, כמה תיירים אף חלו במחלות מעיים בעקבות שתיית המים באזור המבודד.

במשך כל הזמן שבו חיכו לחילוץ היו התרמילאים הישראלים במעקב צמוד של השגרירות הישראלית בדלהי. משרד החוץ עידכן את המשפחות בהתקדמות החילוץ וכעת מחכות המשפחות לשובם ארצה של יקיריהם.

