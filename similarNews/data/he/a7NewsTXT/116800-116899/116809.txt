

ירון עולמי חבר מרכז הליכוד וחבר מועצת העיר הרצליה קורא קריאה נרגשת לשר האוצר נתניהו לחזור ל"חיקו של עם ישראל ולחזור למחנה נאמני א"י בליכוד", ומתריע בפניו כי המשך ישיבתו בממשלה תוביל לכך שבקרוב ישאר "מנהיג ללא מחנה".

כתבתנו רותי אברהם מוסרת כי עולמי, המנהיג את פעילותם של פעילי ימין חילוניים נגד ההתנתקות, כותב עוד לנתניהו: "אינך יכול להמשיך להתנגד לתוכנית העקירה והגירוש של שרון, ומצד שני לשבת בממשלת הרשע שלו, שתבצע את הפשע הזה". "בקרוב תישאר לבד, במקרה הטוב, ובמקרה הרע תישאר רק עם 'ידידיך' החדשים אולמרט, מופז ומשפחת שרון... כדי לדאוג לעתידו של עם ישראל ולעתידה הכלכלי, חברתי ומדיני של א"י, אתה חייב לחזור לחיקו של עם ישראל, לחזור למחנה נאמני א"י בליכוד, לחזור לכור מחצבתך - ולא, תישאר קרח מכאן ומכאן".

"יש לך עוד הזדמנות אחת, אחרונה, לפני שהקטסטרופה תתחיל והמראות הטראומטיים והטרגיים יהיו על ראשך, קח אותה, נצל אותה, ולא- כמו שנאמר 'רווח והצלה יעמוד ליהודים ממקום אחר...'"


