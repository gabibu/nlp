

הממשלה אישרה היום את הצעת ההחלטה לפיה יעמידו משרדי הממשלה סכום של 7 מליון ש"ח שישמש לפיצוי בעלי הרכוש הפרטי, הכולל בעיקר בתים, חנויות ומכוניות, שנפגע במהלך המהומות בכפר מע'אר בפברואר 2005.

הממשלה אישרה היום את הצעת ההחלטה שהוגשה על ידי צוות השרים בראשות שר הפנים אופיר פז-פינס, לפיה יעמידו משרדי הממשלה סכום של 7 מליון ש"ח שישמש לפיצוי בעלי הרכוש הפרטי, הכולל בעיקר בתים, חנויות ומכוניות, שנפגע במהלך המהומות בכפר מע'אר בפברואר 2005.

על פי ההחלטה משרדי הפנים והאוצר יעמידו 2 מליון ש"ח כל אחד, ומשרדי השיכון, התמ"ת ומשרד המשנה לראש הממשלה, יעמידו כל אחד מיליון  לפיצוי נפגעי המהומות. כמו כן, החליטה הממשלה כי במידה ויסתבר כי הסכום הדרוש לפיצוי נפגעי המהומות גבוה יותר, תוכל וועדת השרים לחזור לממשלה ולבקש את הגדלת הסכום.

לאור נסיבותיו המיוחדות של המקרה והרקע למהומות, החליטה הממשלה בישיבתה מיום 3/4/2005 לסייע לניזוקים במגזר הפרטי, והקימה צוות שרים בראשות שר הפנים, אופיר פז-פינס לצורך בחינת הנושא.

ריכוז הנתונים וחלוקת כספי הסיוע יעשו בידי משרד הפנים, כאשר הסיוע יינתן בהתאם לקריטריונים שיקבעו על ידי וועדה מיוחדת שהוקמה לצורך כך המורכבת מנציגי משרדי האוצר, הפנים הבינוי והשיכון והמשפטים.

שר הפנים אופיר פז-פינס, אמר בעקבות אישור ההחלטה כי: "מדינת ישראל צריכה לעשות כל שביכולתה בכדי שפצעי המהומות במע'אר יגלידו מהר ככל האפשר, וההחלטה היום התקבלה בכדי לסייע בכך. המשכה של המתיחות במע'אר הוא רע למע'אר, אך לא פחות מכך רע למערכת היחסים בין העדות והדתות השונות במדינת ישראל כולה, שהמהומות המיותרות במע'אר הותירו בה את רישומן".

