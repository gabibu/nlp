

אלוף פיקוד הצפון, בני גנץ, גילה אמש כי חיילי צה"ל הצליחו בשבוע שעבר לסכל ניסיון של חטיפת חיילים בגזרת הר דב. ברשות המחבלים היה ציוד מתקדם ביותר, כולל מצלמות.

במפקדת פיקוד צפון התקיים אתמול בערב תדרוך לעיתונאים ע"י אלוף פיקוד הצפון, בני גנץ, לסיכום האירועים שהתרחשו בשבוע שעבר בגזרת הר דב.

האלוף גנץ אמר כי "נמנע אירוע משמעותי של חטיפת חיילים בגבול הצפון". האלוף התייחס לחדירת שלושה מחבלי חיזבאללה לשטח ישראל בשבוע שעבר, במהלכה נהרג אחד המחבלים.

מתברר כי החולייה הייתה מצויידת באמצעי לחימה משוכללים. הם חדרו לשטח ישראל כשברשותם מצלמות מתקדמות, אפודים, רובי M-16 מקוצרים עם כוונות לייזר, סכינים, אמצעים לראיית לילה, רשתות הסוואה ואפודי מגן. הדבר מעיד, לדברי האלוף גנץ, כי היו לחברי החוליה כוונות לשהות בשטח זמן רב.

"לחולייה הזו הייתה מטרה להפר את היציבות בגבול הצפון ולהסלים את המצב", הבהיר בדבריו האלוף גנץ.

במהלך מתקפת החיזבאללה נהרג רב"ט עוזי פרץ ז"ל מגדוד 51 של גולני.
