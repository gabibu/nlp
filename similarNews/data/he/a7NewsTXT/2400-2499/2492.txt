

טקס הענקת פרס ישראל התקיים אמש, מוצאי יום העצמאות, בתיאטרון ירושלים, במעמד נשיא המדינה משה קצב, ראש הממשלה אריאל שרון, נשיא בית המשפט העליון, השופט אהרון ברק, שרת החינוך לימור לבנת, ראש עיריית ירושלים אהוד אולמרט ומאות מוזמנים.

כתב עתי"ם מוסר כי השנה חולק הפרס ל-14 כלות וחתנים מכל תחומי המדע והמחקר ו-3 פרסים למפעל חיים, על תרומה מיוחדת לחברה ולמדינה.

שרת החינוך, לימור לבנת, ציינה בנאומה את ההישגים הגדולים אליה הגיעה מדינת ישראל ב-53 שנות עצמאותה. "האמת היא, שימינו אלה טובים בהרבה מן הימים הראשונים", אמרה לבנת והוסיפה, "אבל אנחנו מאושרים שבחרנו בעצמאות ויש לנו את כל הסיבות לשמוח במה שהשגנו. האמת היא, שברוב תחומי החיים השגנו הרבה יותר ממה שחלמנו".

בשם מקבלי הפרס דיבר ראש הממשלה לשעבר יצחק שמיר, שקיבל את פרס ישראל על מפעל חייו. שמיר אמר כי לא די בכך שיהיו לנו חוקרים, מדענים ומפקדי צבא מעולים, אלא שצריך גם שבתשתית כל המפעל תהיה האמונה שאנו צודקים ודרכנו היא הדרך הנכונה ושום דבר לא ירתיענו מללכת בה.

שמיר הדגיש שירושלים היא הבירה הנצחית של עם ישראל ומדינת ישראל, סמל לרציפות הדורות ולניצחיות עם ישראל בארצו. עוד הדגיש ראש הממשלה לשעבר את ההישגים הגדולים של מדינת ישראל והוסיף כי הציונות עדיין לא סיימה את תפקידה, שהוא עלייתם של רוב יהודי העולם למדינת ישראל.
