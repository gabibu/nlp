

בין ישראל והרשות הפלשתינית, ובתיווך הירדנים, נמשך המשא ומתן על הצעת התיווך הירדנית מצרית. שר החוץ שמעון פרס יצא בימים הקרובים למצריים כדי להציג את תשובת ישראל על היוזמה. לאחר הביקור במצריים ימריא שר החוץ פרס לוושינגטון, שם ייפגש עם מזכיר המדינה האמריקני, קולין פאוול.
שרון מצדו אמר בראיון לעיתון ג'רוזלם פוסט כי ההצעה צריכה לעבור שינויים אחדים, ומעט שיפורים.
הכתב המדיני של סוכנות הידיעות "עתי"ם" יורם לוי הסביר ביומן ערוץ 7 את ההסתייגויות של ישראל ליוזמה. למשל, בסעיף הקפאת ההתנחלויות, ובכלל זה ירושלים. הפלשתינים דורשים להקפיא התנחלויות כולל ירושלים, וישראל, לדברי לוי, מתנגדת מבחינה עקרונית להגדרת ירושלים כהתנחלות. באשר להרחבת התנחלויות, הממשלה פועל לפי קווי היסוד שבהם נקבע שההתנחלויות הקיימות תורחבנה לפי הצרכים הדמוגרפיים.

דרישה נוספת שמפנה התכנית המצרית ירדנית כלפי ישראל היא עשיית צעדים בוני אמון. יצוין כי אין דרישה דומה מהפלשתינים. סעיף נוסף שישראל מתנגדת לו הוא הסעיף הדורש את הסכמתה של ישראל לא להשתמש בנשק שאסור עפ"י אמנות בינלאומיות. לדבריו, ישראל אינה מסכימה לסעיף זה שכן הסכמה לו היא הסכמה לטענה המרושעת והמופרכת שישראל משתמשת באורניום מדולל.
לדבריו ישראל דורשת שייכללו בהצעה דרישות המחייבות את הפלשתינים, בדיוק כפי שנכללות בה הצעות רבות המחייבות את ישראל, ובראש ובראשונה ההתחייבות של הפלשתינים להפסיק את האלימות.

