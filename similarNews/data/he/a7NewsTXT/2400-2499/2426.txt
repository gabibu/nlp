

בבתי העלמין הצבאיים ברחבי הארץ היו במשך היום טקסי אזכרה לחללי מערכות ישראל ונפגעי פעולות האיבה, לכבוד יום הזיכרון. טקס האזכרה הממלכתי התקיים בשעה 11:00 בהר הרצל שבירושלים. הנשיא משה קצב אמר בטקס כי בימים אלה אנו חשים את פגיעת הטרור. "הטרור הוא חרב פיפיות" אמר קצב וקרא למנהגי ערב לגנות אותו ולהסתייג ממנו.

שרי הממשלה וחברי כנסת ייצגו את המדינה באזכרות הממלכתיות ברחבי הארץ. שר הביטחון, בנימין בן אליעזר, אמר בטקס שנערך בחלקה הצבאית בבית העלמין בקרית שאול: "אלו ימים קשים לישראל, ימים של דם ושכול, שזורעים מרצחי הטרור בחיילינו, אזרחינו וילדינו.. אלו ימים של לחימה קשה ועיקשת, בתנאים קשים ומורכבים, שבחזיתה ניצבים מפקדי ולוחמי צה"ל, אנשי זרועות הביטחון ואזרחי ישראל. לחימה זו ממשיכה לגבות מאתנו את המחיר הכבד והנורא מכל של ביסוס עצמאותנו במדינת ישראל, ביצור ביטחונה והגנת גבולותיה".
