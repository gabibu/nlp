

בתיאטרון ירושלים חתם טקס הענקת פרס ישראל את אירועי יום העצמאות תשס"א. הטקס היה במעמד נשיא המדינה משה קצב, ראש הממשלה אריאל שרון, נשיא בית המשפט העליון אהרון ברק, שרה החינוך לימור לבנת, ראש עיריית ירושלים אהוד אולמרט ומאות מוזמנים.
השנה חולק הפרס ל-14 כלות וחתנים מכל תחומי המדע והמחקר ו-3 פרסים למפעל חיים, על תרומה מיוחדת לחברה ולמדינה.

בשם מקבלי הפרס דיבר ראש הממשלה לשעבר יצחק שמיר, שקיבל את פרס ישראל על מפעל חייו. שמיר אמר כי לא די בכך שיהיו לנו חוקרים, מדענים ומפקדי צבא מעולים, אלא שצריך גם שבתשתית כל המפעל תהיה אמונה, "שאנו צודקים ודרכנו היא הדרך הנכונה ושום דבר לא ירתיענו מללכת בה".

שר החוץ לשעבר אבא אבן, שזכה השנה בפרס ישראל על מפעל חייו, נעדר בשל מצבו הבריאותי ואת הפרס קיבלה במקומו רעייתו, הגב' סוזי אבן.

כל אחד ממקבלי פרס ישראל קיבל לידיו, בנוסף לתעודה ופסלון, גם פרס כספי בסך 50 אלף ש"ח.
