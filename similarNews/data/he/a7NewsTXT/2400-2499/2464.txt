

כתבנו אפי מאיר דיווח כי בבית המשפט בתל אביב מתבררת תביעה של שלומי דן, שנפצע בפיגוע בדיזנגוף סנטר לפני כחמש שנים. דן הגיש תביעה נגד הפלשתינים, והרשות הפלשתינית ניסתה לדחותה, ולגלגל את האחריות עליה לפתחה של ישראל.

השאלה העומדת על הפרק היא מי האחראי על גל הטרור שהיה בשנת 96. שלומי דן רותק לכסא גלגלים עקב פציעתו, והוא תובע את הרשות במיליוני שקלים, בראותו אותה אחראית לפיגוע. כדי לדון דיון משפטי בתביעה, היה צורך להוכיח, ראשית לכל, כי הרשות היא שפיטה, ואכן עניין זה הוכח בכל הערכאות, ועל כן כל אזרחי ישראל יכולים להגיש תביעות נגד הרשות. עתה הפלשתינים חוששים שאם הם יפסידו אל מול התביעה עלול הדבר לגרור תביעות רבות נוספות מצד נפגעי פעולות הטרור.
נוסף על כך הם חוששים שהסכום שייפסק לטובת התובע ינוכה מהכספים שמעבירה ישראל לפלשתינים. משום כך הם שלפו את הטענה שישראל, היא ה אחראית לגל הטרור, בכך שאיפשרה את הקמת ארגוני הטרור, ולכן היא שחייבת לשלם את הפיצויים לדן.

עו"ד רונאלד רוט, המייצג את דן, מתכנן להוכיח את אחריותה של הרשות לטרור. רוט אמר כי תחילה יטען שהטענה על האחריות של הרשות לטרור היא מהמפורסמות ואינה זקוקה להוכחה, אך הוא הוסיף שאם הטענה תידחה הוא מתכוון לזמן שורה של נכבדים שיעידו את אשר הם יודעים על ארגוני הטרור, ועל האור הירוק שקיבלו בשנת 96 לבצע פיגועים. ברשימת העדים הנכבדים מצויים ראש הממשלה דאז בנימין נתניהו, ראש הCIA, וגם ראש הביון הנגדי הצרפתי.

