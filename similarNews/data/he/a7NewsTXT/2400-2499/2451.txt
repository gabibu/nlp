

שר החוץ שמעון פרס נפגש היום עם בני משפחותיהם של האזרח החטוף אלחנן טננבאום, ושל שלושת החיילים, בני אברהם עדי אביטן ועומאר סוואד, שנחטפו על-ידי החיזבאללה. השר הדגיש בפניהן את מחויבותו האישית לעשות כל מאמץ כדי להביא מידע על גורל החטופים, וכדי לשחררם. השר סיפר למשפחות כי הנושא עולה דרך קבע בכל מגעיו עם גורמים בינלאומיים, וכי הוא יעמוד על סדר היום גם בביקורו הקרוב בניו-יורק ובוושינגטון.

עוד אמר כי שגרירויות ישראל בכל העולם הונחו לפעול לקידום הנושא בכל הערוצים העומדים לרשותן. השר גם הביע תקווה שביקורן הקרוב של המשפחות בארה"ב, ופגישתן הצפויה עם מזכ"ל האו"ם קופי ענאן, יניב תוצאות חיוביות, וכי תימצא דרך לאפשר לפחות ביקור של נציג או"ם או נציג של הצלב האדום אצל החטופים. נציין כי המפגש עם מזכ"ל האו"ם התאפשר עקב פעולות התיווך שעשה השר.
לפי פרסום בעיתון "אלחיאת", אמר סגן מזכ"ל החיזבאללה בפגישה עם נציגי הצלב האדום כי כל עוד לא תמלא ישראל את התנאים שדרשו החיזבאללה הם לא יאפשרו ביקור אצל החטופים, ולא ימסרו כל מידע רפואי על אודותיהם. לפי דרישת החיזבאללה ישראל צריכה לשחרר אסירים לבנוניים הכלואים בבתי כלא בישראל.

