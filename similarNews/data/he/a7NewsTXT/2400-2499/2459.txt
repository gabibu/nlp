

פרופ' לכירורגיה פלסטית אריה אלדד, קצין רפואה ראשי לשעבר, אמר ביומן ערוץ 7 כי הוא חושש לאובדן המשמעות הקולקטיבית הטמונה באבל הלאומי על חללי מערכות ישראל. לדבריו הוא חרד מתחושת אובדן הדרך. זו החלה, לדעתו, במלחמת ששת הימים, כשהמדינה הגיעה לפסגת הישגיה מבחינת התרחבות שטחה. אז החלו, לדבריו, להתעורר שאלות, שעד לאותה עת התשובות להן היו ברורות, כגון שאלות על עצם ההצדקה שבציונות ובשיבת ציון. לדבריו, האמונה בערכים אלה החלה להתערער, וספקנות בצדקת הדרך החלה לחלחל לתודעת הציבור.

כיום הדבר מתבטא בכך שרק כ 50% בני כל שנתון בדור הזה משרתים בצה"ל. בדבריו התייחס אלדד לביטויי האבל ביום הזיכרון לחללי מערכות ישראל, ואמר שיום הזיכרון לובש צורה של התמקדות באבל הפרטי, ולא באבל הכללי של האומה.

בשנים האחרונות, לדבריו, מתמקדים יותר ויותר בפרט, ודווקא ביום שמיועד להדגיש את הכלל, את המכנה המשותף. לדבריו, אוספים את הכאבים הפרטיים, אבל אין מצרפים את האוסף הזה לקורבן לאומי, שמשמעותו היא שמדינת ישראל נלחמת את מלחמת הקיום היהודי בארץ ישראל, וכי החללים הם הקורבן הציבורי המתחייב ממלחמת קיום זו. "ההתמקדות בכאב הפרטי מטשטשת את הקיבוץ", אמר אלדד.

