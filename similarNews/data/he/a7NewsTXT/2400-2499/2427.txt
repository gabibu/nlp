

הרמטכ"ל רב אלוף שאול מופז התראיין היום בראיון מיוחד לכבוד יום הזיכרון. בראיון אמר מופז, בין השאר, כי הוא יודע שהרשות הפלשתינית שולטת שליטה מלאה בשטחים שברשותה. ערפאת שולט בשטח, אמר מופז, ואם הוא היה נותן פקודה להפסיק את ירי המרגמות, הירי היה נפסק.

על העובדה שערפאת אמר לעומרי שרון שהירי יפסיק ובעצם הוא לא הפסיק אמר מופז כי העובדה שערפאת אמר שהוא יפסיק את הירי כבר מעודדת מעט.

לשאלת הכתבת אם הדרג הצבאי מרגיש שינוי בעקבות חילופי השלטון אמר מופז כי השינוי המשמעותי הוא ש"התכלית שהוגדרה לצבא על ידי הדרג המדיני, לאחר חילופי השלטון, הוא להילחם בטרור עד כדי הפסקתו כתנאי מוקדם ובסיסי להמשך המו"מ, מה שלא הוגדר בפירוש בשלטון הקודם".
בנוסף לאלה אמר מופז כי הפלשתינים מבצעים הכנות לעימות ממושך עם ישראל. הם מצטיידים באמצעי לחימה ומפזרים אותם בשטחי יהודה שומרון ועזה. "יותר ויותר אנשים נכנסים לתוך מעגל האלימות" אומר הרמטכ"ל.

סגן הרמטכ"ל, האלוף משה יעלון סבור כי השיחות בין בכירי מערכת הביטחון לבין מפקדי הכוחות הפלשתיניים הם מהלך טקטי של ערפאת. יעלון אמר כי הפלשתינים טרם קיבלו החלטה אסטרטגית להימנע מאלימות.
