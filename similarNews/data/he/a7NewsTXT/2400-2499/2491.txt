

שי חסן בן 17.5 ממושב אליקים, שסובל ממוגבלות, בעקבות שיתוק מוחין בלידתו חולם מכיתה ב' להיות חתן התנ"ך העולמי. אתמול הגשים את חלומו כשצבר 99 מתוך 100 הנקודות האפשריות בחידון.
"למדתי שמונה שעות כל יום בארבעת החודשים האחרונים" הסביר שי את הצלחתו.

שי, תלמיד ישיבת בני עקיבא "תקוות יעקב" בשדה יעקב, סיפר כי במסגרת הלימודים שלו לחידון הוא קרא ושינן את הפרקים כשהאזין למוסיקה תימנית ואת רוב הפרקים הוא למד בעל פה.
בהתייחסו לנכותו אמר חתן התנ"ך העולמי כי "זה לא מפריע לי. זוהי שגרת חיי. יש מי שהולך על שתי רגליים ואני הולך על ארבע רגליים". חסן נעזר בקביים לצורך הליכה.

אוניברסיטת תל אביב הודיעה כי תעניק מילגה לחתן התנ"ך העולמי אשר תכסה את שכר הלימודים לתואר הראשון באוניברסיטה.

כסגן ראשון לחתן התנ"ך העולמי זכה אליאב דנציגר בן 17 מטורונטו שבקנדה. שצבר 97 נקודות.

כסגנית שנייה לחתן התנ"ך העולמי נבחרה יעל קהלת בת 16.5 מירושלים, הלומדת באולפנת חורב
בירושלים. היא צברה 94 נקודות.

בחידון התמודדו 65 בני נוער מ- 31 מדינות, מהם 4 נציגים מישראל. למרות המצב הביטחוני נרשם השנה גידול של חמישה משתתפים בחידון, לעומת אשתקד.
