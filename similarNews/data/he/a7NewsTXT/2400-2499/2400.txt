

בטהרן נפתחה אתמול ועידה בינלאומית לתמיכה בלוחמה הפלשתינית נגד ישראל. משתתפים בה מאות נציגים מכל רחבי העולם המוסלמי, וכן ראשי ארגוני המחבלים, וביניהם ראש החיזבאללה.

סוכנות הידיעות האירנית מדווחת כי נשיא אירן חתאמי קרא בוועידה להשיב את ה"פליטים" הפלשתינים לבתיהם, ואחר כך לערוך משאל עם על עתיד "פלשתין".
נסראללה מנהיג החיזבאללה, אמר בכינוס כי "הפלשתינים צריכים לאמץ את לקח החיזבאללה, אשר הצליח לגרש את האויב הישראלי ולהגביר את המאבק בישראלים".

נסראללה הזהיר את ישראל מפני התקפת פתע של החיזבאללה והפלשתינים.
חמינאי, המנהיג הרוחני של איראן, פתח את הכינוס וקרא להגביר את הפיגועים נגד ישראלים, "המדינות הערביות צריכות לעמוד בשעה זאת יחד עם הפלשתינים במאבק, נעודדם ונסייעם", הבטיח חמינאי. בתום דבריו הקשים רץ נסראללה ונישק את ידיו.

הפלשתינים אמרו שהבינו מלכתחילה שהסכמי אוסלו יובילו למבוי סתום. מוסא אבו מרזוק, מראשי החמאס אומר "ישראל בחרה בדרך המלחמה ולא בדרך הדיאלוג. ממשלת שרון והעם הישראלי רוצים מלחמה".
בוועידה היו נציגים מהחמאס, מהרש"פ, מהג'יהאד האיסלאמי ומהחיזבאללה. היא התקיימה כדי לתאם פעולות נגד ישראל.
