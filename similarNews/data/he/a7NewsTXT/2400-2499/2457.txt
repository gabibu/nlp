

עיתון "הצופה" כתב כי בדיון שהיה בלשכתו של שרון בעניין הפעלתו המחודשת של הקזינו ביריחו נטה ראש הממשלה להיענות לבקשה הפלשתינית, אולם שר הביטחון בנימין בן אליעזר , וראש השב"כ אבי דיכטר הם ששכנעו את שרון להימנע מהסכמה לתוכנית זו.

כתבנו חגי הוברמן מסר כי במערכת מצוי מידע, הידוע גם לצה"ל, והמצביע על כך שבתקופה שהקזינו פעל עברו רווחיו למימון פעולות הלחימה של הפלשתינים. על פי המידע שבידי צה"ל מרבית רווחי הקזינו מגיעים לידיו של מוחמד רשיד , יד ימינו של עראפת.

רשיד, לדברי הוברמן, הוא דמות כלכלית רבת עוצמה ברשות, וגם כספים מהקזינו מגיעים אליו. יחד עם ג'יבלריל רג'וב הוא משתלט עליהם, ובין השאר הוא מממן בהם חלק מפעילותו של כוח 17 בראשותו של מוחמד דחלאן. משמעות הדבר היא שאזרחי ישראל המהמרים בקזינו מממנים במו כספם את פעולות הלוחמה של הפלשתינים.

הוברמן אמר כי שמע שכדי להמשיך בלוחמה זקוקים הפלשתינים לכסף לתחמושת ולנשק, ולכן הם "לחוצים" להפעיל את הקזינו. המפתיע, לדברי הוברמן, הוא ששרון, בישיבה בלשכתו, תמך בהפעלת הקזינו, וכנראה נתן לפרס אור ירוק לפעול בעניין זה. ראש השב"כ אבי דיכטר, ושר הביטחון בן אליעזר התנגדו לכך.

הוברמן מוסר מידע נוסף בעניין, מידע המצביע על החוטים המקשרים בין האישים הנוגעים בדבר, שכן עורך הדין של הקזינו הוא עו"ד דב ויסגלס, והוא גם עורך דינו של אריאל שרון, והוא שייצג אותו במשפט הדיבה נגד העיתון "טיימס". ויסגלס גם נסע עם בנו של שרון, עומרי, למפגש עם ראשיד, מפגש שנערך באוסטריה לפני הבחירות, ובו השתתף גם איש העסקים האוסטרי מרטין שלאף, מבעלי החברה המפעילה את הקזינו.

דמות נוספת המשתרבבת לעניין היא דמותו של יוסי גינוסר. גם הוא מצטרף לעומרי שרון בפגישותיו אלה, וגם לו יש עסקים בקזינו. לדברי הוברמן כולם שם "מעורבבים במעין דיסה".

