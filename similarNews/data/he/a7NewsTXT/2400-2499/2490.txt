

ביום ראשון אמור שר החוץ שמעון פרס לבקר במצרים ובירדן כדי לדון על היוזמה הפלשתינית שהגישו שתי המדינות. ראש הממשלה אריאל שרון והשר פרס ייפגשו לפני הביקור על מנת לסכם את התשובה הישראלית ליוזמה. בתחילה דחה רה"מ שרון את היוזמה באומרו כי זו הצעה מדינית שיוזמיה האמיתיים הם יאסר ערפאת ויוסי ביילין ושב ואמר כי אינו מוכן לשאת ולתת תחת אש.

הבוקר אמר השר רחבעם זאבי בראיון ל"קול ישראל" כי ממשלת שרון מפרה את הבטחתה לבוחר כאשר היא נושאת ונותנת על היוזמה שהגישו מצרים וירדן. "לא חשוב שהמו"מ מתנהל דרך מתווכים דרך צד שלישי או רביעי. זהו משא ומתן תחת אש. האלימות לא פסקה. הממשלה מקיימת משא ומתן באמצעות פרס שיצא לקהיר וקהיר תגיד לעזה וכו'. ולכן אני דוחה מכל וכל את המהלך הזה שמוביל פרס בנסיעתו... הצטרפנו לממשלה כדי לשמור על ארץ ישראל ולא לגלות שאנחנו מהווים כסות למהלכים של הממשלה הקודמת".
