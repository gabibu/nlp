

חמישים ושלוש שנים אחרי קרב הדמים בלטרון אותר סוף סוף קברו של לוחם חטיבה שבע ראובן אופנהיים, שנפל שם. היחידה לאיתור נעדרים מצאה את קברו של ראובן בבית העלמין הצבאי בנחלת יצחק. במקום נמצאה מצבה, ועליה כתוב "אלמוני, נפל בלטרון", ומצוין תאריך הנפילה, המתאים לתאריך נפילתו של אופנהיים.

"הייתי ילדה כשהכל קרה. פשוט באו והודיעו לנו שהוא נהרג ונקבר, ושאין מוצאים את מקומו המדויק של הקבר. ההורים קיבלו את מה שאמרו להם. הם נפטרו לפני הרבה שנים. כאשר הודיעו לי כי איתרו את מקום קבורתו של ראובן התרגשתי מאד", סיפרה לערוץ 7 אחותו של ראובן, מרים שטפל. כעת לא תיאלץ עוד מרים להסתפק ביום הזיכרון בעלייה להר הרצל בירושלים לאנדרטה לחללים שמקום קבורתם לא נודע.

"אנחנו יוצאי פולין", מספרת שטפל. "כל המשפחה ניצלה בשואה, ולאחריה עלינו לכאן, ההורים, שני האחים, ואני. ראובן גויס מיד לצבא, והספיק לשרת חצי שנה. שבועיים אחרי הקמת המדינה הוא נפל, והיה בן 21 במותו. כעת הוקל לי, אם כי אני עצובה על כך שההורים שלי לא זכו להקלה זו בצער. לפחות יש לי קבר לעלות אליו ביום הזיכרון".

תשעה עשר אלף שלוש מאות ושנים עשר חיילי צה"ל נפלו מאז מלחמת הקוממיות על הגנת המדינה. היום מתייחדת מדינת ישראל עם זכרם. אירועי יום הזיכרון נפתחו אמש בטקס המסורתי ליד הכותל, והיום יפקדו רבבות בני אדם את ארבעים ושניים בתי העלמין הצבאיים בכל רחבי המדינה.
