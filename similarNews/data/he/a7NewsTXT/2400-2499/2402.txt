

אף על פי שנמשכת האש הערבית, מתחדש למעשה התהליך המדיני. "המטבחון המדיני" נענה בכך בחיוב לבקשת הפלשתינים להתיר להם להפעיל מחדש את הקזינו ביריחו, בתמורה להפסקת אש באזור בקעת הירדן. שר החוץ שמעון פרס אמר כי ישראל מסכימה לפתיחת הקזינו, ולפתיחת מתקנים נוספים ביריחו, וזאת בלא כל תנאי מוקדם.

מיד לאחר שעומרי, בנו של אריאל שרון, נפגש באוסטריה, לפני הבחירות, עם יד ימינו של ערפאת מוחמד ראשיד, ועם הבעלים האוסטרים של הקזינו, החלו הערבים בשיפוץ בניין הקזינו. בחודשי הלוחמה הראשונים ספג הבניין פגיעות קשות מירי כוחות צה"ל.

ראש הממשלה שרון הודיע כי לא יתיר כניסת ישראלים ליריחו ולקזינו כל עוד לא ייפסק הטרור. עם זאת, נאמר בהודעה מלשכתו, הקזינו נמצא באזור יריחו, והפלשתינים רשאים להפעיל אותו "כרצונם".

חבר הקבינט הבטחוני רחבעם זאבי מתנגד בתוקף להפעלת הקזינו. לדבריו, אין להסכים להסדר שלפיו יפסיקו הפלשתינים לירות ביריחו, אך ימשיכו לירות בנצרים. הוא אמר כי יעשה כל שביכולתו כדי שהקזינו לא ייפתח.

גם ח"כ מיכאל קליינר מגנה את הסיכום המתגבש בעניין. קליינר טוען כי בכך שאריאל שרון מוכן לפתיחת הקזינו בתמורה להפסקת אש באזור בקעת הירדן בלבד הוא מרשה בעצם לפגוע ביהודים באזורים אחרים. נוסף על כך, מסביר ח"כ קליינר, הסכמה זו, להפסיק את האש באזור בקעת הירדן בזכות הכספים הרבים שיזרמו מכיסי היהודים אל קופתם של הפלשתינים, היא פשוט תשלום דמי חסות למאפיה הפלשתינית.

ועד היישוב היהודי בחברון אומר כי יוזמה זו היא המשך דרכו הפתלתלה והמסוכנת של שמעון פרס, מי שכבר המיט אסון כבד על ישראל.

גם בנימין נתניהו מתנגד ליוזמה, ומדגיש כי כספי הקזינו יוזרמו למימון פעולות הלחימה בישראל.

השר לאיכות הסביבה צחי הנגבי אמר לערוץ 7 כי זו טעות לפתוח את הקזינו ביריחו. "קשה לי להאמין כי ראש הממשלה יסכים לכך שבנקודה מסוימת בלבד בכל המפה הבוערת תהיה שלווה ורגיעה, וזאת, למרבה הפלצות, רק כדי שיהיו לאויבינו משאבים נוספים לרכוש תחמושת".

ראש מועצת בקעת הירדן דוד לוי: "זו בושה וחרפה, פשיטת רגל ערכית. פשוט לא להאמין. לא ייתכן שנקנה את בטחוננו בבקעת הירדן בתמורה לכך שערפאת ירוויח מיליון דולר ביום מהקזינו. לוי קורא לממשלה להמשיך ולהכות במחבלים, ואף להיכנס לשטח A, ואת המוני בית ישראל הוא מזמין לשוב ולנסוע בכבישי הבקעה.
