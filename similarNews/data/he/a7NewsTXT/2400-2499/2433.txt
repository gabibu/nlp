

שר החוץ שמעון פרס נפגש היום עם בני משפחותיהם של אלחנן טננבאום ושלושת החיילים החטופים, בני אברהם עדי אביטן ועומאר סוואד.

השר הדגיש בפניהן את מחוייבותו האישית, לעשות כל מאמץ וכל פעילות כדי להביא מידע על גורל החטופים ולשחרורם. השר סיפר למשפחות כי הנושא עולה דרך קבע בכל מגעיו עם גורמים בינלאומיים ויעמוד על סדר היום גם בביקורו הקרוב בניו-יורק ובוושינגטון.

עוד אמר פרס כי שגריריות ישראל, בכל העולם, הונחו לפעול לקידום הנושא בכל הערוצים העומדים לרשותן. פרס הביע גם תקווה שביקורן הקרוב של המשפחות בארה"ב ופגישתן הצפויה עם מזכ"ל האו"ם קופי ענאן שנענה לפניית פרס והסכים להיפגש עם המשפחות, יניב תוצאות חיוביות ותמצא דרך לאפשר ביקור נציג או"ם או הצלב האדום אצל החטופים.
