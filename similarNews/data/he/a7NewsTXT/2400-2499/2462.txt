

בתגובתו לעתירה שהוגשה נגד שליחת בנו עומרי לשליחויות לערפאת האשים שרון את היועץ המשפטי לממשלה אליקים רובינשטיין בפלישה לשטחים שאינם בסמכותו. לפי הנאמר באתר "חדשות מחלקה ראשונה" של העיתונאי יואב יצחק, הסביר שרון כי בין בנו עומרי לבין ערפאת נקשרו יחסי אמון המאפשרים העברת מסרים בין שרון לערפאת, תוך אמונה שהם מועברים באופן מדויק.

לדברי שרון, "כל מפגש בין עומרי בנו לבין יו"ר הרשות הפלשתינית טומן בחובו סיכוי של ממש למניעת שפיכות דמים". לטענת שרון, מאחר שבנו אינו מחובר לאינטרס אישי כלשהו, ואינו דוגל באג'נדה פוליטית עסקית שהיא, הוא שליח חסר פניות להעברת שדרים ומסרים.

שרון גם ציין כי לאחר ירי המרגמות ביום שלישי לעבר היישוב גדיד בגוש קטיף התקשר ערפאת לבנו עומרי, והבטיח למנוע את המשך הירי הזה. נציין עם זאת כי למרות הוראתו של ערפאת להפסיק את הירי, ולמרות אזהרתו כי היורים יעמדו לדין, הוא נמשך.

רובינשטיין טוען כי הפיכת עומרי לשליח קבוע אינה תואמת את הנורמות הציבוריות הראויות, וזאת בשל יחסי המשפחה הקרובים ביניהם.

בית המשפט העליון אמור להכריע עכשיו אם שרון חייב לציית ליועץ המשפטי או להעדיף את הוראותיו, במצב שבו למעשה אין חוק ברור העוסק בעניין כגון זה.

