

אוכלוסיית ישראל מונה בערב יום העצמאות ה- 53 של המדינה כשישה מיליון וארבע מאות אלף תושבים - פי שמונה מגודלה בעת הקמת המדינה. ביניהם חמישה מיליון ומאתיים אלף יהודים, שהם 81% מכלל האוכלוסייה, שיעור זהה כמעט לחלוטין לזה שהיה בעת הקמת המדינה. האוכלוסייה הערבית במדינת ישראל מונה מיליון ומאתים אלף נפש.

את כל הנתונים האלה פרסמה אתמול בבוקר הלשכה המרכזית לסטטיסטיקה במשרד האוצר.

בשנה האחרונה גדלה האוכלוסייה בישראל ב-152,000 נפש בקירוב, ולפי נתון זה נוספו בכל יום בממוצע 360 תינוקות, הגיעו כ-150 עולים חדשים, והלכו לעולמם קצת יותר ממאה איש. מדובר בגידול שנתי של 2.4 אחוזים, שיעור נמוך מזה של השנה שעברה, אך גבוה בהרבה מן המקובל במדינות המפותחות.
מאז הקמתה נולדו בישראל קרוב ל 4.5 מיליון תינוקות, נפטרו 1.2 מיליון תושבים, והגיעו כ-2.9 מיליון עולים חדשים.
