

ביום ראשון בבוקר יצא שר החוץ פרס לפגישה עם נשיא מצרים בקהיר. בפגישתו יציג פרס את ההסתייגויות של ישראל מסעיפים מסויימים ביוזמה המצרית ירדנית, יוזמה שמיועדת להפסיק את האלימות בשטחי יש"ע ולחדש את המשא ומתן המדיני.

ישראל דורשת הדדיות מלאה הכוללת ביצוע מהלכים קונקרטיים של הפלשתינים להפסקת האלימות. כמו, למשל, מעצר מחבלים. ישראל מתנגדת להגדרת ירושלים כהתנחלות. לגבי התנחלויות חדשות, יחזור פרס על גישת ישראל המופיעה בקוי היסוד של ממשלת שרון שלא יוקמו התנחלויות חדשות אך ינתן מענה לריבוי הטבעי. סעיף נוסף עוסק בטווח ההסדר. ישראל תדרוש שהיוזמה תכלול הסדר ביניים ארוך טווח ולא הסדר קבע כפי שנכתב.

ולבסוף, ישראל תעמוד על מחיקת הסעיף האוסר עליה להשתמש בנשק האסור על פי אמנות בינלאומיות. הסכמה לסעיף כזה פירושה הסכמה לטענות המרושעות של ערפאת כאילו ישראל משתמשת באורניום מדולל.

יתכן ופרס יספיק באותו יום להיפגש גם עם עבדאללה מלך ירדן ברבת עמון. ביום א' בלילה ימריא פרס לארה"ב, שם הוא ייפגש בהמשך השבוע עם מזכיר המדינה קולין פאוול ואולי גם עם הנשיא ג'ורג' בוש.


