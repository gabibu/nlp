

מאה ושניים בני אדם נהרגו, ואחד נפצע קשה בהתרסקות מטוס של חברת התעופה הלאומית של אלג'יריה בנמל התעופה בטאמנראסט בדרום המדינה, כך מסר פקיד בכיר בחברה. ההתרסקות אירעה זמן קצר לאחר שהמטוס המריא אתמול אחר הצהרים.

המקור הוסיף כי במטוס, מדגם בואינג 737, היו 96 נוסעים ושישה אנשי צוות.
הרדיו הממלכתי של אלג'יריה דיווח כי הניצול היחיד הוא ככל הנראה אחד מאנשי הצוות וכי הוא מאושפז במצב קשה בבית החולים בטאמנראסט.

המטוס יצא בדרכו מטאמנראסט, 1900 קילומטרים מדרום לאלג'יר, בכיוון עיר הבירה, עם תחנת ביניים בעיר גארדאיה, 600 ק"מ מדרום לעיר הבירה.
נציג החברה אישר כי האסון נגרם עקב תקלה טכנית במטוס.

אחד מעדי הראייה לתאונה סיפר לרדיו הממלכתי של אלג'יריה כי המטוס האיץ במסלול והתכונן להמראה, וכי אז פרצה אש באחד המנועים. המטוס סטה ממסלולו ובמרחק של כ 600 מטרים הוא התרסק.

מדובר באסון האווירי החמור ביותר בתולדות אלג'יריה.

הרדיו הממלכתי של אלג'יריה הוסיף כי שר הפנים של אלג'יריה זאיד זרהוני ושר התחבורה עבד אל מאלכ זאלאל נמצאים בזירת האסון.
