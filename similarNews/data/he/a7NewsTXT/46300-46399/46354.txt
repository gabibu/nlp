

אתמול הגיעו נציגי משרד האוצר ומשרד הביטחון לסיכום בנוגע למסגרת התקציב של לעבודות הקמת גדר הביטחון במרחב התפר: מיליארד ו 270 מיליון ש"ח. מדובר בגדר שתיבנה באורך של 160 קילומטרים, החל מסאלם, דרך אלקנה ועד ל"עוטף ירושלים".

בעקבות הפיגוע בחיפה ביום רביעי נשמעה ביקורת על ההתמהמהות בבניית הגדר.
אתמול הודיע משרד האוצר כי עד כה הוא העביר 610 מיליון ש"ח למשרד הביטחון, וכי את היתרה הוא יעביר בהמשך. מקדמות אלה הועברו עוד קודם הסיכום, כדי לאפשר ביצוע מהיר של העבודות, עוד לפני ששני המשרדים יבהירו את תמונת התקציב.

בהתאם להנחיית ראש הממשלה אריאל שרון הוחל גם בתכנון ובביצוע העבודות להקמת הקטע הצפוני של הגדר, באורך של כ 45 קילומטרים, מסאלם ועד לערי הגלבוע.
בימים הקרובים יחלו הדיונים בין המשרדים בנוגע לתקצוב העבודות בקטע זה.
