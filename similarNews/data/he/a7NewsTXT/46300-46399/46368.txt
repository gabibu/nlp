

אתמול הביעו במשרד האוצר סיפוק מהודעת חברת דירוג האשראי הבינלאומית מודי'ס להותיר את דירוג האשראי של ישראל בדרגה A2.

בהודעתה ציינה מודי'ס כי החל משנת 2001 ישראל עוברת תקופה של מיתון מתמשך, אך היא מציינת כי מיתון זה, אין בו כדי לערער את חוזקם של עמודי התווך שעליהם מושתתת הכלכלה הישראלית, ואשר נבנו במהלך 15 השנים האחרונות.

עוד נאמר בהודעה כי הגם שההאטה בכלכלה העולמית ומשבר תעשיות ההיי-טק השפיעו השנה השפעה מכרעת על הכלכלה הישראלית ועל הכנסות המדינה הרי שהן תופעות מחזוריות מטבען, וכי צפוי שהן תתחלפנה במגמות חיוביות יותר.

בהודעה נמסר עוד כי למשתנה הגיאופוליטי השפעה מכרעת על דירוג האשראי של ישראל. בעת קביעת דירוג האשראי נלקחה בחשבון גם השפעת המצב הביטחוני, וסביר להניח כי לולא משתנה זה היה דירוג האשראי של ישראל גבוה מהדירוג הנוכחי.

חברת מודי'ס ציינה כי הגידול שנרשם השנה בגירעון הממשלה הוא זמני וחריג, וכי החברה הביעה את ביטחונה שהממשלה החדשה תמשיך בביצוע ההתאמות הנדרשות בין ההוצאה הממשלתית המתוכננת לבין ההכנסות הצפויות, ובכך תמנע גידול בלתי מבוקר בגירעון.

חברת מודי'ס ציינה סיבות נוספות להחלטתה שלא להוריד את דירוג האשראי של ישראל, לדוגמה: מאזן הכוחות הצבאיים של מדינות האזור, התמיכה הפיננסית המשמעותית שלה זוכה ישראל מצדם של יהודי התפוצות ומצדה של ממשלת ארצות הברית והיכולת המוכחת של ישראל לרסן את הוצאותיה הציבוריות ולקצץ בתקציב המדינה בשעת הצורך.
