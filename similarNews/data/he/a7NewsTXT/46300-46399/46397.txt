

המנהיג הכורדי מסעוד ברזאני הזהיר בשבת כי "לכניסת חיילים טורקים לעיראק תהיינה השלכות חמורות לכולם". הוא הביע תקווה כי ארה"ב לא "תבגוד" בכורדים העיראקים במקרה של מלחמה.

"אני מקווה כי אין בכוונת הטורקים לשגר כוחות לעיראק, משום שתהיינה לכך השלכות חמורות מאוד עבור העם באזור זה, עבור טורקיה עצמה, ארה"ב והעולם כולו", אמר ברזאני במסיבת עיתונאים שכינס בארביל שבצפון עיראק.

ברזאני, מנהיג "המפלגה הדמוקרטית של כורדיסטן" (PDK), הבהיר כי "פלישה של כוחות טורקיים באופן חד-צדדי עם הכוחות האמריקניים תיתפש כצעד בלתי נסבל".

עם זאת, הביע ברזאני אופטימיות מהעובדה שבקרוב מאוד תיערך פגישה בין האמריקנים, הטורקים והכורדים. ברזאני לא מסר כל פרטים על מועד ומקום הפגישה.
"אנו מקיימים דו-שיח שוטף עם הממשל האמריקני ועם ממשלת טורקיה כדי שיימצא פתרון שימנע מעורבות צבאית באזור", אמר ברזאני.

יצוין, כי טורקיה שיגרה בימים האחרונים עשרות משאיות ואלפי חיילים הפרוסים כעת מן העבר השני של הגבול עם צפון עיראק, באזור המאוכלס רובו ככולו על ידי הכורדים, ואולם בימים האחרונים הודיעה טורקיה כי בכוונתה לתגבר את כוחותיה בקירבת הגבול עם צפון עיראק בשל כוונתה "להגן על האינטרסים שלה באזור ולטפל בפליטים שיידחקו לאזור זה בשל המלחמה".

האופוזיציה העיראקית, והכורדים במיוחד, חוששים שוושינגטון תיתן אור ירוק לטורקיה לפלוש ולהחיל את שליטתה באזור זה המכונה "כורדיסטן" בתמורה לאישור טורקי להציב כוחות אמריקניים בשטחה.
