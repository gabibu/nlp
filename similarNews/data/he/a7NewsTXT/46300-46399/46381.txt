

הרב אלנתן הורוביץ הי"ד ורעייתו דינה הי"ד שנרצחו בערב שבת בקרית יובאו למנוחות הערב בירושלים. אלנתן ודינה הורוביץ נרצחו בליל שבת בק. ארבע בפיגוע מחבלים.

הערב ייטמנו הרב אלי הורוביץ הי"ד ורעייתו דינה הי"ד בהר המנוחות בירושלים.
מסע הלווייה יצא בשעה 16:00 מישיבת "שבי חברון" בחברון, שם לימד הרב הורוביץ. בשעה 19:00 יגיע מסע הלווייה לבית וגן בירושלים. משם תמשיך הלווייה להר המנוחות בגבעת שאול.

בשעה 14:30 תצאנה הסעות לחברון מבנייני האומה בירושלים.

בפיגוע שהיה בליל שבת בקריית ארבע נפצעו עוד חמישה בני אדם, בהם אחת באורח קשה.

שלושה מן הפצועים עדיין מאושפזים. מצב אחת הפצועות קשה אך יציב.

דינה הורוביץ לימדה באולפנה לבנות בקרית ארבע. בעלה שימש כרב בישיבת שבי חברון. בני הזוג הניחו ארבעה יתומים. הם התגוררו מזה 20 שנה בקריית ארבע.

אלוף פקמ"ז משה קפלינסקי אמר כי אנשי כיתות הכוננות ש"לוחמים איתנו כתף אל כתף" מנעו פיגוע גדול יותר.

בניסיון פיגוע נוסף מייד אחר כך בישוב נגוהות בדרום הר חברון , חוסלו שני מחבלים נוספים שניסו להיכנס ליישוב. בקרב כוחות צה"ל ואזרחים ישראלים בישוב לא היו נפגעים.

שני המחבלים נכנסו לקריית ארבע כשהם לבושים בחולצות לבנות ולראשיהם כיפות. דובר קרית ארבע מסר לכתבתנו כי המחבלים פרצו "גדר חכמה" והגדר אכן התריעה על חדירה אך למרות בדיקה שנערכה במקום, המחבלים לא אותרו.

לאחר שהצליחו להכנס לקריה פצעו המחבלים ביריות מנשק אוטומטי ישראלי שעמד בפתח בניין מגורים בשכונה הדרומית של הקריה, הקרובה ביותר לחברון. לאחר מכן חדרו לבית בבניין ורצחו את הרב אלנתן ואת דינה אשתו שסעדו את סעודת השבת עם בני משפחתם. בהמשך פצעו המחבלים מספר ישראלים נוספים בבניין.

למקום הגיעו עם הישמע היריות כוחות צה"ל ממפקדת חטיבת חברון הסמוכה ואנשי כיתת הכוננות של חברון שהוקפצו מבתיהם, שניהלו קרב יריות וחיסלו את שני המחבלים. כוחות הביטחון החלו מיד בתום האירוע בבדיקת גופתו של אחד המחבלים לוודא כי אינו נושא חגורת נפץ. למקום הגיעו אמבולנסים שפינו את הנפגעים לבית החולים הדסה עין כרם.

יצויין כי בחודשים האחרונים נרצחו ונהרגו בפיגועים בחברון, שבוצעו בלילות שבת, 22 ישראלים- לוחמי צה"ל, אנשי כיתת הכוננות של קריית ארבע ואזרחים.

12 מהם נהרגו בפיגוע הקשה בציר המתפללים. צה"ל נקט באזור בצעדים רבים כדי למנוע
פגיעה בחיילים ובאזרחים, לרבות מיגון בבטון של ציר המתפללים מפני פיגועי ירי מבתי חברון השולטים על הציר. עם זאת נבצר מצה"ל להרוס את בתי הערבים החולשים על הציר ומשמשים את המחבלים וזאת בשל פסיקת בג"צ שאסרה על ביצוע פעולה זו.

כאמור, מייד לאחר הפיגוע בחברון ניסו שני מחבלים להיכנס לישוב נגוהות בדרום הר חברון, אך חוסלו בידי כוחות צה"ל באזור.

ייתכן כי הפעולה בקרית ארבע תואמה עם מבצעי ניסיון הפיגוע בנגוהות. ייתכן גם כי אחד הפיגועים נועד אף להסיח את דעת כוחות הביטחון ולרתק כוחות, כדי שלא יוכלו להגיע בלוח זמנים סביר לפיגוע השני.

החמאס קיבל עליו את האחריות לרצח. בכרוז שפרסם טען החמאס כי הפיגוע הוא נקמה על "שרשרת מעשי הטבח של הפלסטינים בידי צה"ל בשטחים". בכרוז נטל הארגון לראשונה אחריות גם לפיגוע שבוצע השבוע בחיפה, לאחר שנמנע מכך במשך מספר ימים.

אלוף פיקוד המרכז משה קפלינסקי אמר במסיבת עיתונאים לאחר האירוע כי " האירוע הוא אירוע קשה. אין ספק, שתגובת הכוחות בשני המקרים- מנעה אירועים קשים יותר. להבנתי, על פי הציור אותו נשאו
המחבלים, כוונתם הייתה לבצע שני פיגועי הרג המוני".

כמו כן ביקש האלוף "לחזק את ידי התושבים בכלל ובקריית ארבע ונגוהות בפרט. פעם נוספת שהם לוחמים אתנו, כתף אל כתף ומסכלים פיגוע גדול יותר".


נמסר כי אחד ממבצעי הפיגוע הוא סטודנט באוניברסיטת אל קודס בעיר חברון. סוכנות הידיעות "קול רינה" מבהירה כי מדובר במחבל ממשפחת קוואסמה שאחד מקרוביה ביצע גם הפיגוע בחיפה בשבוע שעבר.

בוועד הייישוב היהודי בחברון דורשים לגרש את כל בני המשפחה שרבים מהם קשורים לפיגועים קשים בשנתיים האחרונות. כמו כן הם דורשים לפרק לחלוטין את מוסד הפוליטכניקום בחברון בו למד המחבל מחיפה ולגרש את כל הסטודנטים המורים וצוות ההנהלה. יצויין כי קוואסמה הוא המחבל העשרים במספר שיצא משערי מוסד זה בשנתיים האחרונות.
