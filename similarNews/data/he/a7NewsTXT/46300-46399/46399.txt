

המלחמה העומדת בפתח מזכירה לעם בישראל כי נוסף לרענון המסיכות וההצטיידות בדרוש לאיטום המרחב המוגן, יש להערך להעסיק את הילדים בזמן השהייה.

בעתון "בשבע" במאמר "זה לא משחק ילדים" העוסק במשחקי ילדים משיאה ד"ר נעמי בת ציון מרצה באוניברסיטת בר אילן ומומחית למשחק, מספר עצות להורים באשר למשחקים הרצויים לילדים בזמן השהייה במרחב המוגן.

היא מציינת כי "ברגעי החרדה הגדולים לא משחקים". ילדים אינם משחקים כשהם חרדים אומרת בת ציון אך מוסיפה כי כשהחרדה פגה צריך שיהיו במרחב המוגן משחקי קופסה.

במלחמת המפרץ אומרת בת ציון שיחקו בעיקר במשחקי קופסה כמו דמקה ומשחקים נוספים המתאימים למספר משתתפים.

אחד ממשחקי הקופסה הידועים ביותר הוא משחק המונופול. אתר Ynet מביא מספר נתונים על המשחק. הוא הומצא ב 1934 על ידי מובטל אמריקני בשם צ'ארלס ב. דארואו, בעיצומו של המיתון הגדול בארה"ב.

בתחילה המשחק נדחה על ידי חברת המשחקים האחים פרקר. הם נימקו את הדחיה בשל טעויות בעיצוב וכן בשל הנימוק כי איש אינו מעונין לשחק ברכישת נכסים תיאורטיים.

דארואו לא התייאש ומכר 5,000 משחקים מעשה ידיו לחנות בפילדלפיה. תוך שנה הפך המונופול למשחק הנמכר ביותר בארה"ב.

במהלך 70 השנים לקיומו יצאו למונופול עשרות גירסאות שונות ברחבי העולם: יש מונופול לילדים, מונופול דה-לוקס יוקרתי, מונופול דיסני, מונופול מלחמת הכוכבים ומונופול פוקימון.

נראה מנתונים אלה כי אין חולק על הפופולריות של משחק המונופול אך הרב אלישע אבינר ראש הכולל בישיבת "ברכת משה" במעלה אדומים ומחבר הספר "אמונת החינוך" אומר בראיון לכתבה העוסקת בנושא המשחקים שכאמור התפרסמה בעתון "בשבע", כי משחק זה אינו מומלץ.

המונופול לדבריו הוא משחק המעודד מרדף אחרי ההישגיות הכלכלית. זהו משחק המחדד את רדיפת הבצע, הוא מציין ומוסיף כי עדיף לשחק במשחקים המקנים יכולת חשיבה סדר וארגון.
