

בידי עירק מזל"ט שמסוגל להגיע לטווח של כ 500 ק"מ ולפיכך מסוגל להגיע עד ישראל. המזל"ט מצוייד במתקן לפיזור חומרים כימיים. "הטיימס" הלונדוני מדווח כי בליקס ניסה להעלים את המידע בדווחו בפני מועצת הבטחון.

בידי עירק מטוס זעיר ללא טייס שמסוגל להגיע לטווח של כ 500 ק"מ ולפיכך מסוגל להגיע עד ישראל. המזל"ט מצוייד במתקן לפיזור חומר כימי.

"קול ישראל" דיווח כי נתון זה עולה מהדו"ח של פקחי האו"ם שהוצג בפני מועצת הבטחון, אך לא נמסר על ידי ראש צוות הפקחים האנס בליקס.

"הטיימס" הלונדוני דיווח כי בכירי ממשל אמריקניים הביעו זעם על אופן הצגת הדו"ח על ידי ראש צוות הפקחים האנס בליקס. בליקס כך כותב "הטיימס" לא טרח לדווח על מזל"ט זה וניסה להעלים אותו בתוך הדו"ח המשתרע על פני 173 עמודים.

בכירי הממשל ציינו כי נסיונו של בליקס להעלים את הנתון מעורר ספק באשר לאובייקטיביות שלו.

עוד נכתב בדו"ח כי "לאחרונה גילו הפקחים את קיומו של המטוס ללא טייס שעיראק לא הצהירה כי הוא מצוי בידיה. גורמים בצוות הפיקוח קבעו כי המטוס כבר עבר טיסות ניסוי".

בהמשך נכתב כי יש לבחון לעומק את יכולות המטוס אך נראה כי הוא חורג מהגבלות 150 הקילומטרים שהציב האו"ם על עיראק.

הדו"ח מציין כי בידי עיראק אמצעי ריסוס ומיכלים שניתן להפיל מהאוויר שבאמצעותם ניתן לפזר חומרים ביולוגים וכימים. יתירה מכך הפקחים גם מעריכים כי עיראק מחזיקה בכמויות גדולות של חיידקי אנתרקס וייתכן כי היא מפתחת טילים ארוכי טווח ונשק ביולוגי וכימי.

בסעיף אחר בדו"ח נכתב כי בידי הפקחים מידע מהימן על הסתרת יותר מ 20 אלף ליטרים של חומרי ביולוגיים, בהם אנתרקס, בידי עירק.

שר החוץ הבריטי ג'ק סטרו אמר לעמיתו מזכיר המדינה האמריקאי קולין פאוול כי מדובר ב"חומר קריאה מצמרר".

אתמול הציגו ארצות הברית, בריטניה וספרד נוסח מתוקן של הצעה למועצת הבטחון. ההצעה כוללת הצבת אולטימטום לעירק שיפוג ב 17 במרץ. ההצבעה על ההצעה תתקיים ביום שלישי.

צרפת, גרמניה ורוסיה הודיעו כי הן מתנגדות להצעה "החלטת האולטימטום אינה מקובלת ולכן לא תתקבל על ידי צרפת", נמסר מלשכת נשיא צרפת.

על פי פרסומים בתקשורת הבריטית המתקפה על עיראק תתקיים גם ללא תמיכת האו"ם ביום שני בעוד תשעה ימים.
