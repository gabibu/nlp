

משני עברי הגבול בין עירק לכווית ניכרות הכנות לקראת מלחמה. היום דווח כי בעקבות האולטימטום שהגישו ארה"ב ובריטניה לסאדאם חוסיין העלו משקיפי האו"ם המשרתים על גבול עירק כווית את רמת הכוננות באזור לרמה 3 מתוך 5.

בדרגה 5 מפונים המשקיפים מהמדינה, אך בשלב זה הודיעו המשקיפים כי הם חדלים מסיוריהם הימיים והאוויריים באזור המפורז בין המדינות.

הצוותים האזרחיים של האו"ם אף פונו לעיר כווית.

אל כווית גם הגיעו יחידות צבא צ'כיה וסלובקיה, המאומנות בלוחמה כימית, ביולוגית וגרעינית. הכוחות החלו להתפרס בשבת ברחובות כוויית במסגרת ההכנות למלחמה בעיראק.

היחידות המיוחדות יסיירו ברחובות העיר כוויית, וכן יפטרלו מסביב לבסיסים צבאיים ובאתרים אסטרטגיים, בכלל זה שדות הנפט של כוויית, אמר הקולונל הצ'כי דוסאן לופולייב.

לדבריו, היחידות שעליהן הוא מופקד "מסוגלות להתמודד עם כל התרחישים של התקפה בכל הרכיבים הכימיים, הנבגים הביולוגיים והחומרים הגרעיניים המוכרים". עוד אמר כי אם יוחלט על כך יוכלו יחידות אלה להצטרף לכוחות שייכנסו לשטחה של עיראק. "היחידות מצוידות בכל הציוד הדרוש לאיתור רכיבים כימיים וביולוגיים באוויר, בחליפות מיוחדות ובמסיכות אב"כ, וחייליה אומנו לטהר כ-1,000 אזרחים בשעה", אמר.

הוא ציין כי אם תהיה התקפת אמת והצוותים יצטרכו לטפל באוכלוסיה אחוזת פאניקה תהליך הטיהור יימשך זמן רב יותר.

גם מצידו השני של הגבול, בעירק, החלו הכנות 151 אזרחים רוסים וממדינות חבר העמים פונו היום מעיראק בטיסות מיוחדות למוסקבה. מטוסים מיוחדים נשלחו כדי לפנות אזרחים המבקשים לעזוב את המדינה בשל החשש ממלחמה.

השר הרוסי לענייני חרום אמר עם זאת כי מוסקבה לא דרשה מאזרחיה לצאת מעיראק.
