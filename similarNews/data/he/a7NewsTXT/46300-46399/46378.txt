

אברהים מקדאמה, מראשי מחבלי החמאס בעזה, חוסל בשבת בבוקר מירי ארבעה מסוקי תקיפה של חיל האוויר מסוג אפאצ'י על מכוניתו.

כתב עתי"ם מציין כי מקאדמה היה יורשו של מחמד דייף, שנפצע קשה מאוד לפני חודשים אחדםי בנסיון התנקשות של ישראל. מקאדמה פעל בשיתוף פעולה הדוק עם סאלח שחאדה, שחוסל ע"י ישראל בקיץ האחרון בהפצצה של חיל האוויר. בתקיפה חוסלו גם שני מחבלים נוספים של החמאס שהיו במכוניתו של מקאדמה. החמאס הודיע בתגובה לחיסול כי "ינקום על החיסול במנהיגים בישראל".

מקורות בטחוניים הדגישו בשבת כי מקדאמה היה אחד מראשי הארגון שניצל את כישוריו כדי לגייס את אוכלוסיית הרצועה לתמיכה בחמאס. מקאדמה גם כפר בלגיטמיות של הרשות הפלשתינית למשול בשטחי יש"ע.

כתב עתי"ם מוסיף כי אברהים אחמד חאלד מקאדמה מילא מאז תחילת המלחמה בשטחי יש"ע תפקידי מפתח בחמאס. מקאדמה הוא שגייס לחמאס את סאלח שחאדה בשנת 1984. לאחר 10 שנות מאסר בכלא בישראל שב באמצע שנות ה-90 לשורות החמאס בעזה ועסק יחד עם שחאדה ודייף בביסוס פעילות הזרוע הצבאית של הארגון, שהצליחה להוציא לפועל פיגועים קשים נגד כוחות צה"ל ואזרחים ברצועה.
