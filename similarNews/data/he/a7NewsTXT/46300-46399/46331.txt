

ארה"ב מעבירה ציוד צבאי לדרום מזרח טורקיה.

שיירה בת 30 משאיות עמוסות בציוד צבאי אמריקני, יצאה את נמל איסקנדרון ביום חמישי בבוקר, בדרכה לעיר מארדין שבדרום מזרח טורקיה, לא הרחק מהגבול עם עיראק.

צילומים ששודרו בטלוויזיה הראו את שיירת המשאיות הנושאות ג'יפים, אמבולנסים צבאיים ומכלי דלק, נעה בליווי כוחות משטרה טורקיים.

שיירה נוספת הייתה אמורה לצאת את הנמל ביום חמישי אחר הצהריים.

העברת הציוד מתבצעת למרות שטרם התקבלה החלטת הפרלמנט הטורקי בעניין פריסת הכוחות האמריקנים בשטח טורקיה, בהכנה למלחמה בעיראק.

בהודעה מהמטה הכללי הטורקי נמסר כי המבצע נערך במסגרת "חידוש" בסיסי צבא טורקיה על ידי ארה"ב, זאת בהתאם להסכם בין שתי המדינות, שאושר בפרלמנט בחודש שעבר.
פרשנים בטורקיה אמרו כי סביר שהממשלה תנסה להעלות פעם נוספת את ההצעה לפריסת הכוחות האמריקנים לאישור הפרלמנט, זאת לאחר שבכירים בצבא אמרו כי הם תומכים בביצועה.
