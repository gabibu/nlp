

ראש הממשלה: הטרור במגדלי התאומים הוא אותו טרור שעמו מתמודדת ישראל.

"הטרור שפגע במגדלי התאומים הוא אותו טרור שעמו מתמודדת ישראל. מטרתו הראשונה של הטרור הערבי-פלשתיני הוא הרג יהודים ואזרחים ישראלים. בטרור הזה יש להמשיך ולהלחם מלחמת חורמה", כך אמר ביום ה' ראש הממשלה אריאל שרון במהלך טקס מקבלי עיטורים של משטרת ישראל.

ראש הממשלה התייחס לפיגוע הדמים שאירע בחיפה ביום ד', ואמר כי בפיגוע נרצחו ילדי בית ספר, הרג שממחיש שוב ושוב מול מי אנו עומדים.

ראש הממשלה ציין, כי במשך שנים רבות העולם, לרבות בני בריתנו, לא הבין את סכנת הטרור. "היום הם מבינים את זה טוב יותר, ודאי ארה"ב ובוש. הטרור שפגע במגדלי התאומים הוא אותו טרור איתו מתמודדת מדינת ישראל", אמר שרון.

ראש הממשלה התייחס גם למכתב שנמצא בכיסו של המחבל שהתאבד בפיגוע בחיפה ואמר כי לא סתם נמצא כרוז המשבח את הפיגוע במגדלי התאומים וכי עולם בני התרבות נמצא תחת התקפה של אויב נורא הממטיר על האנושות פצצות, חלקם עשויות מתכת וחלקם אדם. ראש הממשלה הדגיש כי ארה"ב וישראל הם היעד המרכזי של הטרור.

ראש הממשלה סיפר לבאי הטקס על פגישה שערך עם השר לביטחון פנים החדש צחי הנגבי ובה הבטיח כי יעשה הכל כדי לקדם את המשטרה וכי ייתן את כל הגיבוי הנדרש והתמיכה למשטרה שהפכה להיות חיל לוחם ומעולה. ראש הממשלה ציין, כי ביקוריו התכופים ביחידות המשטרה מהווים ביטוי להערכה עמוקה אותה הוא חש בלבו.

בטקס השתתפו גם השר לביטחון פנים צחי הנגבי, מפכ"ל המשטרה רב ניצב שלמה אהרונישקי, סגל הפיקוד הבכיר של המשטרה, שוטרים מצטיינים, מתנדבים, משפחות הנופלים ועוד. השוטרים המצטיינים יקבלו אותות גבורה, אומץ, מופת, שרות והתנדבות.

בין מקבלי האותות סמ"ר מדחת יוסוף ז"ל ששירת במג"ב יו"ש ונפל בתאריך ה-1.10.00 בקבר יוסף. יוסוף נפגע מרסיס שחדר לעורק בצווארו וכתוצאה מכך איבד דם רב שהביא למותו. מדחת יוסוף זכה לעיטור המופת על הלחימה וההגנה על מתחם הקבר, לחימה שעליה שילם בחייו.

עיטור האומץ ניתן גם לסמ"ש נתן סנדקה, ששירת במג"ב ירושלים, על כך שבתאריך 4.9.01 הבחין במחבל ברחוב הנביאים בירושלים וקרא לו לעצור, וכאשר היה במרחק של כשישה מטרים ממנו הפעיל המחבל את המטען, וכתוצאה מכך נפצע סנדקה באורח קשה.

לקראת טקס הענקת העיטורים, הנפיק השרות הבולאי דף מזכרת כהוקרה והערכה למקבלי העיטורים ולכלל השוטרים על עבודתם המאומצת ומסירותם בתקופה קשה זו. דף המזכרת הוענק למקבלי העיטורים ומהווה מוצר בעל ערך אספני גבוה המונפק כסדרה מוגבלת באלפיים עותקים ממוספרים כליטוגרפיה.
