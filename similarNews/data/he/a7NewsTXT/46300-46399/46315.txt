

מג"ד שקד: "מטען רב עוצמה התפוצץ בחנות בג'בליה".

מפקד גדוד "שקד" בחטיבת גבעתי, סגן אלוף משה, סיפר ביום חמישי בראיון לגלי צה"ל על הפעולה במחנה הפליטים ג'בליה ברצועת עזה: "תוך כדי חילוץ הכוחות נתקע אחד הטנקים והיה צורך לבצע אבטחה היקפית. אחד הכלים שאבטח היה בדרך צרה שלידה יש מספר מבנים, כשקומותיהם התחתונות הן חנויות. כלי הרכב עמדו ליד אותו מבנה".

"אז התפוצץ מטען רב עוצמה מתוך אחת החנויות שהעיף דלת ברזל גדולה על הנגמ"ש (נושא גייסות משוריין). למזלנו אף אחד לא נפגע- זה היה נגמ"ש ממוגן".

"הכוחות היו צמודים לחנות- ודאי שלא נירה מטווח אפס פגזי טנקים: השליטה בירי פגזי הטנקים היא שליטה מוחלטת של המפקד ואנחנו יודעים להגיב בכל נקודת זמן, מתי נורה פגז טנק ועל מה. מפקד טנק רשאי לירות פגז אם קיבל פקודה ממפקד הגדוד או שהוא חש שיש סכנה לחייו, והפגז הוא האמצעי היחיד בעזרתו הוא יכול להסיר אתה סכנה - אני המג"ד בשטח באותו רגע".

"ביצענו ירי של פגז מספר דקות לאחר מכן, לסמטה סמוכה שבה היה RPG שסיכן את הטנק - אבל זה היה לאחר האירוע עם המטען   והמטען התפוצץ בתוך החנות. זה היה מטען רב עוצמה שגרם לדליקה גדולה בחנות ולדעתנו אפילו לקריסה של קירות ואולי של תקרת החנות והרצפה של הקומה הראשונה. אני מעריך שמזה נפגעו אזרחים- אם נפגעו אזרחים".

"בתור מפקד שנכח בשטח, אני יכול להגיד בוודאות שהפגז נורה על מחבל עם RPG, מרחק של 150-200 מטר שהיה לבד בסמטה".

בנוגע להערכה שמדובר במטען שהוכן מבעוד מועד אמר המג"ד: "להערכתנו זה מה שהיה, במהלך הלחימה בלילה פגענו במספר חמושים נוספים- ייתכן שחלק משמונת ההרוגים שהפלשתינים מדברים עליהם היו נושאי נשק שניסו להתעמת איתנו תוך כדי האירוע".

"כמג"ד שנמצא במספר מבצעים לא קטן, נכחתי בהמון סיטואציות דומות. אני יכול להגיד שגם הבוקר הזה היה מספר לא קטן של סיטואציות שבהן ראינו חמושים ליד אנשים לא חמושים והחלטנו לא לירות. זה קורה לעיתים קרובות. בדרך כלל החמושים הפלשתינים מנצלים בצורה צינית את הילדים ואת האזרחים התמימים שלעיתים לא משתפים איתם פעולה- ואנחנו יודעים שאנחנו לא יורים אלא אם אנחנו פוגעים רק באנשים החמושים. אנחנו הולכים לתשתיות, כלפי מבוקשים שאנחנו יודעים היכן הם גרים, אבל טבע הלחימה הוא כזה שלא הכל ברור מהרגע שאתה יוצא ויש חמושים נוספים שמגיעים ממקומות רבים: גגות, סמטאות- אותם אנחנו לא צופים, אבל מוכנים אליהם".

"חטיבת גבעתי עושה את מירב הלחימה ברצועת עזה, תפסה מאות מחרטות בשנה האחרונה וזה לא רק הגדוד שלי - אלא כל החטיבה. חוץ מהחטיבה יש כאן כוחות שריון, הנדסה, כוחות נוספים שעושים פה לחימה יומיומית".

"הלוחמים שלי נמצאים כאן ברצועת עזה ברציפות כ-10 חודשים. זה לא פשוט אבל הלוחמים שלי מבינים בדיוק שאין מה לעשות. האירוע אתמול המחיש בצורה מאוד טובה למה אנחנו צריכים להיות פה- ברור לנו בעליל שהנוכחות שלנו פה מונעת טרור בבית. מרצועת עזה לא הצליחו לחדור מחבלים לקו הירוק זה שנים".

מפקד גדוד "סופה" בשריון, סגן אלוף דותן, התייחס לפעולה במחנה הפליטים ג'בליה ואמר כי "מטרת הפעולה היתה לעצור מבוקש בכיר בחמאס ולפוצץ מחרטות בחלק הצפוני של רצועת עזה".

"ג'בליה נחשבת למחנה הפליטים הלוחמני ביותר", אמר סא"ל דותן, "משום כך התכוננו לפעולה היטב. עברנו על נוהל קרב, ביצענו תדריכים, תרגולות בצוותים ובכוחות, והשתמשנו בצוותים שמכירים את השטח, מכירים ומבינים אחד את השני היטב והשתתפו במספר רב של מבצעים".

מג"ד סופה הוציא מכלל אפשרות שבוצע ירי פגז לעבר החנות בג'בליה ואמר: "חנות ופגז לא מתחברים אצלנו יחד. ירי פגז מטנק מצריך אישורים רבים. זאת כיוון שאנו מודעים לאפקט הנזק הגדול. לפיכך, ההוראה היא לירות פגז רק במקרה של סכנת חיים".
הוא הדגיש: "החנות התפוצצה בעקבות פיצוץ מטען חבלה שהפעיל מחבל. זאת אני יכול לומר בוודאות לאחר שסיימנו את התחקירים הראשוניים. הכוח שלנו עמד בסמוך לחנות. מהדף פיצוץ המטען נעקרה דלת החנות ועפה אל אחד הנגמ"שים שלנו".
