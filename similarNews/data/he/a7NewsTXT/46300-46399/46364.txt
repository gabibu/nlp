

הותר לפרסום כי עבדאללה ג'מאל, מחבל שהיה בכיר מהנדסי החמאס ביו"ש, אשר ייצר את המטענים וחומרי הנפץ בהם נעשה שימוש בפיגועי התאבדות בלב ישראל בהם נהרגו עשרות אזרחים ישראלים ונפצעו מאות נוספים, נלכד ב-5 במארס בידי השב"כ.

במבצע משותף של שירות הבטחון הכללי ומג"ב נעצר ב-5 במרס ברמאללה עבדאללה ג'מאל בן 31, בעל אזרחות ירדנית אשר נולד בכוויית. ג'מאל נכנס לשטחי הגדה המערבית בשנת 1999 עם אשרת ביקור לצורך ביקור קרוב משפחתו בבית רימא, מאז שהה בשטחי יו"ש באופן בלתי חוקי וביסס את מעמדו כבכיר מהנדסי החמאס ביהודה.

עבדאללה ג'מאל מכונה גם עבדאללה ברגותי. פעמים רבות מצא ג'מאל מקלט בביתו של ברגותי ברמאללה.

מהשב"כ נמסר כי ג'מאל נמנה על מפקדת החמאס הצבאי באזור רמאללה, אשר הכווינה את פעילותן הרצחנית של חוליות חרבתא בני חארס וסילואן שהוציאו לפועל פיגועי התאבדות בלב ישראל, וכן הכווינה את פעילותן של חוליות נוספות.

עוד נמסר מזרועות הבטחון, כי ג'מאל הוא שהכין את המטענים וחומרי הנפץ בהם נעשה שימוש בפיגועי התאבדות קטלניים, אשר הביאו למותם של עשרות אזרחים ישראלים ולפציעתם של מאות נוספים, ובהם:

פיגועי ההתאבדות במסעדת "סבארו" בירושלים ב-9 באוגוסט 2001 בו נהרגו 15 אזרחים ונפצעו למעלה מ-100 נוספים.

פיגוע מטען שהונח בתוך פחית שתיה בסופרמרקט במגדל העיר בירושלים ב-30 ביולי 2001, בו לא היו נפגעים.

פיגוע ההתאבדות ורכב התופת במדרחוב בירושלים בליל ה-1 בדצמבר 2001, בו נהרגו 6 אזרחים ונפצעו כ-150.

פיגוע ההתאבדות בבית קפה "מומנט" בירושלים ב-9 במרס 2002, בו נהרגו 15 אזרחים ונפצעו 46.

פיגוע התאבדות באוניברסיטה העברית בירושלים ב-31 ביולי 2002, בו נהרגו 9 ונפצעו 85.

לאחר הפיגוע הקשה במסעדת "סבארו" נעצר עבדאללה ג'מאל על ידי הרשות הפלשתינית. אולם במסגרת מדיניות "הדלת המסתובבת" הנהוגה ברשות, שוחרר תוך זמן קצר. לאחר שחרורו מצא מקום מסתור אצל מרואן ברגותי, אשר שימש עד למעצרו בידי ישראל כראש הפתח' בגדה המערבית, בו שהה כחודש. לאחר מכן, המשיך בפעילותו החבלנית שכללה ייצור מטעני תופת והכשרת מהנדסי מטענים נוספים.

במעבדת חבלה ששימשה את ג'מאל ברמאללה, נמצאו חומרים כימיים בכמויות גדולות, אשר נועדו לייצור מטעני תופת.

לאחר חודשים רבים בהם התנהג ג'מאל כמבוקש ומאמצים רבים שהושקעו על-ידי כוחות הביטחון הישראלים, נעצר ג'מאל ברמאללה. מעצרו מהווה פגיעה קשה בתשתית החמאס הצבאית באזור יהודה, אשר רבים מפעיליה נהרגו או נעצרו בידי כוחות הביטחון הישראלים במהלך החודשים האחרונים.

