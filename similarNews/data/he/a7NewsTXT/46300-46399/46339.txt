

פרופ' אמציה ברעם, מומחה לעיראק מאוניברסיטת חיפה אמר הלילה לערוץ 1 כי העירקים נערכים לקראת מלחמה בארה"ב ופורסים את צבאם כדי לעכב בעד האמריקנים.

לדעתו העירקים יכולים לנסות לסבך את האמריקנים בלוחמה בשטח בנוי וגם לגרום לקורבנות אזרחיים רבים. שתי אפשרויות שאינן רצויות בעיני האמריקנים.

ברעם שלל עם זאת את האפשרות כי לסאדאם חוסיין יש צבא של שאהידים. לדעתו המצעדים בהם נראים "השאהידים" צועדים ונכונים לקרב אינם אלא תרגיל תעמולתי בלבד.

לרשות סאדאם מציין ברעם עומד צבאו - משמר הרפובליקה על כוחותיו המיוחדים. אלו לדבריו מצויידים היטב ומיומנים בלחימה ואותם הציב סאדאם כ - 40 ק"מ מבגדד כדי שהם יגנו עליה מבחוץ וגם בבוא העת בפנים.

לדבריו עיקר חששם של האמריקנים הוא מכך שסאדאם יגיע לידי ייאוש, ואז יתקוף בנשק כימי מטרות כמו את רובעי השיעים בתוך בגדד.

בגלל חשש זה עוסקים האמריקנים בנסיון לשבור את מורל הלחימה של משמר הרפובליקה דבר שכרוך בלוחמה פסיכולוגית מאסיבית, אומר ברעם.

לדבריו לשם כך פנתה ארה"ב אל קציניו של סאדאם ואיימה עליהם כי אם ישתמשו בנשק כימי הם יישפטו, וגזר דינם יהיה תלייה.
