

טנקים של צה"ל כיתרו אתמול בערב את תחנת המשטרה הראשית של רמאללה, הנמצאת בשכונת עין מסבאח, מרחק של 300 מטר מהמוקטעה, מקום מושבו של ערפאת, כך מסרו מקורות ערביים ברמאללה .

המקורות דיווחו כי כוחות צה"ל ביקשו משוטרי הרש"פ הנמצאים במקום, שלדבריהם לא היו חמושים, לצאת מהבניין ולהסגיר את עצמם כדי שיתאפשר לכוחות צה"ל להכנס לתחנת המשטרה ולבית המעצר שבתוכה, שם שוכנים כמאה עצורים מערביי הרש"פ חלקם הגדול על עבירות פליליות.

לדברי המקורות הערביים לאחר שסרבו השוטרים לעשות כדברם, ירו כוחות צה"ל באוויר ואילצו אותם לצאת.

הם מסרו עוד כי כוחות צה"ל נכנסו לתחנת המשטרה הסמוכה ללשכתו של ערפאת, והעלו את כל העצורים על משאיות. לדברי הפלשתינים, לאחר שעה הם שוחררו, ועתה מנסים השוטרים הפלשתינים להחזירם לכלא.

לדברי המקורות הערביים, חיפשו כוחות צה"ל במשטרה מבוקשים שמצאו בה מחסה, בזכות קרבתה המגוננת ללשכתו של ערפאת. הם סבורים, כי חיילי צה"ל חיפשו בתאי המעצר גם משתפי פעולה שנעצרו באחרונה ע"י המודיעין הכללי הפלשתיני.

מצה"ל נמסר בתגובה, כי כוחות צה"ל נכנסו לתחנת המשטרה בחיפושים אחר נשק ותפסו שם שני אקדחים. מדובר צה"ל נמסר כי איש מבין העצירים לא שוחרר. (עיתי"ם)
