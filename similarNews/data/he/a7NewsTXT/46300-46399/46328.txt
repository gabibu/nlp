

102 בני אדם נהרגו ואחד נפצע קשה בהתרסקות מטוס של חברת התעופה הלאומית של אלג'יריה, זמן קצר לאחר שהמריא אחה"צ בנמל התעופה בטאמנראסט, בדרום המדינה. כך נמסר מפי פקיד בכיר בחברת התעופה.

המקור הוסיף כי במטוס מדגם בואינג 737 היו 96 נוסעים ושישה אנשי צוות.
המטוס יצא בדרכו מטאמנראסט - 1900 ק"מ מדרום לאלג'יר, לבירה, עם תחנת ביניים בעיר גארדאיה, 600 ק"מ מדרום לעיר הבירה.

הרדיו הממלכתי של אלג'יריה דיווח כי הניצול היחיד הוא ככל הנראה אחד מאנשי הצוות ושהוא מאושפז במצב קשה בבית החולים בטאמנראסט.

נציג החברה אישר כי האסון נגרם עקב תקלה טכנית.
שר הפנים של אלג'יריה זאיד זרהוני ושר התחבורה עבד אל מאלכ זאלאל עושים את דרכם לזירת האסון.
