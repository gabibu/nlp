

צה"ל הרס ביום ה' לפנות בוקר את בתיהם של שני מחבלים, שהיו מעורבים בפיגועי ההתאבדות בדולפינריום ביוני 2001 ובצומת מי-עמי במארס 2001.

כוחות צה"ל הרסו בקלקיליה את ביתו של איברהים דחמאס, פעיל חמאס, שהיה מעורב בשליחת המחבל המתאבד למועדון הדולפינריום ב-1 ביוני 2001.
בפיגוע נהרגו 22 בני-אדם, רובם בני נוער, ונפצעו כ-100.

בכפר סיריס, דרומית לג'נין, נהרס ביתו של זיד כילאני, פעיל חמאס אשר ביצע את הפיגוע בצומת מי-עמי ב-1 במארס 2001, בו נהרג אזרח ישראלי ונפצעו עשרה.

במהלך הלילה הרגו כוחות צה"ל את המחבל עוסאמה עסאף, איש הג'יהאד האיסלאמי, לאחר שירה לעבר כוח של חטיבת הנח"ל שבא לעוצרו בביתו בבית לחם. המחבל היה שותף, לדברי גורמי ביטחון, בפיגועי ירי רבים נגד כוחות צה"ל בשטחים.

במהלך יום ה' עצרו כוחות צה"ל שני מבוקשים פלשתינים בטול-כרם. כוח של חטיבת הנח"ל חשף במהלך המשך פעילות צה"ל בקסבה של שכם מספר מחילות ובתוך אחת מהן מצבור אמצעי לחימה שכלל מטעני חבלה מאולתרים, רימונים, בקבוקי תבערה, מחסניות וכדורים לנשק. המצבור פוצץ. כן נחשפו בקסבה שני מטעני צינור שהונחו נגד כוחות צה"ל הסורקים בסמטאות.

לפנות ערב נעצרו בכפר חווארה מדרום לשכם, שני פלשתינים שנעו ברכבם וברשותם שני אקדחים. הפלשתינים הועברו לחקירת השב"כ.
