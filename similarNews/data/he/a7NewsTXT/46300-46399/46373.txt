

בעל ואישה נרצחו ו- 5 ישראלים נפצעו, בהם אחת באורח קשה מאוד, בפיגוע חדירה לקריית ארבע. שני המחבלים שביצעו את הפיגוע חוסלו. על גופת אחד מהם נמצאה חגורת נפץ.

כתב עיתי"ם מוסר כי תחילה סברו כי שני המחבלים נכנסו לקריית ארבע כשהם לבושים בחולצות לבנות ולראשיהם כיפות. התברר אחר כך כי לא היו מחופשים לתלמידי ישיבה וכי לבשו בגדים רגילים.

המחבלים ירו בבני זוג שטיילו ברחוב. האישה נפצעה קשה מאוד ובעלה, שהצליח להשיב אש מנשקו, נפצע באורח בינוני. לאחר מכן נכנסו המחבלים לבניין מגורים בשכונה הדרומית של הקריה, הקרובה ביותר לבתי הערבים בחברון, ורצחו בדירה בבניין בעל ואישה שסעדו את סעודת השבת עם בני משפחתם.
