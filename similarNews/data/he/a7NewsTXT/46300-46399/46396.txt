

בליל שבת פרצו אלמונים לבית הכנסת המרכזי ובית הכנסת לצעירים שעל ידו בקרית מוצקין. הם שברו ארונות, השליכו כתבי קודש טליתות ותפילין על הרצפה ושפכו למגירות משקאות.

התופעה חוזרת על עצמה מידי שבת. כך אמר רב העיר קרית מוצקין, הרב דוד מאיר דרוקמן לכתב ערוץ 7. לדבריו, לפני שבועות אחדים פרצו בני נוער לבתי כנסת נוספים באזור בקרית ים ובקרית שמואל. לפני כחדשיים, שוב בליל שבת, קישטו צעירים את קירות בית הכנסת "משכן אחוה" בקרית מוצקין בסיסמאות נאצה ותועבה. בשבוע שעבר, לדברי הרב, נגנבו 5 ספרי תורה מבית כנסת בקריית בנימין. "סביר להניח שמדובר ברוב המקרים בנערים רוסיים", הוסיף.


