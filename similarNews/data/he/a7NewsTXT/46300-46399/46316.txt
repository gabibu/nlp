

אולמרט: משרד התמ"ס מחזיק מלאי מזון שיספק את כל דרישות האוכלוסייה בשעת חירום.

מ"מ ראש הממשלה ושר התעשייה והמסחר, אהוד אולמרט, קיים השבוע (יום ג') דיון מטה בנושא הערכות משרד התמ"ס בכל הקשור למשק לשעת חירום.

מנכ"ל התמ"ס, אמיר חייק, דווח לשר אולמרט כי בחודשים האחרונים עשה המשרד את כל ההכנות הדרושות להגיב במהירות לכל פעילות ואירוע שעלול להתרחש בזמן חירום. עוד דווח לשר כי המשרד מחזיק מלאי מוצרי מזון בסיסיים ברמה שתאפשר לספק בכל עת את דרישות האוכלוסייה.

עוד דווח, כי המשרד מינה צוותים מיוחדים מקרב עובדיו בכל מחוז ומחוז (ירושלים, חיפה, ת"א, באר שבע) אשר ידאגו כי תהיה אספקה סדירה של מוצרים ואמצעים חיוניים בשעת חירום הן לאוכלוסייה והן למפעלים החיוניים. מדובר בכ-200 מפעלים חיוניים למשק כללי ועוד כ-200 מפעלי מזון. עובדי המפעלים ירותקו בעת חירום למפעליהם. המלאי הממשלתי נבדק ומוחלף באופן שוטף על מנת שיהיה כשיר לשימוש בכל עת.

יצוין, כי משרד התמ"ס עומד בקשר שוטף עם הרשויות הייעודיות של מל"ח במשרדי הממשלה השונים, לרבות מטה מל"ח הארצי. לפי בקשת התעשייה, הוקם מטה מל"ח בין משרדי אשר יפעל בשעת חירום ויעזור לתעשייה בפתרון בעיות שיתעוררו בשטח.

בתמ"ס הוכן נוהל ובו מופיעים שמות כל המטות ושמות כל העובדים במטות ברמה הארצית והמחוזית כולל מספרי טלפונים ופקס.

שר התמ"ס, אהוד אולמרט, ביקש את מטה המל"ח אשר במשרדו להעמיד לרשות הציבור מוקד ארצי 1-700אשר יוכל לסייע לציבור הרחב במסירת מידע ובשאלות הקשורות להפקעת מחירים.

משרד התעשייה והמסחר עוקב באופן שוטף אחרי מחירי המוצרים החיוניים שהוכנסו לפיקוח- מים מינרליים, יריעות פלסטיק לאיטום, סרטים דביקים וסוללות. מביקורות שערכו חוקרי המשרד במחוזות השונים ברחבי הארץ, עולה כי מיד לאחר ההכנסה לפיקוח של המוצרים הללו היו מקרים של הפקעת מחירים.

בביקורות חוזרות עולה כי נעלמו התופעות של הפקעת מחירים. גם בתי עסק שהפקיעו מחירים בביקורת הראשונה, הורידו את מחיריהם מתחת למחיר המירבי, מיד לאחר הביקורת. הביקורות מלמדות כי בתי העסק הפנימו את פיקוח המחירים ומקפידים לא לעבור על החוק.
