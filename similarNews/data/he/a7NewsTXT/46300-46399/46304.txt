

חברת "מקורות" סגרה את המים לבתי המלון בעיר, בשל חוב כספי של עיריית אילת.

מדובר בחוב של 2 מיליון שקלים עבור צריכת המים בחודש ינואר של העיר אילת.

לעת עתה, מדובר בסגירת שיבר המים רק באזור בתי המלון, ואם לא ישולם החוב בהקדם, תשקול חברת
"מקורות" לשבש את אספקת המים ברחבי העיר.

דוברת חברת "מקורות", מירב אזולאי מסרה כי לחברת "מקורות" יש פסקי דין המאפשרים לה לשבש את אספקת המים בשל אי תשלום חוב. לדבריה, עיריית אילת קיבלה התראות על אי תשלום חוב וניתנה לה ארכה עד ליום ה' לתשלום החוב העומד על סך 2 מיליון שקלים בשל צריכת מים בחודש ינואר.

ראש עיריית אילת, גבי קדוש מסר בתגובה, כי חברת "מקורות" נקטה בצעד חד צדדי וחסר אחריות, בשל עיכוב של חמישה ימים בלבד בתשלום חוב המים. "אני רואה בהתנהגות חברת 'מקורות' אקט של בריונות וניצול לרעה של עובדת היותה מונופול אספקת המים במדינת ישראל. אנו עושים את מירב המאמצים, כדי לגייס בהקדם את התשלום הנדרש. אני קורא לממשלה להורות לחברת 'מקורות' להפסיק את הניצול הציני", אומר קדוש.
