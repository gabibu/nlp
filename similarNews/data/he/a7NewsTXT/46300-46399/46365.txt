

המלחמה בעיראק עלולה להביא עמה תוצאות הרות אסון לתעשיית התיירות העולמית, המנסה עדיין להתאושש מהירידה בה בעקבות הפיגועים ב 11 בספטמבר 2001, כך מסרו אתמול מומחי תיירות ברחבי העולם.

המלחמה בעיראק עלולה להביא עמה תוצאות הרות אסון לתעשיית התיירות העולמית, המנסה עדיין להתאושש מהירידה בה בעקבות הפיגועים ב 11 בספטמבר 2001, כך מסרו אתמול מומחי תיירות ברחבי העולם.

חברות תעופה וסוכנויות נסיעות צופות ירידה חדה בהזמנות בעונות האביב והקיץ, ומדינות ים תיכוניות חוששות כי מלונות ריקים וחופים שוממים עלולים להביא למיתון כלכלי עמוק במדינותיהם, וזאת כי ענף התיירות הוא הענף העיקרי בכלכלתן.

המומחים צופים כי התיירים יעדיפו נסיעות קצרות. לדעתם, נוכח האפשרות של מלחמה בעירק, ובעקבותיה חודשים של אי שקט והישנות פיגועים נגד תיירים כמו אלה שהיו בבאלי, קניה וטוניסיה, יירתעו נופשים ממדינות המערב מנסיעות ארוכות.

"עם תחילת המלחמה הנוסעים עלולים ללקות ב'אפקט C.N.N.', כלומר, הם יישארו בבתיהם כדי לצפות בתמונות המלחמה בטלוויזיה", אמרה קאתי קיף, מנכ"לית איגוד סוכנויות נסיעות של אמריק, סוכנות המייצגת כ 2,000 גופים בארצות הברית.

"המלחמה תשאיר את האמריקנים ואת הנוסעים הבינלאומיים בבית בטווח הקצר", הטעימה קיף, והוסיפה כי היא עלולה להיות הרת אסון לתעשייה זו.

"זה אסון", אמר לאקיס אווראמידס, דובר איגוד המלונאים של קפריסין. לדעתו, הדיבורים על אפשרות למלחמה נמשכים זמן רב מדי. "אנשים לא יעשו הזמנות, בעיקר לא ליעדים במזרח הים התיכון", הוא הוסיף.

יש לציין כי התיירות מהווה 20 אחוזים מכלכלת האי קפריסין.

לדברי שר התיירות המצרי ממדוח אל-בלטאג'י בקיץ האחרון עלה מספר התיירים במדינה לשיא חדש, וזאת לאחר הצניחה שהייתה בעקבות פיגועי 11 בספטמבר, ואם תהיה מלחמה תפסיד מצרים כשני מיליארד דולרים.

לעומת זאת צופים המומחים כי מדינות הנחשבות בטוחות, כמו שווייץ, וייטנאם וניו-זילנד, עשויות להרוויח על חשבון אזורים חשופים יותר.

מדינות כמו וייטנאם וניו זילנד צופות כי לאחר ירידה התחלתית בעקבות מלחמה תחול התאוששות מהירה מאוד בתיירות בארצותיהן.

יצוין כי בשנים שלאחר מלחמת המפרץ ופיגועי 11 בספטמבר הגדילה ניו זילנד את הנתח שלה בשוק התיירות בשלושת השווקים העיקריים שלה: בריטניה, ארה"ב ויפן, וזאת מפני שהיא נחשבת ליעד בטוח ומבודד.
