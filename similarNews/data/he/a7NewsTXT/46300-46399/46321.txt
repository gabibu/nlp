

מחר - שלב ב' של האולימפיאדה הוירטואלית.

המנהל למדע וטכנולוגיה במשרד החינוך התרבות והספורט יקיים הפנינג אינטלקטואלי באשכולות הפיס ברחבי הארץ.

ביום שישי 4.3.03 יתקיים השלב השני של האולימפיאדה הוירטואלית המופעלת ע"י המנהל למדע וטכנולוגיה במשרד החינוך והיחידה לנוער שוחר מדע באוניברסיטת ת"א.

לפני כחודש התקיים שלב א' של האולימפיאדה, שבו השתתפו מעל 1,500 תלמידים מ-48 נבחרות, כל נבחרת מייצגת אשכול-פיס בישוב אחר מכל רחבי הארץ. 18 נבחרות שעלו לשלב השני ביצעו משימות הכנה שונות לקראת יום התחרות.

ביום התחרות יעמדו לרשות המתמודדים מומחים מהאוניברסיטה שיתנו יעוץ ועזרה בפתרון החידות. בתום שלב ב' יעלו 5 נבחרות לשלב השלישי והאחרון.

מטרות האולמפיאדה:

1. להפגיש בני נוער סקרנים ומתעניינים בתחומים מגוונים באמצעות משחק ותחרות תוך שימוש ברשת האינטרנט כמתווך רב משמעות לתקשורת והפקת מידע.

2. לעודד את התלמידים להשתתף ולהיות מעורבים בפעילות לימודית וחשיבתית מאתגרת ואקטיבית.

3. להעביר לתלמידים מרחבי הארץ ובעיקר מהפריפריה מסר של נגישות לאוניברסיטה באמצעות פעילות אינטלקטואלית מהנה בנושאי מדע, טכנולוגיה ותחומים נוספים, תוך שימוש באינטרנט ככלי ה"מקצר מרחקים".

האולמפיאדה הוירטואלית מציעה דרך מקורית לעיסוק בתחומי מדע וידע שונים, תוך שימוש במאפיינים של תרבות הנוער כשהלמידה והחוויה שזורים זה בזה.
האולמפיאדה כוללת משימות ושאלות הבנויות כסיפורים בלשיים, כתבי חידה מסרים מוצפנים וכו'. הלמידה היא רב תחומית והיא עושה שימוש בתחרות כגורם מגביר מוטיבציה.

באולימפיאדה נוצרת סביבה תומכת באמצעות פורום פעיל, הגשת עזרה והחלפת מידע, אלבום תמונות, מתן דגש על למידה תוך שיתוף פעולה ועבודת צוות.

לאולימפיאדה תרומה חברתית והיא תוכננה טכנולוגית ופדגוגית בדרך המאפשרת שילוב מלא של נבחרות מכל קצווי הארץ, שילוב תלמידים ממגזרים שונים ובעלי תחומי עניין שונים. היא משמשת מנוף לפעילות רבה נוספת בתוך אשכולות הפיס.

בתחרות ניתן משקל רב למידת ההשקעה ולתהליכי העבודה ולא רק להישגים וליכולות מוקדמות.

הפעילות לקראת האולימפיאדה ובתוכה מהווה דגם לאינטראקטיביות ולשימוש בכלים סינכרוניים ואנסיכרוניים - פורום שוטף של שאלות ותשובות הן למורים והן לתלמידים, טיפ יומי באתר, הכנה בשיעורים המתקיימים On-line ופנייה למומחים מהאוניברסיטה On-line במהלך התחרות.

מוזמנים לצפות באתר התחרות (או בכל זמן שתחפצו):
www.noar.tau.ac.il/virtualolymp
