

ראש עיריית אילת גבי קדוש כינס אתמול ישיבת חירום בנושא חוק אזור סחר חופשי באילת, וזאת בשל כוונותיו של משרד האוצר לבטלו.

בישיבה השתתפו נציגים של בתי המלון בעיר, יושב ראש התאחדות בתי המלון באילת, רואה החשבון אהרון דקל, נציג לשכת המסחר נסים קוזיקרו, וכן זוהר מילר, מי שהיה בעבר בין יוזמי חוק אזור סחר חופשי באילת.

יצוין כי בתחילת השבוע חתמו בעלי עסקים באילת על אמנה לשמירת "חוק אזור סחר חופשי אילת". האמנה נחתמה בתמיכתם של ראש העיר אילת גבי קדוש, עמותת העצמאיים באילת, לשכת המסחר, עיריית אילת, התאחדות בתי המלון באילת, ההסתדרות במרחב אילת ורשות ההסתדרות לצרכנות.

מהות האמנה היא ההכרה בחשיבותה של אילת כעיר התיירות שהיא מן הראשונות בחשיבותן. החוק יעלה את אילת על מפת הקניות הארצית, יבסס את כלכלת העיר, יבטיח את יתרונה המסחרי, יגביר את כוח הקנייה ואת היקף העסקים, ויצעיד את פרנסת העיר לעידן של שגשוג ושל רווחה. בעלי העסקים שחתמו על האמנה הודיעו כי הם מתחייבים להוזיל את מחירי השירות, המסחר והשיווק כבשיעור של גובה הפטור מהמע"מ.
