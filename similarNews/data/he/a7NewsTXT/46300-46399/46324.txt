

היומון הערבי ברש"פ "אל-חיאת אל-ג'דידה" פרסם כי עשרות ילדים מרפיח החברים ב"פרלמנט הפלסטיני הצעיר" - גוף שהוקם על ידי תנועת פת"ח, ערכו "משפט שדה" לנשיא בוש, אשר במהלכו הואשם ב"רצח ילדים ערבים רבים והוכרז כפושע מלחמה".

עבד אל-ראופ ברנח', המפקח על "הפרלמנט הפלסטיני הצעיר", אמר כי הוחלט לערוך משפט לבוש "לאחר שהוגשו לפרלמנט מספר תלונות מטעם ילדי 'פלסטין' ביחס לכוונות הפעולה של הנשיא האמריקאי באזור".

לדבריו, "בית הדין החליט לערוך משפט בזק לנשיא בוש לאחר שהשיג ייפוי כוח מילדי ירדן, עיראק ומצרים לשפוט אותו בשם כל הילדים הערבים."

על פי הדיווח המובא על ידי שירות ממר"י, לאורך כל דיוני "המשפט" עמד ילד שעטה מסכה של בוש מאחורי סורגים כשהוא מוקף בשומרים, אף הם ילדים "חברי הפרלמנט" שלבשו מדי משטרה.

"בית הדין" הקשיב לעדים שהיו ברובם חברים ב"פרלמנט". ה"עדים" טענו כי בוש ביצע פשעי מלחמה ובין פעולותיו נימנים "הפצצת אזרחים אפגאנים, הריגת ילדים עיראקים, הובלת העולם לעבר מלחמות נוספות, ניסיון השתלטות על אוצרות הטבע והנפט בעולם ותמיכה ללא סייג בממשלת שרון המנהלת מלחמה כוללת נגד הפלסטינים."
