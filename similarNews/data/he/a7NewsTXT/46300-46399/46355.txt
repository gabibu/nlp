

חברת שטראוס החלה השבוע להוריד מהמדפים את היוגורט "קרם דה לה קרם", שהיא מייבאת לארץ.
היוגורט מיובא מצרפת והשקתו לציבור החלה לפני כשלושה חודשים. הורדתו מהמדפים החלה בעקבות פנייה של הרבנות הראשית לישראל לחברת שטראוס , וזאת בשל החשש מבעיה בכשרותו של המוצר.

על פי ההודעה שפרסמה חברת שטראוס, מכיוון שהרבנות הראשית לישראל הביעה ספק באשר לכשרותו של היוגורט, החליטה החברה להוריד את המוצר מהמדפים עד לתום הבירור שתערוך הרבנות, כדי למנוע אפשרות כלשהי של פגיעה בציבור.

יש לציין כי לפני כשלושה חודשים קיבלה החברה את הכשר הרבנות לייבא את המוצר. ההכשר שניתן מבוסס על כך שאחד המרכיבים של היוגורט הוא אבקת חלב נוכרי. כעת התעורר ברבנות ספק שמא היוגורט עשוי מחלב טרי ולא מאבקת חלב נוכרי.

בהודעה שפרסמה החברה היא מדגישה כי אין הבדל תזונתי או איכותי בין אבקת חלב לחלב טרי, אך בגלל בעיית הכשרות, כאמור, יורד בינתיים המוצר מהמדפים.

כמו כן הדגישה החברה כי כל מוצריה המיוצרים בארץ עומדים בפיקוחה של הרבנות הראשית לישראל, והיא שמעניקה להם את ההכשר.

עוד נודע כי בכל המועצות הדתיות והרבנויות הראשיות ברחבי הארץ הפיצה הרבנות מכתבים, ובהן היא מיידעת אותם על הסרת ההכשר מהמוצר.

בהודעתה הביעה חברת שטראוס אמונה כי הבעיה תיפתר במהרה, וכי בקרוב יוחזרו מוצרי קרם דה לה קרם אל המדפים.
