

עשרות טנקים וכלי רכב משורינים עושים את דרכם ביום ה' בלילה לכיוון מחנה הפליטים ג'בליה והעיירה בית לאהיה שצפון רצועת עזה.

הפלשתינים סבורים שמדובר בפעולה חדשה של כוחות צה"ל במחנה הפליטים ג'בליה. לפני כן דיווחו הפלשתינים בכלי התקשורת שלהם, כי מסוקים מסוג אפאצ'י תקפו מספר יעדים בצפון רצועת עזה. עד-כה לא דווח על נפגעים.

גורמי צה"ל אישרו כי כוחות של צה"ל פועלים בצפון רצועת עזה, אך אמרו כי ככל הנראה הם לא יכנסו למחנה הפליטים ג'בליה.

הפלשתינים מדווחים על קרבות עזים שהתנהלו בשעות הבוקר המוקדמות במחנה הפליטים ג'בליה. הם טענו כי לוחמי המיליציות החמושות הפלשתיניות הצליחו לחבל במספר טנקים, וזאת באמצעות מטענים שהשליכו עליהם והטמינו בסמטאות אליהם נכנסו.

עוד דיווחו הפלשתינים, כי הרס רב נגרם בפעולת צה"ל לתשתיות החשמל, המים והביוב.
