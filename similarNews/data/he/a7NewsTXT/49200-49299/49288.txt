

בהונג קונג דווח אמש על 40 מקרים חדשים של נגיף ה-SARS ועל שבעה מקרים נוספים של מוות מהמחלה. סין הודיעה אמש על גילויים של 74 מקרי SARS חדשים במדינה ועל ארבעה מקרי מוות נוספים.

מספר החולים בהונג קונג עומד כרגע על 1,190 ובסין על 1,393.

בוועדת העבודה והרווחה של הכנסת בראשות ח"כ שאול יהלום התקיים אמש דיון על ההיערכות בישראל לאפשרות שהמגיפה תתפשט גם לארץ.

בדיון השתתפו בין היתר נציג משרד החוץ הסמנכ"ל למנהל משרד החוץ ניסים בן שטרית, ח"כ פרופ' אריה אלדד מהאיחוד הלאומי, מנהלת המחלקה למחלות זיהומיות במשרד הבריאות ד"ר אמיליה אניס, מנהל המרכז לרפואה גאוגרפית בביה"ח תל השומר ד"ר אלי שוורץ, ראש שירותי בריאות הציבור במשרד הבריאות ד"ר אלכס לבנטל וד"ר מיכאל גלעדי מנהל המחלקה לביולוגיה מולקולרית של מחלות זיהומיות בבי"ח איכילוב.

ד"ר אמיליה אניס אמרה בדיון כי מלבד המדינות במזרח הרחוק שידוע כי המחלה קיימת בהן, הרי שגם בארה"ב זוהו 166 מקרים ו-101 מקרים זוהו בקנדה, כולל מקרי מוות. אניס ציינה כי לראשונה מאז היווסדו המליץ ארגון הבריאות העולמי להגביל נסיעות לאזורים מוגדרים כגון דרום סין והונג קונג.
ד"ר אלכס לוונטל כינה את המחלה "המגפה הראשונה של המאה ה-21", וציין כי אחד הקשיים במניעתה הוא הצורך לכפות בידוד על החולים.

ד"ר מיכאל גלעדי אמר כי לארגון הבריאות העולמי אין הנחיות ברורות המתאימות ליישום בבתי החולים בישראל. לדבריו, ביומיים האחרונים מגיעים מארה"ב דיווחים על מקרי הידבקות משניים בקהילה וכי הרופאים נתקלים בקושי לעצור את המגיפה בשל חוסר נכונות של החולים להיכנס להסגר.

ח"כ פרופ' אריה אלדד ציין כי מדובר במחלה שעדיין לא הוגדרה וכי כל שידוע עליה נובע מהנסיבות שלה ומתסמיניה. הוא הוסיף כי למחלה אין תרופה וחיסון וכי אחוז התמותה הגבוה יותר מהמחלה הוא דווקא בקנדה ולא במזרח הרחוק. אלדד הציע דרכים להתגונן מפני המחלה: אחת מהן היא לחייב נוסעים השבים לישראל בטיסה למלא הצהרת בריאות. את הטפסים, אומר אלדד, יסננו במהלך הטיסה, וכך מי שנחשד כי הוא חולה יוכל להיבדק מיד עם הגעתו. גם נציג משרד החוץ בן שטרית ציין כי קשה יותר לטפל במחלה במדינה מערבית כמו קנדה, בה התגלו כבר למעלה ממאה חולים.

בסיכום הדיון קיבלה הוועדה החלטה לפיה יש להוציא הנחיות ברורות לבתי החולים ולמרפאות בעניין הטיפול בחולים. כמו כן לאור העובדה שאין למחלה תרופה או חיסון הדרך להתגונן מפניה היא באמצעות מניעתה, ולכן הוועדה קוראת למשרד הבריאות לייעל את דרכי המניעה.

הוועדה הורתה למשרד הבריאות להכין תכנית מגירה לכל תסריט שבו עשויה המחלה להתפרץ בישראל כולל יצירת קשר עם גורמי תעופה ועם גורמים בריאותיים בקהילה.
