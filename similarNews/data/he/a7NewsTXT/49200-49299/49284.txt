

לונדון הודיעה כי היא מקדמת בברכה את דברי ראש הממשלה בריאיון ל"הארץ", בו הביע נכונות עקרונית לפינוי יישובים יהודיים. בלשכת ראש ממשלת בריטניה אמרו כי הריאיון מצביע על כך ש"המציאות מחייבת אנשים להשתנות ולקבל החלטות". מקור בכיר בלשכה צוטט בעיתון גרדיין כמי שאומר "חלפו הימים שמדינאים סרבנים יכולים להימנע מלהתמודד עם סוגיות כאלה". לדעתו, השינוי במדיניות שרון נובע מההתרחשויות האחרונות במפרץ הפרסי.

פרופ' שמואל סנדלר ממרכז בגין סדאת באוניברסיטת בר אילן אומר לערוץ 7 כי אף על פי שנראה כי במזה"ת יש "בעל בית" חדש, האמריקנים, שאף עשויים לטפל בסוריה לאחר עירק, לדעתו הם אינם לוחצים על ישראל בנושא מפת הדרכים.

הנכונות לבצע "ויתורים כואבים", כלשון ראש הממשלה שרון בריאיון לעיתון הארץ, אומר סנדלר, היא ביטוי לשאיפה עצמית של שרון להגיע בקדנציה האחרונה שלו לביצוע הסדר, והיא אינה מענה ללחץ אמריקני.

ראש הממשלה בדבריו עושה מעשה חמור, כך אומר ראש מועצת מטה בנימין פנחס ולרשטיין בשיחה לערוץ 7 . החומרה אינה נעוצה בזהות היישובים היהודיים שהוא מוכן לוותר עליהם, אלא בכך שבדבריו הוא הורס את התשתית החינוכית לאומית של שיבת עם ישראל לארצו. דברי ראש הממשלה,שהוא מנהיג לאומי שנבחר על ידי רוב העם, אומר ולרשטיין, מבטאים תפיסה לפיה כאשר ייחתם הסדר קבע הוא יסכים לוותר על חבלי מולדת, ובכך הוא מחנך את העם ומוליך אותו לנטישת חבלי ארץ.

ולרשטיין אומר כי גם לשיטת מי שטוען כי ראש לשכתו של שרון דב וייסגלס נשלח לארה"ב בשל צרכים מדיניים טקטיים כדי להסיר מעל ישראל לחצים, הרי שמדובר בעניין חמור בו ראש ממשלת ישראל מצהיר בתוך ממשלת ימין כי הוא מוכן לוויתורים מכאיבים. שתיקתן של המפד"ל ושל האיחוד הלאומי, שותפותיו של ראש הממשלה בקואליציה, גורמת לציבור לחשוב שיש הסכמה כוללת לוויתורים.

ולרשטיין מוסיף כי דרישה מישראל לתת פרס לטרור באמצעות מפת הדרכים עומדת בסתירה גם למדיניותה של ארה"ב, האוסרת מתן פרס לטרור ומוכנה לפרק את מדינתו של מי שתומך בטרור. האמריקנים פועלים כנגד הטרור ומאיימים על סוריה, אך בה בעת הם דורשים ממדינת ישראל תשלום מוחלט וטוטאלי, שהוא פרס ועידוד לטרור.

לדברי ולרשטיין, גם תנועות השמאל היו צריכות להתנגד לדיבורים על מדינה פלשתינית ולו רק בשל נימוקים טקטיים. אם מצהירים מראש כי תמורת שקט יקבלו הטרוריסטים פרס בצורת מדינה, הם יחדלו מהטרור לתקופה מסוימת עד לקבלת מדינה, ואז יתקפו שוב. העם, אומר ולרשטיין, צריך להיות מאוחד סביב הטקטיקה כי כל עוד יש טרור אין על מה לדון. ולרשטיין מביע תקווה כי בעתיד יבין העם בישראל שללא זכותו להר הבית וליש"ע כל ההנמקה לשובו של עם ישראל לארצו נעלמת.
