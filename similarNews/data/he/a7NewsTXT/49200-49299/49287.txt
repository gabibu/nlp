

דובר הבית הלבן ארי פליישר הודיע כי ארה"ב מגדירה את סוריה כחברה במועדון ה"מדינות המסוכנות". בכך נכנסת סוריה להגדרה המשפטית שבה הוגדרו גם מדינות כגון צפון קוריאה, לוב, איראן ועירק.

בליל שבת לכדו כוחות הקואליציה שישה מחבלי חיזבאללה על גבול סוריה עירק. כך מדווח העיתון אל חיאת, היוצא לאור בלונדון. עפ"י דיווחו, המחבלים, ששאפו להגיע לסדאם חוסיין ולסייע לו, היו בדרכם לבצע פיגוע כנגד כוחות הקואליציה.

אמש הודיע דובר הבית הלבן ארי פליישר כי ארה"ב מגדירה את סוריה כחברה במועדון ה"מדינות המסוכנות". (rogue state) . בכך נכנסת סוריה להגדרה המשפטית שבה הוגדרו גם מדינות כגון צפון קוריאה, לוב, איראן ועירק. הגדרה זו מאפשרת הטלת סנקציות.

פליישר ציין כי ה CIA מסר אמש לקונגרס דו"ח המוכיח כי לסוריה יש חומרים קטלניים. עם זאת ניסה פליישר להמעיט בערך השמועות כי סוריה היא המטרה הבאה של הצבא האמריקני, וציין כי עדיין יש קרבות בעירק וכי יהיה צורך במאמץ אדיר לשקם אותה.

מזכיר ההגנה האמריקני דונלד ראמספלד אמר אמש כי ב-15 החודשים האחרונים עשתה סוריה ניסויים בנשק כימי.

קודם לכן אמר מזכיר המדינה קולין פאוול כי על סוריה יוטלו כנראה סנקציות דיפלומטיות וכלכליות אם לא תשתתף עם מאמצי ארה"ב לתפוס את ראשי המשטר העירקי.

פאוול הוסיף כי אף על פי שסוריה הודיעה כי סגרה את גבולה עם עירק, עדיין נותרו בו "חורים". "הייתי מצפה כי שלטונות סוריה יעשו כמיטב יכולתם שלא להעניק מקלט לאנשים אלה", הוסיף.

פאוול ציין כי ארה"ב ממשיכה לחשוש מהאפשרות כי עירקים שעבדו בתכניות הנשק להשמדה המונית של סדאם חוסיין עלולים לחמוק לסוריה. "אלה אנשים שאסור לתת להם למצוא מקלט בטוח בסוריה", הדגיש.

גם שר החוץ הבריטי ג'ק סטרו אמר כי "קיימות ראיות רבות לפיהן סוריה שיתפה פעולה בחודשים האחרונים עם סדאם חוסיין". עוד אמר סטרו כי חשוב "שסוריה תתפוס שישנה כעת מציאות חדשה לאחר נפילת משטר סדאם". עם זאת הוא סייג את האיומים האמריקנים ואמר כי סוריה אינה "המטרה הבאה של הקואליציה".

להגנת סוריה התגייסו רוסיה וצרפת. ממשלת רוסיה פנתה אמש לארה"ב וביקשה לרסן את ההצהרות ואת האיומים המופנים בימים האחרונים כלפי סוריה. בהודעה של משרד החוץ הרוסי נאמר כי "ההצהרות החד משמעיות והחדות היוצאות מוושינגטון מסבכות עוד יותר את המצב במזרח התיכון". גם שר החוץ הצרפתי דומיניק דה וילפן קרא לריסון ההצהרות האמריקניות נגד סוריה.
סוריה ממשיכה לאיים על ישראל. אמש אמר שר החוץ הסורי פארוק א-שארע, "האמינו לי כי גם הישראלים ישלמו מחיר אם הם לא יחדלו מלעודד את חבריהם בוושינגטון במשחק המרושע שהם מנהלים".

"בידי סוריה תעשיית נשק כימי מפותחת", אומר לערוץ 7 ד"ר מוטי קידר מהמחלקה הערבית באוניברסיטת בר אילן וחוקר במכון בגין סדאת למחקרים אסטרטגיים. לדבריו, בידי סוריה גם טילים מתוצרת צפון קוריאה. עוד הוא מציין כי סוריה פיתחה קו ייצור לטילי סקאד שהטווח שלהם מגיע עד לאילת.

קידר מציין כי סוריה דומה בהנהגתה לעירק: המיעוט שבה שולט שלטון דיקטטורי באמצעות ארגון מודיעין ברוטאלי. לדבריו, סוריה שלאחר נפילת משטרו של סדאם חוסיין חוששת למשטרה. המדינות שסביבה כגון ירדן לבנון וטורקיה וכמובן גם ישראל מתחילות לפתח תהליכים דמוקרטיים, ולכן השלטון הסורי מרגיש שהאווירה הבינלאומית מסכנת את יציבותו.

הדרך שבה בחר בשאר אסד לפעול, הנראית משוללת היגיון בינלאומי, תואמת את הכוונה שלו לבנות מנהיגות אלטרנטיבית למנהיגותו של סדאם חוסיין, שקרסה בעירק, אומר קידר ומוסיף שזהו ההסבר לכך שבשאר אסד מעדיף להתנהג על פי הלך הרוחות שברחוב הערבי כדי להשיג לעצמו את לגיטימציית הרחוב, וזאת גם במחיר ניהול מדיניות המנוגדת לדעתה של וושינגטון.
