

בקריית-ביאליק הוקם ועד פעולה ציבורי, שנועד לטרפד את החלטת הממשלה ומשרד הפנים לאחד את הקריות - קריית-ביאליק, קריית-ים וקריית-מוצקין לעיר אחת.

במסיבת עיתונאים שקיים היום ועד הפעולה, בראשות יוסי פז, אמר ראש עיריית קריית-ביאליק, דני ז'ק, כי הפגיעה המרכזית כתוצאה מאיחוד הקריות תהיה בילדים, בבני-נוער ובקשישים.

"כשיהיה ראש עיר אחד ל-400,000 תושבים, מי יספק לנוער ולקשישים את מה שמספקת להם כיום קריית-ביאליק. מי יטפל בעולים ובמשפחות המצוקה ויתן להם יחס אישי כפי שניתן להם כיום", היקשה ז'ק.

ז'ק הוסיף, כי בשנת 1934 הקימו התושבים הראשונים בקריית-ביאליק רשימה עצמאית שלא הושפעה
מלחצים פוליטיים ומהסכמים קואליציוניים ורשימה זו מלווה את העיר עד היום. הוא ציין, כי לראש עיריית קריית-ביאליק אין סגנים בשכר, אין נהג, אין דובר, אין יועצים והמועצה הדתיתמפועלת כולה בהתנדבות ובכך נחסכים 10 מיליון ש"ח המושקעים בפיתוחה של העיר. לפיכך, קריית-ביאליק יכולה להוות דוגמה לשלטון יציב וחסכוני ואיחוד הקריות ימוטט 70 שנה של עבודה.

דב קהת, מנכ"ל משרד הפנים לשעבר המשמש חבר בוועד הפעולה, האשים את פקידי האוצר בניצול כניסת שר פנים חדש לביצוע מחטף לתוכנית איחוד הקריות, שנדחתה מכל וכל שנים רבות. הוא ציין, כי זוהי פעם ראשונה שנעשתה רפורמה מבלי להיוועץ עם הגופים עליהם היא חלה וכי ברור לכל שגרעון הרשויות המקומיות נובע ברובו מהחינוך והרווחה, לדבריו, לכך -הממשלה לא מצאה כל פתרון והחמירה את המצב, כשקיצצה במענקי האיזון לרשויות המקומיות. "הקמת מטרופולין ללא פתרונות תעסוקה ואיחוד שרירותי כזה, תיצור בעיה חמורה הרבה יותר מזו הקיימת היום", הזהיר קהת.
