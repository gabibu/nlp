

11 בני אדם שנהרגו בגל תאונות קטלניות בסוף השבוע האחרון הביאו את ראש אגף התנועה ניצב יעקב רז לקיים דיון חרום בנושא תאונות הדרכים.

בדיון השתתפו ראשי פיקוד אגף התנועה, קציני משטרת התנועה הארצית, קציני את"ן מחוזיים ונציגים ממשרד התחבורה.

במהלך הדיון נמסר, שבכל האירועים מעורב באופן בולט הגורם האנושי. עוד עלה, כי בשלוש מהתאונות קיים חשד לנהיגה בזמן שכרות. כמו כן התאפיינו התאונות במהלך סוף השבוע התאפיינו בריבוי הולכי רגל ורוכבי אופניים שנסעו והלכו בכבישים הבינעירוניים בשעות החשיכה ובמקומות לא מוארים.

בסיכום הדיון אמר ניצב רז, כי מדובר בסוף שבוע קטלני וקשה. על פי הנחייתו יקבלו סופי השבוע דגש מיוחד והכוחות בשטח - יתוגברו. האכיפה תתמקד במקומות בילוי ויושם דגש על נושאי בדיקת שכרות ומהירות.

כמו כן עובדים זרים, הולכי רגל ורוכבי אופניים בכבישים הבין עירוניים יועברו על ידי מתנ"א לטיפול משטרת ההגירה. יוכנו דפי הסבר לנהגים ובהם מידע אודות תאונות שארעו באזור בו הם נוסעים ועיקרי הסיבות שגרמו להם.
