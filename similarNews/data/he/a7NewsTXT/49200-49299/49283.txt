

אלפי שוטרים ומאות מתנדבים גוייסו למניעת וסיכול פיגועים רבים עליהם התקבלו התרעות.

בידי כוחות הביטחון הצטברו התרעות רבות על כוונת מחבלים לבצע פיגועי טרור בחג הפסח. כך אמר תת ניצב אורי בר לב, סגן מפקד מחוז מרכז במשטרה. הוא ציין כי כוחות הביטחון יאבטחו את אירועי החג בסיועם של מתנדבים רבים.

אמש השליכו מחבלים מטען לעבר כוח צה"ל ליד היישוב תקוע בגוש עציון. כתבנו קובי פינקלר מוסר כי אין נפגעים.

בחברון הושלך בקבוק תבערה לעבר כוח צה"ל. אין נפגעים לכוחותינו.

אמש סוכל פיגוע קשה בבית ברל לאחר שהתגלה מטען חבלה במשקל שלושה ק"ג. המטען הכיל ברגים, מסמרים, כדורי ברזל ולהבים של סכינים יפאניות. ההערכה היא כי המחבל ביקש לבצע פיגוע בדומה לפיגוע שהיה באוניברסיטה העברית בירושלים.

כוח צה"ל חשף מטען חבלה במשקל 15 ק"ג ליד פסגות, הסמוכה לאל-בירה. המטען פוצץ פיצוץ מבוקר. לא היו נפגעים, ולא נגרם נזק.

על שיטה להעברת הנחיות לפיגועים בה ניסו מחבלים להשתמש מדווח השבועון "סדר עולמי" של הסוכנות היהודית. לפי הדיווח, בפשיטה שנעשתה בתאי האסירים בכלא "שקמה" חשפו הסוהרים ערמת "גלולות": דפי הנחיות שקופלו ל"גלולות" זעירות עטופות בניילון.

כוחות הביטחון מעריכים כי האסירים עמדו להעביר הנחיות לפיגועים באמצעות העברת ה"גלולות" מכלא לכלא ולבני משפחותיהם בזמן ביקור משפחות.

בסליק נמצאו מלבד ה"גלולות" גם דוקרנים שונים וטלפונים סלולריים.
