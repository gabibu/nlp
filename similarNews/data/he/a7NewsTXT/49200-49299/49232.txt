

ממשלת הולנד החליטה להקפיא את כספי קרן "אל אקצה" לאחר שהוברר שהכספים מיועדים למימון פעילות אירגוני טרור במזרח התיכון.



גורמים מדיניים בירושלים הביעו סיפוק באוזני כתב עתי"ם מן ההחלטה שהתקבלה גם כתוצאה ממאמצים דיפלומטיים שעשתה ישראל בנידון.

קרן "אל אקצה" היא קרן איסלאמית, המגייסת כספים במקומות שונים בעולם. בין היתר, כדי לסייע למשפחות מתאבדים ולפלשתינים שנפגעו כתוצאה מפעילות צבאית ישראלית. בשנת 2001 גייסו אנשיה בהולנד 650,000 אירו.

יצויין כי גרמניה הקפיאה את כספי הקרן כבר אשתקד. יצויין, כי החלטת משרד החוץ ההולנדי מתבססת על מסקנות חקירת שירות הבטחון ההולנדי שקבע, כי מדובר באירגון בעל מאפיינים טרוריסטיים. טרם ברור אם בעקבות ההחלטה, תפתח התביעה בהולנד בהליכים פליליים נגד הקרן.

נציג הקרן בהולנד אמר לתקשורת ההולנדית, כי הם שוקלים צעדים משפטיים נגד ההחלטה ובינתיים בוחנים אפשרות להשתמש בארגונים וקרנות אחרים אשר נגדם אינן עומדות האשמות, לצורך המשך העברת כספי הקרן.
