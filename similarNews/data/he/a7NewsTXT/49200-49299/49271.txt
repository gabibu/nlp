

שר החוץ סילבן שלום, המבקר בטורקיה, האשים היום את סוריה בתמיכה בטרור ודרש כי תפסיק לתמוך בארגון החיזבאללה. "ישראל מקווה שסוריה תנקוט "צעדים חיוביים" כדי להביא "אווירת שלום" לאזור.



שר החוץ סילבן שלום, המבקר בטורקיה, האשים היום את סוריה בתמיכה בטרור ודרש כי תפסיק לתמוך בארגון החיזבאללה.

השר שלום נפגש עם שר החוץ הטורקי עבדוללה גול והאשים לאחר מכן את סוריה בחבלה בתהליך
השלום במזרח התיכון.

"סוריה מאפשרת לארגוני טרור לפעול בתחומה. לרוע המזל, אין היא עושה דבר למנוע זאת. יתרה
מכך, היא מעודדת ארגוני טרור לפעול בתחומה כל הזמן", אמר שלום לעיתונאים והוסיף, כי ישראל מקווה שסוריה תנקוט "צעדים חיוביים" כדי להביא "אווירת שלום" לאזור.

שלום הוא הבכיר הישראלי הראשון המבקר באנקרה מאז עלייתה לשלטון של "מפלגת הצדק והפיתוח"
בבחירות בנובמבר. ממשלה חדשה זו, בעלת הנטייה האיסלאמית, ניסתה בחודשים האחרונים לשפר
את קשריה עם דמשק וטהראן אחרי שנים של עוינות ביניהן.

טורקיה הזהירה היום מפני התפשטות המלחמה לשכנותיה של עיראק. "מלחמה זו חייבת להישאר
מוגבלת לתחום העיראקי ואסור שתתפשט לכל מדינה אחרת", אמר שר החוץ הטורקי עבדוללה גול
במהלך פגישתו עם השר שלום.

"סוריה ואיראן הן שכנותינו, ואנו רוצים לחזק את קשרינו עמן. חיוני להזים את ההשערות שסוריה ואיראן הן הבאות בתור אחרי עיראק. אנחנו צריכים לסייע להפיג את המתח באזור", אמר שר החוץ עבדוללה גול, שקרא עם זאת לדמשק לעשות מאמצים רבים יותר כדי למנוע את התפשטות המלחמה.

"אין כל ספק שכל מדינות האזור, כולל סוריה, חייבות לתרום להבטחת היציבות", הוסיף.

גול הבטיח לשלום כי טורקיה מוכנה "בכל דרך אפשרית" לתרום להשגת שלום בר-קיימא בין ישראל
לבין הפלשתינים, ושלום מצדו הביע הערכה ליחסים הידידותיים בין שתי המדינות בתחומים
כלכליים רבים, כגון, חקלאות, תיירות, תעשייה וטלקומוניקציה.

גול היה אמור לבקר השבוע בסוריה, אך הנסיעה נדחתה. לדבריו, הוא היה צריך לעקוב אחר האירועים בגבולה הדרומי של ארצו.
