

הרב יונה מצגר יכהן כרב הראשי האשכנזי לישראל והרב שלמה עמאר יכהן כרב הראשי הספרדי לישראל. מצגר נבחר ברוב של 63 תומכים, מול 56 שתמכו ברב יעקב אריאל.

הרב יונה מצגר יכהן כרב הראשי האשכנזי לישראל והרב שלמה עמאר יכהן כרב הראשי הספרדי לישראל. מצגר נבחר ברוב של 63 תומכים, מול 56 שתמכו ברב יעקב אריאל.

הרב יונה מצגר, שנבחר להיות הרב הראשי האשכנזי, נולד ב-1953 בחיפה, דור ראשון בארץ ובוגר ישיבות ההסדר. הוא שירת בצה"ל בחטיבה 7 בחיל השריון, הגיע לדרגת סרן ועשה הסבה לשירות ברבנות הצבאית.

הרב יונה מצגר נשוי לעופרה, נינתו של רבי חיים זוננפלד, מרבניה של ירושלים ובתו של אברהם פרידמן, נצר למשפחה מכובדת ומסועפת בקרב היישוב הישן, שעסק בין השאר בטיפוח מטעי האתרוגים בארץ. לבני הזוג ארבעה ילדים, שלוש בנות ובן.

לאחר שירותו הצבאי החל את חייו המקצועיים כרב, שימש בצוות המחנכים של ישיבת "כרם ביבנה"
שליד אשדוד, והיה מדריך בתנועת בני עקיבע בה היה פעיל.

מישיבת "כרם ביבנה", בשנות ה-20 המוקדמות לחייו, הציג מועמדות לכהן כרב בית הכנסת "תפארת
צבי" בתל אביב. בתפקיד זה שימש עד היום. נימנה על צוותי ההסברה הדתית שליד המועצה הדתית
בעיר. מתגורר בצפון היוקרתי של תל אביב.

הרב יונה מצגר פירסם עשרה ספרים, ביניהם הספר "במעגלי החיים", שזכה בפרס פלטינה. כמו כן
זכה לפרסי עידוד מידי רבנים בארה"ב.

את כוחו בבחירות לרבנות הראשית שאב מתמיכת מנהיג דגל התורה הרב יוסף שלום אלישיב, שביקש
להכשיל את בחירת הרב יעקב אריאל, מועמד המפד"ל לתפקיד הרב הראשי.

הרב יונה מצגר מרבה להופיע באירועים הקשורים למסגרות דתיות, בכלי התקשורת ומעל בימות
ציבוריות, מרצה בפני בני נוער ומבוגרים כאחד וידוע כנואם מעולה, המסביר בכשרון רב את
ערכי היהדות ברוח דורנו.

מקורביו מגדירים אותו "רב תל-אביבי, ליברלי ונאור, שמעורה בחיי החברה המקומיים בעיר".

לפני שנים, פרץ ויכוח אם ניתן למכור לגוי בית עסק בערב שבת, כדי שאפשר יהיה להפעיל אותו
בשבת. מצגר פסק: "אין כל היתר כזה. מדובר על מכירה שנעשית כל שבוע ונראית באופן ברור
כנסיון להערים על השבת.. מדובר בתכסיס שאיננו תקף על פי ההלכה, וגורם לרמיסת השבת בפומבי".

הרב שלמה עמאר, נולד ב-1948 בקזבלנקה ועלה לישראל עם משפחתו בגיל 14. משפחתו השתקעה בפרדס חנה, ואחד מאחיו הוא הזמר והשחקן אלברט עמר. את אשתו הוא הכיר בשידוך, כמקובל, ולבני הזוג 12 ילדים.

הרב שלמה עמאר למד בישיבת "תפארת ציון" בבני ברק ולאחר מכן בישיבה בשלומי, שם התחיל גם ללמד ולשמש ממלא מקום של ראש הישיבה ורב הישוב. מאוחר יתר שימש כמנהל מחלקת הכשרות במועצה הדתית בנהריה וכרב של מושב מגדים.

הרב עמאר שירת בצה"ל ביחידה לזיהוי חללים ועשה מילואים במשך חמש שנים.

ב-1984 מונה הרב עמאר לדיין, תחילה בבית הדין בבאר שבע ולאחר מכן עבר לפתח תקווה, שם
שימש כאב בית דין עד שנבחר שנבחר במרס 2002 לתפקיד הרב הראשי של תל אביב-יפו.

הרב שלמה עמאר הוא מאנשי ש"ס, ממשיך דרכו של הרב עובדיה יוסף, מקורב מאוד לאריה דרעי כמו גם לאלי ישי, והרב יוסף מפנה לעיונו שאלות הלכתיות סבוכות.

הקשר ההדוק בין הרב עמאר לבין הרב עובדיה יוסף, בא לידי ביטוי בהוראה חד משמעית לנציגי
ש"ס לדאוג לבחירתו לרבה הראשי של ת"א-יפו והביא לבחירתו לרב הראשי הספרדי לישראל. עמאר
מעולם לא היה מתלמידיו המובהקים של הרב יוסף, אך כדיין צעיר הרבה להסתמך על ספריו
ופסקיו של יוסף, ואף להתייעץ בו בתיקים קשים. עם הזמן התחיל הרב יוסף להפנות שאלות
הלכתיות סבוכות לעיונו של עמאר, שקנה את אמונו.

בתחילת שנות ה-90, כשנפתח בד"ץ "בית יוסף", בית הדין הפרטי בנשיאותו של הרב יוסף, מונה
עמר לאחד הדיינים, וזאת למרות ההנחיה האוסרת על דיין המשמש בבית דין רשמי לשמש גם
בהרכבים פרטיים. בהמשך שימש הרב עמאר כיועץ בהקמת מערכת הכשרות של הבד"ץ, וכן כרב הפוסק של המכון למצוות התלויות בארץ, עוד גוף שהקים הרב יוסף. הרב עובדיה יוסף נוהג למנות את
עמאר לבורר בסכסוכים פנימיים, גם כשמדובר במשפחתו שלו.

במשך הזמן צבר הרכב הדיינים של עמאר מוניטין כפותר בעיות סבוכות של ממזרות, פסולי חיתון
ועגונות. עמאר נוהג כשיטתו של הרב יוסף ומחפש כל הקלה אפשרית שאפשר להיתלות בה, כדי
לאפשר למתדיינים בפניו להשתחרר ולהתחתן.

באחת מפסיקותיו הבולטות קיבל עמר עדויות של אנשי העולם התחתון בירושלים, שסיפרו על
קבורתו של עבריין ביסודות בטון של בניין במרכז העיר. המשטרה הכריזה על העבריין נעדר, אך
עמאר קבע לפי העדויות שהוא מת והתיר את אשתו מעגינותה.

עמאר היה האיש שריכז ובדק את הראיות כדי להביא להתרת נשים שבעליהן נהרגו ב-11 בספטמבר
במגדלי התאומים בניו יורק.

כמו כן כתב עמאר פסק הלכה שהתיר הנדסה גנטית בצמחים, בקובעו שלא מדובר ביצירת כלאיים
האסורה בתורה, וכן טיפל במעמדם ההלכתי של בני עדת הפלאשמורה, ולשם כך אף נסע לאתיופיה
כדי לאסוף שם עדויות מפי בני העדה.

מרבית חברי הגוף הבוחר הגיעו החל משעה 3 אחה"צ למלון רנסאנס בירושלים, שם התקיימה ההצבעה שנמשכה שעתיים בדיוק.

קדמה להצבעה דרמה בעקבות מכתב בהול ששיגר היועץ המשפטי לממשלה אליקים רובינשטיין אל יו"ר ועדת הבחירות הרב אברהם אלמליח שבו הביא לידיעת הוועדה כי נגד המועמד הרב יונה מצגר הצטברו מספר תלונות אותן צירף היועץ המשפטי למכתבו.

רובינשטיין ביקש מן הוועדה לטפל לפעול על פי שיקול דעתה ולטפל במכתבים הללו בדרך שתמצא
לנכון בהתאם לסמכויותיה.

הוועדה התכנסה לישיבה דחופה ובסיומה הוחלט שלא לפסול את מועמדותו של הרב מצגר ולקיים את
הבחירות כסדרן.

במפד"ל הובעה היום אכזבה קשה מכך שהרב יעקב אריאל, המזוהה עם המפלגה, לא נבחר לתפקיד הרב הראשי לישראל.

הרב עמאר הוא מקורבו של מנהיג ש"ס הרב עובדיה יוסף, וזהו נצחון מובהק של ש"ס על פני מועמד המפד"ל לתפקיד זה, הרב שמואל אליהו, שקיבל רק 14 קולות. הרב אליהו הוא בנו של הראשון לציון לשעבר הרב מרדכי אליהו, ומכהן כרב הראשי של העיר צפת. הרב רצון ערוסי קיבל 4 קולות ואילו הרב אליהו אברג'יל קיבל 3 קולות בלבד.
