

הסרט "הדרך לג'נין" ישודר ביום שני בערב, כמתוכנן, בערוץ הראשון,

לאחר ששופטת בג"צ איילה פרוקצ'יה דחתה ביום שני את עתירתו של מוחמד בכרי, במאי הסרט
"ג'נין ג'נין", למתן צו ביניים שימנע את הקרנתו של הסרט "הדרך לג'נין" בטלוויזיה.

השופטת דחתה את העתירה בטענה לשמירת זכות הביטוי, גם נוכח שלילתה של זכות זו מהעמדה המנוגדת.

בכרי טען שכל עוד סרטו, המציג את האירועים במחנה הפליטים בג'נין בזמן מבצע "חומת מגן" מנקודת מבטם של הפלשתינים, נאסר להקרנה על ידי הועדה לביקורת סרטים בטענה שהוא חד צדדי ומציג מציאות מסולפת, אין מקום להתיר הקרנתו של הסרט הנגדי, הנגוע לטענת העותר בראייה חד צדדית ומסולפת של סיטואציית הקרב בג'נין, מן הכיוון השני.

השופטת פרוקצ'יה דחתה את העתירה מטעמים דיוניים ומהותיים, וקבעה, "איני רואה עילה משפטית
להתערב למניעת הקרנתו של הסרט הערב".

השופטת פרוקצ'יה קבעה, כי "זכות הביטוי קיימת במלוא עוצמתה גם מקום שנאסרה הצגת עמדה
אחרת".
