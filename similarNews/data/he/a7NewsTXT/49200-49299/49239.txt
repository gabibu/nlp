

הרשות לפיתוח אמצעי לחימה - רפאל, הרוויחה בשנת 2002 132.4 מיליון ש"ח, המהווים 3.7% מכלל מכירות הרשות. כך עולה מנתונים שנמסרו היום לפירסום מטעם הרשות באשר לפעילותה אשתקד. היקף המכירות של "רפאל" הסתכם ב-3,602 מיליון ש"ח והיקף ההזמנות 3,965 מיליון ש"ח, מהם 50% לייצוא.

ל"רפאל" צבר הזמנות בהיקף של 6,100 מיליון ש"ח, מהם 60% לייצוא.

מנכ"ל "רפאל", גיורא שלגי, אמר כי למרות הנתונים החיוביים שמקורם בכישרון, מסירות ומאמץ של כלל העובדים, על "רפאל" להיות ערה ונכונה לבאות על רקע הקיצוץ חסר התקדים בתקציב הביטחון המאיים על היקף הפעילות של "רפאל" בשנת 2003 ואילך.

לדברי שלגי, נוקטת "רפאל" צעדי התייעלות וחיסכון בחברה, תוך שמירה על הרווחיות, תגבור ההשקעות במחקר ופיתוח וטיפוח המשאב האנושי.

יו"ר הדירקטוריון של "רפאל", יעקב תורן ציין, כי למרות הפגיעה הקשה בהזמנות משרד הבטחון,
תוכל "רפאל" לעמוד ביעדיה בשנה זו ואף להמשיך ולצמוח.
