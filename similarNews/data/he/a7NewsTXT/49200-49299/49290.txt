

בית הספר לרפואת שיניים בבית החולים "הדסה" בירושלים החל במתן טיפולים ללא תשלום לישראלים שנפגעו בפעולות האיבה, כחלק ממפעל התנדבות שכותרתו: "חייך חרף הטרור". כך מדווחת הסוכנות היהודית.

חלוצי המפעל הם ד"ר אלן הווארד, בוגר בית הספר לרפואת שיניים ב"הדסה", שלימד תקופה קצרה בירושלים וחזר ללוס אנג'לס, וכן ד"ר עודד בהט, ישראלי מלוס אנג'לס שלמד בחו"ל.

במרפאה מקבלים טיפול נפגעי טרור שהמוסד לביטוח לאומי הגדירם נכים בשיעור של 50 אחוז ומעלה. טיפול השיניים הוא תרומתו של בית הספר לרפואת שיניים, והוא נוסף על הטיפול הרפואי בתחום הפה והלסת שהנפגעים מקבלים במימון של המוסד לביטוח לאומי.

עד כה נהנו מן הטיפול יותר מ-70 איש, אך מספר העומדים בקריטריונים לקבלת הטיפול הוא רב יותר. על אלה נמנים נכים שאינם מסוגלים ללכת, ילדים, עולים חדשים ונהגים שהאוטובוס שנהגו בו התפוצץ.
הראשונים שזכו לקבל טיפול היו נפגעי הפיגוע בקפיטריה באוניברסיטה העברית על הר הצופים, פיגוע שאירע ב-31 ביולי 2002.

פרופ' יונתן מן, דיקן בית הספר לרפואת שיניים, אמר כי מפעל "חיוך חרף הטרור" עתיד להסתכם בהוצאה של כחצי מיליון דולר. עד כה הגיעו תרומות אחדות מקרן ההקדשים של ישראל, מויצ"ו, מעמותת אלפא אומגה, מידידי האוניברסיטה העברית בארצות הברית ומתורמים פרטיים.

שני הרופאים מלוס אנג'לס הווארד ובהט תרמו בעצמם כספים וסייעו לגייס כספים מגורמים אחרים, נוסף על עבודת ההתנדבות שלהם.
