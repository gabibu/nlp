

שופטת בית המשפט המחוזי בבאר שבע גזרה היום 20 חודשי מאסר על שני צעירים משדרות, שהתנכלו, איימו וסחטו נערים וצעירים ואף שדדו מהם כספים. שלל כל מעשי השוד הסתכם ב-52 ש"ח ובמספר סיגריות.

דוד אדמוב (21) ונתן שנקור (20, שניהם משדרות, כבר נידונו בעבר על ביצוע עבירות דומות, אך נגזרו עליהם עונשי מאסר על תנאי בשל גילם הצעיר, וכדי לאפשר להם לשוב לדרך הישר. זה לא הרתיע אותם מלהמשיך במעשי בריונות והפעם הם נתקלו בשופטת סלחנית פחות.

אדמוב ושנקור הורשעו, על פי הודאתם, ב-4 אירועים שונים של שוד, סחיטה, איומים ומעשי בריונות. ב-27 באוקטובר אשתקד הם שדדו במרכז שדרות 20 ש"ח מצעיר בן 18 ואיימו עליו, שאם יתלונן במשטרה הם ימצאו אותו ויגמרו איתו חשבון.

יומיים לאחר מכן הם פגשו בלילה את יבגני בקר, ניסו לשדוד אותו ופצעו אותו בדקירה. מספר שבועות לפני זה הם דרשו ממנו סיגריה, ומשהושיט להם את החפיסה הפתוחה, לקחו את כל הסיגריות.

ב-5 בנובמבר אותה שנה פגשו הנאשמים בשעת לילה מספר נערים, תלמידי ישיבת ההסדר בשדרות,
שעמדו ליד הישיבה. באיומי דקירה הם דרשו מכל אחד 2 שקלים, ובסופו של דבר התנדב אחד
התלמידים להביא כסף עבור כולם. הוא נכנס לישיבה וחזר עם 20 שקלים שנתן לנאשמים, אבל הם
לא הסתפקו בכך, ערכו חיפוש אצל תלמידי הישיבה ולקחו עוד 12 שקלים שמצאו אצל אחד מהם.

השופטת ורדה מרוז כתבה בגזר הדין: "אין להקל בעונשם משום שהסתפקו במועט", כשסיכמה את סך כל כספי מעשי השוד - 52 שקלים.

"ההיטפלות לעוברי אורח צעירים, שידם קצרה מלעמוד מול ההתנהגות הכוחנית והבריונית של
הנאשמים היא הנותנת, ככל הנוגע לחובה החלה על בית המשפט להחמיר עימם", אמרה השופטת.

השופטת הוסיפה ואמרה, שהנאשמים לא למדו מניסיון העבר, כשבית המשפט הקל עימם והם לא
הפנימו את המסר, שבית המשפט ניסה להעביר להם. לכן דנה השופטת את השניים ל-20 חודשי מאסר
בפועל ועוד שנה מאסר על תנאי.
