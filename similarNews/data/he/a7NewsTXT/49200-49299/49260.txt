

שר ההגנה האמריקאי, דונלד ראמספלד, אמר היום כי סוריה ביצעה ניסויים בנשק כימי בשנה האחרונה. מזכיר המדינה האמריקאי, קולין פאוול, אמר כי ארה"ב בוחנת צעדים דיפלומטיים וכלכליים נגד סוריה - בעקבות החשד כי היא מעניקה מקלט לבכירים עיראקים ומחזיקה בנשק כימי. סוריה מכחישה.

שר ההגנה האמריקאי, דונלד ראמספלד, אמר היום כי סוריה ביצעה ניסויים בנשק כימי בשנה האחרונה. "היינו עדים לניסויים מסוג זה במדינה במהלך 12 עד 15 החודשים האחרונים", אמר השר. ראמספלד סירב למסור פרטים נוספים בנושא. הוא שב והדגיש כי בידי ארה"ב מידע לפיו סוריה סיפקה מחסה לבכירים עיראקים .

מזכיר המדינה האמריקאי, קולין פאוול, אמר היום כי ארה"ב בוחנת צעדים דיפלומטיים וכלכליים נגד סוריה - בעקבות החשד כי היא מעניקה מקלט לבכירים עיראקים ומחזיקה בנשק כימי.

"הסורים צריכים לשקול את מעשיהם והתנהגותם לאור ההתפתחויות ועליהם לשקול את המצב שהשתנה. לאור זאת, עליהם לבחון את עמדתם לגבי נשק השמדה המונית ובעיקר לגבי תמיכתם בפעולות טרור" אמר פאוול.

סוריה הכחישה היום טענות אלה. דוברת מטעם משרד החוץ הסורי אמרה היום כי "אנו אומרים לנשיא ארה"ב כי לסוריה אין כל נשק כימי וכי הנשק הכימי והביולוגי היחידים באזור מצויים בידי ישראל - המאיימת על שכניה וכובשת את אדמותיהם". שר החוץ הסורי, פארוק א-שרע, איים אתמול: "אם נותקף גם ישראל תיפגע".

שר החוץ סילבן שלום אמר היום כי "ישראל מודאגת מההתפתחויות האחרונות בסוריה, שנותנת בית חם ומחסה לפעילי טרור רבים" לדברי שר החוץ, נמל התעופה בסוריה משמש מעבר למשלוחי נשק מאיראן לחיזבאללה, והסורים גם מספקים מקלט לבכירים עיראקיים. שלום אמר את הדברים בתום פגישה עם עמיתו הטורקי באנקרה, ולפני פגישתו עם נשיא טורקיה וראש הממשלה הטורקי.

שר החוץ הבריטי, ג'ק סטרו, אמר הבוקר כי אין לכוחות הקואליציה רשימת יעדים נוספים לתקיפה לאחר עיראק, וכי סוריה אינה המטרה הבאה. עם זאת, סטרו ציין כי דמשק תצטרך "לענות על שאלות חשובות", וכי ראוי שהיא תשתף פעולה עם העולם בשאלת הבכירים העיראקים, שעל פי החשד נמלטו אליה. סטרו אמר את הדברים בבחריין, שם הוא שוהה במסגרת ביקורו במדינות המפרץ.

ראש ממשלת בריטניה טוני בלייר אמר היום, כי משטרו של סדאם חוסיין קרס בכל רחבי עיראק, וכי קרוב סוף העימות.

לדבריו, אלה שעדיין נלחמים בכוחות הבריטיים והאמריקניים הם ברובם זרים, וכי דרום עיראק נמצאת ברובה תחת שליטה בריטית, המערב נכבש והכוחות האמריקניים שולטים בצפון.

בלייר גם התווה תוכנית להתקדמות מהירה לכינון ממשלה נבחרת בעיראק, וציין כי הבחירות עשויות להתקיים תוך שנה לערך.

בנאום שנשא בפרלמנט ציין בלייר כי בשיקומה של עיראק יהיו 3 שלבים, שבתחילתם יקחו חלק
כוחות הקואליציה ולאחר מכן ישתתף בהם ממשל ביניים עיראקי. ממשל זה צריך לקום תוך שבועות
ספורים ושנה לאחר מכן תוקם במקומו ממשלה נבחרת.

בלייר ציין כי הביזה בבגדאד ממשיכה להיות בעיה, למרות שחלקה הגדול נעשה במקומות שאינם
נשלטים על ידי החיילים האמריקנים. הוא הוסיף כי "מקומות אלה עדיין מסוכנים מאוד לחיילים
האמריקנים".
