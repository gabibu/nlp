

מפת הדרכים הוא אסון קשה פי עשרה מאסון אוסלו, ולכן אי אפשר להסתפק במשמרות מחאה. כך אומר משה לשם, העומד בראש עמותת "שנית גמלא לא תיפול" והמכהן כיו"ר התנועות החוץ פרלמנטריות. לדבריו, הוא מצפה כי המפלגות הציוניות יהודיות תאיימנה ביציאה מהממשלה. ממשלה שאינה שומרת על ארץ ישראל צריכה לדעת כי היא צפויה ליפול, אומר לשם. בימים אלה צפינו ביו"ר ההסתדרות עמיר פרץ, הבונה מערך המיועד לסגור את ה"שלטר" של המדינה עקב בעיות כלכליות קשות. לדבריו, גם מועצת יש"ע, שהייתה תמיד כוח מניע, צריכה להיערך להפגנות המוניות שתשבשנה את סדר החיים במדינה. צריך לסגור את המדינה משום שחשוב שיבינו בעולם שמדובר בפינויים של אנשים חיים, ולא בערמות אשפה.

ישראל צריכה, לדבריו, לסרב להיות אתנן שבו תשלם אמריקה למדינות הערביות.

ראש הממשלה מבקש להפוך בימי הפסח לנבוכדנצר בארצו, לעקור, להרוס ולטרנספר יהודים בארצם, ואנו נלחם בכך, אומר לשם.

עוד מוסיף לשם כי הוא מצפה ששרי הממשלה יפסיקו להתנהג כ"תם" של ההגדה משום שראש הממשלה שרון ידוע כאיש עשייה ולכן יש לחשוש ממנו.

על הציבור להפגין את כוחו, אומר לשם. לדבריו, ראש הממשלה צריך להבין כי אם ינסה לגעת ביישובים יהודיים, מחזות כמו שנראו בשעת פינוי חוות מעון יחזרו על עצמם. שרון חייב להבין שבניסיון לפנות יישובים הוא יגרום למלחמת אחים במדינת ישראל.

סוזי דים, דוברת מטות ערים, אומרת כי לדעתה בריאיון של שרון בעיתון הארץ טמונה קריאה לאוהבי ארץ ישראל לפעול, וכי כל אחד צריך לקבל על עצמו לפעול פעילות אישי. כל אחד, אומרת דים, יכול לגייס את מעגליו האישיים, חבריו ובני משפחתו, ולהפגין ולהתייצב במשמרות מחאה ליד בתי שרים. המאבק טרם החל, אומרת דים ומוסיפה כי לדעתה, על כל בעל מכונית במדינה להדביק סטיקר האומר כי הוא מתנגד למדינה פלשתינית. זה המינימום, שעדיין לא נעשה, היא מוסיפה.
