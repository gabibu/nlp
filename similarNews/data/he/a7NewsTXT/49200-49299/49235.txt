

נזכיר כי בפיגוע נרצח 29 אזרחים ונפצעו כ-100. בגזר דינם מקשים השופטים הצבאיים: "נשאלת השאלה, אם מקרה זה אינו מצדיק עונש מוות - מה כן?". יחד עם זאת יש לציין, כי התביעה הצבאית לא דרשה הטלת עונש מוות ולכן ,הנושא לא נדון, למעשה.

המחבל מהנד שרים, מבכירי מחבלי החמאס בטול-כרם, הורשע במעורבות בהכנת המחבל המתאבד, עבד אל באסט עודה, שילוחו לפיגוע בנתניה ואספקת תעודת זהות מזוייפת למסיעו של המחבל המתאבד, פתחי חציב, שאף הוא הורשע בדין.

המחבל מעמר שחרורי הורשע בכך שהשיג עבור אירגון החמאס בטול-כרם את שתי חגורות הנפץ מתשתית החמאס בשכם. שחרורי הוא ששיכנע את חציב לאתר יעד מתאים לפיגוע ולהוביל אליו את המחבל המתאבד. המחבל הרביעי, נאצר יאתאימה הורשע כי העביר ממקום מסתור את חגורת הנפץ אשר נמסרה למתאבד באסט. שחרורי גם נכח במעמד צילום המחבל המתאבד וחימושו בחגורת הנפץ.

הפיגוע הרצחני במלון "פרק" אמור היה להתבצע על-ידי שני מחבלים מתאבדים. המחבל המתאבד הנוסף, נידאל קלק, תושב מחנה הפליטים נור א-שאמס ליד טול-כרם, התחרט ברגע האחרון והודיע יום לפני הפיגוע לשחרורי כי לא יבצע את הפיגוע, מאחר ואינו חש בטוב.

יש להדגיש כי ארבעת המחבלים נתפסו על-ידי כוחות צה"ל באפריל ובמאי 2002, במהלך מבצע "חומת מגן" שהחל בתגובה לרצח ההמוני במלון.

המחבל מהנד שרים, מראשי המוציאים לפועל של הפיגוע, סרב בתחילת הדיון בבית הדין לעמוד על רגליו ולשמוע את גזר הדין מאחר וכפר בסמכות בית הדין הצבאי לשפטו. הוא הוצא מן האולם וגזר דינו ניתן שלא בפניו. במהלך כניסת המחבלים לאולם הדיונים, ליוו אותם בני משפחה. נאצר יאתאימה אמר בתשובה לשאלות כתבים כי הוא מחכה כבר לצאת מהכלא ולנקום את דם חבריו.
