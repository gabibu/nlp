

הסרט "הדרך לג'נין" שודר אתמול בערב כמתוכנן במסגרת תכנית מבט שני בערוץ הראשון, זאת לאחר ששופטת בג"צ איילה פרוקצ'יה דחתה אמש את עתירתו של מוחמד בכרי, במאי הסרט "ג'נין ג'נין", למתן צו ביניים שימנע את הקרנתו של הסרט "הדרך לג'נין" בטלוויזיה.

השופטת דחתה את העתירה בטענה לשמירת זכות הביטוי, למרות שלילתה של זכות זו מהעמדה המנוגדת.

בכרי טען שכל עוד סרטו, שלדבריו, מציג את האירועים במחנה הפליטים בג'נין בזמן מבצע "חומת מגן" "מנקודת מבטם" של ערביי הרש"פ, נאסר להקרנה על ידי הוועדה לביקורת סרטים בנימוק כי הוא חד צדדי ומציג מציאות שקרית, אין מקום להתיר הקרנתו של הסרט "הדרך לג'נין", "הנגוע", לטענת העותר, "בראייה חד צדדית ומסולפת של סיטואציית הקרב בג'נין".

השופטת פרוקצ'יה דחתה את העתירה מטעמים דיוניים ומהותיים, וקבעה, "איני רואה עילה משפטית להתערב ולמנוע את הקרנתו של הסרט הערב".

השופטת פרוקצ'יה קבעה כי "זכות הביטוי קיימת במלוא עצמתה גם במקום שנאסרה הצגת עמדה אחרת".
