

המשטרה מקיימת סריקות אחר מחבלים שהניחו, לצד גדר 'בית ברל', מטען חבלה אליו הוצמד טלפון נייד.

מטעןו חבלה אותר ליד בית ברל הסמוך לכפר סבא. המטען הוטמן בקופסת פח אליה הוצמד מכשיר טלפון נייד וחוטי חשמל. צורתו של המטען שנמצא ליד גדר המוסד המזרחית, היא שעוררה את תשומת ליבה של עובדת נקיון של המוסד שהזעיקה את קב"ט המקום. הקב"ט זיהה את החפץ החשוד כמטען חבלה והזעיק את חבלני המשטרה.

עם פיצוצו המבוקר של המטען, הזניקה המשטרה מסוק לאוויר במאמץ לאתר תנועה חשודה של מניחי המטען. צירי התנועה במקום נחסמו בכדי לסייע לכוחות הסורקים.

המטען, במשקל שלושה קילוגרם, כלל בתוכו מסמרים סכינים וחלקי מתכת חדים אחרים.

המשטרה בוחנת אפשרות לפיה ניסה מחבל להחדיר את המטען דרך הגדר המזרחית, הנחשבת לאזור הומה פחות ממקומות אחרים בסביבות המוסד החינוכי. ככל הנראה תכננו המחבלים להפעיל את המטען ברגע בו יזהו במקום תנועה סואנת, ייתכן אף שרק לאחר חופשת הפסח.
