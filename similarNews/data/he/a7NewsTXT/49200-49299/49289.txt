

סיעת ה"איחוד הלאומי" תערוך בפסח סדרים ציבוריים אשר מיועדים לקהל הרחב ובפרט לציבור העולים ולציבור הלא-דתיים. בהודעתה אומרת הסיעה כי האיחוד הלאומי רואה חשיבות רבה באיחודם של דתיים עם לא-דתיים ועם עולי חדשים.

הסדרים ייערכו בבת-ים במלון סאן ובנהרייה באולם המועצה הדתית. כל סדר יכלול כ-50 איש. הסיעה אף מחלקת בחדרה, בחיפה, בקריות ובנהרייה ערכות לפסח הכוללות מצות, יין והגדות בשפה העברית והרוסית.

קרן לב"י עורכת השנה כבשנה שעברה ליל סדר לכ-300 חיילים וחיילות עולים חדשים ובודדים. ליל הסדר ייערך במלון במרכז תל אביב. את ליל הסדר ינהלו סגן הרמטכ"ל האלוף גבי אשכנזי, ראש אכ"א האלוף גיל רגב וקצין חינוך ראשי. עיתון במחנה מדווח כי לליל סדר זה הוזמנו גם כמה משפחות שכולות שבניהן עלו לארץ ונהרגו בזמן שירותם הצבאי. את האירוע מארגנים חיל החינוך וקרן לב"י, ומממנת אותו "קרן הידידות" בהנהלת הרב יואל אקשטיין.

בסדר יהיו החיילים מסובים סביב שולחנות עגולים. לכל שולחן יצורפו מורים חיילים מחיל החינוך, והם יסבירו על משמעות החג ועל הקריאה בהגדה לאור אירועי ימים אלה.

לחיילים שיישארו במוצבים יספק מרכז המזון מערכת סדר אישית שתכיל ירכי עוף, שווארמה, גפילטע פיש, הגדה, מצה שמורה, יין ענבים, חרוסת, חזרת ופרות משומרים. לקינוח יקבלו החיילים עוגיות בוטנים ושוקולד או פרוסה של עוגת שיש או שוקולד.

בשעה שהמוני בית ישראל עושים את הכנותיהם האחרונות לקראת הסדר עושות כמיליון חבילות של מצות את דרכן לקהילות יהודיות ברחבי מדינות חבר העמים. במסגרת מסע פרסום גדול המלווה את המבצע נקראו היהודים לבוא ל"מוקדי המצות", הפרוסים בכל 407 הקהילות היהודיות, כדי ליטול מצות ויין.

נשיא איגוד הקהילות היהודיות בחבר העמים לב לבייב דווח כי יהודי חבר העמים מקבלים לא רק מצות ויין. לדבריו, אל מדינות חבר העמים יצאו ב"רכבת אווירית" 350 חסידי חב"ד מארה"ב ומישראל, שהתנדבו לעשות את החג בקהילות השונות, ואפילו הנידחות ביותר.

לקוחותיה של חברת הביטוח 'איילון' ימכרו השנה את החמץ מתוך ידיעה שגם אם "החמץ מכור" הוא ישוב אליהם בבטחה. החברה הודיעה כי הרחיבה את פוליסת הביטוח ללקוחותיה בעלי בתי עסק, רשתות שיווק ובתים. הפוליסה בהרחבתה תכלול כיסוי מלא על כל מלאי החמץ שנמכר בתקופת הפסח מכוח מכירת החמץ. אם חלילה יתקלקל המזון, יישרף או יינזק כתוצאה משיטפון החברה מבטיחה פיצוי מלא, כל זאת ללא תוספת פרמיה.

מדובר בעיקר בחמץ שנמכר במכירת חמץ ברשתות ובמרכולים. להערכת חברת הביטוח מדובר בחמץ בשווי עשרות מיליוני שקלים.

המרכז הרפואי "אסף הרופא" הודיע לבאי המרכז כי הוא כבר "כשר לפסח", וכי הציבור מתבקש להימנע מלהכניס לשטח המרכז חמץ.

דוברת המרכז מסרה כי תלמידי ישיבת שעלבים ותלמידות הסמינר לבנות בבאר יעקב נרתמו לסייע לבית החולים וכי במשך שלושה ימים סייעו בהכשרתו לפסח.
