

פתרון תנועה מקורי למוגבלי תנועה ולתנועה בשטח עירוני, יוצג לראשונה בישראל במסגרת פסטיבל המדע של מכון ויצמן, בחול-המועד פסח. מכשיר ה-"Segway" פותח על-ידי דין קיימן, שזכה על פיתוחיו הטכנולוגיים בתחום המדע בתואר "איש השנה" בארה"ב בתחום המחקר והפיתוח לשנת 2002 וב"מדליית כבוד", שהוענקה לו בשנת 2000 על-ידי נשיא ארה"ב, ביל קלינטון, על תרומתו הרבה לקידום הטיפול הרפואי בארה"ב, כך מדווח היום דובר מכון וייצמן.

ה-"SEGWAY" הוא מנגנון איזון עצמחי, הכולל מספר ג'יירוסקופים, ומנגנון שליטה בעל כוח מיחשוב רב הנשלט באמצעות הטיות גופו של הנוסע. משקל המכשיר 38 ק"ג בלבד והוא מצוייד בשני מנועים חשמליים בעלי שני כוחות סוס ומערכת תמסורת (גיר) אוטומטית המאפשרים לו לפתח מהירות של עד 20 קמ"ש בשטח פתוח. בנוסף, מצויד המכשיר בצמיגים חסרי פנימית ("טיובבלס"), המאפשרים נסיעה נוחה על משטחים משובשים כגון מדרכות רחוב, דשא ודרכי עפר.
