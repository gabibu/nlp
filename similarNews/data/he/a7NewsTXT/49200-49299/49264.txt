

שר החוץ הצרפתי, דומיניק דה וילפאן, הציג במהלך ביקורו השבוע בקהיר, תוכנית מדינית בת חמישה שלבים לסיום הסכסוך הישראלי-ערבי.

צרפת מציעה לפרסם מיידית את מפת הדרכים, וישראל והפלשתינים יצטרכו ליישמה ללא דיחוי במטרה להגיע למדינה פלשתינית ב-2005.

בשלב השני, הישראלים והפלשתינים צריכים לאשר פומבית את הבחירה במו"מ ובשלום ע"י הכרזה
הדדית על הפסקת אש. דה וילפאן ציין, כי צרפת תהיה מוכנה להשתתף בכוח משקיפים שיפקח על
כך. כמו כן הציע דה וילפאן, לקיים משאלי עם בשתי המדינות בנושא השלום.

על פי היוזמה הצרפתית, בשלב הראשון של מפת הדרכים צרפת תארח ועידה בינלאומית כדי לסייע
לצדדים לחתום, בתמיכת הקהיליה הבינלאומית, על "שלום של אמיצים". בתוכנית הצרפתית מדובר
גם על הקמת מדינה פלשתינית בגבולות זמניים. גורמים מדיניים ציינו את העובדה, כי בתוכנית
הצרפתית פירסום מפת הדרכים ויישומה עדיפים על פני הפסקת האש, שנקבעה רק בשלב השני ולא
כהתנייה לתחילת יישום המפה.

גם ההצעה לקיים משאל עם נועדה, לדעת גורמים מדיניים, לעקוף את הממסדים של ישראל
והפלשתינים.

אותם גורמים הביעו חשש, מהעובדה שצרפת נוטלת על עצמה תפקיד של "משכינת שלום מקצועית" מול ארה"ב אשר הביאה הרס וחורבן על העם העיראקי.
