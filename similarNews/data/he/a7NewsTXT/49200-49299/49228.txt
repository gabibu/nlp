

כתבנו חגי סרי לוי מדווח מישיבת וועדת העבודה והרווחה של הכנסת כי מהדיונים היום עולה שחוסר תיאום בין המשרדים השונים יכול היה להביא לסיכון ממשי, במידה ואכן הייתה הצעירה שאושפזה אמש, חולה בנגיף ה-SARS.

ההוראות אינן מבהירות כיצד על הסניטר, איש הרנטגן ושאר המטפלים במי שחלה בנגיף, לנהוג בכדי להבטיח שלא יידבק, כך טוענים אנשי בית החולים איכילוב בו אושפזה הצעירה.

לעומת טענות אלה נטען ממשרד הבריאות כי הנחיות ברורות הועברו לבתי החולים ולקופות החולים. ההוראות הועברו, לטענת משרד הבריאות, תוך דגש ליידע בהן את כל הרופאים ואנשי הצוותים הרפואיים. במשרד קובעים כי ככל הנראה בתי החולים לא הבינו את ההנחיות המדויקות. חוסר ההבנה הזה נגרם לטענתם מכך שתהליך ההנחיות והעברתן הוא עדיין בשלבי היווצרות.

במשרד הבריאות תקפו את החלטת משרד החוץ לפנות את הסגלים הדיפלומטיים ממדינות בהן פגעה המחלה, "הטיפול במדינות אלה טוב משלנו, והיה להשאיר בהן את הדיפלומטים הישראליים".
