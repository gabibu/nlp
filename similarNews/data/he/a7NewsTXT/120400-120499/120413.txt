

חוקרים של החברה להגנת הטבע מצאו כי בזמן האחרון מצאו העטלפים מערות חדשות בהן הם מסתתרים בתקופת הקיץ. סקר שערכה החברה מראה שעטלפי החרקים חזרו לחיות בקהילות במערות הגדולות שבצפון הארץ.

הסקר של החברה להגנת הטבע נערך באתרים אליהם מגיעים העטלפים לחפש מזון בבריכות במעיינות הבניאס ונעשה באמצעות פרישת מספר רב של רשתות למשך כל הלילה לבחינת מגוון המינים המשחרים מזון או מגיעים לשתות במשך הלילה.

בתמונה: קבוצה דבוקה של עטלף מזן נשפון דק אוזן כפי שצולמה במערת גלעד

כתבנו קובי פינקלר מוסר כי בארץ חיים 32 מינים של עטלפי חרקים ומין אחד של עטלף פירות. ביחד הם מהווים כשליש ממיני היונקים של ישראל. למרות נוכחותם הרבה בעולם החי שלנו, העטלפים כמעט 'מנודים'. אין זה סוד כי רוב בני האדם מפחדים מעטלפים. במשך שנים ארוכות ראו את החיה הזו כמשהו מיסתורי, נושא בשורות רעות. גם המחקר עד לאחרונה הזניח את העטלפים. גם בשלבים אלה, עדיין חסר מידע בסיסי על בעל החיים הלילי הזה.

הפחד מן העטלפים והשם הרע שיצא להם הביאו לכך שהניסיונות לפגוע בהם נעשו במשך שנים ארוכות, כמעט ללא הפרעה. כך, למשל, ניסו להשמיד את עטלף הפירות, בטענה כי הוא פוגע בחקלאות, באמצעות פעולות ההדברה שנעשו בארץ עד סוף שנות השמונים. כתוצאה מכך נפגעו אוכלוסיות עטלפי החרקים בישראל.
