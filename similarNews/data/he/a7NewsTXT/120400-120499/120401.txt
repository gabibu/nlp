

היערכות ודריכות רבה שוררת הן בקרב כוחות הביטחון והן בקרב מתנגדי הגירוש עם הכניסה לשבוע האחרון לפני התאריך בו מתוכנן להתחיל גירוש היהודים מגוש קטיף.

במהלך השבוע הקרוב, השבוע האחרון לפני התאריך בו יתחיל על פי התכנון גירוש היהודים מגוש קטיף, מתכננים מתנגדי הגירוש לקיים פעולות מחאה שונות במספר מוקדים.

מחר (ב') בערב תתקיים עצרת המונים בעיר אשקלון. העצרת מאורגנת על ידי מועצת יש"ע אשר בחרה בעיר אשקלון מכיוון שעל פי התחזיות הביטחוניות היא עתידה לספוג מטחי קסאמים לאחר נסיגת ישראל מחבל עזה. יש לציין כי הערכות אלו קיבלו את ביטויין המעשי בהתקנת מערכת התרעה "שחר אדום" נגד קסאמים באשקלון.

דובר מועצת יש"ע הכחיש את השמועות לפיהן מועצת יש"ע מתכוונת להנמיך פרופיל בעקבות הרצח בשפרעם ביום חמישי ואמר כי המאמץ להחדיר מתנגדי גירוש לגוש קטיף יימשך.

ביום רביעי בשעה 18:00 תיערך בכותל המערבי בירושלים עצרת תפילה לביטול הגזירה של עקירת יהודים מאדמתם הריסת בתי כנסת ובתי מדרשות והוצאת מתים מקברם. עצרת השייכת לכל גווני הציבור הדתי והחרדי, ישתתפו, רבנים, אדמו"רים וראשי ישיבות. העצרת נקבעה ליום רביעי, ה' באב יום ההילולא של האר"י הקדוש. הרבנים הידועים שצפויים להשתתף בעצרת, הם הראשון לציון, הרב עובדיה יוסף, האדמו"ר מסדיגורא, האדמו"ר מבוסטון, רבה של רחובות, הרב שמחה קוק ועוד.

מארגון הבית הלאומי נמסר כי במהלך השבוע הקרוב יבצעו חברי הארגון חסימות כבישים במחאה על יישום הגירוש.

משטרת ישראל הודיעה כי היא נערכת לקראת אירועי השבוע הקרוב ולקראת תשעה באב שיחול ביום ראשון הבא.
