

היום ישודרו במסגרת מהדורת החדשות של ערוץ 10 צילומי וידאו של הלינץ' שבוצע בעדן נתן זאדה. לדברי מגיש החדשות יעקב אילון מדובר בצילומים המוכיחים כי בזמן הלינץ' לא היה זאדה חמוש ושוטרים נכחו באוטובוס.

היום בערב, בשעה 20:00, ישודרו במהדורת החדשות של ערוץ 10 צילומי וידאו של הלינץ' שביצעו המונים ערבים בעדן נתן זאדה ביום חמישי האחרון לאחר שירה והרג ארבעה ערבים באוטובוס.

לדברי מגיש החדשות יעקב אילון, מוכיחים צילומי הוידאו אשר נבדקו תמונה אחרי תמונה בדקדקנות כי זאדה היה חי ולא חמוש בעת שבוצע בו לינץ', זאת בניגוד לטענות אנשי השדולות הערביות כי הריגתו נעשתה על מנת למנוע ממנו להמשיך ולירות בערבים. נקודה נוספת שמתגלית בצילומי הוידאו היא הימצאות שני שוטרים של משטרת ישראל על האוטובוס בזמן שההמון היכה בזאדה למוות.

"מעשה הלינץ' עצמו לא צולם אך מה שברור הוא סדר האירועים שמעמיד את המציאות שחור על גבי לבן ומוכיח שהחייל היה חי ואז קרה מה שקרה ובסוף הוא לא חי", אמר אילון שציין כי לדעתו יהיה למשטרה חומר מאוד מבוסס לחקירת כמה אנשים לאחר צפיה בקלטת.

הלווייתו של עדן נתן זאדהתיערך היום אחר הצהריםבטקס אזרחי בראשון לציון.
