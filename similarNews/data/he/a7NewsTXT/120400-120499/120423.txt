

חוות דעת משפטית קובעת כי יו"ר מרכז הליכוד השר צחי הנגבי חייב לכנס את מרכז הליכוד שידון בקביעת מועד הפריימריז בשל דרישה של 20% מחברי המרכז לעשות זאת.

הדיון יעסוק בקביעת מועד הפריימריז לראשות הליכוד על פי דרישת החותמים. את חוות הדעת חיבר העורך דין יורם שפטל, המייצג את יוזמי הכינוס.

חוות דעתו של שפטל, שתוגש בקרוב לבית הדין של התנועה, מנוגדת לזו של היועץ המשפטי של הליכוד, העו"ד איתן הברמן. במסמך שחיבר הברמן נטען כי חוקת הליכוד אינה מכירה באפשרות להדיח יו"ר תנועה מכהן וכי אפשרות כזו נשקלה על ידי מנסחי החוקה והם שלא במקרה בחרו שלא להציע אותה.

שפטל דוחה מכל וכל את עמדת הברמן. "אין דמוקרטיה שבמסגרתה לא ניתן להדיח את האוחזים בשררה. אמירה כזו היא אבסורדית ובולשביקית" הוא אומר. שפטל מצטט את חוקת הליכוד, "הנוסח של סעיף 84 לחוקת הליכוד ברור. הוא קובע כי "פריימריז ייערכו במועד שייקבע על ידי המרכז ולא יאוחר משישה חודשים לפני מועד הבחירות לכנסת". המשמעות היא שהמרכז סוברני לבחור יו"ר תנועה בכל מועד שיעלה בידיו. סעיף 84 של החוקה קובע כי המרכז רשאי לקבוע את המועד לקיום הבחירות".

שפטל מותח ביקורת נוקבת על הזלזול של שרון במרכז המפלגה. "יו"ר התנועה קיים משאל בנושא ההתנתקות ומצפצף על תוצאותיו. הוא גם מצפצף על ההחלטה שלא להקים מדינה פלשתינית. לגיטמי לחלוטין לקיים הדחה למנהיג כזה".

שפטל מעריך כי בימים הקרובים יכפה בית הדין של הליכוד על השר הנגבי לכנס את המרכז, בדומה לאירועי השנה שעברה. אז, כפו אותם חברי מרכז על שרון לקיים דיון בשלאה האם הוא רשאי לצרף את מפלגת העבודה לקואליציה. "באיזה מפלגה נורמלית צריך לפנות לבית הדין כדי לקיים הליך נורמלי כל כך כמו כינוס מרכז?" שואל שפטל.
