

בכתב אישום שהוגש היום נגד רב החטיבה הצפונית של אוגדת עזה, הרב עמיטל בראלי, הוא מואשם בהסתה למרי. זאת לאחר שקרא לחיילים לעיני מצלמות הטלוויזיה שלא לציית לפקודות הקשורות לתכנית גירוש היהודים.

רב החטיבה הצפונית של אוגדת עזה, סגן עמיטל בראלי, בן 29 מבאר שבע (בתמונה), הגיע למחסום כיסופים כשהוא לבוש מדי צה"ל וחמוש ברובה אם&#8237;16-&#8236; והדהים את החיילים והשוטרים כשהחל לצעוק: "למה אתם עושים את זה? תסרבו פקודה. לא בשביל זה התגייסתם לצבא. לא בשביל לגרש יהודים מהבתים שלהם&#8237;."&#8236; כעבור דקות ספורות, לאחר ששטח את משנתו האידיאולוגית בפני החיילים ההמומים, עלה לרכב אזרחי ועזב את המקום. גורמים בצה"ל אמרו כי על פי החשד הרב בראלי תיזמן את מעשהו עם פעיל הימין נועם ליבנת שהזמין את כלי התקשורת לצלם את המעשה.

בכתב האישום שהוגש היום נגד הרב עמיטל בראלי, לבית הדין הצבאי בקסטינה, נכתב כי הוא קרא לחיילי חטיבת גולני המוצבים במחסום כיסופים, לסרב לפקודת ההתנתקות. התביעה הצבאית מבקשת להאריך את מעצרו עד תום ההליכים. בנוסף להאשמות נגד הרב בראלי נבחנת גם האפשרות להדיחו מתפקידו.

יש לציין כי הרב בראלי הוא נכדו של הרב משה צבי נריה ושל הרבנית רחל נריה אשר פירסמה ביום שישי האחרון מדבריו של הרב נריה, אבי דור הכיפות הסרוגות, ביניהם קביעות כמו "ברגע שממשלה פועלת בניגוד גמור למצע של מפלגת השלטון, בניגוד גמור להבטחות מפורשות של מי שעומד בראשה, אין לה מנדט מטעם העם....חייבים לגלות התנגדות מוחלטת לנסיגת צה"ל ולמסירת השלטון בידי הרוצחים, צריך לעשות הכול כדי להפיל ממשלה זו ולסכל את המזימה המסוכנת....הפלת ממשלה זאת בהקדם הוא אינטרס כלל ישראלי עליון".
