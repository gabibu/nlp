

בג"ץ דן היום (ב') בעתירת הפורום המשפטי לאסור את השימוש בחיילי צה"ל לפעולות שיטור בתוך מדינת ישראל. בג"ץ התבקש לתת צו ביניים שיאסור על שימוש בחיילים לצרכי שיטור עד לקבלת החלטה בנושא.

בג"ץ דן בעתירת הפורום המשפטי לאסור את השימוש בחיילי צה"ל לפעולות שיטור בתוך מדינת ישראל. בג"ץ התבקש לתת צו ביניים שיאסור על שימוש בחיילים לצרכי שיטור עד לקבלת החלטה בנושא או לחלופין לאסור הפעלת חיילים בפעולות שיטור אם אינם עונדים תגי זיהוי ולפרוק מהם את הנשק החם.

כתבתנו רותי אברהם מוסרת כי בעתירה ביקש עו"ד מוטי מינצר מהפורום המשפטי לאסור כאמור על שימוש בחיילים לצורך אכיפת הסדר הציבורי, פיזור הפגנות, חסימת צירי תנועה פגיעה בחופש התנועה של אזרחי המדינה שלא למטרות בטחוניות מובהקות. תפקידו העיקרי של צה"ל הוא שמירה על בטחון המדינה אך הוא הפך "ליחידת סמך של משטרת ישראל", כותב מינצר בעתירה. דוגמא לכך היא הבאתם של 15 אלף חיילים לסיוע ב'מצור' המשטרתי על כפר מימון. מינצר מבקש עוד מבג"ץ להורות למדינה שלא להגן משפטית וכספית על חיילים המועסקים בשיטור ועברו על החוק.

בעתירה הוא כותב כי ההתנתקות הוגדרה בידי גורמים שונים כ"משימה לאומית" המצדיקה משום כך את השימוש בחיילי צה"ל אך עפ"י החוק ניתן להטיל 'משימות
לאומיות' על צה"ל רק בכפוף לרשימה סגורה המופיעה בחוק. "פיזור הפגנות , חסימות צירי תנועה, אכיפת החוק, שמירת הסדר הציבורי ופעילות אכיפת החוק בתחומי מדינת ישראל אינם מופיעים באף אחד מהחריגים המנויים בחוק ועל כן ביצוע משימות כאלה אינם בגדר 'שירות בטחון' כהגדרתו בחוק, ואין כל סמכות בחוק לשלוח את חיילי צה"ל לביצוע משימות אלה".

יתירה מכך, מוסיף מינצר, גם אם היו פעולות השיטור בגדר המשימות המוגדרות בחוק לא ניתן ע"פ אותו חוק לחייב חייל לבצע אותן אלא בהסכמתו בלבד. לפיכך "אין אפשרות להטיל על יוצא צבא משימות במסגרת תכנית ההתנתקות".

לדבריו יש לקחת בחשבון כי החיילים אינם מאומנים לפעולות שיטור וכי הם "הורגלו בעקרונות ובאתיקה המתאימים לפעילות בשטח זר מול אויב ולא מול אזרח המדינה". יתירה מכך כיון שחוק המעצרים אינו מאפשר לחייל לעצור אזרח, אין תועלת בהצבת חייל למשימת שיטור.

כיון שחייל העוסק בשיטור אינו חייב לשאת תגיות זיהוי כשוטר, אומר מינצר "הדברים מוצאים את ביטויים בימים האחרונים בכך ששוטרים וחיילים מבצעים פעולות אכיפת חוק ללא תג זיהוי ואף מרשים לעצמם להכות ביתר חופשיות תוך הפעלת כוח בלתי סביר".
הוא מזהיר, כי "ככל שיתקרב מועד הפינוי הקבוע בחוק, עלולים כוחות הבטחון להגביר השימוש בכוח בלתי סביר ואמצעים לא חוקיים נגד מתיישבים ואזרחים והדבר מדאיג ביותר שכן הרושם המתקבל מהודעותיהם לתקשורת וממעשי כוחות הבטחון בפועל הוא כי לית דין ולית דיין כל עוד אתה עוטה מדי צה"ל".

מינצר מציין בעתירה כי עו"ד יצחק מירון מהפורום המשפטי פנה לפצ"ר בנושא השימוש בחיילי צה"ל במשימות הקשורות לתכנית ההתנתקות, והפצ"ר השיב לו כי 'חוק ליישום תכנית ההתנתקות מסמיך במפורש את כוחות הבטחון לביצוע יישום התכנית'. נראה מהתשובה כי "עצם הזכרת שמה של תכנית ההתנתקות מטהרת כל שרץ וכל פגיעה במרקם סדרי השלטון והמשטר הדמוקרטי במדינת ישראל", כותב עו"ד מינצר.
