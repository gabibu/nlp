

עונת שיווק הפארסניפ מתחילה לאחר חג הפסח
7/4/05

לאחר חג הפסח יתחיל שיווק ירק הפארסניפ. הפארסניפ גדל בקיבוצי חבל מעון בנגב המערבי, יצרני "דוד משה", ועונת השיווק שלו נמשכת כשלושה חודשים. הוא מיוצא לאירופה ומשווק בארץ בחנויות ירקות המתמחות במוצרים מיוחדים.

יוצאי הארצות האנגלו סכסיות, כמו גם יוצאי מדינות מזרח אירופה, מכירים את הירק על תכונותיו המגוונות מארצות מוצאם בשם פסטרנק.

הפארסניפ הוא ירק שורש מתקתק דמוי גזר לבן או שורש פטרוזיליה מעובה בעל מרקם סיבי. הפארסניפ מכיל כמויות גבוהות של ויטמין סי, אשלגן וחומצה פולית. הוא מתאים למגוון של שימושים בבישול, אפייה, מאכלי קדירה על בסיס בשר או עוף, הכנת צ'יפסים או פירה. כמו כן אפשר לשלב אותו במרק ואף להכין ממנו ריבה. הפארסניפ נשמר היטב במקרר באריזת פלסטיק עד לתקופה של שבועיים.

מנהל השיווק של מפעלי חבל מעון, חיים בן ארי, מסר שהצפי השנה הוא ליבול של 600 טון המיועדים לצרכנים בבריטניה, באירלנד ולשוק הישראלי.

מפעלי חבל מעון הם יצואני תפוחי האדמה הגדולים בישראל. מוצר הדגל של חבל מעון הוא תפוחי אדמה "דוד משה". לאחרונה הורחב המותג "דוד משה" לגזר, הנמכר באריזות שקופות במשקל של 1 ק"ג, לאחר שעבר הברשה, מיון וברור קפדני.


