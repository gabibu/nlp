

חבר הכנסת אריה אלדד הגיש היום לכנסת את הצעת החוק מניעת כוויות, מנתוני ארגון 'בטרם' לבטיחות ילדים עולה, כי מדי שנה נפגעים בישראל כ- 900 ילדים ותינוקות עד גיל 5 מכוויות ונזקקים לאשפוז.

חבר הכנסת אריה אלדד מהאיחוד הלאומי הגיש היום לכנסת את הצעת החוק מניעת כוויות, ע"פ ההצעה, יוגבלו טמפרטורת המים בכל מערכות האינסטלציה ל   50 מעלות צלסיוס באמצעות שסתום לערבול מים הנמצא בפתח יציאת המים מהדוד או על-ידי התקנת אמצעים להגבלת הטמפרטורה בפתח יציאת המים.

כמו כן יוגבל גובה טמפרטורת המים ל   45 מעלות צלסיוס במוסדות חינוך לילדים ובמוסדות סיעודיים.
כמו כן יצויד כל גוף המיועד לחימום מים במכסה ובהתקן המיועד למנוע פתיחת המכסה במקרה של נפילה או התהפכות.

המלצת החקיקה נעשתה בעקבות פעילות ארגון 'בטרם' והצלחתו להעביר רוויזיה לתקן 5463 שעמד על סף פרסום בנושא "שסתום וויסות טמפרטורת מים חמים בכניסה לצנרת ביתית", ולהביא להורדת הטמפרטורה המכסימלית שנקבעה במקור.

מנתוני ארגון 'בטרם' לבטיחות ילדים עולה, כי מדי שנה נפגעים בישראל כ- 900 ילדים ותינוקות עד גיל 5 מכוויות ונזקקים לאשפוז.

מכלל הגורמים לכוויות, כוויה מרותחין היא הנפוצה ביותר בכלל האוכלוסייה (58%). בגילאי 4-0 כ-80% מהכוויות נגרמות מנוזל חם ובגילאי 9-5 58% מהכוויות נגרמות מנוזל חם.

משך האשפוז הממוצע של ילדים שנפגעו מכוויות הינו ארוך ביחס לשאר הפציעות (10.6 ימים בממוצע לעומת 5.8 ימים בשאר פגיעות הטראומה). גם השהייה בטיפול נמרץ ארוכה יותר.

'בטרם' מציינים כי בחודש מאי 2005 יקיים ארגון 'בטרם' לבטיחות ילדים את שבוע בטיחות הילד שיתמקד השנה בנושא מניעת כוויות בילדים.
