

לנוכח התנהלותו השנויה במחלוקת של הפטריארך היווני אורתודוקסי אירינאוס הראשון, חתמו בימים אלה 12 ארכיבישופים ו-19 ארכימנדריטים על בקשה לפתוח במהלכים להדחתו מכהונתו. פגישה בעניין תתקיים עם רה"מ שרון.

את בקשתם הפנו החתומים לפטריארך היווני אורתודוקסי העליון ברטולומיאוס היושב בטורקיה.

31 החתומים מבקשים מהפטאריארך העליון שבהתאם לחוקת הכנסייה ימנה 'סינוד על', היינו מועצת בכירים בינלאומית של הכנסייה. בראש ה'סינוד' המיוחד מבקשים החתומים להציב את הפטריארך העליון עצמו ועמו הפטריארכים של סוריה ולבנון, של אלכסנדריה ושל יוון.

'סינוד' זה יקבל, על פי הבקשה, כוח אכיפה לבירור הטענות נגד התנהלותו של אירינאוס, באשר לשליטה על כספי הכנסייה ונכסיה, ובאשר לטענות על האווירה הקשה אותה משרה אירינאוס בקרב בכירי הכנסייה, כך מדווח כתבנו שמעון כהן.

העתק של המכתב הועבר גם לממשלת יוון, שגם בה כבר החלה בחישה פוליטית התובעת את הדחתו של הפטריארך.

כאן המקום לציין כי בראיון עיתונאי הודיע השבוע אירינאוס, בניסיון להוכיח את עקביות מדיניותו כלפי ישראל, כי אדמות הכנסייה לא יימכרו ליהודים. נזכיר כי הכנסייה היוונית אורתודוקסית היא הכנסייה העשירה בישראל, האוחזת קרקעות רבות ברחבי הארץ, בהם בירושלים, יפו, רמלה, סביב הכינרת ועוד.

כתבנו מדווח עוד כי ביום רביעי הקרוב תתקיים פגישה בין ראש הממשלה, אריאל שרון, לסגן שר החוץ היווני ובה יידון מעמדו, התנהלותו ועתיד כהונתו של אירינאוס. הפגישה תתקיים לבקשת ממשלת יוון, וההערכה היא כי הממשל היווני יבקש מממשלת ישראל תמיכה במהלכי ההדחה של אירינאוס. כזכור, תוקף כהונתו של הפטריארך היווני אורתודוקסי מותנה בכתב מינוי החתום על ידי ממשלות ישראל וירדן. על מנת לרצות את הרש"פ הוסיפו בכנסייה גם את הרש"פ כצלע שלישית המחוייבת על מנת לאשר את המינוי.

עוד יצויין כי במהלך יום אתמול (ה') התקיימה הפגנה גדולה של מאמיני הכנסייה בנצרת. בהפגנה קראו ההמונים לפיטוריו המיידיים של אירינאוס.

באשר להתנהלותו המפוקפקת נזכיר כאן את עיקרי הדברים שנאמרו לכתבנו על ידי בכיר בכנסייה. לדבריו "האישיות שלו (של אירינאוס) מאוד מוזרה. הוא אדם שאוהב לנקום. הוא לא סומך על אף אחד, גם לא על תומכיו. לכולנו יש אין-ספור סיפורים על היחסים הרעועים איתו. כל מי שהחל לעבוד איתו ידע שיהיה מדובר בתקופה קצרה בלבד, כי הפטריארך אינו מסוגל לשמור על קשר חיובי עם אדם אחד במשך תקופה ארוכה. הוא עובד רק עם גנבים. אנחנו חוששים לחשוב אפילו לאן אנחנו עלולים להיתדרדר אם הוא יישאר בתפקידו. כל אדם ישר שעבד בסביבתו הודח או פרש".לראיון המלא

לקראת הליך ההדחה הצפוי צובר סגנו של הפטריארך, איסיכיוס קונדויאנס, תאוצה לקראת המירוץ לבחירות הצפויות. בכנסייה מציינים כי איסיכיוס זוכה לאמון רב בקרב מאמיני הכנסייה ובכיריה, הוא שולט בשפות רבות ובעבר שימש בשורה של תפקידים בכירים בכנסייה, בהם גם מנהל מחלקת הכספים, באופן אמין וישר. רבים, גם מקרב מתנגדיו של הפטריארך רואים בו מועמד של פשרה, על אף עמידתו לימין הפטריארך בתקופה האחרונה.
(ש)
