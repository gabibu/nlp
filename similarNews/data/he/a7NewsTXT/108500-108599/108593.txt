

חברת לורנצו, שהגישה תביעה נגד המשביר החדש לצרכן בטענה להפרת הסכם לשיווק חליפות למיגזר החרדי, החלה השבוע באיסוף אלפי פרטי הלבוש שלה מסניפי המשביר ברחבי הארץ. כך מדווח העיתון הכלכלי "גלובס".
חמש חוליות בפיקוחו של חבר הכנסת לשעבר יצחק סבן ובנו שלומי, יצאו לסניפים והחלו באיסוף החליפות, החולצות, המכנסיים והעניבות אשר ניתנו לרשת.

האיסוף החל לאחר ששופט ביהמ"ש המחוזי בירושלים, יוסי שפירא, נענה לבקשת בא כוחה של לורנצו, עו"ד גלעד קורינאלדי, והוציא צו עיקול זמני במעמד צד אחד על כל פרטי הלבוש אשר לטענת לורנצו נמצאים בסניפים. לבקשה לצו העיקול הזמני צורף דו"ח של חברת החקירות די.טקט, המתייחס למצב הסחורה בסניפים.

החברה הוקמה בידי השר לשעבר אריה דרעי וח"כ לשעבר יצחק סבן מש"ס, על מנת לייבא ולשווק חליפות לציבור החרדי. בעקבות מכירות איטיות, הורידה "המשביר לצרכן" את המוצרים מהמדפים.

שלומי סבן, המנהל כיום את החברה, אומר, כי החברה פתחה מערך שיווק אלטרנטיבי למשביר לצרכן. במקביל נמסר, כי דרעי העביר את אחזקותיו בחברה לחברה צרפתית בשם דאטקס, המייצרת פרטי לבוש לבתי כל-בו בצרפת.

דרעי אמרל"גלובס", כי בשעתו עזר לקשר בין המשביר לבין חברו סבן, ואת המעשים עשה כמצווה. לאחר שנוצר הקשר ביקש לצאת מהחברה, ומזה שנה וחצי אין לו כל קשר לעניין. עוד ציין דרעי, כי אין לו כמעט עסקים בארץ. דרעי קשור כיום חלקית לחברה בורסאית בארה"ב בשם SDS. החברה היא סטארט-אפ המתכנן ומייצר מערך לבדיקות רפואיות עצמאיות בתחומי הסמים, צהבת ומחלות מדבקות נוספות.

דרעי מסייע לחברה בשיווק במדינות מחוץ לארה"ב כגון רוסיה, אפריקה ומדינות ערב. דרעי ציין, כי בשאר זמנו הפנוי הוא עוסק בלימודים, וכי אין לו עניין להיות איש עסקים גדול.


