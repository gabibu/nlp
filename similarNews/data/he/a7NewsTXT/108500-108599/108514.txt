

בירושלים התקיים אחר הצהריים כנס חירום של רבני הציונות הדתית. הרב שפירא שב ופסק: פינוי יישובים מנוגד להלכה. וולרשטיין: לכל אדם צריכה להיות נכונות והשלמה ללכת לכלא. (תמונה: ארכיון)

"פונה למנהיגי המדינה, אחי אל תרעו. במה חטאו המתיישבים, למה להכין להם בתי כלא ואחר כך לבוא לרבנים ולבקש מהם להרגיע?על הרבנים לומר את דברם שאסור ואין לתת יד לפנות יהודים מארץ ישראל ולמוסרם לנוכרי וזה מנוגד להלכה ולתורה, מנוגד למוסר"- כך אמר אחר הצהריים הרב אברהם שפירא בכינוס של רבני הציונות הדתית.

הרב שפירא המשיך והדגיש: "אסור ואין לתת יד לפינוי יישובים בארץ ישראל ולמוסרם לנוכרי. זה מנוגד להלכה, וחס ושלום לא להיות שותף לדבר עבירה",
"יהי רצון שהקב"ה יחיש עת רצון לגאולה ויבטל מאיתנו גזרות רעות וממשלות קשות", חתם הרב.

הרב זלמן מלמד מבית אל דיבר על החשיבות שבסירוב פקודה, בהצגת עמדה תורנית זקופה. הוא סיפר כי אמר את אותם הדברים לאלוף פיקוד המרכז, וכן בכנס שוטרים שנערך בגבעת זאב, כי אסור להשתתף בעקירת יישובים בשום אופן, וקרא לסרב פקודה. הרב מלמד העניק שי לבחור שנאלץ לשהות במעצר בית, ושיבח אותו על הקרבתו ומסירות נפשו במאבק נגד העקירה.

הרב דוד חי הכהן אמר כי בכנס העבירו הרבנים קריאה לבחורים ולכל אנשי ישראל להשתתף בפועל במאבק נגד ההגלייה של יהודים מביתם בניגוד לרצונם. יחד עם זאת, הדגיש הרב, המסר כולל לא לנקוט בשימוש באלימות חלילה ובמילים שיכולות לגרום לפירוד בלבבות.
"ההתנתקות מלבד שהיא מנוגדת לתורה היא סכנה לביטחון אזרחי ישראל, סכנה למדינה, השוטרים והחיילים שמקבלים פקודה לגרש יהודים מגוש קטיף, צריכים לסרב משום שבמילוי פקודה כזו הם מסכנים את חיי משפחותיהם", הוסיף הרב.

הרב דב ליאור מקריית ארבע אמר כי מנסים להעביר אותנו על הדת ועל התורה וחיוב מהתורה לסרב לפקודה של עקירת יהודים מארצם.

איחוד הרבנים קרא לממשלה לחזור בה מתוכנית העקירה. "מאבקנו הינו על שלמות התורה, עם ישראל וארץ ישראל. המאבק הוא נגד הממשלה הקורעת את העם", נמסר בהודעתם.

פנחס וולרשטיין, ראש מועצת מטה בנימין, אמר כי התשובה לראש הממשלה היא עיבוי גוש היישובים. וולרשטין קרא לציבור לבוא ולחזק את תושבי גוש קטיף בחג הפסח וביום העצמאות, וכן להגיע אם יהיה צורך חלילה בזמן פקודה אם תונף חרב העקירה. וולרשטיין קרא לבוא ולהיות נכונים להיעצר כדי להגן על היישובים אך ללא גילויי אלימות.

"אם חלילה תחליט הממשלה לחסום ולסגור גושי התיישבות לא נאפשר לדבר הזה להתקיים. לא נאפשר סגר על יישובים יהודים. לכל אדם צריכה להיות נכונות והשלמה ללכת לכלא", דברי ולרשטיין.

הכנס נערך אחר הצהריים במלון רמדה רנסנס בירושלים במטרה להתחזקות וליכוד השורות במאבק למניעת תכנית העקירה. בכנס השתתפו גם הרב מרדכי אליהו, רבני ערים וראשי ישיבות.

בכנס עלו בזה אחר זה הרבנים ראשי הישיבות ונושאים דברים חריפים נגד תכנית העקירה של הממשלה. בין הדוברים, רבה של קרית ארבע וחברון, ראש ועד רבני יש"ע, הרב דב ליאור. הרב זלמן מלמד רב וראש ישיבת בית אל, הרב צפניה דרורי, רבה של קרית שמונה, הרב דוד חי הכהן רב שכונה בבת ים, הרבנים קראו לבחורים להתחזק בימים אלו במאבק נגד תכנית העקירה, וכן הם שיבחו את מעשי הבחורים שהראו נכונות להיאבק עד כדי מעצר.

פעילי המטה "להצלת העם והארץ" של חב"ד הודיעו לנוכחים בכינוס כי החלו בכתיבת ספר תורה לזכות אלו "שיחסמו בגופם, נשמתם ומאודם את גירוש היהודים מגוש קטיף וצפון השומרון",

בשעה 19:00 יצאו משתתפי הכנס לסיבוב השערים סביב שערי הר הבית.
