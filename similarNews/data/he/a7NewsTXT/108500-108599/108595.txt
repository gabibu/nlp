

ח"כ דהאמשה "מוכן להיות שאהיד להצלת אל-אקצה" ואומר כי "אין לח"כ אורי אריאל מה לעשות בהר הבית". חבר הכנסת אריאל בתגובה: אני מקווה מאוד שאין כוונתו לרצח יהודים המתפללים במקום מקודש במדינתם הריבונית



אנשי "רבבה" נפגשו ביום שישי עם סגן השר לבטחון פנים, יעקב אדרי, על רקע כוונת הארגון להעלות אלפי יהודים להר הבית ביום ראשון, ראש חודש ניסן.אדרי אמר להם כי הוא סבור שעל המשטרה לקיים דו שיח עם המפגינים. אדרי הציע לדבר על כך עם מפקד מחוז ירושלים במשטרה.
נציגי המפגינים ביקשו מאדרי להתערב ולמנוע אלימות מצד המשטרה בעת ההפגנה, ואדרי הבטיח כי יהיה נוכח במקום.

מאות שוטרים התפרסו בסביבת הר הבית לקראת תפילת יום השישי מחשש להתפרעויות של מתפללים מוסלמים. הרקע: הכוונה להעלות אלפי יהודים להר היום, יום ראשון ראש חודש ניסן.

יו"ר סיעת רע"ם, ח"כ עבד אל-מאלכ דהאמשה, הצהיר כי הוא מוכן להיות שאהיד כדי להציל את מסגדי אל-אקצה. "אני לא חוזר בי מהאמירה שלפיה אני מוכן ליפול חלל כדי להגן על הר הבית", אמר הבוקר יו"ר סיעת רע"ם, דהאמשה, "אין לח"כ אורי אריאל ולמחוללי פרובוקציות נוספים מה לעשות בהר הבית".

דהאמשה הזהיר כי אם ראש הממשלה, אריאל שרון, לא ימנע את עליית פעילי הימין להר הבית, הדבר עלול לעלות לו בקץ שלטונו. "ברק את עשה את טעות חייו כשאפשר לו לעלות למסגדים ולהצית את האלימות ובכך סלל את הדרך לשלטון שרון. אם שרון ייתן לפעילי הימין לעלות, הוא יסלול את דרכם לסוף ההתנתקות ולסוף שלטונו".

ח"כ אריאל (האיחוד הלאומי) אמר כי דברי דהאמשה דווקא מגבירים את המוטיבציה שלו לעלות להר הבית. "למה בדיוק הוא מתכוון בדבריו?", שאל אריאל, "אני מקווה מאוד שאין כוונתו באיום לרצח יהודים הנוסעים להתפלל במקום מקודש במדינתם הריבונית".

בעקבות הודעת ארגון "רבבה" כי בכוונתו להעלות 10,000 מתפללים יהודים להר ביום ראשון, הודיע השר לביטחון פנים, גדעון עזרא, כי יסגור את ההר לעליית יהודים   לראשונה מאז נפתח מחדש לעליית יהודים בקיץ תשס"ג. ואולם פעילי רבבה לא התרשמו והודיעו כי יגיעו להר בכל זאת. גם הח"כים אריאל, אריה אלדד (האיחוד הלאומי) ומיכאל רצון (ליכוד) הבטיחו את השתתפותם באירוע.

כלי התקשורת עוסקים ברהרחבה יתרה, מזה מספר ימים בפרשה. "רבבה", שלא היתה מוכרת לציבור הרחב כלל עד היום מזוהה עם אנשי כ"ך, וספק כמה תומכים יש לה ולמטרותיה. עד היום היא לא ביצעה כל פעילות שהיא. ההערכות על מספר האנשים שיענו לקריאתה לעלות להר הבית קטנות מאוד, ובוודאי אינן מגיעות לעשרת אלפים איש, כפי ש"רבבה" טוענת.

דוד העברי, איש כ"ך לשעבר ראש תנועת רבבה, אמר אתמול שתנועתו עשתה כל מאמץ כדי להיות מתואמת עם המשטרה, ולהעלות בתיאום עמה קבוצות שאליהן יתלוו רבנים ומדריכים מוסמכים: "רצינו לקיים סיורים בהר הבית, על פי ההלכה. במקומות המותרים - להיכנס, ובמקומות האסורים - להימנע מלהיכנס. לצערנו, בשלב זה המשטרה הודיעה שהיא לא תאפשר את עליית רבבה להר הבית ביום זה. על כן אנו קוראים לציבור להגיע בשעות הבוקר לרגלי ההר על מנת להראות בפועל דרישה לחופש תפילה ליהודים במקום. אין בכוונתנו להיגרר לעימות פיסי עם המשטרה".
