

קורס ראשון מסוגו למש"קי ת"ש, בנים בלבד, בגדוד הנח"ל החרדי, נצח יהודה, הסתיים בשבוע שעבר. מטרת הקורס, שנערך ביוזמה משותפת של הגדוד, חיל השלישות ובה"ד 11, היא להתמודד עם הקושי באיוש התפקיד בגדוד החרדי שנובע ממיעוט הבנים המוכשרים למקצוע.

את הקורס, עליו מדווח השבועון "במחנה", שנערך במשך שלושה שבועות במפקדת הגדוד במחנה תרצה, סיימו ארבעה מש"קים, שלא יכלו להשתתף בקורס הסטנדרטי בבה"ד 11 בגלל שהיה מעורב. את הקורס העביר מש"ק הת"ש של הגדוד בעבר, סמ"ר (מיל') רון דונר. "הקורס נולד מתוך צורך של הגדוד במש"קי ת"ש נוספים. היתה בעיה לאתר בנים שמתאימים לעסוק בתפקיד בגדוד הייחודי ואנחנו מקווים שלקורס תהיה המשכיות", הסביר דונר.

"תמיד היינו מגרדים מש"קים מכל מיני מקומות וסותמים חורים", הוסיף קצין הת"ש של הגדוד, סג"ם ארן ונציאן. "בצורה הזו יש לנו שליטה על כמות המש"קים בגדוד".
מערך הת"ש בגדוד מטפל במספר כמעט כפול של חיילים בהשוואה לגדודים אחרים. בנוסף, כמות החיילים הנשואים המשרתים בגדוד גבוהה משמעותית מבכל יחידה אחרת.



