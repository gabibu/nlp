

ארגון מגדלי הפרחים ומועצת הצמחים פותחים שוק פרחים, בו יציגו מגדלים מכל הארץ את הפרחים אותם הם מגדלים וימכרו אותם ישירות מהיצרן לצרכן. שוק הפרחים יתקיים בימי שישי במשך חמישה שבועות רצופים, החל מיום שישי, י"א באייר, בגן מאיר ברחוב המלך ג'ורג' בעיר. מזכיר ארגון מגדלי הפרחים, חיים חדד, אמר ששוק פרחים קיים במתכונות שונות בכל הערים הגדולות בעולם המערבי. לדבריו, הארוע הוא הזדמנות מצוינת לחשיפה של פרחים חדשים ומיוחדים בפני הציבור הרחב ולקרב לענף אוכלוסיות חדשות שאינן רגילות לרכוש פרחים מדי שבוע.

חדד אמר שהפרחים שימכרו בשוק הפרחים ימכרו במחירים זולים יותר מאשר בחנויות הפרחים, הודות לחסכון בפערי התיווך המסתכמים במאות אחוזים. בנוסף הם יהיו טריים יותר מאחר והמגדלים יביאו אותם בבוקר איתם ישירות מהמשק. הוא העריך שלארוע יגיעו 5000 איש בכל אחד מימי הפעילות והביע תקווה שניתן יהיה להפוך אותו בעתיד לשוק קבע לפרחים, במתכונת המופעלת באמסטרדם שנים רבות.

במסגרת שוק ההפרחים יתקיימו סדנאות יצירה ושזירת פרחים, פעילויות חויתיות לילדים ולמבוגרים ובית קפה ובר. הארוע יפתח בשעה 9:00 בבוקר, ויסתיים כשעה לפני כניסת השבת. הכניסה לשוק חופשית.

