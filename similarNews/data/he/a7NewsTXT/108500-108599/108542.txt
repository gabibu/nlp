

מעמד מיוחד התקיים באולם הסנאט בוושינגטון. עשרות חסידים ישבו זה לצד זה, זקנים לצד צעירים וסנטורים ליד עסקנים, כשהמטרה היא לנסות לשחרר את ספרי רבני חב"ד השבויים בידי ממשלת רוסיה.

אתר חב"ד און ליין דיווח כי בדיון שהתקיים בוושינגטון השתתפה משלחת נציגים מכובדת של חסידי חב"ד, כשבראשה עמדו חברי אגודת--חסידי-חב"ד במדינות חבר העמים, שמונו בשעתו על-ידי הרבי מילובאביץ': הרב יוסף-יצחק אהרונוב, הרב שלמה קונין, הרב יצחק קוגן, והרב בער'ל לוין, ולצידם חבר המזכירות, יו"ר ה'מרכז לעניני חינוך', ומזכיר אגודת חסידי חב"ד העולמית הרב חיים-יהודה קרינסקי, הרב יוסף וינברג, ושלוחים רבים נוספים.

במהלך הדיון, שנמשך שעות ארוכות, נשאו דברים עורכי הדין המעורבים בנושא, עסקנים ובכירים נוספים מהממשל האמריקני, הסנטור הרפובליקני נורם קולמן המכהן גם כיו"ר וועדה למען זכויות האדם בסנאט, וכן יו"ר הועדה הסנטור מר בראונבאק. נציג הממשלה שבא להעיד, הזכיר כמה פעמים את תוכנית שרת החוץ קונדוליסה רייס לקדם את הנושא בביקורה הבא ברוסיה.
