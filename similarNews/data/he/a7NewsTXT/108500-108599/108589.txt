

ועדה מיוחדת בחיל האוויר החליטה שלא להמליץ לאנשי צוות אוויר לעבור את הניתוח משפר הראייה. במידה שאיש צוות אוויר פעיל ינותח - יישקל עתידו לגופו


מועמד לקורס טייס, שיעבור ניתוח לייזר לתיקון הראייה ייפסל אוטומטית מלשרת כאיש צוות אוויר - כך קבעה ועדה לבדיקת ניתוחי תשבורת לתיקון הראייה, ביחידה לרפואה אווירית של צה"ל. כך מדווח שבועון "המחנה".
הוועדה, שהתכנסה בשבוע שעבר, הודיעה עוד כי היא איננה ממליצה לחיילים המשרתים כבר אנשי צוות אוויר לעבור ניתוחי לייזר. במידה שאיש צוות אוויר יעבור ניתוח כזה, ייבחן המקרה לגופו ויוחלט האם לאפשר לו להמשיך בתפקידו. מדובר בהקלה בנושא זה, מכיוון שבעבר החליטה הוועדה לפסול אוטומטית כל איש צוות אוויר שעבר ניתוח דומה.

"כל נושא ניתוחי הלייזר הוא תחום חדש יחסית", הסבירו גורמים בוועדה. "ככל שעובר הזמן ניתן לדעת יותר על ההשלכות של הניתוח. כיום יש לנו יותר ידע בנושא ועל כן החלטנו שלא לפסול לאלתר כל איש צוות אוויר שעבר את הניתוח". הוועדה, שהתכנסה זו הפעם השלישית בארבע השנים האחרונות, כללה בין היתר, את קצין הרפואה של חיל האוויר, אל"ם ד"ר ליאב גולדשטיין, סא"ל ד"ר בלה עזריה, רופאי עיניים בכירים ונציג של חברת "עיניים", המתמחה בניתוחי לייזר.

כל איש צוות אוויר מחויב לעבור אחת לשנה בדיקות מקיפות ביחידה לרפואה אוירית. במידה שחלה התדרדרות בראייתו, מותאמות לו עדשות מגע חד פעמיות או משקפיים, בהתאם לנדרש. יש לציין, כי מפקד חיל האוויר בעצמו, האלוף אליעזר שקדי, מרכיב משקפי ראייה.
