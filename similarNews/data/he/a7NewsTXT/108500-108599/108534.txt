

רקטת קסאם התפוצצה אמש בעיר בשדרות בלא נפגעים. הירי בוצע מאזור העיירה בית חנון שבצפון הרצועה.

מחבלים שיגרו אמש רקטת קאסם לעבר שדרות. הרקטה שנורתה, ככל הנראה מדגם 'קאסם 3', נחתה בשטח פתוח סמוך לעיר. לא היו נפגעים. הירי בוצע מאזור העיירה בית חנון שבצפון הרצועה.
כוחות משטרה הוזעקו למקום ואיתרו את מקום הנפילה המדוייק. לפני כחודש נורתה רקטה שנחתה ליד בית פלשתיני וגרמה לנזק.

שר הביטחון שאול מופז אמר בעקבות הירי כי מדובר באירוע חמור ביותר. לדבריו, קיים פער בלתי נסבל בין הבטחות הרשות הפלשתינית לצעדיה בשטח למניעת טרור. מופז קרא לאבו מאזן לפעול מייד כדי למנוע המשך ירי הקאסם.

ההערכה היא כי את הקאסם ירו מחבלים מקבוצת 'ועדות ההתנגדות העממיות', האחראי גם לפיגוע הירי שלשום, שבו נפצע קשה אזרח ישראלי ליד היישוב מורג.

"פגיעת הקאסם היום היא תשובה להחלטה האומללה של רה"מ", אמר ח"כ אורי אריאל מהאיחוד הלאומי בתגובה לירי על שדרות. לדבריו, בעוד שרון ומופז ממהרים לעקור יהודים ולסדר מגורים לערביי עזה, בצד השני מתארגנים היטב ושולחים לנו תזכורת על כוונתם האמיתית. "ברור לכל כי אם תעקר ההתיישבות בגוש קטיף ירי הקסאמים יגבר", הבהיר ח"כ אריאל.

יו"ר סיעת המפד"ל, ח"כ זבולון אורלב, אמר כי ירי הקסאם על שדרות הערב מוכיח שתכנית ההינתקות לא תפסיק את הטרור והקסאם הוא רק קדימון לטרור הקשה שיתפתח אחרי ביצוע ההתנתקות. "הקסאם מוכיח שהפלשתינים נשאו פלשתינים, הטרור נשאר טרור ואבו מאזן הוא ערפאת עם חליפה אלגנטית".
"צחוק הגורל הוא, שהקסאם נפל דווקא ליד ביתו של ראש עירית שדרות שהיה מיוזמי המפגש של ראשי ערים ישראלים ופלשתינים שנועד להפסיק את הטרור", אמר אורלב.

לפני יומיים נורה תושב גוש קטיף ונפגע בבטנו מירי צלפים בשעה שעבד על בניית גדר סביב הישוב מורג. האיש, עובד המועצה האיזורית חוף עזה פונה לבית החולים סורוקה בבאר שבע ונותח שם.
