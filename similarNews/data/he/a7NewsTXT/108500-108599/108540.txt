

שר הביטחון, שאול מופז החליט שלא להרוס את בתי העקורים מיישובי גוש קטיף במסגרת תכנית ההתנתקות.

"לאור כל הנימוקים עולה בבירור כי לא יהיה נכון להרוס את הבתים ויש צורך להעבירם לרשות", אמר מופז בדיון שקיים עם ראשי מערכת הביטחון והמשטרה. הוא הוסיף כי מבנים רגישים כגון בתי כנסת, בתי עלמין ומקוואות, יפורקו ויועברו ועימם יוסרו גם המזוזות ממשקופי הבתים. עמדתו של שר הבטחון תובא להחלטת ממשלה.

כתבתנו רותי אברהם מוסרת כי דברי מופז באים בעקבות הצהרתה של מזכירת המדינה קונדוליסה רייס כי ארה"ב לא תסכים לכך שישראל תהרוס באופן מוחלט את בתי המתיישבים, "הרס וונטון", כלשונה. יצויין כי "הרס וונטון"   הרס מוחלט של בתי אזרחים ותשתיות אזרחיות נאסר עפ"י אמנת ג'נבה והוא מוגדר כ"פשע מלחמה".

רייס הוסיפה יש צורך לדון בגורל הבתים וגם הבנק העולמי מצוי בעובי הקורה כדי למצוא פתרונות.

התרשמתי היא אמרה, כי קיימת אוירה של שיתוף פעולה ונכונות למצוא פתרון שיתאים לשני הצדדים וכל עוד יש אוירה כזו בנושא "זה בסדר מבחינתנו". רייס הוסיפה כי ישנם דיווחים שהבתים אינם מתאימים לצרכיהם של הפלשתינים. "בכל מקרה יש צורך בתיאום בנושא והוא ייעשה".
