

הרב אברהם וסרמן, ר"מ בישיבת רמת גן ורב קהילה בעיר, אומר בראיון לערוץ 7 כי כל פעילות שתינקט צריכה להיות חכמה, נכונה, אמיתית וכנה וכזו שאינה מעוררת שנאה ואנטגוניזם.

עם זאת הוא אומר, יש להבין כי מי שעומד להיות מגורש מביתו, תוך הריסת מפעל חייו, הישיבה שלו ותלמוד תורה שלו, אינו יכול לעבור על כך "בשירה ריקודים ואוירה נחמדה". את הכאב עצום והזעם נורא צריך לתעל לכיוונים מעשיים שיהיו יעילים, אומר הרב ורסמן ומציין כי פעולה שתגרום לכעס עלולה להזיק ולכן יש להתייעץ עם אנשים המבינים בכך בכל הפעילות המעשית.

הציבור יכול לשאת פעולות שנעשו בעבר כמו למשל חסימת כבישים על ידי החקלאים והסטודנטים, ועל רקע נושאים פחות משמעותיים מגירוש יהודים, רק שצריך לבדוק את יעילותם. "כל מה שיקרין כוחניות לשמה בלי שיעמוד בבסיסו מסר רוחני מוסרי אנושי ויהודי, יעילותו מוטלת בספק"

לב הענין אומר הרב וסרמן, כיצד לעצור את התהליך מבחינה עקרונית ולכך יש לתת את הדעת לעובדה כי את דעת הקהל ניצח מסר ערכי מוסרי של השמאל הישראלי למן היום שלמחרת מלחמת ששת הימים, כשהם הכריזו ש"הכיבוש משחית" וש"לא מוסרי לשלוט בעם אחר".
הדברים לדבריו חלחלו עד למובילי התנועות הימניות.
בכך הצליח השמאל לחולל מהפך.

עתה "עלינו בתוך זמן קצר לנצל את התשתית הרוחנית האיתנה של העם הזה שאותה ראו במשאל מתפקדי הליכוד ובבחירות האחרונות, כדי להניף את הדגל המוסרי רוחני יהודי תנ"כי. סביב המסר יש לבנות את כל הפעילות והיא צריכה לנבוע ממנו, אומר הרב וסרמן.

לדבריו "אם נשאר בפינה הקטנה של קומץ אנשים שמתקוטטים עם השלטונות, יהיה זה בעוכרנו ויוביל הדבר לתוצאות הפוכות. אנחנו צריכים לשדר שאנחנו אמת צדק וקונצנזוס וכי אנחנו מבטאים המוסר האנושי יהודי. זה הדבר המרכזי. יש להביא את הרחוב "לרתוח מזעם" על הפרת זכויותיהם הבסיסיות של המתיישבים. המוסר האנושי הבסיסי אינו יכול להרשות הפרה כזו והדבר מובן גם בארץ וגם בחו"ל.

