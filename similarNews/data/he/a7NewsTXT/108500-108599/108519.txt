

יו"ר ארגון חי"ל, ברוך מרזל, קרא היום לראש הממשלה אריאל שרון לשקול להרוס את המסגד בהר הבית.

מרזל אמר את הדברים בתגובה להחלטת שרון להרוס בתי כנסת בגוש קטיף מ"חשש שאנשי החמאס יתנכלו להם". לדברי מרזל, "יש לשקול להרוס את המסגד בגלל הידיעות שקיצונים יהודים רוצים להתנכל למסגד".

בסוכנות הידיעות של הפלשתינים "וואפא" דווח כי "הרשת העולמית של הארגונים הפועלים למען אלקודס הזהירה אתמול מהמזימה שרוקמות קבוצות גדולות של מתנחלים ישראלים קיצונים לפלישה או פריצה למתחם מסגד "אלאקצאא" ול"אלחרם אלקודסי" במטרה לסכל את ההתנתקות הישראלית מרצועת עזה".

לפי הדיווח, הרשת הכוללת 118 ארגונים בינלאומיים וערביים הזהירה מכך כי יותר מעשרים אלף מתנחלים "עומדים להתקבץ מול שערי המסגד החל מהעשירי לחודש הזה במטרה לפרוץ לתוך המסגד ולקיים תפילות המוניות ברחבותיו, ולהחיות את רעיון 'בית המקדש השקרי' שהם טוענים שהוא היה בנוי במקום בו בנוי המסגד עתה".

עוד נאמר בהודעתם כי "המזימה הזאת איננה יכולה להתבצע ללא שיתוף פעולה בין המתנחלים ושלטונות הכיבוש וקראה לשחרור העיר מידי כוחות הכיבוש בהקדם האפשרי".
