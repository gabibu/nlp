

בימים אלה קיבלו עובדי ארכיון מפלגת העבודה, אשר בבית ברל שבכפר סבא, מכתבי פיטורים. העיתונאי יוסי ורטר מ"הארץ" מגלה כי קרן בית ברל, שהארכיון מצוי בתחומה, הודיעה לעובדים כי מפאת מחלוקת על דרך המימון שהתגלעה בין הקרן למנגנון המפלגה, הוחלט לסגור את הארכיון.

במקום שמורים מאות אלפי תיקים, פרוטוקולים ומסמכים המתעדים את קורות המפלגה מאז שנולדה כמפא"י ב-1930, מכתבים בחתימת ידו של דוד בן-גוריון, פרוטוקולים המתעדים דיונים במרכז המפלגה ובלשכה. מפא"י (מפלגת פועלי ארץ-ישראל) נוסדה בשנת 1930 עם איחודן של שתי מפלגות הפועלים "אחדות העבודה" ו"הפועל הצעיר". ב- 1932 התאחדו "הבריתות העולמיות" של מפלגות אלה והקימו את "האיחוד העולמי". מפא"י הייתה מפלגה ציונית-סוציאליסטית. כבר מייסודה היא הפכה לכוח הפוליטי העיקרי ביישוב, ואנשיה עמדו בראש ההסתדרות הכללית, הסוכנות היהודית וכוח המגן העיקרי   "ההגנה".
מתקופת הקמת המדינה ועד לשנת 1977, בה התחלף השלטון במדינת ישראל, הייתה מפא"י, ואחריה "העבודה" (מ-1968), המפלגה הדומיננטית במדינה והמרכיבה את כל ממשלות ישראל. ממנהיגיה הבולטים של מפא"י על גלגוליה: דוד בן-גוריון, ברל כצנלסון, יצחק טבנקין, יצחק בן-צבי, חיים ארלוזורוב, משה (שרתוק) שרת, אליהו גולומב, גולדה מאיר, דוד רמז, יוסף שפרינצק ואליעזר קפלן. במרוצת השנים הצטרפו להנהגת המפלגה לוי אשכול, פנחס לבון, פנחס ספיר, משה דיין, אבא אבן, שמעון פרס, יגאל אלון, ישראל גלילי ויצחק רבין.
בתשכ"ג (1964) החליטה מזכירות מפא"י על הקמת הארכיון, נקבע כי תפקידו יהיה לרכז את כל החומר הארכיוני של המפלגה ולשמור אותו, החל מישיבות המזכירות המשותפת של "אחדות העבודה" ו"הפועל הצעיר" ב- 1929, וכן את כל החומר של "האיחוד העולמי" (התכתבויות ופרסומים של מרכזי המפלגות היהודיות בחו"ל).

ארכיון מפלגת העבודה ע"ש משה שרת נוסד בשנת 1965 במסגרת קרן ברל כצנלסון , והוכר ע"י ממשלת ישראל בראשות מפלגת העבודה, כארכיון ציבורי.

החל מיום חמישי כ"ג בסיון, המקום יהיה סגור לציבור, לחוקרים, לסטודנטים.

גזבר המפלגה, משה כהן, שהתדיין עם מנהלי הקרן על ענייני המימון בשבועות האחרונים, הופתע לשמוע מ"הארץ", שלשום, על כוונת הסגירה. "זה באמת לא בסדר", אמר כהן. הוא סיפר כי בשלב מסוים נשקלה מכירת הארכיון לגוף פרטי שיפעיל אותו, אך התברר שזו משימה בלתי אפשרית.
