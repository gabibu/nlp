

משרדי האוצר והפנים הצליחו היום לגייס התחייבויות עקרוניות למתן מלוא מסגרות האשראי הדרושות ל-67 רשויות מקומיות על-מנת שיוכלו ליישום תוכניות ההבראה.

ההתחייבויות למתן אשראי בסך 450 מיליון שקל ניתנו על ידי בנק אוצר השלטון המקומי, הנשלט ע"י חברת דקסיה הצרפתית, בעקבות פניית משרדי האוצר והפנים. ההתחייבויות מתייחסות למתן אשראי ל-67 רשויות מבין 80 הרשויות שפורטו בפניית המדינה.

העמדת ההלוואות תעשה בהתאם לכללים המופיעים בפנייה, ובכלל זה, העמדת אשראי לתקופה של 12 שנים לפחות, במועדים ובתנאים הנדרשים על-פי תוכניות ההבראה שגובשו על-ידי המדינה, ובתנאי שוק מקובלים לרבות בכל הנוגע לגובה הריבית ולמועדי הפירעון.

העמדת ההלוואה מותנית במתן ההיתרים והאישורים הנדרשים לרשות המקומית ממשרד הפנים ומהחשב הכללי.

מנכ"ל משרד האוצר, ד"ר יוסי בכר, שהוביל את המהלך, יחד עם מנכ"ל משרד הפנים, אמר כי "תוצאות אלה מהוות הצלחה ליוזמת משרדי האוצר והפנים, מאחר ומשמעותן היא שרובן המכריע של הרשויות המקומיות שנכללו במסגרת הפנייה והזקוקות בדחיפות למקורות כספיים, יזכו לקבל מימון, וזאת לאחר חודשים ארוכים במהלכם לא הצליחו רשויות אלו לקבל אשראי מהמערכת הבנקאית".

מטרת הממשלה בפרסום הדרישות שפורטו ב"קול קורא" הינה להבטיח כי מתן האשראי יעשה בתנאים הוגנים, ומבלי לפגוע ביכולתן של הרשויות לנהל כראוי את המשימות המוניציפליות העומדות בפניהן.

הפנייה שפורסמה התייחסה ל-80 רשויות מקומיות הנמצאות בשלבים שונים של יישום תוכניות ההבראה, וזקוקות למקורות כספיים לשם התקדמות ביישומן. צעד זה הינו ראשון מסוגו, מאחר ובעבר לא נעשו פניות דומות למתן אשראי עבור השלטון המקומי.

לדברי המשרדים, מהלך זה מהווה צעד נוסף במכלול הצעדים המבוצעים על-ידי משרדי האוצר והפנים, במטרה לאפשר את הבראת הרשויות המקומיות בישראל, ייצוב מצבן הפיננסי והגדלת המקורות הכספיים העומדים לרשותן. הם מציינים, כי הם ממשיכים לבחון את סוגיית הסיוע לרשויות האחרות.

יו"ר מרכז השלטון המקומי, עדי אלדר, מברך את שרי האוצר והפנים ואת מנכ"ל משרד האוצר על הסיכום עם דקסיה לפיו יועמד אשראי ל-67 רשויות מקומיות. "אני מקווה שמשרדי הפנים והאוצר יידעו לסייע גם לאותן רשויות מקומיות שהבנקים אינם מעמידים להן אשראי, עוד לפני חג הפסח", אמר אלדר.

