

יו"ר ארגון המורים הדתיים, גד דיעי, אומר כי פיצוץ הישיבות בין ארגוני המורים לאוצר נעשה בכוונה תחילה על ידי אנשי האוצר. עוד אמר שיו"ר ועדת החינוך הציעה להקפיא פיטורי המורים על מנת לחדש את המו"מ.

ראשי ארגוני המורים הודיעו אתמול (ה') שלא יבואו לפגישה עם נציגי משרד האוצר ומשרד החינוך בנושא הרפורמה במערכת החינוך ויישום מסקנות ועדת דברת. זאת לאחר שפגישה מוקדמת בין הצדדים הסתיימה ללא כל תוצאות לאחר שרן ארז קרא לממונה על השכר באוצר, יובל רכלבסקי, נוכל ורכלבסקי הודיע שהוא לא מוכן לדבר עם ארז עד שיתנצל בפניו.

יו"ר ארגון המורים הדתיים וממלא מקום יו"ר הסתדרות המורים, גד דיעי, אמר ביומן ערוץ 7 כי למשרד האוצר יש עניין ל'פוצץ' את המשא ומתן עם ארגוני המורים. "אין לאוצר עניין שנגיע להסדר", אמר דיעי, "אין להם עניין להוציא כסף על מנת ליישם את דו"ח דברת ולכן, היכן שאנחנו מתקרבים להבנת יש פתאום מוקש והם מפוצצים את הישיבה".

דיעי טען כי פיצוצי הישיבות נעשים בכוונה על מנת לאיים על המורים ולכפות עליהם את יישום מסקנות ועדת דברת.

"אנחנו הסכמנו להארכת יום העבודה ובדברים רבים נוספים אבל ברגע שמגיעים לנושא השכר   טאבו. אנחנו מוכנים אבל השכר לא אומר לנו מה עם השכר שלנו".
"מדובר בשכר שהוא תמורה הולמת למעמד המחנך בישראל, והרי כל עניינה של הוועדה הזאת הוא לשפר את מצב החינוך ומעמד המחנך", הדגיש.

בנוגע לנקודות עליהן לא יסכימו ארגוני המורים כאשר יחודש המשא ומתן אמר דיעי שלעולם לא יסכימו הארגונים להפרטת ההוראה ולהעברת המורים לאחריות של הרשויות המקומיות ושל מנהלת חינוך אזורית, בה יהיו שיקולים פוליטיים ואינטרסנטיים. "במקום חינוך ממלכתי מעבירים את המערכת לחינוך ציבורי, לעמותות ולגופים שונים".

בנוגע לאיום הנוכחי לפטר אלפי מורים אמר דיעי שארגוני המורים לא יחדשו את המשא ומתן כשאקדח פיטורי המורים מוצמד לרקתם. "קודם שיפסיקו עם הפיטורים ואז נחזור למשא ומתן". "רק בשנה שעברה פוטרו 700 מורים ואנחנו עבדנו יום ולילה על כל מורה כי הוא עולם מלא, אז איך נוכל לשבת על פיטורי 5,000 מורים, הרי לשם כך צריך לעזוב את כל שאר העיסוקים?"

דיעי גילה כי עלתה הצעת פשרה בין ארגוני המורים והאוצר מצד יו"ר ועדת החינוך של הכנסת, ח"כ מלי פולישוק בלוך, אשר הציעה להקפיא את פיטורי המורים על מנת שהצדדים יחזרו באופן מיידי לשלחן הדיונים ו-500 מיליון  לצורך הרחבת חדרי מורים ושהעניין כבר מאושר ללא קשר לועדת דברת.

"אם ניישם את מסקנות ועדת דברת יפוטרו במסגרת הדו"ח 34,000 מורים ואז הראשונים שיפגעו יהיו התלמידים, אמר דיעי. "אם אתה תוציא 34,000 מורים מן המערכת, אז במקום כיתות של 40 תלמידים יהיו כיתות של 50 תלמידים כאשר בכל העולם יש 25 תלמידים בכיתה".

בעיה נוספת שלדעת דיעי תתעצם היא בעיית האלימות בבתי הספר. זאת מאחר שלטענתו, במקום להתייחס לבעיות ולתכנים מתייחסים רק לבחינות הכלכליות של המציאות ולמה משתלם יותר.

"אנחנו ננהל מאבק חריף", אמר והדגיש שלא מדובר בשביתה, "לא שבתנו עד היום יום אחד, כל הפעילות שלנו הכוללת הפגנות וכנסים נערכת אחרי הצהרים".

יחד עם זאת, כאשר מדובר על פתיחת שנת הלימודים הבאה אומר דיעי כי "אם יהיה מצב בו נהפך לעבדים ולא נהיה עובדי הוראה אין שום ספק שאת שנת הלימודים לא נוכל לפתוח".
