

הרשות השנייה לשידורי טלוויזיה ורדיו העבירה אתמול לזכייניה טיוטה של כללים שנועדו להסדיר את עניין השתתפותם של שומרי שבת בשידורים בשבת. בכללים נקבע כי לא תשודר תוכנית בשבת שבה המשתתף הראשי או בעל תפקיד משמעותי התנה מראש בכתב כי התוכנית בהשתתפותו לא תשודר בשבת. כמו כן ייקבע כי באחריותה של זכיינית השידור להודיע למרואיינים על כך שתוכנית המוקלטת ביום חול מיועדת לשידור גם בשבת או בחג. עם זאת, נקבע בכללים, כי תוכנית חדשותית המשודרת בשבת, תוכל להשתמש בחומר מוקלט שהגיע מאירוע ציבורי כמו נאום או כנס, וזאת גם בלא לקבל הסכמה מראש של המשתתפים.

הצורך בגיבוש תקנות הורגש עקב מקרים אחדים שאירעו בתקופה האחרונה, ובהם הוקלטו תוכניות עם שומרי שבת, שהוקרנו לבסוף בשבת. לפני כשנה הגישו משתתפי סרט על "מצפה כרמים" עתירה לבג"צ בבקשה למנוע את הקרנתו בשבת. בג"צ, בראשותו של השופט אהרן ברק, קבע שאפשר לשדר את הסרט בשבת. גורמים ציבוריים דתיים ושאינם דתיים כאחד מתחו ביקורת על פסיקה זו.

בניסיון למנוע אי נעימויות מסוג זה הגיש ח"כ שאול יהלום הצעת חוק האוסרת את השימוש בתמונתו ובצילומיו של אדם באופן שיגרמו לפגיעה ברגשותיו הדתיים. הרשות השנייה מבקשת למנוע את העברת החוק, ובמקום זה היא מבקשת לעגן את הכללים בתקנות של הרשות. דוברת הרשות אומרת כי ח"כ יהלום הסכים לבטל את הליכי החקיקה בתנאי שכל רשויות השידור יעגנו את הנושא בתקנותיהן.
כתבתנו לענייני תקשורת חני לוז מציינת כי בליל שבועות לפני כשנה בוטלה ברגע האחרון הקרנת תוכנית בערוץ הראשון בהשתתפותו של השר בניזרי. כמו כן לפני כחודש בוטלה הקרנת פרק בסדרת תרבות חדשה בערוץ השני, ובה הופיעו אנשי תקשורת שומרי מצוות. הסדרה הייתה מיועדת ליום חול, אולם הועברה למשבצת שידור בשבת. בעקבות התנגדותם של המשתתפים בוטלה הקרנת הפרק שבהשתתפותם.

עו"ד נפתלי ורצברגר, שייצג את המשתתפים בסרט על "מצפה כרמים", מסר ללוז כי הוא רואה בחיוב את עצם עגינת הנושא בתקנות של הרשות. עם זאת, לדברי ורצברגר, הכללים שהוצגו בטיוטה אינם פותרים את הבעיה בשלמות. לדבריו, יש לנהוג על פי ההתניה של משתתף שאינו מעוניין להשתתף בשידור בשבת גם אם לא ניתנה בכתב. עוד אומר עו"ד ורצברגר כי גם בנושא החדשותי יש לתת את הדעת לכנסים או להפגנות בהם משתתפים שומרי שבת שאינם מעוניינים שצילומיהם יופיעו בשבת.
מנגד טוענת הרשות השנייה כי בכללים שהיא מציעה יש "איזון בין פגיעה ברגשות דתיים לבין זכות הציבור לדעת. אם האירוע פתוח לתקשורת, ויש בו עניין ציבורי וחדשותי, הנחת העבודה היא שאם האדם לא התראיין באופן אקטיבי האיזון הנכון הוא להקרין את צילומי האירוע".

יו"ר הרשות השנייה מוטי שקלאר אומר כי לאור הבעיות שנתגלעו בעבר הוא רואה לנכון להטיל את האחריות על המשדר ולא רק על המשתתף. לדבריו, כבודו וחירותו של האדם כוללת את הידיעה היכן ומתי מקרינים סרט בהשתתפותו. "כללים אלה מסדירים בדרך הוגנת את האי הבנות שבהן נתקלה הרשות בעת האחרונה". הכללים הועברו לזכייניות השונות.
