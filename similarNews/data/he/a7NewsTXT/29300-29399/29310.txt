

פקידה בסניף בנק לאומי בחדרה העלימה כחמישה מליון שקלים מכספי לקוחות הבנק ומכספי הבנק עצמו.

הפקידה, תושבת חדרה בת 44, נעזרה בבעלה לביצוע המעילה. השניים נעצרו אמש, הם נחקרו במשטרה ולאחר מכן הובאו בפני שופט להארכת מעצרם.

בדיווח של כתבת עיתי"ם נמסר כי המעילה המדוברת נחשפה לפני כשבועיים. אחד מלקוחות הבנק הגיע לסניף וביקש לבדוק את מצב תוכנית החיסכון שלו, לתדהמתו נאמר לו כי התכנית נעלמה וכי עליו להוסיף ולשלם חוב של כ-160 אלף שקלים לבנק. בדיקה מעמיקה יותר העלתה בפני חולית הביקורת של בנק לאומי את מעילתה של הפקידה. מכאן הייתה הדרך קצרה לתלונה במשטרה ולחקירה המתנהלת כעת.

במהלך הבדיקה הודתה הפקידה בביצוע המעילה וסיפרה כי העבירה את סכומי הכסף הנעלמים לעסק הכושל של בעלה, ולגמילתו של אחיה מהתמכרותו לסמים.

מדוברות בנק לאומי נמסר בתגובה כי המעילה פגעה בחמישה עשר לקוחות שאותרו ע"י אנשי הבנק. הודעה מפורטת הועברה ללקוחות הנפגעים, והם יפוצו ע"י הבנק. הבנק מצא לנכון לציין כי רוב כספי המעילה הם כספי הבנק עצמו ולא כספי לקוחות, וכי העובדת פוטרה מיד עם גילוי המעילה.

זה המקום לציין כי נגיד בנק ישראל דר' יעקב קליין המליץ בעת האחרונה לבצע בדיקות חוזרות של לקוחות הבנקים באשר ליתרת חשבונותיהם ולהצליב את המידע הנמסר ע"י שני פקידים שונים של הבנק. המלצתו של דר' קליין פורסמה בעקבות מעילת הענק בבנק למסחר.

