

לאחר שנכשל הניסיון להעמיד את רה"מ שרון לדין בבלגיה בעוון "פשעי מלחמה" פתחו אתמול ארבעה סנטורים בלגים במהלך חקיקתי בבלגיה שנועד לתת מענה ל"כשל" זה.

בשבוע שעבר דחה בית המשפט הבלגי את התביעה שהוגשה נגד רה"מ בטענה כי אי אפשר לשפוט אותו בבלגיה, זאת כיון שמר שרון אינו נוכח כעת בבלגיה. עתה, לפי הצעת החוק שהם הציעו, מבצעיהם של פשעים נגד האנושות, פשעי מלחמה או טבח עם אינם חייבים בהכרח להימצא בבלגיה כדי שבתי המשפט של מדינה זו יוכלו לפתוח נגדם בהליכים משפטיים.

חוק זה יאפשר לבתי המשפט הבלגיים לשפוט אנשים המואשמים בביצוע פשעי מלחמה, פשעים נגד האנושות וטבח עם, ואין זה משנה היכן בוצעו פשעים אלה, ומה לאומיותם ומקום מושבם של הנאשמים ושל קורבנותיהם.

בית המשפט ביסס את החלטתו על סעיף 12 של החוק הפלילי הבלגי, ולפיו אי-אפשר לפתוח בבלגיה בהליכים משפטיים על מעשים שבוצעו מחוצה לה, אלא רק כשמבצעם "נמצא בשטח הממלכה".
ארבעת הסנטורים, מארבע מפלגות שונות, סבורים כי חברי הפרלמנט הבלגים שהצביעו בעד החוק פה-אחד ב-1993, "הביעו בבירור את רצונם לא להתחשב בתנאי הנוכחות בשטח בלגיה".

כדי שתיכנס לתוקף הצעת החוק היא חייבת לקבל את אישור שני בתי הנבחרים של הפרלמנט הבלגי.

