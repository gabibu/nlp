

המחבל עמאר מוסטפא מרדי, שנעצר בידי זרועות הביטחון בא' בתמוז (11 ביוני), הודה בחקירתו כי לפני תחילת הלחימה בשטחי יש"ע עבר אימונים במחנה צבאי עיראקי השייך ל"ראש החזית לשחרור פלשתין" אבו אל עבאס, הנהנה מתמיכתם של השלטונות העיראקיים. המחבל סיפר כי האימון כלל שימוש באמצעי לחימה שונים: רובים ואקדחים, ואימון תיאורטי בשימוש במטולי RPG. עמאר הודה כי לאחר שחזר לרמאללה מן האימון בעיראק זימן אותו תאופיק טיראווי לשיחה, ועדכן אותו כי בעקבות האימונים שעבר הוא ישתתף עם ערבים נוספים בפיגועי ירי נגד מטרות ישראליות. טיראווי מסר לעמאר רובה קלצ'ניקוב וציין כי הנשק יישאר אצלו באופן קבוע.

עמאר הודה גם כי היה מעורב בחטיפתו וברציחתו של הנער יורי גושצ'ין ז"ל מפסגת זאב לפני כשנה בליל ד' באב תשס"א (24 ביולי). הנער נחטף בירושלים ובערך שעתיים לאחר מכן הוא נרצח ליד בית המטבחים באל בירה.

ובשטחי יש"ע ממשיכים כוחותינו לסכל פיגועי תופת. אתמול עצר כוח מיוחד של צה"ל שני מחבלים שהתכוונו לבצע פיגוע התאבדות. כתבנו קובי פינקלר מדווח כי במהלך הפעולה נעצר ערבי נוסף החשוד במעורבות בטרור. כוחות צה"ל נכנסו אתמול בצהריים פעם נוספת לעיר קלקיליה כדי ללכוד בה מבוקשים. כניסת הכוחות לעיר בוצעה שעות אחדות לאחר יציאת הכוחות הבוקר, לאחר ששהו בעיר ימים אחדים.

צה"ל עצר עשרה מבוקשים בכפר בית-ליד ממערב לטול כרם. בכפר חארס בשומרון חשף אמש כוח של חיל התותחנים תיק, ובו 12 מטעני צינור, וכן תחמושת נוספת. כתבנו קובי פינקלר מוסר כי חבלנים של צה"ל פוצצו את המטענים באופן מבוקר.

בחברון עצרו שוטרי מג"ב חמישה מבוקשים: שני מחבלי חמאס, ושלושה מחבלי תנזים. אתמול השליכו ערבים בקבוק תבערה לעבר בית הסמוך לשכונת ארמון הנציב בירושלים. לא היו נפגעים, ולא נגרם נזק לרכוש.

צה"ל ממשיך להחזיק ברוב ערי הרש"פ ושולט בג'נין, בשכם, ברמאללה, בבית לחם, בטול כרם ובחברון. כמו כן כוחות ישראליים מכתרים את העיר יריחו. הבוקר מתכנס הקבינט הביטחוני על פי הזמנתו של ראש הממשלה אריאל שרון, כדי לדון במצב ביש"ע. מערכת הביטחון תציג הצעות להקל על האוכלוסייה הערבית בערי הרש"פ, בכללן מעבר מעוצר יום לעוצר לילה.

עוד מדווח כתבנו כי בחודשים האחרונים חשפו זרועות הביטחון נסיונות של החיזבאללה לחטוף ישראלים להגיע לאזור גבול הצפון או לחו"ל, וזאת באמצעות פיתוים בכסף. מהעובדות הידועות עד כה עולה כי החיזבאללה מפעיל מערך של סוכנים בארץ ובעולם במטרה לחטוף ישראלים כדי שישמשו קלפי מיקוח. בין השאר נחשפה פעילותו של קייס עוביד, אזרח ישראלי תושב טייבה לשעבר, השוהה כעת בלונדון. עוביד, הפועל בשורות החיזבאללה זה מכבר, ניסה בשבועות האחרונים לפתות אזרחים ישראלים לצאת לאירופה או להגיע לאזור גבול הלבנון. משירותי הביטחון נמסר כי עוביד הבטיח לקורבנותיו רווח כספי מהיר על בסיס פעילות פלילית, כביכול. פרשיות אלו מתגלות שבוע בלבד לאחר פרסום הידיעה על מעצרו של "נסים", ישראלי שריגל למען החיזבאללה, וכן לאחר מעצרו של אחד מבכירי הארגון בחברון. נוסף על כך הסגיר עצמו השבוע לידי כוחות צה"ל מחבל בארגון אשר שהה בשטחי יש"ע בתקופה האחרונה. נציין עוד כי נשיא סוריה בשאר אסד שב והדגיש אתמול את תמיכתה של ארצו בחיזבאללה ובארגוני הטרור הפועלים מדמשק.

