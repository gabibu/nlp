

בדברים שנשא יו"ר מפלגת העבודה בן אליעזר בפני חברי ועידת מפלגת העבודה הוא תקף את חיים רמון ואמר: "קריאתך לפינוי יישובים היא פרס לערפאת". בן אליעזר אף קרא לחיים רמון להתמודד מולו בעוד כשבוע על ראשות המפלגה. "בוא נגמור עם זה. המצב הנוכחי אינו מוסיף כבוד למפלגה", אמר בן אליעזר. יומה השני של ועידת העבודה עמד בצל המחלוקת הכבדה בין חברי השמאל הקיצוני בעבודה לבין יו"ר המפלגה באשר לפרישה מיידית מן הממשלה.

יו"ר מפלגת העבודה בנימין בן אליעזר תקף אתמול בחריפות את התנהלותו של ח"כ חיים רמון ואת התבטאויותיו בדבר פינוי יישובים. "כאשר אתה קיבלת את הניסיון שלך במפלגה, שלמוסדותיה אתה כל כך בז, אני עשיתי את הסטז' שלי 30 שנה בצבא . בעצם קריאתך לפינוי יישובים אתה פותח במלחמת אחים, ואתה נותן לערפאת את הפרס הגדול ביותר", אמר בן אליעזר.

בתוך כך נודע כי במסר שהעביר אתמול לשני בכירי העבודה שלמה בן עמי ואברום בורג הבטיח בן אליעזר כי עד סוף החודש יפרוש מן הממשלה. מסרים אלו כוונו לאזני חברי השמאל הקיצוני בעבודה, הלוחצים ללא הפסק על בן אליעזר לפרוש מהממשלה.

ועידת מפלגת העבודה, שהתכנסה ליומה השני, עמדה בצל המחלוקת הקשה בין חברי השמאל הקיצוני בעבודה לבין יו"ר המפלגה בנימין בן אליעזר. בנאומו תקף ח"כ אברום בורג את מדיניותו של בן אליעזר והטיח בו האשמות קשות. "אתה לא יכול יום אחד לחלק את ירושלים ולמחרת להיות הזנב של שרון", אמר בורג. במהלך נאומו של בורג התפרץ לעברו ראש עיריית מעלות שלמה בוחבוט, חטף מיקרופון משולחן הנשיאות וצעק לעבר בורג כי כעת העם מעוניין באחדות.

מוקדם יותר אתמול ביקש אברום בורג להעלות על סדר היום של הוועידה את הצעתו לפינוי יישובים ביש"ע ולפרישה מיידית מן הממשלה. בנימוקיו להצעה זו הסביר בורג: "לציבור יש שאלות קשות ולנו אין תשובות לתת לו; איך נסביר את הכלכלה הכושלת? איך נסביר את ההזדנבות שלנו אחרי שרון?", אמר בורג. את כוונתו של בורג טרפד נשיא הוועידה העו"ד דוד ליבאי משיקולים תקנוניים.
בהצבעה מאוחרת נדחתה הצעתם של בורג ורמון לכלול במצע המפלגה פינוי יישובים מבודדים. בשלוש הצבעות שערכו חברי הוועידה נדחתה הצעתם של בורג ורמון ברוב גדול.

בסיומה של הועידה התקבלה תוכניתו המדינית של בן אליעזר שעיקריה: שתי מדינות לשני עמים, פינוי רוב ההתנחלויות בהסדר קבע, העברת השכונות הערביות שבמזרח ירושלים לרש"פ והקמת משטר בינלאומי מיוחד באזור המקומות הקדושים בירושלים.
