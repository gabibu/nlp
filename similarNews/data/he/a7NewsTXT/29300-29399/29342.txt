

ח"כ ד"ר יובל שטייניץ (ליכוד) דורש ממנכ"ל רשות השידור יוסף בראל להשעות את אמנון אברמוביץ מהגשת "יומן" בליל שבת. זאת, לאחר שלטענת שטייניץ, שידר אברמוביץ כתבה על החוק למניעת מונופוליזם בתקשורת אותו יזם שטייניץ, ובמהלכה כינה את שטייניץ "פוסט טראומתי" וקרא לעיתונות להעמיד אותו אל "עמוד הקלון". כתבתנו חני לוז מוסרת כי שטייניץ מוחה על ההתקפה האישית נגדו, ועל כי לא ניתנה לו זכות תגובה למרות שהדברים בכתבה כוונו נגדו באופן אישי.

עוד מוסרת הכתבת לוז כי החוק המדובר נמצא בהליכי הכנה לקריאה שניה ושלישית בכנסת ובעיקרו הוא אוסר על מונופוליזם ובעלות צולבת בתקשורת הפרטית. זאת, כדי למנוע השפעה גדולה מידי של קבוצת אנשים קטנה. על פי החוק יחוייב בעל עיתון למכור חלק ממניותיו אם עיתונו נקרא על ידי יותר ממחצית בתי האב בישראל.
