

בימים אלה מצויה ועדת השחרורים בדיון בבקשתו של הבוגד מרדכי וענונו לשחרור מוקדם עם תום ריצוי שני שלישים מתקופת המאסר שנגזרה עליו. וענונו הורשע במסירת פרטי הכור הגרעיני בדימונה לעיתון בריטי בשנת 86'. בין הסודות שפרסם וענונו היו גם צילומים ותרשימים מדויקים של הכור.

בדיקת וועדת השחרורים מתבצעת בעקבות הוראת בית המשפט לבחון את בקשתו של וענונו להשתחרר לאחר ריצוי שני שליש מתקופת מאסרו. העונש שגזר עליו בית המשפט היה 18 שנות מאסר בפועל. וענונו סיים ריצוי שני שלישים מהעונש כבר בשנת 98', ואולם רק כעת העריך עורך דינו כי קיים סיכוי לשחרור מוקדם.

קיימות הערכות כי בעת שחרורו של וענונו, בין אם שחרור מוקדם או בעיתו, ימשיך וענונו לגלות סודות גרעין נוספים ולפעול נגד מדינת ישראל.

לשאלת כתב ערוץ 7 הבהיר עו"ד יורם שפטל כי מדינת ישראל תתקשה להגן על עצמה מפעילותו העתידית של וענונו כיון שאי אפשר יהיה לשחררו בתנאים מגבילים אלא אם כן יהיה בידי מערכת המשפט חומר ראייתי על פעילות פלילית שיבצע וענונו מרגע צאתו משערי הכלא.

לעומת זאת, ציין עו"ד שפטל, בית המשפט יוכל להוציא נגד וענונו צו עיכוב יציאה מן הארץ. בכך אמנם לא תימנע פעילות חתרנית במכשירי פקס וטלפון, אולם האיש לא יהפוך לדגלם של תנועות מחאה בעולם. במקרה בו יבצע וענונו פעילות שכזו מהארץ תוכל המשטרה להניח עליו את ידה.

להערכתו של עו"ד שפטל, לא ישתמש נשיא בית המשפט העליון השופט אהרון ברק גם בזכות זו של המדינה לעכב את יציאתו של וענונו מהארץ.
