

התכתשות קשה היתה היום בין יו"ר המפלגה בן אליעזר לבין ח"כ חיים רמון בזמן הדיון המדיני במפלגת העבודה. בן אליעזר הטיח ביקורת קשה ברמון ובתכניתו המדינית ובין היתר האשים אותו בעידוד למלחמת אחים ובסיוע ל"יאסר ערפאת וחבורת המרצחים", ובחוסר מנהיגות.

בן אליעזר אמר כי רמון מציע נסיגה חד צדדית שתותיר את ישראל עם מדינת אויב שאין לה מחויבות כלפי ישראל. "איך תוכל כך להילחם בטרור?", שאל את רמון.

רמון אמר כי הויכוח המרכזי המתנהל כיום בין מפלגת העבודה לליכוד הוא סביב הפרטנר למו"מ. "ממשלת שרון פואד ופרס החליטה לכבוש את ערי הגדה. המינהל האזרחי התחיל, ואנחנו מחלקים כבר אבקת חלב, ודואגים לחינוך הפלסטיני. זה מנוגד לכל מצע העבודה. אני מביא הצעה אחרת עד שיהיה לנו פרטנר: יוצאים משם ועושים גדר. זו דרכנו", דברי רמון.

מוקדם יותר התחוללה מהומה באולם סביב הסירוב לאפשר דיון בנושא פרישה מהממשלה.

בן אליעזר בנאומו אמר כי סירובו לאפשר דיון בנושא פרישה מהממשלה נבע מהחשש כי הדבר יעורר פילוג במפלגה. הוא הוסיף כי התנהגות כזו בועידה תביא את המפלגה לאבד את כוחה ולהשאר עם 10 מנדטים. "הציבור רוצה אחריות מצדנו כשכל יום נהרגים 20 ילדים", אמר.
