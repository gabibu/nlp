

כ-4500 סטודנטים יהודים מ 14 מדינות מגיעים הקיץ, החל מאתמול ובמשך החודשים יולי-אוגוסט, למסע חינוכי לישראל במסגרת פרויקט "תגלית". ביקורם של הסטודנטים של "תגלית" בולט במיוחד לנוכח הקריסה המוחלטת של התיירות המאורגנת לישראל, כולל התיירות היהודית, וכל זאת בעקבות האינתפיאדה. בחודשי החורף (סוף 2002 ותחילת 2002) ביקרו בארץ במסגרת "תגלית" כ-3700 סטודנטים. מאז תחילת הפרויקט לפני כשנתיים וחצי ביקרו בארץ כ 28 אלף סטודנטים מכ 150 קמפוסים ומ 25 מדינות.

מטרת פרויקט "תגלית" הוא להיאבק בהתבוללות בקרב הדור היהודי הצעיר בתפוצות, וזאת באמצעות עריכת מסע חינוכי בישראל, הנמשך כעשרה ימים. הביקור כולל ביקורים באתרים המרכזיים בתולדות העם והמדינה ומפגשים עם סטודנטים, עם חיילים ועם עולים ישראלים.

בחודשים הקרובים יגיעו לארץ סטודנטים מצפון אמריקה (ארה"ב וקנדה), מצרפת, מארגנטינה, מברזיל, מהונגריה, מדרום אפריקה, מרוסיה, מאוקראינה, מאוזבקיסטן, מאזרביג'אן, מקזחסטן ומביילרוס. בפעם הראשונה תגיע קבוצה של סטודנטים מפולין. כל 4500 משתתפי הפרויקט הקיץ יגיעו לארץ במטוסי אל-על.

למעלה מ 500 מאבטחים יועסקו באבטחת אלפי הסטודנטים של "תגלית" שיבקרו הקיץ בישראל. "חדר מצב" מיוחד מקבל עדכון שוטף על מיקומם של כל 120 האוטובוסים שיסיעו את הסטודנטים ברחבי הארץ. כל אוטובוס מקושר באמצעות טלפון לוויני ל"חדר המצב".
מ"תגלית" נמסר, כי כ-10% מהסטודנטים מאריכים את שהותם בארץ גם מעבר לעשרת ימי הפרויקט ונשארים כאן באופן פרטי. כ 1000 ישראלים, וביניהם חיילים, סטודנטים ועולים, ייפגשו עם הסטודנטים של "תגלית" במהלך שהותם בארץ.

