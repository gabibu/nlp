

הוועידה השביעית של מפלגת העבודה התכנסה אמש בהיכל התרבות בתל אביב והיא נפתחה בנאומו של נשיא המדינה משה קצב ושל יו"ר המפלגה ושר הביטחון בנימין בן אליעזר. היום תתכנס הוועידה ליום של דיונים, ובסיומה תיערך הצבעה על תוכניתו המדינית של בן אליעזר, שאושרה בוועדה המדינית המכינה של המפלגה. בנאומו אמר שר הביטחון כי הקמת "ההתנחלויות המבודדות" בשטחים הייתה טעות, וכי לא יהיה מנוס מפינוין בהסדר שלום" כמו כן שב וחזר על כך ש"אין פתרון צבאי לסכסוך עם הפלשתינים". שר הביטחון אמר כי יש רוב גורף בציבור לפתרון המבוסס על העיקרון המתמצה במושג: "שתי מדינות לשני עמים". עוד אמר בן אליעזר כי המדינה הפלשתינית תוקם על רוב שטחי יש"ע, וכי היא תהיה בעלת רצף טריטוריאלי, עם סידורי מעבר בין יו"ש לעזה.

שר החוץ שמעון פרס אמר כי במגעיו עם חבר הקבינט הפלשתיני אבו עלא הוא הגיע עמו להסכם הדומה בפרטיו להצעתו של הנשיא האמריקני ג'ורג' בוש.

"כתנאי לזכות בהישגים אלו ולהכרה במדינה פלשתינית קיבל עליו הצד הפלשתיני לחסל את הטרור, להביא קץ לכנופיות הטרור ולהקים פיקוד פלשתיני אחיד בתוך חודש ימים. המדינה הפלשתינית, על פי תוכנית זאת, תוקם בתחילה על שטח ארעי, ובתוך שנתיים שלוש ייקבעו גבולותיה הקבועים", אמר פרס.
בדבריו גם קרא פרס להחלפת ההנהגה הפלשתינית, ואיתה, למעשה, את ערפאת, ואמר כי על ישראל לחפש פרטנר אחר, שיהיה מתאים למלחמה בטרור וראוי לשלום, או ליצור אותו.

בתגובה לקריאתו של יו"ר מפלגת העבודה בן אליעזר לפינוי יישובי חבל עזה אומר יו"ר חרות ח"כ מיכאל קליינר כי "יישובי עזה ימשיכו להתקיים גם לאחר שפואד יפונה מהפוליטיקה".

"כפר דרום נוסד לפני סביון ודימונה ועוד לפני שפואד עלה לארץ. צריך חוצפה אמיתית בשביל לקרוא לפינוי יישוב מושרש ומקודש בדם כמו כפר דרום", אומר קליינר.


