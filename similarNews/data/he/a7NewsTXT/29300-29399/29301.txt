

בג"צ דחה אתמול כמה עתירות שדרשו להשעות את מנהל המכון לרפואה משפטית באבו כביר פרופ' יהודה היס. העותרים טענו כי נתגלו ממצאים המעידים על חשדות, לכאורה, שבמכון לרפואה משפטית עברו על החוק בכך שהשתמשו באיברים לצורכי ניסוי בניגוד לחוק האנטומיה והפתולוגיה וכן כי התעוררו חשדות שהפרופסור היס שיבש הליכי חקירה. העותרים טענו כי לא ייתכן שהיס ימשיך לעמוד בראש המכון לרפואה משפטית בשעה שמתנהלת חקירת משטרה נגדו. בעבר קבעה ועדה בראשות השופט בדימוס סגלסון כי במכון באבו כביר התגלו מעשים בעייתיים לכאורה. השופטים ברק, חשין וגרוניס קבעו כי אין להשעות את היס מתפקידו, מפני שמתנהלת חקירת משטרה בעניין כל הטענות וכל עוד החקירה לא תסתיים, אין סיבה להשעות את היס.

כתבנו אפי מאיר ציין כי השופט אהרון ברק הציע לעותרים להשהות את עתירתם עד לסיום חקירת המשטרה בעוד כמה חודשים. העותרים מצדם ציינו כי המשטרה אינה חוקרת את כל החשדות נגדו, וכי יש התעלמות מעדויות על גניבת איברים, על השמדת חלקי גופות, על זיוף מסמכים ועוד. עוד טענו כי יש עדים מעובדי המכון שהמשטרה נמנעת מלזמנם לחקירה כדי לשמוע את עדויותיהם נגד היס.
במהלך הדיון קם אחד העותרים, ד"ר חיים בוזגלו, וקרא לעבר ברק: "הכיצד מעלים את הטענה שלא נעשו מעשים אסורים במכוון? הרי אני יודע שניתחו את בני לאחר שנהרג בתאונת אימונים בצבא". השופט אהרון ברק התייחס באופן נדיר לטענה שעלתה מן האולם ואמר, "השאלה איננה אם חתכו גופות אלא אם העשייה הזאת היא פלילית, ומי עשה זאת".

אבי אלימלך, אביה של ענת אלימלך ז"ל, שגופתה נותחה במכון אבו כביר, טוען כי אנשי המכון עשו בחלקי גופתה שימוש מעבר למותר על פי החוק וכי לאחר מכן זרקו אותם. בשיחה עם כתבנו טוען אלימלך כי לאחר פרסום הפרשה לפני כשנתיים החלה בדיקה משפטית, ואולם מן הפרקליטות נמסר כי לא נמצאו די ראיות לטענה. "כל הכדים, עם חלקי הגופות שבהם, אינם ראיות מספיקות?!", שאל אלימלך והוסיף: "נראה שריבוי הפיגועים נותן למישהו במערכת תחושה שאין לפרופסור היס מי שיחליף אותו בעבודה הקשה שלו, או שאולי הוא יודע סודות שאף אחד אינו מעוניין כי יצאו לאור. השמירה עליו תמוהה מאוד בעיניי".

גם אורה ברז גילתה את חלקי גופת בתה ארבע שנים וחצי לאחר שנקברה בכדים שבמכון לרפואה משפטית. ברז אמרה לכתב ערוץ 7 כי אמנם אין לה מידע בדוק בעניין, אולם להשערתה ייתכן שישנו חשש במערכת המשפט כי השעיית פרופסור היס מתפקידו תגרור בקשות למשפטי רצח חוזרים מצדם של אסירים שהורשעו בעבר בעקבות עדותו של היס. לדעתה, זו יכולה להיות הסיבה להגנה העקבית והתמוהה שלה זוכה הפרופסור היס.

בתום החלטת השופטים סירב היס להגיב עליה, ועורך דינו אלי זוהר אמר כי מנסים לטפול על היס כל מיני האשמות, וכי יש להמתין עד לסיום חקירת המשטרה.

