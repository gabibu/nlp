

בעיקבות האירוע בחברון בו נדרס ילד יהודי, מעיד חייל שהיה עד לאירוע כי המשטרה פרצה לקיטנה באופן מוגזם ומיותר. באירוע בחברון בו ניסו שוטרים לעצור צעיר יהודי נפצע באורח קל ילד כבן 11 לאחר שניידת משטרה עלתה על רגלו. הילד סיפר לערוץ 7: "הנהג ראה אותי כי צעקתי ובכיתי אך לא עשה דבר".

אל"מ במיל' משה גבעתי מי שמונה על ידי השר לבטחון פנים עוזי לנדאו למצוא דרכים להוריד מהמתח השורר בין היהודים בחברון לבין המשטרה בעיר, ולגשר ביניהם, עסק היום בנסיון להתחקות אחרי מה שהגדיר התקרית העגומה שהתרחשה אתמול בחברון.

הענין החל בצו מעצר שהוצא כנגד צעיר יהודי מחברון שנועד להביאו לחקירה בנושא שאירע לפני כמה שבועות, וסיומו בהסתערות עם אקדחים שלופים של שני שוטרים ללא מדים אל תוך כיתה בה התקיימה באותה שעה קייטנה לילדים. השוטרים החלו לגרור את "החשוד" החוצה תוך שהם פוגעים בכל מי שהיה בדרכם.

ההסתערות לוותה בכניסתו של רכב משטרתי שעלה במהלך נסיעתו על רגלו של ילד כבן 11. למרות צעקותיו של הילד שגלגל הרכב ניצב על רגלו, הרכב זז ממקומו רק לאחר ש"החשוד" הושלך לתוך הרכב המשטרתי.ה"חשוד" עצמו שוחרר כעבור כמה שעות ממעצרו.

דובר המשטרה הגיב לאירוע באמרו כי הענין בחקירה.

דוברת הישוב היהודי אורית סטרוק נפגשה היום עם גבעתי שכאמור מונה על ידי השר לבטחון פנים לעסוק בגישור בין תושבי הישוב היהודי לבין המשטרה. גבעתי לדברי סטרוק תחקר שעות ארוכות מתיישבים וחיילים שהיו במקום באירוע. לדבריה אחד החיילים שהיה במקום בזמן האירוע העיד בפני גבעתי כי המשטרה פרצה אל כיתת הקיטנה "באופן מוגזם ומיותר". גבעתי לדברי סטרוק ציין כי התמונה העולה מהפרשה עגומה וכי לדעתו יש הגזמה בפעולת המשטרה. סטרוק הוסיפה כי גבעתי אמר את הדברים בטרם נפגש עם גורמי המשטרה אך לדעתה התמונה ברורה בשל עדויות החיילים ונוכחים אחרים.

היא הדגישה כי היחס המתוח השורר בין יהודי חברון למשטרה נובע מאותן תקנות מיוחדות שהושתו על יהודי חברון. לדבריה גם גבעתי שנחשף ואף נדהם ממקרים רבים רואה כי אכן יהודי חברון מופלים לרעה על ידי אותן תקנות מפלות.

אתמול הובא הילד בן ה 11 שמכונית המשטרה דרסה את רגלו לבית החולים. הוא סיפר שהמכונית לא זזה מרגלו למרות שהנהג ראה אותו בבירור:"השוטר ראה אותי בבירור משום שבכיתי וצעקתי", סיפר הילד לערוץ 7 "אבל הנהג אמר רק טוב טוב". בסופו של דבר גלגל הרכב ירד מרגלו של הילד רק לאחר שהצעיר הוכנס לרכב.

