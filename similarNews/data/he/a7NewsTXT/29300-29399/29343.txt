

שיתוף הפעולה בין ארה"ב לבין ישראל בתחום בטחון הפנים תופס תאוצה. כתבת עתי"ם טל ימין מוסרת כי בשבוע שעבר נועד השר לבטחון פנים עוזי לנדאו בוושינגטון עם תת-שר ההגנה דאגלאס פיית' ועם תום ריג', מושל פנסילווניה לשעבר שמונה על-ידי נשיא ארה"ב ג'ורג' וו. בוש לרכז את הקמת המשרד לבטחון המדינה האמריקני. זאת, כדי לקדם את שיתוף הפעולה בנושא בטחון הפנים ובעיקר בכל הנוגע למלחמה בטרור.

כתבת עתי"ם מוסיפה, כי האמריקנים התלהבו מאוד מהמשמר האזרחי הקיים בישראל ועתה הם מעוניינים להקים גוף דומה בארה"ב. בתחילת חודש ספטמבר צפויים להגיע לישראל אנשי סנאט, קונגרס והנציגים של המשרד לבטחון המדינה האמריקני, כדי לעמוד מקרוב על הפרויקט הישראלי-אמריקני בנושא בטחון הפנים.
