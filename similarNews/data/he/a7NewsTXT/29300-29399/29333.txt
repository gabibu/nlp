

בהתנגשות האווירית בגרמניה ניספו הלילה לפחות 71 בני אדם רובם ילדים.

התאונה אירעה כשמטוס מטען מסוג "בואינג 757", שהיה בטיסה לבריסל, התנגש במטוס נוסעים מסוג "טופולב 154", שעשה את דרכו ממוסקבה לברצלונה.

"שמענו קול פיצוץ אדיר, ובאוויר נראה כדור אש כתום גדול שהחל לצנוח מטה", סיפר עד ראיה. שברי המטוסים התפזרו לאורך כ-25 קילומטרים באזור בדרום גרמניה, וגרמו לדליקות במספר מבנים על הקרקע.

למרות ההערכות כי כל הנוסעים ניספו, הגיעו כוחות רבים של משטרה הצלה וכיבוי אש לאתר ההתרסקות סמוך לגבול גרמניה שוויץ כדי לנסות ולמצוא ניצולים.

בגרמניה העריכו כי חוסר היענותו של הטייס להוראות מגדל הפיקוח לשנות את מסלול טיסתו הוא שגרם להתנגשות.
עוד ציינו בגרמניה כי למרות המספרים הקשים, האסון היה כבד יותר אם ההתנגשות היתה מתרחשת מעל אזור מאוכלס יותר.
