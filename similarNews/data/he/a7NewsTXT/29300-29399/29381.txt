

סגל הפיקוד הבכיר של משטרת ישראל נפרד אתמול מהרמטכ"ל היוצא רב-אלוף שאול מופז. הרמטכ"ל סקר בפני חברי סגל הפיקוד הבכיר את מאפייני התקופה האחרונה ואת התהליכים המתהווים בפעילותו של צה"ל. גם המפכ"ל וגם הרמטכ"ל ציינו לשבח את שיתוף הפעולה בין שני הגופים: הצבא והמשטרה, במיוחד בתקופה האחרונה. מפכ"ל המשטרה רב-ניצב שלמה אהרונישקי בירך את הרמטכ"ל, הוקיר ושיבח את פועלו והעניק לו טלסקופ שעליו נכתב: "היכולת לראות רחוק וממוקד הן תכונות של מנהיג ומפקד".

בטכס פרידתו מוועדת החוץ והביטחון של הכנסת אמר אתמול הרמטכ"ל שאול מופז כי פעולת צה"ל בערי הרש"פ גרמה לערבים להבין, שבאמצעות טרור לא ישיגו דבר. הרמטכ"ל הוסיף כי הציבור בישראל וחיילי צה"ל מגלים איתנות יוצאת דופן, וכי את תוצאותיה אפשר לראות כל יום במלחמתנו בטרור הערבי. הרמטכ"ל מופז יסיים בשבוע הבא 36 שנות שירות בצה"ל ובדבריו לחברי ועדת החוץ והביטחון היה ניכר כי הוא נרגש מן המעמד.

בדבריו הזכיר הרמטכ"ל את פעולת צה"ל ביש"ע והסביר כי צה"ל פועל בערים הערביות תוך גילוי רגישות גבוהה מאוד לאוכלוסייה, וזאת מתוך ידיעה שביום מן הימים נידרש לחיות עמה בדו- קיום. "הם לא יוכלו לזרוק אותנו לים, כפי שחלק מהם רוצה, סיכם הרמטכ"ל.

הרמטכ"ל הוסיף כי הוא ראה חשיבות גדולה במפגש בינו לבין ועדת החוץ והביטחון והשתדל ללמוד הרבה מאותם מפגשים. "שירתתי תחת שלוש ממשלות, וכל ממשלות ישראל חפצו בשלום ועשו הכל, כל אחת מתוך אמונה עצמית עמוקה מאוד, כדי להגיע ליום של שלום וביטחון לאזרחי מדינת ישראל". בשם חברי הוועדה הודה יו"ר ועדת החוץ והביטחון ח"כ דוד מגן לרמטכ"ל והעניק לו שי. לאחר מכן נפרדו חברי הוועדה מן הרמטכ"ל בזה אחר זה. ח"כ משה ארנס ציין כי עבד עם חמישה רמטכ"לים, וכי מופז יירשם בעיניו כאחד הרמטכ"לים הטובים שהיו לצה"ל. הוא ציין את האומץ שהיה לו לבצע רפורמות בצה"ל ואת העובדה שהכין את צה"ל כראוי למלחמה שבה אנו נתונים. "יש תחושה שבקרב הזה ננצח. אתה לא תהיה רמטכ"ל כשזה יתממש, אבל תוכל לומר לעצמך שעמדת בראש הניצחון הזה".

