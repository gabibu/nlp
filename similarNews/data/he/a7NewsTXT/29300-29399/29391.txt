

שיתוף הפעולה בין ארה"ב לבין ישראל בתחום בטחון הפנים צובר תאוצה. בשבוע שעבר נועד השר לבטחון הפנים עוזי לנדאו בוושינגטון עם תת-שר ההגנה דאגלאס פיית' ועם תום ריג', מושל פנסילווניה לשעבר, שמונה בידי נשיא ארה"ב ג'ורג' וו. בוש לרכז את הקמת המשרד לבטחון המדינה האמריקני. זאת, כדי לקדם את שיתוף הפעולה בין כל הגופים העוסקים בנושא בטחון הפנים ובעיקר בכל הנוגע למלחמה בטרור.

מאז מתקפת הטרור בארה"ב נמצא תהליך בניית המשרד החדש בתהליכי חקיקה מתקדמים, וזו גם הסיבה שבישראל מעוניינים כי שיתוף הפעולה בין הישראלים לבין האמריקנים יעוגן בחקיקה. בישראל כבר מביטים קדימה ורואים את המשרד האמריקני החדש שיקום, ולצדו משרד עם נציגים ישראלים שירכזו את כל הפרויקטים המשותפים. השר לנדאו ציין כי מדובר במשרד גדול ביותר, שיהיה לו עורף תעשייתי ומסחרי גדול, ושיעמדו לרשותו מאות אלפי עובדים, ותקציבים נכבדים. "הדבר החשוב ביותר מבחינתנו הוא שהמשרד יעסוק באופן מסודר במלחמה בטרור או בפעולות שונות שיבטיחו את בטחון הפנים. "אצלנו", אמר לנדאו, "הנושא הזה הוא נושא כבד ביותר וחשוב לדעת כיצד שיתוף הפעולה שלו אתנו יתחיל כבר בשלבים הראשונים להקמתו, כדי שיהיה 'קו-חם', קו פתוח בין משרד זה לבין המשרד לבטחון הפנים בארץ".

"האמריקנים יודעים היטב שהישראלים נחוצים להם. מדינת ישראל, מיום הקמתה, מתמודדת עם טרור קשה ואכזרי. לאמריקנים הדבר הזה הוא חדש, והם מעוניינים בידע הישראלי. הישראלים, לעומת זאת, מבקשים בתמורה דולרים ירוקים וטכנולוגיה אמריקנית", הבהירו.

לנדאו מצדו מעוניין ליצור מנגנון משומן של שיתוף פעולה, שיכלול מחקרים, שיתוף במידע שמצטבר, כגון תורות הפעלה ושיטות הגנה, ופרויקטים משותפים בנושא טרור. עוד יכלול שיתוף הפעולה אבטחת מוסדות חינוך, אבטחת התחבורה הציבורית ואבטחת שדות התעופה. כנראה יועתקו מודלים של אבטחה שכבר פועלים בארץ.

כתבת עתי"ם מוסיפה, כי האמריקנים התלהבו מאוד מ"המשמר האזרחי" בישראל, וכי עתה הם מעוניינים להקים גוף דומה בארה"ב.

בתחילת חודש ספטמבר אמורים להגיע לישראל אנשי סנאט, אנשי קונגרס והנציגים של המשרד לבטחון המדינה האמריקני, כדי לעמוד מקרוב על טיבו של הפרויקט הישראלי-אמריקני בנושא בטחון הפנים.

