

בדברים שנשא יו"ר מפלגת העבודה בן אליעזר בפני חברי וועידת מפלגת העבודה הוא תקף את חיים רמון באומרו: "קריאתך לפינוי יישובים היא פרס לערפאת". בן אליעזר אף קרא לחיים רמון להתמודד מולו על ראשות המפלגה בעוד כשבוע. "בוא נגמור עם זה, זהו מצב שאינו מוסיף כבוד למפלגה ", אמר בן אליעזר. יומה השני של וועידת העבודה עמד בצל המחלוקת הכבדה בין חברי השמאל הקיצוני בעבודה לבין יו"ר המפלגה באשר לפרישה מיידית מן הממשלה.

יו"ר מפלגת העבודה בנימין בן אליעזר תקף היום בחריפות את התנהלותו של ח"כ חיים רמון ואת התבטאויותיו בדבר פינוי יישובים. "כאשר אתה קיבלת את הניסיון שלך במפלגה, שלמוסדותיה אתה כל כך בז, אני עשיתי את הסטז' שלי 30 שנה בצבא . בעצם קריאתך לפינוי יישובים אתה פותח במלחמת אחים   אתה נותן לערפאת את הפרס הגדול ביותר", אמר בן אליעזר.

בתוך כך נודע כי במסר שהעביר היום לשני בכירי העבודה, שלמה בן עמי ואברום בורג הבטיח בן אליעזר כי ייפרוש מן הממשלה עד סוף החודש. מסרים אלו כוונו לאזני חברי השמאל הקיצוני בעבודה הלוחצים ללא הפסק על בן אליעזר לפרוש מהממשלה.

וועידת מפלגת העבודה שהתכנסה ליומה השני עמדה בצל המחלוקת הקשה בין חברי השמאל הקיצוני בעבודה לבין יו"ר המפלגה בנימין בן אליעזר. בנאומו תקף ח"כ אברום בורג את מדיניותו של בן אליעזר והטיח בו האשמות קשות. "אתה לא יכול יום אחד לחלק את ירושלים ולמחרת להיות הזנב של שרון", אמר בורג. במהלך נאומו של בורג התפרץ לעברו ראש עיריית מעלות שלמה בוחבוט, חטף מיקרופון משולחן הנשיאות וצעק לעבר בורג כי העם מעוניין כעת באחדות.

מוקדם יותר היום ביקש אברום בורג להעלות על סדר היום של הוועידה את הצעתו לפינוי יישובים ביש"ע ולפרישה מיידית מן הממשלה . בנימוקיו להצעה זו הסביר בורג כי לציבור יש שאלות קשות ולנו אין תשובות לתת לו; איך נסביר את הכלכלה הכושלת?, איך נסביר את ההזדנבות שלנו אחרי שרון?, אמר בורג. את כוונתו של בורג טירפד נשיא הוועידה העו"ד דוד ליבאי משיקולים תקנוניים.

בהצבעה מאוחרת נדחתה הצעתם של בורג ורמון לכלול במצע המפלגה פינוי יישובים מבודדים. בשלש הצבעות שערכו חברי הוועידה נדחתה הצעתם של בורג ורמון ברוב גדול.

