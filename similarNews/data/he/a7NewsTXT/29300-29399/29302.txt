

יום לפני חנוכתו הרשמית של בית הדין הבינלאומי לפשעים בהאג ניסתה ארה"ב להכניס תיקון שיבטיח חסינות לחיילי האו"ם מפני פעולתו של המוסד החדש. לאחר שמועצת הביטחון דחתה את ההצעה האמריקנית החליטה ארה"ב להטיל וטו על ההצעה לחידוש מנדט הכוח בבוסניה, הצעה שבה תמכו 13 מדינות, ורק בולגריה נמנעה.

ג'ון נגרופונטה, שגריר ארה"ב באו"ם, ציין כי הווטו לא נועד לפגוע בעם הבוסני. "הוא רק משקף את דאגתנו האמיתית לגורלם של אזרחינו המשתתפים במשימות לשמירת השלום", הסביר.

חברות המועצה התכנסו שוב לאחר הווטו האמריקני, והסכימו לא להותיר חלל ריק במנדט של 1,536 המשקיפים הצבאיים במוצבים בבוסניה. מנדט הכוח, שבו משתתפים 46 אזרחים אמריקנים, יפוג ביום שני בשעה 7 בבוקר לפי שעון ישראל, בדיוק עם כניסתו לתוקף של בית הדין הבינלאומי לפשעים.
שר החוץ הבריטי ג'ק סטרו אמר אתמול כי בריטניה מבינה את עמדת ארה"ב בנושא בית המשפט הפלילי הבינלאומי בהאג, אולם היא מנסה בכל זאת לשנות את דעתה.

"איננו שותפים לדעתה של ארה"ב בעניין, אולם אנו מבינים את חששותיה", אמר סטרו בשידור רדיו הבי.בי.סי. לדבריו בריטניה מנהלת שיחות עם ארה"ב כדי להפיג את חששותיה.

"מה שאנו אומרים להם הוא שמעמדו של בית המשפט הפלילי הבינלאומי מבהיר באופן מוחלט כי הוא לא יפעל אלא כאשר הרשויות המשפטיות הלאומיות לא יפעלו בקשר לעבירה שבוצעה, למשל, בידי כוחות אכיפת השלום". "ארה"ב היא המדינה הפעילה ביותר בעולם בכל הקשור לאכיפת השלום", אמר סטרו.

בית המשפט הפלילי הבינלאומי, שהחל אתמול לפעול, נותן את האפשרות לתבוע בפני גוף שיפוטי בינלאומי קבוע אנשים שהואשמו בפשעים חמורים כגון השמדת עם, פשעי מלחמה או פשעים נגד האנושות. הוא הוקם בהתאם לאמנת רומא שנחתמה בידי 139 מדינות ואושררה עד כה בידי 74, וביניהן כל מדינות האיחוד האירופי. ארה"ב לא הייתה ביניהן.

וושינגטון אינה רוצה להסתכן ולראות את חייליה מופיעים בבית משפט בינלאומי "שאין עליו שליטה", וזאת על פי הגדרתו של דונלד ראמספלד, מזכיר ההגנה האמריקני.

בתוך כך נמסר אתמול כי בכיר משרד ההגנה האמריקני אישר את הידיעה של סוכנות הידיעות באפגניסטן, ולפיה מטוס אמריקני הטיל פצצה בכפר אזרחי במחוז אורוזגאן שבצפון קנדהאר. הבכיר, שביקש להישאר בעילום שם, אמר כי הפנטגון יודע שהיו קורבנות מבין האזרחים במקום שבו נפלה פצצה.

מקורות אפגאנים מסרו כי הפצצה פגעה באנשים שהשתתפו בחתונה, וכי נפגעו למעלה מ-130 בני-אדם. סוכנות הידיעות האפגאנית מסרה כי יותר ממאה אזרחים מתו עקב ההפצצה.

