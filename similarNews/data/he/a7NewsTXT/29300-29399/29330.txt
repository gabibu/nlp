

בצהרים פורסם דו"ח משוב השופטים שנערך ביוזמת לשכת עורכי הדין. הפרסום הותר לאחר שבג"ץ דחה עתירה שביקשה לעוצרו בנימוק כי תהליך העברת המסקנות לא בוצע כפי שסוכם.

בדו"ח דורגו 480 השופטים בישראל על ידי עורכי הדין המופיעים בפניהם. הפרקליטים התבקשו להעריך את דרך התנהלות השופטים ולהתייחס להכרת השופט את העובדות בתיק, גילוי בקיאות בדיון הרלוונטי, ניהול הדיון על ידי השופט ויחסו אל עורכי הדין ואל המתדיינים בפניו.

על פי הדו"ח במקום השלישי בדירוג של בית המשפט העליון נמצא אהרון ברק. במקום הראשון נמצא השופט אליהו מצא ובמקום השני השופט מישאל חשין. השופטים דורגו בסולם של 1-5 (הציון הכי גבוה).

הנהלת עובדי בתי המשפט הגיבה לתוצאות המשוב ואמרה כי הוא יפגע בעבודה השיפוטית ויביא "לפופוליזם שיפוטי". הם ציינו כי הדבר מזכיר מצעד בתחרות יופי.
נשיא בית המשפט אהרון ברק הודיע שלא יתחשב בתוצאות משוב השופטים.
שופטת בית המשפט דליה דורנר, שעמדה בראש ועדה משותפת לשופטים ולעורכי דין שבחנה את המשוב, קראה לציבור להתעלם ממנו.
יו"ר נציגות השופטים הארצית, נשיא בית המשפט המחוזי בחיפה, השופט מיכה לינדנשטראוס אמר : "המשוב יכול להיות מכשיר לחיסול חשבונות של עורכי דין שהפסידו בדיון עם שופטים מסוימים".

ראש לשכת עורכי הדין עו"ד שלמה כהן הגיב לדברי לינדנשטראוס ואמר: "הטענה הזו היא זילזול במקצוענות של עורכי הדין".
