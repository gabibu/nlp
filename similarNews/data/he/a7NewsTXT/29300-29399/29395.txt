

התזמורת הפילהרמונית קיימה אתמול קונצרט באתר יוצא דופן, בחניון הצמוד לשוק מחנה יהודה בירושלים. התזמורת קיימה מופע לתושבי ירושלים, וזאת בשל ריבוי הפיגועים ולאות הזדהות עם תושביה בשל המצב הבטחוני ההקשה בחודשים האחרונים. התוכנית כללה קטעי מוסיקה קלאסית ושירים ישראלים, בליווי הזמר דוד ד'אור. מחיר הקונצרט עמד על 10 שקלים בלבד. המחיר הנמוך התאפשר בשל תרומה של מפעל הפיס. התזמורת מתכוונת לקיים הופעות דומות במקומות נוספים ברחבי הארץ.

מטרת הפרוייקט, שהחל בשנת 99', היא לאפשר גם למי שהמתגוררים רחוק מתל-אביב ולמי שידם אינה משגת לרכוש כרטיס במחיר מלא ליהנות ממיטב העשייה התרבותית בעלות סמלית בלבד "בחצר ביתם", לחשוף את הקהל הרחב לעשייה האומנותית תרבותית ולסייע לתיאטראות, המקבלות ממפעל הפיס תשלום בעבור כל הופעה.

יו"ר מפעל הפיס אברהם כץ-עוז, שיזם את הפרויקט ואת מופע הפילהרמונית בשוק, אומר כי המופע מאפשר מפגש מעניין בין הפילהרמונית לבין השוק. "אין מדובר פה בתרבות עליונה ומועדפת של הפילהרמונית "היורדת אל העם" שוחר התרבות המזרחית או הים תיכונית. איננו מנסים לחנך אף אחד. המטרה היא רק להפגיש את הציבור עם תרבות שונה, לחשוף אותה בפניו, ולאפשר לו הצצה אליה. הוויכוח הנצחי עוסק בשאלה מהי אמנות בכלל, ומהי תרבות ישראלית בפרט? ובכן, המופע הזה ממצה את התשובה: תרבות ישראלית היא גם פילהרמונית עם קהל מעונב ויצירות קלאסיות וגם ריחות וטעמי השוק. אני מקווה שהמופע ינפץ מיתוסים רבים, ויוכיח שהפילהרמונית אינה עניין גבוה כל-כך, כמו שהשוק אינו עניין נמוך כל-כך", אמר כץ-עוז.

