

שוטרי תחנת חברון עצרו שלשום יהודי על-פי צו בית משפט בחברון. במהלך ביצוע המעצר עלתה ניידת משטרה על רגלו של אחד הילדים שהשתתף בקייטנה הסמוכה, והוא נפצע קל. חייל שהיה עד לאירוע סיפר כי המשטרה פרצה לקייטנה באופן מוגזם ומיותר. הילד שנפגע סיפר לכתב ערוץ 7: "הנהג ראה אותי, כי צעקתי ובכיתי, אך לא עשה דבר".

הילד הועבר לטיפול רפואי בבית החולים.

אל"מ במיל' משה גבעתי, מי שמונה בידי השר לבטחון הפנים עוזי לנדאו למצוא דרכים להפיג את המתח השורר בין היהודים בחברון לבין המשטרה בעיר, ולגשר ביניהם, עסק היום בניסיון להתחקות אחרי מה שהגדיר "התקרית העגומה" שהתרחשה אתמול בחברון.

העניין החל בצו מעצר שהוצא נגד צעיר יהודי מחברון. הצו נועד להביאו לחקירה בעניין שאירע לפני כמה שבועות, וסיומו בהסתערות עם אקדחים שלופים של שני שוטרים ללא מדים אל תוך כיתה שבה התקיימה באותה שעה פעילות של קייטנה לילדים. השוטרים החלו לגרור את ה"חשוד" החוצה תוך כדי שהם פוגעים בכל מי שהיה בדרכם.

ההסתערות לוותה בכניסתו של רכב משטרתי, וזה עלה במהלך נסיעתו על רגלו של ילד כבן 11. למרות צעקותיו של הילד שגלגל הרכב ניצב על רגלו, הרכב זז ממקומו רק לאחר שה"חשוד" הושלך לתוך הרכב המשטרתי. ה"חשוד" בעצמו שוחרר כעבור כמה שעות ממעצרו.

דובר מחוז ש"י הגיב לטענת התושבים בחברון ואמר כי המתיישבים הפריעו לשוטרים במילוי תפקידם, וכי התלונה על הדריסה נבדקת.

דוברת היישוב היהודי אורית סטרוק נפגשה אתמול עם אל"מ גבעתי, שכאמור, מונה בידי השר לבטחון הפנים לעסוק בגישור בין תושבי היישוב היהודי לבין המשטרה. גבעתי, לדברי סטרוק, תחקר שעות ארוכות מתיישבים וחיילים שנכחו במקום בשעת האירוע. לדבריה, אחד החיילים שהיה במקום בזמן האירוע העיד בפני גבעתי כי המשטרה פרצה אל כיתת הקייטנה "באופן מוגזם ומיותר". גבעתי, לדברי סטרוק, ציין כי התמונה העולה מהפרשה עגומה וכי לדעתו יש הגזמה בפעולת המשטרה. סטרוק הוסיפה כי גבעתי אמר את הדברים בטרם נפגש עם גורמי המשטרה אך לדעתה, בשל עדויות החיילים ונוכחים אחרים התמונה ברורה.

היא הדגישה כי היחסים המתוחים בין יהודי חברון למשטרה נובע מהתקנות המיוחדות שהושתו על יהודי חברון. לדבריה, גם גבעתי נדהם ממקרים רבים שעל פיהם הוא רואה כי אכן יהודי חברון מופלים לרעה בגלל התקנות האלה.




