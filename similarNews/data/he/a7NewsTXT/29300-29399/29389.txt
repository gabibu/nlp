

במהלך מרדף שביצעו חיילינו בעקבות ניסיון החדירה אמש לישוב גני טל שבחבל עזה נלכדו לפנות בוקר שני המחבלים.
התקרית החלה אמש בשעת לילה כשהמחבלים השליכו רימונים תוך כדי ירי לעבר חיילי צה"ל שסרקו את האזור. בהיתקלות זו נפצעו שני חיילים באורח קל והועברו לקבלת טיפול בבית החולים סורוקה בבאר שבע.

בהמשך המרדף נלכדו שני המחבלים באזור החממות של הישוב. ברשות המחבלים נמצאו שני רובי קלצ'ניקוב ואמל"ח נוסף.

בדהריה שליד חברון לכדו כוחותינו שלושה מבוקשים מנמלטי בנין הממשל בחברון שפוצץ בסוף השבוע שעבר.

בעיירה רפדייה שבגזרת שכם נעצר מחבל שהתכוון לבצע פיגוע התאבדות יחד עם מפעילו.

בקלקיליה נלכדו שני מחבלים שניסו אף הם לבצע פיגוע התאבדות, השניים נעצרו בידי כוח משולב של מסתערבי משמר הגבול וצה"ל.

בכפר בית עומר שמצפון לחברון אותרו 12 מטעני צינור שהוחבאו בבית, כך מדווחת סוכנות עיתים.

היום בשעה 10:30 לערך הסתיימה ישיבת הקבינט המדיני בטחוני שכינס ראש הממשלה אריאל שרון. דיון זה הוא הראשון מאז תחילת מבצע "דרך נחושה", בדיון שמעו השרים סקירות עדכניות מפי קציני צה"ל וראשי השב"כ על הישגי המבצע במהלך עשרת ימיו הראשונים. השרים ניצלו את הבמה לפרוס את חוות דעתם על אופן התנהלות המבצע. בסיכום הדיון התקבלו מספר החלטות להקלות לתושבי הרש"פ: יאושרו 5000 היתרי עבודה באזורי ישראל הקטנה, וכמו כן כספי חובות של הרש"פ לחברת החשמל והמים ימסרו להם בכדי למנוע ניתוק תושביהרש"פ משרותים אלה. הצעותיו של שר החוץ שמעון פרס להקלות מפליגות יותר לא התקבלו.
