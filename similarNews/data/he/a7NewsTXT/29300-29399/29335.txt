

עמאר מוסטפא מרדי מחבל החזית העממית מאל בירה הודה בחקירתו בפני חוקרי השב"כ כי שולחו ומפקדו הוא ראש המודיעין המסכל ברש"פ תאופיק טיראווי, שהינחה אותו לבצע פיגוע ירי בגזרת רמאללה ואף צייד אותו ברובה קלצ'ניקוב לצורך ביצוע הפיגועים.

מרדי שנעצר ב-11 ביוני אף סיפר לחוקרים כי לפני שהגיע כדי "להלחם" ביש"ע עבר אימון צבאי בעיראק במחנה השייך לאבו אל עבאס, ראש החזית הנהנה מתמיכת השלטונות העיראקיים. האימון כלל לדבריו שימוש באמצעי לחימה שונים - רובים, אקדחים, ואימון תיאורטי בשימוש במטולי RPG.

עוד סיפר בחקירתו כי בשובו לרמאללה מן האימון בעיראק הוא הוזמן לשיחה עם תאופיק טיראווי שהודיע לו כי לאחר שאומן הוא יישלח עם מחבלים נוספים למתקפות ירי כנגד ישראלים. טיראווי צייד את מרדי ברובה קלצ'ניקוב וציין כי הנשק יישאר אצלו באופן קבוע.

מרדי השתתף בהתקפות ירי רבות בגזרת רמאללה וגם הודה כי נטל חלק בחטיפתו וברציחתו של הנער יורי גושצ'ין הי"ד מפסגת זאב. גושצ'ין נחטף בירושלים ונרצח לאחר שעתיים ליד בית המטבחיים הסמוך לישוב בית אל.
