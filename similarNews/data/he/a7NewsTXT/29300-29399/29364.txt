

שירות בתי הסוהר יפטר את עשרת הסוהרים שהיו מעורבים במחדל בריחת האסיר מוחמד אבו ג'מוסי לפני כחודשיים.

היום הסתיימה החקירה בעניינם של הסוהרים, ביחידה לחקירות סוהרים (יח"ס), שבה נמצאו ראיות לכאורה נגד הסוהרים בחשד לשיבוש הליכי משפט.

אבו ג'מוסי היה עצור בבית המעצר ניצן בחשד שהניח מטען חבלה בביתו של קצין צה"ל. הוא נמלט בחודש מאי מאוטובוס האסירים שבו הובל באזור צומת תשבי שבצפון. העציר הצליח לפתוח את האזיקים שבידו באמצעות סיכה שהבריח לאוטובוס. הוא עיקם בידיו את סורגי האוטובוס וקפץ מהחלון.

הסוהרים שליוו את האוטובוס במכונית נוספת לא הבחינו בבריחה ורק לאחר שיחת טלפון מאזרח שהיה עד לבריחה הוזנקו שוטרים לאירוע. אחרי חיפושים ממושכים נמצא האסיר כעבור יומיים בשלד בית בכפר פרדיס ליד חיפה.

ועדה שמונתה ע"י נציבת שירות בתי הסוהר, רב גונדר אורית אדטו, המליצה להדיח מתפקידו את מפקד יחידת האבטחה נחשון, ואת עשרת הסוהרים, בהם קצין, שהיו מעורבים בבריחה.

החקירה העלתה כי ה 10 תיאמו את גרסתם בפני ועדת החקירה וגם דיווחו דיווח כוזב על היערכותם במהלך נסיעת השיירה.
