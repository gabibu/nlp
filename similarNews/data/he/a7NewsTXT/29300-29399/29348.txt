

בטכס פרידתו מוועדת החוץ והבטחון של הכנסת אמר היום (ג') הרמטכ"ל שאול מופז כי פעולת צה"ל בערים הערביות גרמה לערבים להבין, שבאמצעות טרור לא ישיגו דבר. הרמטכ"ל הוסיף כי הציבור בישראל וחיילי צה"ל מגלים איתנות יוצאת דופן שאת תוצאותיה ניתן לראות כל יום במלחמתינו בטרור הערבי. הרמטכ"ל מופז יסיים בשבוע הבא 36 שנות שרות בצה"ל ובדבריו לחברי ועדת החוץ והביטחון ניכר היה כי הוא נרגש מן המעמד.

הרמטכ"ל שאול מופז התייצב היום בוועדת החוץ והבטחון בפעם האחרונה במסגרת שירותו הצבאי. הרמטכ"ל נאם לפני חברי הוועדה וניכר היה בו כי הוא נרגש מעצם המעמד. "36 שנות שרות הן פרק ארוך מאוד בחיים. עברתי ארבע מלחמות, ביניהן עשרות מיבצעים והמלחמה הזאת, האחרונה, שנכפתה עלינו, היא אולי הקשה מכולן, אבל אני חושב שגם הציבור בישראל וגם חיילי צה"ל מגלים איתנות יוצאת דופן" אמר הרמטכ"ל.

בדבריו הזכיר הרמטכ"ל את פעולת צה"ל ביש"ע והסביר כי צה"ל פועל בערים הערביות תוך גילוי רגישות גבוהה מאוד לאוכלוסייה מתוך ידיעה שביום מן הימים נידרש לחיות עמה בדו- קיום. "הם לא יוכלו לזרוק אותנו לים, כפי שחלק מהם רוצה, סיכם הרמטכ"ל.

הרמטכ"ל הוסיף, כי הוא ראה חשיבות גדולה במיפגש בינו לבין ועדת החוץ והביטחון והשתדל ללמוד מאותם מיפגשים רבות. "שרתתי תחת שלוש ממשלות וכל ממשלות ישראל חפצו בשלום ועשו הכל, כל אחת מתוך אמונה עצמית עמוקה מאוד, כדי להגיע ליום הזה של שלום וביטחון לאזרחי מדינת ישראל".

יו"ר ועדת החוץ והביטחון, ח"כ דוד מגן, הודה בשם חברי הועדה לרמטכ"ל והעניק לו שי. לאחר מכן נפרדו מן הרמטכ"ל בזה אחר זה חברי הועדה.

ח"כ אופיר פינס ציין את האמירות של הרמטכ"ל בעבר שהיו בעלות אופי פוליטי והוסיף, כי הוא משוכנע שהרמטכ"ל לא התכוון לומר אותם מתוך רצון לומר משהו פוליטי, אלא מנקודת מבטו כרמטכ"ל. פינס הוסיף, כי הפוליטיקה הישראלית זקוקה לאנשים כמוהו, אך הזכיר לרמטכ"ל את חוק הצינון שימנע ממנו להצטרף למערכת הפוליטית בתקופה הקרובה.

ח"כ משה ארנס ציין, כי עבד עם חמישה רמטכ"לים ומופז יירשם בעיניו כאחד הרמטכ"לים הטובים שהיו לצה"ל. הוא ציין את האומץ שהיה לו לבצע רפורמות בצה"ל ואת העובדה שהכין את צה"ל כראוי למלחמה שבה אנו נתונים. "יש תחושה של נצחון בקרב. אתה לא תהיה רמטכ"ל כשזה יקרה, אבל תוכל לומר לעצמך שעמדת בראש הנצחון הזה".

ח"כ יוסי שריד אמר שגם הוא מייחס תום לב להתבטאויות של הרמטכ"ל שהסעירו בעבר את המערכת הפוליטית. שריד בא בטענות על כך שהרמטכ"ל לא השמיע את קולו בשני נושאים: הקמת ההתנחלויות בלתי חוקיות בשטחים והטיפול בחיילים שהוריהם אינם יהודים לאחר תום השרות - ההורים מגורשים לחו"ל.

ח"כ יוסף לפיד אמר, כי בתקופת מופז "המדינה היתה בידיים טובות. הצבא היה בידיים טובות והילדים שלנו מופקדים בידי אדם נאמן".

