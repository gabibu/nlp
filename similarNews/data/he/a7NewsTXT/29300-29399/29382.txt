

חייל מילואים מחטיבת הצנחנים החליט לבדוק את עמידות האפוד הקרמי וירה עליו כשהיה מונח על הקרקע. הכדור שנורה היה כדור מנשק M-16 בקוטר 5.56 חדר את השכבות הקרמיות מצידו הקדמי והאחורי, כך דווח הבוקר ב"קול ישראל". האפוד הקרמי מונפק ע"י הצבא ללוחמים בטרם כניסתם לפעילות המבצעית ביש"ע מתוך ידיעה שבכוחו של האפוד להגן על לובשו מירי חי של כדורי נשק קל כדוגמת M-16.

מצה"ל נמסר כי האפודים אכן עלולים להישחק ולהפוך בלתי עמידים לירי. "במידה וחייל מקבל אפוד שחוק עליו להשיב את האפוד לאפסנאות. בכל אופן יש בכוונת הגורמים המתאימים לבדוק את התנהגות החייל." חיילים מיחידת המילואים של בודק האפוד אמרו לכתבת 'קול ישראל' כרמלה מנשה כי הלוחות הקרמיים מכוסים בבד ירוק ועל כן אין באפשרות החייל לזהות את מצבו האמיתי של האפוד, אם הוא שחוק או לא. כיון שכך על החייל לבדוק באופן אישי את איכות עמידותו של האפוד.

מידע זה הובא בפני שר הביטחון שנדהם לקבלו ואמר "אם זה נכון זה דבר נוראי, אני אורה לצה"ל לבצע בדיקה רוחבית בעניין הזה, כדי שנוכל לקבוע שאמנם חייל יכול ללכת בבטחה כאשר יש עליו את השכפ"ץ."

בראיון ל'קול ישראל' אמר האלוף אודי אדם ראש אגף לוגיסטיקה בצה"ל, כי מדובר באחד האפודים הטובים בעולם. זהו אפוד שיש באפשרותו לעצור גם כדורים חודרי שריון. "במהלך מבצע חומת מגן ניצלו חייהם של חיילים רבים שנורו בחזה, והאפוד הקרמי הוא שעצר את הכדורים."

חיל רפואה פרסם ביחידות צה"ל השונות קריטריונים לבדיקה פשוטה של שחיקת האפוד ותקינותו. "ככל הנראה," העריך האלוף אדם "החיילים ביצעו את בדיקתם באפוד בלוי וישן שהיה עליהם להחזירו לאפסנאות."

"אין צבא בעולם שמצייד את החיילים שלו באפודים כאלה. לאמריקאים יש ציוד ואפודים כאלה, אבל אנחנו לא מקבלים אותם לארץ. עשינו עליהם ניסוי, הם מגינים, אבל לא עומדים בסטנדרטים של המבחנים שלנו, ולכן אנחנו מצטיידים באפודים יותר טובים." דברי האלוף אדם.

