

קונגרס עולמי של יהודים דוברי רוסית הוקם אתמול במוסקווה ביוזמת הרב ברל לזר, חסיד חב"ד, כך דיווחה סוכנות אינטרפאקס. מהסוכנות נמסר כי לרב לזר הוענקה תמיכת הקרמלין.

"אם בתקופה הסובייטית ראינו את עצמנו כיהודים, התחלנו כעת לראות את עצמנו כרוסים", אמר הרב לזר, שנבחר לנשיא הקונגרס החדש, ציינה הסוכנות.

"בקונגרס משתתפים נציגים מקהילות יהודיות מכל הרפובליקות הסובייטיות לשעבר, וכן הגיעו משלחות מישראל, מארה"ב, מגרמניה, מקנדה, מאוסטריה ומאוסטרליה, וזו הוכחה שאנו מסוגלים לעשות הרבה אם אנו מאוחדים", הוסיף הרב.

ישיבת הפתיחה של הקונגרס תימשך ארבעה ימים. כיום חיים ברוסיה, על-פי הערכות, בין חצי מיליון למיליון יהודים.

