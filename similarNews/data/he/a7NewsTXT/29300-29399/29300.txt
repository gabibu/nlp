

רה"מ אריאל שרון הביע תמיכה בפינוי מאחזים "בלתי חוקיים" ביש"ע. בישיבתה של סיעת הליכוד אמר שרון כי המתנחלים הם "החלוצים היהודים של שנות ה-2000", אך הוסיף: "חשוב לזכור כי ממשלת ישראל שומרת חוק, ואם אנשים עוברים על החוק יש לטפל בכך". שרון אישר כי ראה את רשימת המאחזים שהציג בפניו שר הביטחון בנימין בן אליעזר טרם פינוים.

ח"כ צבי הנדל מסיעת האיחוד הלאומי ישראל ביתנו אמר אתמול לערוץ 7 כי בפינוי מאחזים הורדו רק מאחזי דמה שאין בהם אנשים. "אם זה עושה טוב לפואד וזה עוזר לו בהתמודדות שלו, שיבושם לו" אמר הנדל. הוא הוסיף כי אם פואד "יקבל תיאבון" וימשיך לפנות מאחזים הוא, הנדל, יפעל להליכה לבחירות. הנדל אמר כי בשנות המלחמה הללו, כשנרצחו יהודים, הייתה תנופת התיישבות גדולה, ולא דובר בה. השתיקה הזאת הייתה מכוונת, אבל אם אנשי השמאל הקיצוני, לדבריו, מדבר בכך גם על המתיישבים לדעת על כך. "כשמסתובבים בין המאחזים הלב מתרחב, והדבר מזכיר את הימים הטובים של הציונות הבריאה והמעשית", אמר הנדל. לדבריו, היה ברור שמהלך ציוני בשיעור גדול שכזה לא יעבור בשקט, ושיהיה צורך "לתת אתנן למולך של שנאת המתנחלים", כדבריו. "המולך קיבל את האתנן שלו, ואני מקווה שהוא קיבל את מאחזי הדמה". לדבריו, האוזן הישראלית התרגלה למנגינה המתוזמרת של עקירת יישובים, כאילו שצריך להסכים לכך, ואין זה משנה איך קוראים להם: מאחזים, התיישבות בודדת או מרוחקת. ממשלה שנוגעת ביישוב יהודי שיושב על אדמתו אין לה זכות קיום, אמר הנדל, והוסיף כי לדעתו פינוי מאחזים הוא מעשה של חוצפה, וזאת מפני שמטרת הקמת המאחזים הייתה לתת עומק וחוסן בטחוני ליישובים בתקופה שבה נרצחו יהודים רבים, ועתה, כשחיילי צה"ל נלחמים ביד אחת ברוצחים האם זה סביר שביד שניה תינתן להם פרס בדמות של פינוי מאחזים?! הנדל הוסיף כי עד עתה סיעתו האיחוד הלאומי לא פעלה כדי להפיל את הממשלה אלא רק "זינבה בה", כלשונו, בנסיבות שבהן ראו לנכון לעשות זאת, אבל, לדבריו, אם יימשך פינוי מאחזים תניח סיעתו הצעה חוק להקדמת הבחירות. להצעה כזו אומר הנדל יש דינאמיקה משלה, ובדרך כלל אחרי שמניחים הצעה כזו הבחירות אכן מוקדמות.

גם כתבנו חגי הוברמן ציין ביומן הצהרים של ערוץ 7 כי המאחזים שפונו לא היו מאוישים. מדובר, לדבריו, בפינוי שבהסכמה כשברובם היו קרוואן או מכולה שהונחו בהם בכוונה כדי לתפוס שטח. הוברמן הוסיף כי אחת הסיבות לכך שלא הייתה התנגדות בקרב המתיישבים או מועצת יש"ע היא שמועצת יש"ע הבינה כי הדבר האחרון הדרוש לה מבינה הסברתית הוא מראה התעמתות של מתיישבים עם חיילים. מועצת יש"ע יודעת, אומר הוברמן, כי דעת הקהל הישראלית תראה מאבק כזה באופן שלילי. מועצת יש"ע לא נאבקה בפינוי ולא יצרה הד תקשורתי משום שכולם הבינו כי מדובר במשחק פוליטי, אמר הוברמן, והוסיף כי נוצר מצב המשביע את רצון כולם: פואד יגיע לוועידה עם הישג ומועצת יש"ע מצדה "לא הסכימה להורדת מאחזים מיושבים".


