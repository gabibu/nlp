

משרד התקשורת פרסם אזהרה לפיה ציוד תקשורת בתחום התדר 900 מגה הרץ (מה"ץ) אינו מאושר למכירה ולשימוש בישראל, וכי ציוד כזה יוחרם אם יתגלה. מדובר בטלפונים ניידים, אוזניות אלחוטיות, טלויזיה במעגל סגור ועוד ציוד לשידור. כך מדווחת כתבתנו חני לוז. עוד נודע לכתבתנו כי לישראלים שחזרו מחו"ל עם טלפונים אלחוטיים הפועלים בתדר זה, הוחרם הציוד בנתב"ג.

הודעת משרד התקשורת באה בעקבות ריבוי מקרים של הפרעה לתקשורת הפועלת בטווח תדרים זה.

כתבתנו מציינת כי טלפונים סלולרים של חברת אורנג' (פרטנר) בשיטת ה- GSM פועלים בתדר 900 מה"ץ.
בפרסומי משרד התקשורת נאמר כי ציוד שמותר לייבא לישראל חייב להיות בעל אישור ממשרד התקשורת, ולשאת תו אישור של אחת מרשויות הרישוי המוכרות בישראל: FCC (ארה"ב) BABAT (אנגליה), BZT (גרמניה) וART (צרפת).
