

יו"ר ועדת חוץ ובטחון ח"כ דוד מגן מסרב לפי שעה לעזוב את תפקידו לטובת ח"כ חיים רמון מהעבודה. מגן טען היום כי הוא אינו מכיר הסכם על רוטציה שעל פיו הוא אמור לפנות את מקומו. "אם העבודה והליכוד עשו הסכם מאחורי גבינו ומעל ראשינו שיבררו זאת", אמר בשיחה לאתרynet.

חילופי הרוטציה היו צריכים לאפשר לח"כ מיכאל איתן להכנס לכהונתו כיו"ר ועדת החוקה במקומו של ח"כ אופיר פינס. איתן הגיב היום לעיכוב ואמר כי "בהסכם עם סיעת המרכז היה נספח עם הסכם רוטציה ב-1 ביולי 2002". איתן הוסיף כי הוא סבור שעל מגן לדבוק בהסכם "מה עוד שהוא רוצה לעבור לליכוד, וכבר הוא עושה לנו תרגילים".

יו"ר סיעת הליכוד, ח"כ זאב בוים, אמר היום בישיבת סיעת הליכוד כי "על פי ההסכם אנו צריכים לפנות את המקום למפלגת העבודה. הרוטציה טרם בוצעה בגלל הסכם בו מחזיק מגן מאוגוסט 2001. אני מקווה שנמצא את הדרך לפתור את הבעיה".

ח"כ יובל שטייניץ אמר היום בישיבה, כי יש לתבוע את המקום בוועדת חוץ וביטחון "כי זו וועדה סגורה לתקשורת, הנחשבת לוועדה החשובה ביותר בכנסת. "הגיע הזמן שהליכוד יעמוד בראשות וועדה אחת בכנסת", אמר.

