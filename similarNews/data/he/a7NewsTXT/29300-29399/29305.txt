

"ישראל דחתה את בקשתה של מצריים מן השבוע שעבר לאפשר לערפאת לצאת לקהיר כדי לפגוש את הנשיא חוסני מובראק", כך אמר אתמול בכיר ברש"פ. לדבריו, משום כך יצאה למצרים משלחת מהרש"פ בראשותו של סאיב עריקאת.

עריקאת העביר איגרת מערפאת למוברק, הקשורה לניסיון לגבש עמדה משותפת ביחסם של הערבים לפאוול. הבכיר הוסיף ואמר כי הרש"פ פועלת כעת כדי למנוע פגישות של מנהיגים ערבים עם פאוול, וזאת במחאה על הודעת הממשל האמריקני כי בעת ביקורו באזור לא יפגוש פאוול את ערפאת.

"פאוול לא ימצא ולו פלשתיני אחד שיסכים להיפגש עמו מחוץ ללשכת ערפאת", אמר עריקאת לאחר פגישה שקיים עם מזכיר הליגה הערבית עמר מוסא. לדבריו, העמדה האמריקנית מול ערפאת היא "ראייה לא דמוקרטית". פאוול אמר כי ההנהגה הנוכחית של הפלשתינים "פגומה", והוסיף כי אין לו תוכניות לשוחח עם ערפאת. הוא הוסיף ואמר כי הממשל האמריקני מנהל כיום שיחות עם כמה מנהיגים פלשתינים, והדגיש כי מאז נאומו של הנשיא בוש על המזרח התיכון ב 24 ביוני אין הממשל מנהל כל מגע עם ערפאת. "החלופה לנשיא ערפאת ולהנהגה הפלשתינית תהיה מלחמה בין-פלשתינית, ללא גבולות גיאוגרפיים", הצהיר עריקאת. עוד אמר סובייח כי הרש"פ דורשת את החשת הסיוע הפיננסי ממדינות ערב, סיוע שיענה על צורכי האוכלוסייה הערבית ביש"ע. בסוף מארס החליטה הפסגה הערבית להעניק לרש"פ סיוע כספי חודשי בסך 55 מיליון דולרים החל מחודש אפריל. אולם מתוך 165 מיליון הדולרים שהיו אמורים להגיע בשלושת החודשים האחרונים התקבלו עד כה רק כ 60 מיליון, ציין סובייח.

בראיון טלפוני לאל ג'זירה אמר נביל אבו רודינה, יועצו של ערפאת, כי קריאתה של ארה"ב להחלפת ההנהגה הפלשתינית יש בה משום התגרות בכל העולם הערבי וגרימת אי יציבות באזור כולו. זאת, מכיוון שהחלפת ההנהגה הפלשתינית היא עניין פלשתיני פנימי, ורק הפלשתינים יכולים להכריע בו.

