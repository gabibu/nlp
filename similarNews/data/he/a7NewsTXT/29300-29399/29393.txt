

המבקרים בכותל באחרונה נתקלים בתופעה ציורית:
יהודים עם חולצה לבנה, ולראשם כובע ארגמן עם סמל "משמר המקדש". מתנדבי המשמר עומדים בכל יום מול הכניסה להר הבית ומסבירים לכל המתעניין בכך על חשיבות מקום המקדש ועל מרכזיותו בעולם. אחד מדוברי התנועה יוסי פלאי מסר לכתבנו כי "משמר המקדש" הוקם בשנת תש"ס במטרה לחזק את הקשר בין עם ישראל למקום המקדש. "השומרים מסבירים למתעניינים את ההלכות הנוגעות למקדש: דיני מורא מקדש, הלכות עלייה להר הבית וכו'. כך יכול כל יהודי הבא לסביבות הכותל המערבי לקבל "תזכורת" על המקום שאליו אנו שואפים להגיע", אומר יוסי. עוד סיפר כי מאות רבות של מתנדבים השתתפו עד היום בשמירה, וכל אחד מאלפי הנרשמים מתחייב לשמור יום אחד בשנה לפחות.

ולא די בפעילות זו. בכל ראש חודש ובמועדים מיוחדים נוספים מארגנים חברי התנועה "סיבוב שערים" ברוב עם. באירוע זה מקיפים המונים את הר הבית ומתפללים אל מול שעריו. נמסר כי מתחילת שנת תשס"ב השתתפו אלפי אנשים בסיבובי השערים. גם בכל חודש ב"שבת מברכין", השבת הסמוכה לראש חודש, מתקיימת "שבת הר הבית", ובמהלכה נערכות תפילות מול מקום המקדש ובסמוך לשערי הר הבית, מתקיימים שיעורים בנושא הר הבית והמקדש, ובשבת בצהריים מתקיים "סיבוב שערים" בהשתתפות אורחי השבת ותושבי הרובע.

ובעניין הכותל המערבי:
בימים האחרונים התגלתה תופעה בצדו הימני-העליון של הכותל המערבי בתחום עזרת הגברים. לפני כשבוע החלו לטפטף מים מבין האבנים של הכותל. הטפטוף יצר כתם מים ברוחב של כ-40 סנטימטר. רב הכותל המערבי והמקומות הקדושים שמואל רבינוביץ הזעיק את אנשי משרד הדתות ורשות העתיקות, כדי שיבררו את מקור הטפטוף. מנכ"ל רשות העתיקות שוקה דורפמן וארכיאולוג מחוז ירושלים ג'ון זליגמן סיירו ביום ראשון בכותל המערבי והחליטו לפי-שעה להסתפק במעקב אחר התופעה. ההערכה היא שמקור הבעיה הוא בתקלה בצנרת של הוואקף בהר הבית. מתפללי הכותל שהבחינו בתופעה התרגשו ממנה ואף ציינו כי היא מזכירה את נבואת ישעיהו כי מים נובעים הם סימן לגאולה. על ההתרגשות שעורר העניין אמר הרב רבינוביץ': "אינני עוסק במיסטיקה. כל מתפלל יכול לבטא את אמונתו. אם זה סימן לגאולה מה טוב, ואם הכותל בוכה, גם טוב. אנחנו צריכים להתעסק בדבר המעשי ואנחנו עוקבים בתשומת לב רבה אחרי הנזילה, כדי שלא תפגע ביציבותו של הכותל".
דובר "משמר המקדש" מוסיף: "כשם שאנו מתאבלים על חורבן ירושלים כך נזכה לראות בשמחתה, ובחודש מנחם-אב נתבשר בנחמה גדולה".

