

חבר הכנסת זבולון אורלב קרא היום מעל דוכן הכנסת לשר הבריאות נסים דהן לפרסם דו"ח בדיקה יומי של איכות המים בבריכות השחייה. ח"כ אורלב התייחס לפרסום דו"ח משרד הבריאות של בדיקות מים בברכות שחייה בשנת 2001, הקובע כי 50 אחוז מבריכות השחייה מזוהמות, וכי בכ 8 אחוזים מהם אסורה הרחצה. "זכותו של הציבור לדעת על אתר מה מצבם של מי הבריכה, ולא לאחר שנה", אומר ח"כ אורלב.

בשנה החולפת ערך משרד הבריאות 4,248 ביקורות תברואה ב 2,049 בריכות שחייה ציבוריות וב944 אתרים בארץ. מפקחי לשכות הבריאות המחוזיות בדקו מדדים שונים המשקפים את המצב הבריאותי של הבריכה, וביניהם גם תקינות המתקנים הסניטריים, צלילות המים, רמת החומציות בהם ותפקוד המכונות שתפקידן סינון המים ובקרת איכותם. כמו כן נערכו אלפי בדיקות שנועדו לבדוק הימצאותם של חיידקים צואתיים במים וחיידקים העלולים לגרום מחלות מעיים, דלקות עור, דלקות עיניים, אוזניים ועוד.

במשרד הבריאות הסבירו שגם הציבור יכול לבדוק את רמת ההגיינה של בריכה כלשהי, ללא מכשור מיוחד. אחראית ההסברה בשירותי בריאות הציבור נועה חסדאי: "יש לבדוק את מצב הניקיון הכללי בשירותים, במלתחות ובשטחים שמסביב לבריכה. צריך לוודא שמפלס המים יהיה גבוה כל הזמן, וזאת כדי להבטיח גלישה מתמדת של השכבה העליונה, שבה מתרכזים כ 90 אחוזים מהחיידקים. כמו כן הצפיפות בבריכה צריכה להיות 3 מטרים רבועים של שטח פני המים לכל מתרחץ".

