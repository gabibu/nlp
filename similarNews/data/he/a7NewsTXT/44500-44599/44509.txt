

נשיא המדינה, משה קצב, נפגש אחר הצהריים (א') במשכן הנשיא עם ראש הממשלה, אריאל שרון, והטיל עליו את הרכבת הממשלה. קצב הביע תקווה כי שרון יצליח להרכיב ממשלה יציבה רחבה ואיתנה.

ראש הממשלה אמר בטקס הקצר שהתקיים בבית הנשיא כי הממשלה החדשה צריכה לעמוד בפני אתגרים גורליים כמו מלחמה בטרור, יציאה מהמשבר הכלכלי והמלחמה בעיראק.

שרון חזר וקרא להקמת ממשלת אחדות: "מי שרוצה להצעיד את כלכלת ישראל קדימה וחפץ שלום חייב להיות שותף או לשאת באחריות לסירובו. תוצאות המערכה בעיראק עשויות לסמן הזדמנות גדולה. ניצחון הטרור, עשיית שלום, הוצאת המשק הישראלי מהמיתון, אלה הם משימות הממשלה החדשה". שרון הבהיר כי הממשלה החדשה תפעל לסילוק מנהיגות הטרור וליצירת מנהיגות פלשתינית, שאיתה אפשר יהיה לעשות שלום אמיתי.

יושב ראש העבודה, עמרם מצנע, העביר איגרת לראש-הממשלה ובה כתב כי לא נוצר הבסיס המאפשר למפלגתו להצטרף לממשלה. אי לכך אומרים במפלגה כי העבודה לא תשלח מחר את צוות המשא ומתן שלה למפגש עם צוות הליכוד מחר.
