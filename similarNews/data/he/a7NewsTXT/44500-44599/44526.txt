

נשיא איראן מוחמד חתאמי הודיע כי איראן גילתה אורניום בתחומה וכי היא חופרת אותו כדי לייצר אנרגיה גרעינית. עם זאת הדגיש, כי תוכנית הכוח הגרעינית של איראן נועדה אך ורק לשימוש אזרחי, כך דיווחה סוכנות הידיעות הרשמית אירנ"א.

"איראן גילתה מרבצי אורניום והיא חופרת אותם. אנחנו נחושים בהחלטתנו להשתמש בטכנולוגיה גרעינית למטרות אזרחיות", ציטטה סוכנות אירנ"א את חתאמי.

ההודעה המפתיעה, שהיא הראשונה בה מודה מנהיג איראני כי באיראן יש מרבצי אורניום, עשויה לעורר חששות כבדים בוושינגטון, המאשימה את הרפובליקה האסלאמית בקיום תוכניות סודיות לפיתוח נשק גרעיני.

הנשיא האיראני ציין, כי האורניום נחפר סמוך לעיר יאזד, שבמרכז המדינה, וכי בערים איספהאן וקשאן הוקמו מפעלים לעיבודו.

דיפלומטים בבירת איראן סבורים, כי הודעתו של חתאמי הייתה תוצאה של הלחץ הבינלאומי המופעל על איראן לחשוף את היקף תוכניתה הגרעינית.

יו"ר ועדת האנרגיה של הפרלמנט האיראני, חוסיין אפראידה, אמר לעיתונאים כי לאחר עיבודו ניתן יהיה להשתמש באורניום במפעל הכוח בבושר. "האורניום שנחפר סמוך ליאזד יעובד במפעלים באיספהאן ובקשאן, ולאחר זמן יהפוך לדלק הנחוץ במפעל בבושר", אמר.

לדבריו, איראן חיפשה את האורניום במשך שנים, "וזו הייתה הפעם הראשונה שנערכו פעולות חפירה".

בכירים אמריקניים טענו בנובמבר כי מתמונות לוויין, של המפעלים הגרעיניים האיראניים הסמוכים לעיר נתאנז ואראק, עולה שהם מהסוג שבו תוכל איראן להשתמש בהם כדי לייצר נשק גרעיני.

איראן דחתה את ההאשמות האלה, והסוכנות הבינלאומית לאנרגיה אטומית הודיעה כי כבר ידוע לה על המפעלים וכי היא מתכננת לבדוק אותם בפברואר.

בדבריו ציין חתאמי, כי "אנחנו מוכנים לקבל פקחים כדי לבדוק את הפעילות (הגרעינית) שלנו כדי לחשוף את השקרים שנאמרו על ידי אחרים".

איראן, החתומה על האמנה הבינלאומית למניעת הפצת נשק גרעיני, הודיעה כי היא שוקלת את האפשרות לבנות מפעלי כוח גרעיניים נוספים כדי לענות על הדרישה הגוברת לחשמל. "זוהי זכותנו הלגיטימית להשיג אנרגיה גרעינית למטרות שלום", אמר חתאמי.
