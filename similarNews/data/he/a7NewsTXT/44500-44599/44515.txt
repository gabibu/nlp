

מאגר מי קולחין בצפון עלה על גדותיו וכמויות גדולות של ביוב זורמים אליה דרך ערוץ הירדן. בנציבות המים מתריעים מפני זיהום קשה של הכנרת.

מדובר במאגר השוכן ליד קיבוץ מחניים הקולט את מי הקולחין מראש פינה, חצור הגלילית ומספר שכונות בצפת. בסמוך למאגר הישן הוקם באחרונה מאגר חדש באיזור צחר, שבנייתו הסתיימה רק לאחרונה, אולם הפעלתו מתעכבת בשל בעיות בירוקרטיות בין הרשויות.

ראש מועצת ראש פינה אביהוד רסקי מסר בתגובה כי גורמים מקצועיים בוחנים כעת דרכים למנוע את גלישת מי הביוב מתוכו. הוא הוסיף כי בימים הקרובים ייפתח מכון הטיהור החדש להרצה. המכון, הנמצא באיזור צחר, יהיה מסוגל לקלוט כמות גדולה יותר של מי קולחין.
