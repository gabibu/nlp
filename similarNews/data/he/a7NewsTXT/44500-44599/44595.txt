

שופט בית משפט השלום בתל אביב, יחזקאל הראל, האריך אחה"צ את מעצרו של אחמד סכחפי, בן 47 מיפו, שנעצר בחשד שרצח את חלפן הכספים ניסים באשי מרמת גן.

ביום א' נמצאה גופתו של באשי בחנייה של בית ברחוב צירלסון בתל אביב, כשהיא עטופה וכפותה בכיסוי בד של רכב. המשטרה הטילה איפול מלא על מקרה הרצח והחקירה, וביום ב' עצרו חוקרי מרחב ירקון את סכחפי בחשד לביצוע הרצח.

נציג המשטרה רס"ב אבי אלפסי אמר בבית המשפט, כי בחנותו של החשוד נתפסו פריטים מסויימים, וכי אנשים ראו אותו מטפל ומשתמש בעגלת המשאות עליה הונחה גופתו של הנרצח.

לטענת פרקליטו של החשוד, עו"ד אבי כהן, החשוד מכחיש את המיוחס לו וטוען כי בזמן הרצח היה בחנותו ביפו, עם החייט שהוא עבד אצלו. פרט לכך טען הסניגור, כי מדובר באדם ללא רישום פלילי שיושב ובוכה ומשתף פעולה עם החוקרים באופן מלא, גם ללא צווי חיפוש, ואומר שנעצר זו פעם ראשונה בחייו.

השופט יחזקאל הראל כתב בהחלטתו, כי קיים חשד כבד הקושר את החשוד לעבירות המיוחסות לו, והורה להאריך את מעצרו בתשעה ימים.
