

בשכם שורר תוהו ובוהו. הרש"פ אינה שולטת בעיר, ומערכת חוק וסדר אינה קיימת עוד, כל עולה מדיווחים שהגיעו לסוכנות עתי"ם. נמסר כי בסוף השבוע פרצה קטטה בין שתי משפחות, המשפחות איטבאללה וחאווארי בשכם, ובעקבותיה הועלו באש בתים ובתי עסק.

על פי דיווחים ממקורות ערביים בשכם, בעיר מתקיימים מאבקים בין מיליציות חמושות, חלקן מזוהה עם הרש"פ וחלקן עם מנגנוני ביטחון כגון המודיעין הכללי, שתחת פיקודו של תאופיק טיראווי. טיראווי, על פי הדיווח, מנסה להשתלט על מחנה הפליטים אסקאר הסמוך לשכם. עוד מדווחת סוכנות עתי"ם כי שכם הפכה ל"עיר של פרוטקשן", והבעיות נפתרות בה בכוח הזרוע על פי קרבת המעורבים בסכסוכים השונים: לרש"פ או לארגון מחבלים כלשהו. גם ארגון גדודי חללי אל אקצה של הפאתח' מחולק בעיר לארבעה פלגים, ורק באחד מהם תומכת בכסף הרשות הפלשתינית.

בסוף השבוע הגיע לשכם מחזיק תיק הפנים ברשות האני אל חסן, וזאת למרות איומים ברצח שפורסמו נגדו בכרוז. מקורות ערביים ציינו כי הוא עסק בניסיון לארגן מחדש את ארגון הפאתח' בכיר.

סמוך למחצבות א-ראם מדרום לרמאללה עצר אתמול כוח צה"ל מבוקש. כתבנו קובי פינקלר מדווח כי ערבי הדרוש לחקירה נעצר גם במחסום צה"ל באזור שכם.

אתמול פתחו מחבלים באש לעבר כוח צה"ל שסייר בשכם. אין נפגעים, ולא נגרם נזק לרכוש. חיילינו השיבו אש לעבר מקורות הירי.

בכביש עוקף חוסאן בגוש עציון יידו מחבלים אבנים לעבר כלי רכב ישראליים הנוסעים בכביש. לא היו נפגעים, אך נגרם נזק לרכוש.

שני משגרי טילים התגלו בתוך מפעל ערבי בסמוך לצומת נצרים. את הידיעה העביר דובר גוש קטיף ערן שטרנברג.

עוד נזכיר כי מכונית תופת, ובה שלושה מחבלים, התפוצצה אתמול סמוך למוצב "אורחאן" של צה"ל בצומת גוש קטיף. כתבנו קובי פינקלר ומשה פריאל מוסרים כי מהפיצוץ נפצעו קל ארבעה חיילים, והם הועברו לבית החולים סורוקה בבאר שבע . כתבנו מוסיף כי המחבלים הגיעו סמוך לעמדה של חיילי צה"ל ואז פתחו עליהם באש. מאוחר יותר התפוצצה המכונית, ובה המחבלים. ארגון הג'יהאד האיסלאמי הודיע כי הוא אחראי לניסיון הפיגוע בגוש קטיף. המכונית שפוצצו מחבלי הארגון הכילה כ 150 ק"ג חומר נפץ.
