

היו"ר מצנע הסביר כי בתנאים מסויימים אינו שולל הצטרפות לממשלת אחדות, : הורדת התנחלויות מעזה, התנחלויות מבודדות ביו"ש, העברת מיליארדים מהשקעה ביש"ע להשקעה בכלכלה ובחברה והקמה לאלתר של גדר ביטחון.

צוות המשא ומתן של הליכוד החל היום במגעים הקואליציוניים עם הסיעות השונות בנוגע להרכבת הממשלה. יו"ר מפלגת העבודה, עמרם מצנע, אמר בצהריים, כי אינו שולל הצטרפות לממשלת אחדות בתנאים מסויימים.

מצנע הסביר שממשלת האחדות צריכה לעמוד על ארבעה עקרונות בסיסיים: חידוש המו"מ עם הפלסטינים, הורדת התנחלויות מעזה, התנחלויות מבודדות ביו"ש והתנחלויות בלתי חוקיות, העברת מיליארדים מהשקעה בשטחים להשקעה בכלכלה ובחברה והקמה לאלתר של גדר ביטחון. "מפלגת העבודה הייתה בממשלתו של שרון שנתיים כתוצאה מתפיסה של אחריות, והאחדות הזו דירדרה את המציאות בישראל למקום שבו אנו נמצאים", הוסיף מצנע.

יו"ר מפלגת העבודה הוסיף כי ראש הממשלה, אריאל שרון, "השיג תוצאה טובה בבחירות ועליו מוטלת האחריות לממש את מה שהבטיח לבוחרים, ולחלץ את מדינת ישראל מן המצב הקשה בו היא שרויה היום". בתגובה לדברי שרון כי סרבני האחדות מועלים ברצון הציבור, אמר מצנע, כי "זו פעם ראשונה שאנו שומעים כי האחריות מוטלת על מי שלא ייכנס לממשלה".

ראש הממשלה לשעבר, אהוד ברק, תקף הבוקר את מצנע על החלטתו שלא לנהל מו"מ עם הליכוד על כניסה לממשלה. בראיון לגלי צה"ל אמר ברק כי מי שנתן למצנע את העצה בנושא זה, נתן לו עצת אחיתופל. בתגובה אמר ח"כ חיים רמון (עבודה), כי ברק מפגין אטימות וחוצפה.


