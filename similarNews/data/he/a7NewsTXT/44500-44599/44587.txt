

הערב ייפגש שר התיירות יצחק לוי עם משלחת מכובדים ניגרים המבקרת בימים אלה בישראל. המשלחת, בת 23 חברים, הגיעה לביקור בישראל מטעם ממשלת ניגריה והיא כוללת שלושה שרים, מלך מקומי של אחד השבטים הגדולים, אנשי כמורה ואנשי משרד החוץ הניגרי האחראים לנושא הצליינות לישראל.

השר לוי יעניק שי לאורחים מטעם משרד התיירות. "בימים אלה משמח ומחמם לב לראות את כמות המבקרים הגדולה המגיעה לישראל מניגריה, אני אמון ובטוח שתנועת התיירות מניגריה תמשיך ותגדל גם בשנים הבאות לצד חזרה וגידול בתנועת התיירות מארצות יעד מקוריות. ישראל היתה ותמשיך גם בעתיד להות יעד אטרקטיבי לכל תייר באשר הוא", אומר השר.
