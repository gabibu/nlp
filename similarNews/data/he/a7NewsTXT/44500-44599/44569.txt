

עשרה נפצעו באורח קל ואחד באורח בינוני בהתנגשות בין אוטובוס שהסיע ילדים לבין משאית בכביש קריית-שמונה-ראש-פינה. הפצועים טופלו במקום ופונו לבית החולים "זיו" בצפת.

התאונה ארעה באחד מעיקולי הדרך, בין קיבוץ איילת השחר ובין קיבוץ מחניים. כתוצאה מהתאונה ,התהפך האוטובוס שהסיע ילדים. למקום הוזעקו אמבולנסים רבים מתחנות מד"א באיזור. אולם התברר, כי למרות ההתהפכות הקשה, נפצעו עשרה מנוסעי האוטובוס באורח קל ורק אחד באורח בינוני.

במקום נגרמו שיבושי תנועה רבים והכביש נחסם על-ידי המשטרה לתנועה, כדי לאפשר פינוי מהיר של הפצועים שהועברו לקבלת טיפול רפואי בבית החולים "זיו" בצפת.

במשטרה בודקים את נסיבות התאונה.
