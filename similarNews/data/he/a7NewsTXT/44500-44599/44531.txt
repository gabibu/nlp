

לקראת חג הקורבן המוסלמי שהחל השבוע אישר שר הביטחון שאול מופז שורת הקלות לאוכלוסייה הערבית ברש"פ. במסגרת ההקלות תתאפשר יציאת פועלים ערבים מעזה לישראל ויוקל העוצר.

כמו כן על יחול צמצום בשעות הביתור ברצועת עזה.

נוסף על כך לקראת החג ובמהלכו אושרו ביקורי משפחות בישראל הקטנה ובין האזורים ביש"ע, וכן אושרה יציאת מתפללים לתפילות בהר הבית לבני 45 ומעלה.

בישיבת הממשלה אמר מופז כי השיחות בין החמאס ובין הפאתח' בקאהיר הגיעו למבוי סתום, וכי הנציגים התפזרו ללא הודעה. להצעה המצרית להפסיק את הפיגועים למשך שנה השיב החמאס בשלילה, ולשם שיקול נוסף ניתנה לו אורכה נוספת עד אחרי חג הקורבן. בפועל, הוסיף מופז, ממשיכים החמאס, אבל גם בפאתח', לתכנן ולנסות להוציא לפועל פיגועים ב"ישראל הקטנה" וביש"ע כאילו אין כלל שיחות על הפסקת אש.

שר הביטחון ציין כי צה"ל ממשיך לפעול בכל הערים הערביות ביש"ע, ובמקביל נמשך המאמץ "לשים יד" על כספים המיועדים לארגוני הטרור. "אנו נערכים לסתימת פרצות מערכתיות בכל הנוגע לזרימה חופשית של כספי טרור לרשות הפלשתינית, הן כשמדובר בזרימת כספים ישירות מחו"ל והן כשמדובר בהעברתם דרך ישראל".

העיתונאי חגי הוברמן אומר לערוץ 7 כי השיחות המתקיימות בין ישראל לרש"פ על הפסקת אש מקומית מוליכות לאותה התכנית שנקראה בעבר "עזה תחילה, ו"בית לחם תחילה", ולאותה התכנית מן העבר שעל פיה הוחלט כי במקום שבו יתקיים שקט בטחוני ישראל תפנה את השטח ותאפשר ל"גורמי הביטחון" של הרש"פ לשמור על הביטחון. זוהי אותה נוסחת כישלון, אומר הוברמן, ומוסיף כי גם ראש הממשלה שרון מודע לכישלונה ולמתרחש בשטח. לדבריו, עדיין לא קיים מקום כלשהו ביו"ש שהגיע לבשלות כזאת שבהסתמך עליה יהיה אפשר להחיל עליו את התכנית, ובאשר לרגיעה הקיימת במקומות מסוימים בשטח, הרי היא נובעת מנוכחותו המסיבית של צה"ל בהם ומפעילותו למעצר מחבלים ומבוקשים.

את פירותיה הבאושים של תכנית "חברון תחילה" "אכלה" מדינת ישראל בצורת 20 הרוגים ויותר בציר המתפללים בחברון, וכשצה"ל יצא מבית לחם נרצחו יהודים בפיגוע באוטובוס בשכונת קריית מנחם בירושלים, אומר הוברמן. לדבריו, גם אם ישנן התראות ביטחוניות רבות, עלינו להכיר בכך שבערי התפר שורר שקט ביטחוני, ועל כך אנו חייבים להודות לכוחות הביטחון, הפועלים כל הזמן בשטח. בימים האחרונים עצרו כוחות צה"ל מספר רב של מחבלים, חלקם היו בדרכם לביצוע פיגועים.

ידוע לכולם, מוסיף הוברמן, כי הסכם הפסקת אש הוא כבעבר בסיס חדש לפעילות טרור, וכי גם ראש הממשלה יודע זאת. לכן, אומר הוברמן, הצורך במגעים ובדיבורים בין שני הצדדים אינו נובע מתקווה אמיתית להגיע להפסקת אש אלא מהצורך של שני הצדדים: ישראל והרש"פ, לקיים חזות של דיבורים. ישראל, לדבריו, מעוניינת בניהול מגעים כדי "להכין תרופה למכה". היא מודעת לכך שאחרי המלחמה עם עירק ארה"ב מתכננת לפעול באינטנסיביות כדי לקדם מהלכים מדיניים באזור, והדרך היחידה ליצור מצב שבו האמריקנים יניחו לישראל לנפשה הוא כאשר היא תפגין בעצמה יוזמה לפעילות דיפלומטית. שרון יוכל לומר לאמריקנים כי אין צורך במעורבותם מפני שהוא כבר מקדם מהלכים בעצמו. מצד שני גם לערביי הרש"פ דרושים הדיבורים והמגעים, וזאת כדי ליצור את הרושם שהם מובדלים מסדאם חוסיין. הם מבינים כי אם הוא יסולק יהיו תומכיו בגדר אויבים, ולכן עכשיו הם מנסים להיחלץ מחיבוקו. הדבר, אומר הוברמן, עובר דרך דיבורים על הפסקת האש עם לשכת רה"מ. ערפאת אינו מבין זאת, מוסיף הוברמן, אך הסובבים אותו מבינים זאת היטב. הוברמן מעריך כי לא נראה שתהיה התקדמות אמיתית בשיחות אלו, וזאת מפני שמדובר בפערים גדולים. לדוגמה בעוד שרון ממשיך לתבוע את החלפתו של ערפאת נציגי הרש"פ ממשיכים לטעון כי הם שליחיו, וכי הם פועלים בהסכמתו.

לאחר הקמתה של הממשלה החדשה עומד מובארק לנקוט מדיניות חדשה כלפי ישראל. זאת לאחר שהקודמת נכשלה. בשיחה עם עיתונאים בשולי הפסגה הערבית המשולשת, שנערכה בשארם א-שייח כדי לדון בין השאר במצב ביש"ע ובמשבר העירקי, אמר מובארק כי נערכות הכנות לארגן פגישה בינו לבין ראש הממשלה שרון. הפגישה תתקיים בשארם א-שייח', מסר הנשיא המצרי. זו תהיה הפגישה הראשונה בין שני המנהיגים מאז בחירתו של שרון לראשות הממשלה לפני קרוב לשנתיים.

מובארק הודה כי המדיניות, ולפיה הוחרמו שרון וממשלתו, לא השיגה את התוצאות הרצויות, וציין כי עכשיו תנקוט מצרים מדיניות חדשה, "העשויה להניב תוצאות". הנשיא המצרי הוסיף כי זהו "ניסוי" שאותו מוכנה קהיר לבצע. "העיקר להשיג התקדמות בנושא הפלשתיני", הוסיף.
