

בטקס שנערך לזכרו אמר נשיא המדינה כי "עם ישראל, חילונים וחרדים, ימין ושמאל התאחד סביב אישיותו של אילן ז"ל, בעודו בחיים. הוא היה נציג וסמל של העם".


ארונו של האסטרונאוט הישראלי, אל"מ אילן רמון, הגיע אתמול אחר הצהריים לישראל בטיסה מארה"ב. הלווייתו של רמון תתקיים מחר בבית העלמין בנהלל. ארונו של רמון, בלוויית בני משפחתו ונציגי צה"ל, הובא במטוס אל על מארה"ב, שנחת בנמל התעופה בן גוריון.

בבסיס חיל האוויר הסמוך נערך טקס ממלכתי, בהשתתפות בני משפחה, חברים, נשיא המדינה משה קצב, ראש הממשלה, אריאל שרון, שר הביטחון שאול מופז, הרמטכ"ל, רא"ל משה יעלון, חברי פורום המטה הכללי, נציגי נאס"א ואישים בכירים.

נשיא המדינה משה קצב הקריא בתחילת הטקס את תוכן הדואר האלקטרוני ששלח אליו רמון מהחלל.

"עם ישראל, חילונים וחרדים, ימין ושמאל התאחד סביב אישיותו של אילן רמון ז"ל, בעודו בחיים. הוא היה נציג וסמל של העם.

הבקשה של אילן ז"ל לדחות שיגור החללית מיום 9 באב למחרתו כדי לא להמריא לחלל באווירה חגיגית ביום בו איבדנו את עצמאותנו ונחרב ביהמ"ק, הצגת גביע הקידוש בליל שבת בחלל, הקפדה להצטייד בחלל באוכל כשר למהדרין, תפילת 'שמע ישראל' במעבר מעל ירושלים, כל אלה הפגינו בפני האנושות כולה את מקומו הייחודי של אילן רמון כיהודי וכישראלי וכולנו הודות לאיש אחד נתמלאנו רגשי גאווה, אחדות ואהבה", דברי הנשיא קצב בטקס הממלכתי לזכרו של רמון.

ראש הממשלה, אריאל שרון, אמר בטקס כי לא כך דמיין את שובו של אילן הביתה. "אילן נגע בנקודה החבויה בלב כל יהודי. פני הנער, חיוך התמיד, המבט הצח, האור בעיניים, חדרו עמוק לכל נפש. דמותו נגלתה מגבוה כהשתקפות של ישראל במיטבה, כפי שאנו רוצים לראותה, כפי שאנו אוהבים אותה", אמר שרון.

ראש הממשלה הוסיף: "הרחק שם למעלה, לא יכול היה להיות לנו נציג מובחר ממנו, אמיתי כמוהו. אילן - בן לאם ניצולת שואה, ולאב מלוחמי מלחמת העצמאות היה מבניה הגיבורים של הארץ הזו". שרון אמר כי אילן הגשים את חלום חייו ורומם את כבוד עם ישראל.

ראש הממשלה שלח את תנחומיו למשפחות יתר האסטרונאוטים ולאומה האמריקאית.

שר הביטחון, שאול מופז, אמר "בשובל של אש ועשן נחתו בקץ המסע המופלא לחלל רסיסי גוף ומתכת, קרעי גוף וחלום. אילן הגביה מכולנו חלוץ וראשון לכל מי שיבואו אחריו. רק לבו לא גבה הוא נותר אילן הטוב והמחייך שכל הכירוהו. אמיתי, טבעי, צנוע ושווה לב. ימי מסעו של אילן היו לנו לחג משהו בתוכנו המריא איתו אל על. את ימי החסד האלה שהעניק לנו אילן ננצור תמיד".

מופז פנה לאביו של אילן, אליעזר וולפרמן, ואמר לו: "מי יתן ותמצא ניחומים בנכדיך המקסימים שהותיר לך אילן ובידיעה כי הגשים את שאיפת חייו וזכרו נחקק בלב עמו". לאחר מכן פנה אל אשתו וילדיו של רמון: "אתם תצפו אל השמים והם לעולם יהיו אחרים אבל באופק ינצנץ לכם כוכב רחוק - כוכבו של אבא"

הלווייתו של רמון תתקיים היום בבית העלמין בנהלל. בני המשפחה בחרו במושב כמקום הקבורה של רמון בשל האהבה הרבה שרחש לאזור, הסמוך לבסיס חיל האוויר ברמת דוד, שבו שירת רמון בתפקידים שונים ובהם מפקד טייסת. משפחת רמון ביקשה אתמול כי ההלוויה תתקיים בהשתתפות חברים ומוזמנים בלבד ובלא סיקור תקשורתי.
