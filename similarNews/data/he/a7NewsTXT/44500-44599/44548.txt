

עיתון ידיעות אחרונות פירסם היום כי רבבות קשישים בישראל חשופים להתעללות פיזית , נפשית או כלכלית, במרבית המקרים מצד בני משפחותיהם. נתונים אלה עולים מדו"ח מיוחד של ועדה ציבורית שהוקמה על מנת לבדוק את התופעה. מחברי הדו"ח ממליצים בית היתר להקים מעון מוגן לקשישים מוכים .

ע"פ הדו"ח ישנם כ-740 אלף קשישים בישראל, ובין 4% ל-10% מהם חשופים , או היו חשופים להתעללות. הועדה הזכירה התעללות פיזית, הכוללת פגיעה גופנית, התעללות מינית, התעללות נפשית, הכוללת עלבונות והשפלה, וכן הזנחה באי סיפוק צרכיו הבסיסיים של הקשיש. עוד נמסר שם על תופעה של ניצול כלכלי ע"י שימוש לא חוקי ברכוש ובמשאבים של הזקן.

עוד צויין שם, כי רוב הקשישים הסובלים מהתעללות הם בני 75 ומעלה, ורובם סובלים ממגבלות פיזיות ונפשיות ותלויים באחרים, בין היתר בפוגעים עצמם, שהם בדרך כלל בני משפחה, או אף ילדיו של הקשיש.
