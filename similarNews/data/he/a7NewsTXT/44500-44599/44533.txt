

ועדת המשמעת של מכללת צפת התכנסה כדי לדון בשאלה אם להחזיר ללימודים את הסטודנטית יאסרה בכרי, החשודה כי ירדה מאוטובוס "אגד" לפני שמחבל פוצץ בו את עצמו בצומת מירון בחודש אוגוסט, ולא יידעה איש על כך.

הדיון לווה בהפגנה של בני משפחות נרצחי הפיגוע בצומת מירון ועשרות מתושבי צפת. המפגינים קראו קריאות גנאי והניפו שלטים בגנות הסטודנטים הערבים הלומדים במכללה.

כוח גדול של שוטרי יס"מ ושוטרי משטרת צפת מנעו את כניסתם לתחום המכללה, שם התכנסה באותה עת ועדת המשמעת.

יאסרה בכרי עצמה לא הגיעה לדיון, אולם ייצג אותה בישיבה עורך דין חסן ג'ברין מארגון עדאללה. במהלך הישיבה דרש עו"ד ג'ברין את החזרתה של בכרי ללימודים, בטענה כי אשמתה לא הוכחה עדיין בבית המשפט.

נציגי ועדת המשמעת, בראשותם של ד"ר מאיר הילדסהיימר והשופט בדימוס עדי אל אלופי אמרו כי על פי תקנון המכללה הסטודנטית איננה יכולה להיות מיוצגת בידי עורך דין, אלא היא חייבת להופיע בעצמה. מרבית הדיון התנהל סביב עניינים מנהלתיים. בפני הוועדה הופיעו גם ההורים השכולים. בסיומה החליטו חברי הוועדה לגבש את החלטתם בעוד ימים אחדים.

בצאתה מעדותה בוועדה אמרה ברוריה מנחם, אמה של מרלן מנחם, שנרצחה בפיגוע, כי אם יוחלט להחזיר את יאסרה בכרי ללימודים, היא תתייצב מדי יום במכללה יחד עם שאר ההורים השכולים, ותמנע את כניסתה.
