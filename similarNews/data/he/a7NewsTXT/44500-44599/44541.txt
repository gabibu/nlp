

התעשייה האווירית הישראלית והתעשייה האווירית של הודו העמיקו את שיתוף הפעולה ביניהן, ובתערוכת "אירו-אינדיה" בבנגלור שבהודו הציגו מסוק קל רב-תכליתי, שבו הותקנו מערכות ישראליות. במהלך הצגת התערוכה ערך המסוק טיסות הדגמה.

התעשיות האוויריות בהודו ובישראל הציגו בתערוכה מסוק מתקדם קל, ALH. המסוק, מתוצרת התעשייה האווירית ההודית, H.A.L., הוא מסוק רב תכליתי, לשימושים צבאיים ואזרחיים, ובו מותקנת חבילת אוויאוניקה מתקדמת מתוצרת מפעל לה"ב של התעשייה האווירית, הכוללת מערכת לוחמה אלקטרונית מתקדמת, מערכות לראיית יום ולילה וחבילת חימוש גמישה.

התעשייה האווירית ההודית והתע"א מתכוונות לשווק את המסוק במשותף.

בתערוכה נחתם הסכם לשיתוף פעולה אסטרטגי לפיתוח ולשיווק של מגוון מערכות הי טק עבור הצבא ההודי בין התעשייה האווירית לבין חברת נלקו (Nelco) ההודית, חברה בת של קונצרן הרכב ההודי טאטא (Tata), העוסקת במתן פתרונות בתחום המערכות האלקטרוניות והתוכנה.
