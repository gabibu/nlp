

20 פצועים קל ואחד בינוני בהתנגשות בין אוטובוס אגד שהסיע ילדים לבין משאית שארעה בכביש קרית שמונה-ראש פינה. הפצועים, מרביתם ילדים, טופלו במקום ופונו לבי"ח זיו בצפת.

התאונה ארעה באחד מעיקולי הדרך בין קיבוץ מחניים לבין קיבוץ איילת השחר. סנ"צ נאביל עיסאווי קצין אגף התנועה במחוז הצפון מסרו כי חקירה ראשונה של נסיבות התאונה מעלה שמשאית פול טריילר שנסעה מדרום לצפון החליקה על כביש רטוב כתוצאה מנסיעה במהירות שאיננה תואמת את תנאי הדרך. המשאית פגעה באוטובוס שבא ממול והסיע ילדים מבית הספר הר וגיא בקרית שמונה חזרה לביתם בחצור וראש פינה.

למקום הוזעקו אמבולנסים רבים מתחנות מד"א באזור. אולם למרות הפגיעה הקשה באוטובוס שנמחץ בחלקו, נפצעו 20 ילדים באורח קל ואחד באורח בינוני. במקום נגרמו שיבושי תנועה קשים לאחר שהכביש נחסם לתנועה על ידי המשטרה וכדי לאפשר פינוי מהיר של הפצועים וחילוץ כלי-הרכב הפגועים.

הפצועים פונו לקבלת טיפול רפואי בבי"ח זיו בצפת. לבית החולים הגיעו מנהל בית הספר אלי בלייך, רכזי שכבה, מורים ויועצת חינוכית אשר ליוו את הילדים שחלקם לקו בהלם. מנהל בית הספר אלי בלייך ידרוש מהנהלת אגד והמשטרה לחקור באופן יסודי את נסיבות התאונה.

בתום הטיפול שוחררו מרבית התלמידים הפצועים לביתם.

ילד בן 5 וחצי, שנסע במושב האחורי של מכונית פרטית וככל הנראה לא היה חגור, נפצע ביום ב' בערב באורח קשה בהתנגשות בין מכונית פרטית בה נסע לבין רכב מסחרי.

בהתנגשות שאירעה 200 מטרים לפני צומת קדימה לכיוון צפון, נפצעו שלושה מנוסעי הפרטית באורח קל. הילד, שכאמור ישב מאחור ולא היה חגור ככל הנראה, הועף מהמכונית ונפצע קשה.

חוקרי התנועה מסרו, כי התאונה נגרמה בשל אי שמירת מרחק של הרכב המסחרי.
