

בג"צ ידון היום בתביעה לאסור על רשויות לנתק מים בשל אי תשלום חוב. מדובר במדיניות של רשויות מקומיות לנתק את אספקת המים לבתיהם של אזרחים שידם אינה משגת לשלם את חובות המים.

העתירה הוגשה בחודש יולי 2001 בשמם של שישה תושבי העיר יפו ושל שני ארגונים לשינוי חברתי: "עמותת ידיד - מרכזי זכויות בקהילה", ו"ה.ל.ב" - "התנועה למלחמה בעוני", העוסקים בקידום זכויותיהם של קבוצות מוחלשות ומעוטות יכולת בישראל, ובשמירה עליהן.

לכל העותרים תושבי יפו חובות גבוהים בגין צריכת מים, הנובעים מאי יכולת כספית לשלמם. בעבר נותקה אספקת המים לביתם והם נאלצו להתמודד עם מצב ממושך שבו לא זרמו מים בצינורות בתיהם. כיום הם עומדים בפני סכנת ניתוק מוחלט מזרם המים המרכזי.

בעתירה, שהוגשה בידי עורכות הדין נטע זיו וקלריס חרבון, מהתוכנית לסיוע משפטי קהילתי ביפו, הפועלת במסגרת התוכניות לחינוך משפטי קליני של הפקולטה למשפטים באוניברסיטת תל אביב, נטען כי עיריית תל אביב-יפו אינה מוסמכת לנתק מים בשל אי תשלום חוב, וכי חוק העזר שמכוחו פועלת העירייה, הוצא בלא סמכות.

העותרים טוענים כי פקודת העיריות מעניקה לעיריות סמכויות ברורות לגביית חובות מים בהליכי הוצאה לפועל או לפי הליכים מכוח פקודת המסים, החוק המסדיר את דרך הגבייה.

נגד חלק מן העותרים תלויים ועומדים הליכי הוצאה לפועל, ובכל זאת, למרות התנהלותם של
ההליכים, נותקו התושבים מרשת המים.

העותרים טוענים כי אספקת מים היא זכות יסוד שאין להפר אותה באמצעות חוק עזר עירוני, וכי על העיריות להסתפק בסמכויות הנתונות להם בלא לפגוע ביכולתם של האזרחים התקיים.
