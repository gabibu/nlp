

נאט"ו נדרשת להגן על טורקיה, אם עיראק תתקוף אותה כתגובה למתקפה אמריקנית, אמר ביום שני שר החוץ האמריקני קולין פאוול.

דבריו של פאוול נאמרו לאחר שבלגיה, צרפת וגרמניה הטילו וטו על ההצעה להכין תוכניות להגן על טורקיה במקרה שתותקף ע"י עיראק.

"אני מקווה כי נאט"ו תבין כעת שיש לה מחויבות לסייע לאחת מהחברות המבקשת עזרה", אמר פאוול לעיתונאים. "אנחנו צריכים לוודא כי טורקיה לא תהיה בסכנה".

בתגובה לווטו שהטילו צרפת ובלגיה, בתמיכת גרמניה, העלתה הממשלה הטורקית את סעיף 4 באמנת נאט"ו, הקורא לכינוס חירום של חברות הברית, לקיום התייעצויות אודות סכנה פוטנציאלית לבטחונה של אחת המדינות.

פאוול תמך בקריאת טורקיה להפעיל את סעיף 4, ואמר: "אני מקווה כי סעיף 4 יהווה פתרון שיוודא כי טורקיה לא תהיה בסכנה כלשהיא".

שגריר ארה"ב בנאט"ו גינה את "ההחלטה האומללה של שלוש בעלות הברית, למנוע מנאט"ו לסייע לצרכי ההגנה הלגיטימיים של טורקיה".

"בשל פעולתן, נאט"ו עומדת כעת בפני משבר אמינות", הוסיף השגריר ניקולס ברנס.
