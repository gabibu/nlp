

לאחר שאמש העניק נשיא המדינה לרה"מ אריאל שרון את המנדט להרכבת הממשלה, פתח צוות המשא ומתן של הליכוד בראשות ראש לשכתו לשעבר אורי שני את הדיונים.

הדיון הראשון נקבע להיות עם חברי מפלגת העבודה, אליהם נשלחה אמש הזמנה, אולם הם העדיפו שלא להגיע לאחר שישיבת המפלגה הוחלט שלא לפתוח במו"מ להצטרפות לממשלתו של שרון. יצוין כי חברים רבים במפלגת העבודה קבלו על ההחלטה ואופן קבלתה. לטענתם ההצבעה התבצעה לאחר שרבים מחברי המפלגה כבר פרשו מהדיון לאחר שקיבלו רושם שלא תהיה הצבעה.

הבוקר אמר ראש הממשלה לשעבר אהוד ברק כי ההחלטה אותה קיבל יו"ר העבודה הנוכחי עמרם מצנע להכריז על כך שיסרב לכל הצעה להיכנס לממשלת שרון היא עצת אחיתופל. את דבריו כיוון ברק נגד חבר הכנסת חיים רמון שתקף בתגובה את "החוצפה" של ברק.

כאמור המתינו חברי צוות המו"מ של הליכוד לחברי העבודה אולם אלה לא הגיעו לפגישה. שני אמר כי סירובם זה של אנשי העבודה נובע מחששם לקבל הצעה מפתה שלא יוכלו לסרב לה.

בתום השעה שיועדה לפגישה עם אנשי 'העבודה', הגיעו אנשי שינוי אברהם פורז, יוסף פריצקי יהודית נאות ומודי זנברג לפגישה שיועדה להם בכפר המכביה. לעיתונאים שהמתינו בפתח המקום אמר יו"ר צוות המו"מ של שינוי , ח"כ אברהם פורז כי "הליכוד צריך להבין שלא נשב עם מפלגות חרדיות בממשלה".

פורז גם התבקש לאשר את השמועות לפיהן קיים תיאום חשאי בין מפלגתו ובין המפד"ל. בתגובה אמר פורז כי "אנו לא מתואמים, אך יש בינינו ובין המפד"ל מכנה משותף רחב".

את סיכויי כניסתה של מפלגתו לממשלה, אמד פורז ב "50 אחוז, אולי פחות".

לצוות המו"מ להרכבת הממשלה נכנס גם עורך הדין, יעקב נאמן, מי שכיהן בעבר כשר האוצר בממשלתו של בנימין נתניהו. נאמן אמר כי הוא רואה במשימת הרכבת הממשלה שליחות וחובה אזרחית.
