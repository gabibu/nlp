

הכנרת, לאחר שמאגר מי קולחין בצפון עלה על גדותיו, כמויות גדולות של ביוב זורמים לכנרת דרך ערוץ הירדן.

כמויות גדולות של מים זורמים בימים האחרונים לכנרת, בעקבות גשמי הברכה שירדו בגליל. אולם לצד כמויות המים הגדולות זורמים בימים האחרונים לכנרת גם מי ביוב, ממאגר מי קולחין ישן שעלה על גדותיו, לאחר שמי שיטפונות מערוץ ואדי ראש פינה חדרו אליו ומילאו אותו על גדותיו.

מדובר במאגר השוכן ליד קיבוץ מחניים, הקולט את מי הקולחין מראש פינה, חצור הגלילית ומספר שכונות בצפת. בסמוך למאגר הישן הוקם באחרונה מאגר חדש באזור צחר, שבנייתו הסתיימה רק לאחרונה, אולם הפעלתו מתעכבת בשל בעיות בירוקרטיות בין הרשויות.

המאגר הישן, הקולט בקושי את מי השופכים מראש פינה, חצור ומספר שכונות בצפת עלה על גדותיו והביוב גלש לירדן ומשם לכנרת.

בנציבות המים מתריעים מפני זיהום קשה של הכנרת. ד"ר דורון מרקל מנציבות המים מסר לכתב עתי"ם, כי יחד עם מי הקולחין זורמים לכנרת גם חומרי הדברה ומזהמים כימיים שונים, העשויים לגרום לפריחת אצות מסוכנות בכנרת.

ראש מועצת ראש פינה אביהוד רסקי מסר בתגובה לכתב עתי"ם, כי שיטפונות מי גשמים מוואדי ראש פינה זרמו למאגר מחניים וגרמו להצפתו. לדבריו, גורמים מקצועיים בוחנים כעת דרכים למנוע את גלישת מי הביוב מתוכו. הוא הוסיף כי בימים הקרובים ייפתח מכון הטיהור החדש להרצה. המכון, הנמצא באזור צחר, יהיה מסוגל לקלוט כמות גדולה יותר של מי קולחין.
