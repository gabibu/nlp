

ערב הבאתו של אלוף משנה אילן רמון ז"ל למנוחות בבית העלמין בנהלל, נפתחה בתחילת השבוע תערוכה לזכרו במחוז הצפון של משרד החינוך.

התערוכה מכילה תמונות ומוצגים שונים המשרטטים קווים לדמותו, סיפור חייו ופועלו של רמון ז"ל במסגרת שירותו הצבאי וכאסטרונאוט הישראלי הראשון. לתערוכה נלוות מצגת ובה השיר "התשמע קולי" בביצוע החלונות הגבוהים. השיר אותו שלחה רונה, רעייתו, בהיותו במעבורת "קולומביה" בעת ששייטה בחלל.

כתב עתי"ם מדווח כי את התערוכה עיצבה יפה אמסילי, מדריכה ראשית לאמנות בצפון. בטקס פתיחתה ש/ל התערוכה אמר מנהל מחוז הצפון של משרד החינוך, דוד וסרמן, "תלמידי מערכת החינוך בצפון מרכינים ראש לזכרו של אלוף משנה אילן רמון ז"ל ורואים בו מלח הארץ ומודל הראוי בהחלט לחיקוי. רמון הוא גיבור תרבות ונחשון ישראלי לכולנו בבחינת 'פורץ דרך ראשון בחלל'".
