

ראש עיריית ירושלים אהוד אולמרט שלח בשבוע שעבר מכתב אישי לרונה רמון, אלמנתו של רמון ז"ל, ובו הוא מבקש ממנה להזמין בשמו את בני משפחות הנספים באסון לביקור בירושלים.

טקס פרידה ממלכתי מהאסטרונאוט הישראלי אילן רמון יתקיים היום אחר הצהריים בבסיס חיל האוויר במרכז הארץ.

ארונו של אל"מ רמון יגיע מארה"ב לישראל היום אחר הצהריים, ומיד אח"כ יועבר לבסיס חיל אוויר סמוך לנתב"ג, שם יתקיים טקס ממלכתי בהשתתפות ראשי המדינה, צה"ל, חיל האוויר ואנשי סוכנות החלל הישראלית. כמו כן צפויה השתתפותם של מאות מוזמנים נוספים.

ביום שלישי יובא רמון למנוחות בנהלל בהלוויה צבאית. לבקשת אלמנתו של רמון, רונה, לא תסוקר ההלוויה בתקשורת.

ראש עיריית ירושלים אהוד אולמרט שלח בשבוע שעבר מכתב אישי לרונה רמון, אלמנתו של רמון ז"ל, ובו הוא מבקש ממנה להזמין בשמו את בני משפחות הנספים באסון לביקור בירושלים.

במכתבו מציין אולמרט את השאיפה שהביע אל"מ רמון בעת שהייתו בחלל להביא לישראל את חבריו לצוות "קולומביה" ולסייר עמם בירושלים.

עוד אמר אולמרט כי עירו תמצא את הדרך להנציח את זכרו של אל"מ רמון, אשר היה, לדבריו, "יהודי גאה, וישראלי גאה ומסור, שאהב את ירושלים, בירת הנצח של עם ישראל".

בארצות הברית דיווחה בסוף השבוע רשתN.B.C. כי ייתכן שמחשבי נאס"א טעו והורו למעבורת קולומביה להיכנס בזווית חדה מדי לאטמוספירה, וייתכן שזו הסיבה המרכזית להתרסקות המעבורת, ולא הפגיעה בכנף השמאלית, כפי שהעריכו בתחילה.

אף על פי שחלף שבוע מאז ההתרסקות מאות מתנדבים ואנשי כוחות הביטחון האמריקאנים ממשיכים עדיין לחפש אחר שרידי המעבורת.

על פי ההערכות, עשרות אלפי חלקים עדיין מפוזרים בטקסס ובמדינות הסמוכות לה.
