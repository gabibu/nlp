

תחת אבטחה כבדה של שוטרים התכנסה אחר הצהריים ועדת המשמעת של מכללת צפת כדי לדון אם להחזיר ללימודים את הסטודנטית יאסרה בכרי, החשודה כי ירדה מאוטובוס אגד לפני שמחבל פוצץ בו את עצמו בצומת מירון בחודש אוגוסט ולא יידעה איש על כך.

בני משפחות נרצחי הפיגוע בצומת מירון ועשרות מתושבי צפת הגיעו למכללה ומנעו את כניסתה לדיון של ועדת המשמעת. המפגינים קראו קריאות גנאי והניפו שלטים בגנות הסטודנטים הערבים הלומדים במיכללה. כתב עתי"ם מוסר כי יאסרה בכרי עצמה לא הגיעה לדיון, אולם ייצג אותה בישיבה עורך דין חסן ג'ברין מארגון "עדאללה".

ברוריה מנחם, אמה של מרלן מנחם שנרצחה בפיגוע, אמרה בצאתה מעדותה בוועדה כי אם יוחלט להחזיר את יאסרה בכרי ללימודים, היא תתייצב מידי יום במכללה יחד עם שאר ההורים השכולים ותמנע את כניסתה.
