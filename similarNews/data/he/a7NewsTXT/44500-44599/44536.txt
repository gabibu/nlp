

"תבוסתו של סדאם תעביר מסר לעולם הערבי, ולחצי האי ערב ולמדינות המפרץ הפרסי ייפתח פתח של תקווה והתחדשות", כך אמר אפרים הלוי, לשעבר ראש המוסד, וכיום ראש המועצה לביטחון לאומי בנאום בפני הוועידה הבינלאומית בנושא ביטחון, הנערכת במינכן.

הלוי כיוון את דבריו בעיקר ליום שאחרי המלחמה נגד עירק ואמר כי הדחתו של סדאם חוסיין תשפיע על כל המזרח התיכון. בין השאר אמר הלוי כי הדבר עשוי להביא להתפכחות בתודעתן של מדינות קיצוניות ושל ארגונים קנאיים.

לדבריו, ארגוני החיזבאללה והחמאס הביעו דאגה בנוגע לעתידם לאחר היעלמותו של סדאם. "גם סוריה תוכל לשים קץ ליחסי האיבה עם בגדד ולהשתחרר מקשריה עם איראן", אמר הלוי, וציין כי "הדבר עשוי להביא את סוריה לכך שהיא תתיר את אחיזתה בלבנון ובכך תיסלל הדרך לפירוקו של החיזבאללה מנשקו", הוסיף הלוי.

בישיבת הממשלה אמר שר הביטחון שאול מופז כי ארה"ב מקרינה נחישות בלתי מתפשרת, וכי היא מקדמת את הכשרת הקרקע למערכה מול עירק.

מופז אמר כי ישראל ממשיכה לקדם את מוכנותה לפי "סרגל המוכנות" שהוצג בממשלה, וזאת תוך כדי שימת דגש על מיגון מערך העורף, על הקמת מערך הסברה ועל מוכנות חיל האוויר.

בקשר לכך החלה חלוקת חוברות ההסברה לציבור, וישראל סיימה תרגיל הגנה אווירית משותף עם כוחות אמריקנים.

שר הביטחון הוסיף כי שני האירועים החשובים הקרובים הם ביקור פקחי האו"ם השבוע בעירק והגשת דוח פיקוח נוסף למועצת הביטחון ב 14 בפברואר.

בארה"ב מבהירים כי עירק ממשיכה לתעתע בעולם. בוש קרא שוב לעירק "ברגע האחרון" להשמיד את הנשק להשמדה המונית הנמצא ברשותה. קונדוליסה רייס אמרה כי שליט עירק סדאם חוסיין הוא "מתעתע שיטתי", וכי ברור שעירק לא התפרקה מנשקה. עירק, כך עולה מדיווחים בתקשורת הערבית, ובעיקר מן התקשורת העירקית, נערכת למלחמה.

שירות ממר"י מדווח כי מדי כמה ימים מקיים נשיא עירק סדאם חוסיין פגישות עם קציניו הבכירים, ובהן הוא מנחה אותם כיצד לנהוג בשעת מלחמה.

בראיון לשבועון האופוזיציה המצרי, "אל-חקיקה" אמר שר המסחר העירקי מחמד מהדי צאלח: "עירק סיפקה לאזרח העירקי אמצעים לקראת המערכה המכרעת בהיסטוריה של האומה הערבית. חולקו מוצרי מזון שיספיקו לאזרחים לתקופה של חמישה חודשים. כמו כן דאגנו למקורות מים חלופיים לרשת המים הקיימת, שצפוי שהיא תופצץ בידי הכוחות האמריקניים. לכן נחפרו בארות בכל שכונה או בכל עיר... כמו כן חולקו לאזרחים כלי נשק קרים כדי להתמודד עם האמריקאים...

אף על פי שאין אנו מעוניינים במלחמה אנו מוכנים לקראתה. אם תפרוץ מלחמה גורלם של האמריקאים יהיה זהה לזה של האנגלים, שאיבדו מאה אלף חיילים באדמת עירק ובתי הקברות שלהם מפוזרים בעירק והפכו לאתר היסטורי לביקורים..."

לפני חודשים אחדים הצהיר שר המסחר העירקי בראיון ליומון "אל-ח'ליג'" ממדינת האמירויות: "אם תשתתף ישראל במלחמה היא תספוג מהלומה בעומק שטחה". בעקבות הצהרה זו נאלץ סגן ראש ממשלת עירק טארק עזיז להכריז: "אין לנו אמצעים לתקוף את ישראל... אין לנו טילים ארוכי טווח". הכרזה זו הוא השמיע בראיון לטלוויזיה העירקית.

נשיא עירק סדאם חוסיין בעצמו אמר כי אם האמריקאים ישלחו מיליון חיילים לבגדאד, "הצעירים יהרגו אותם".

מדי כמה ימים נפגש סדאם חוסיין, עם בנו, קוסיי סדאם חוסיין, המפקח על המשמר הרפובליקני, ועם קצינים בכירים כדי להנחותם כיצד להיערך למלחמה עם ארה"ב. עיתוני עירק מדווחים על תדרוכים אלה בפירוט רב. בפגישה עם מפקדי המשמר הרפובליקני באחד בפברואר הורה להם סדאם "להתאמן, להתאמן, ולהתאמן." כמו כן הוא הורה להם "לשים לב לפרטי הקרב ולהעביר את ברכותיו לכל הגברים המתכוננים להשמיד את האויבים, לקרוע אותם, להכות בהם באלימות, וללמד אותם את הקשה שבלקחים".

בפגישות עם קציניו נוהג סדאם לבחון את היערכותם. באחת הפגישות הוא שאל את מפקדי המשמר הרפובליקני: "האם אתם עוקבים אחר הקרבות בין אחיכם הפלשתינים לבין הישות הציונית? מה למדתם מהשימוש שעושה האויב במשוריינים? באיזה פיתוח טכנולוגי הבחנתם שהם הכניסו לטנקים?"
בהנחיות לקציניו כיצד להילחם באמריקנים הוא משתמש במשלים. "לעתים אנו רואים אלוף אגרוף, החוטף מכות רצח מידי אדם שאינו אלוף אגרוף. מה הבעיה שלו? הנקודה היא המוראל והאמונה. לאחרון יש אמונה בעצמו ובכך שהוא ינצח בודאות, בעוד שלראשון אין כל אמונה בעצמו ו[שאריות] אמונתו מתערערות מול מכותיו של אותו אדם שאינו אלוף אגרוף. כך הוא מובס, אף על פי שהוא אלוף אגרוף... נכון שאין בידינו האמצעים האמריקאים והבריטיים, אבל העליונות שלנו בדברים אחרים שכבר הזכרנו אותם ברורה ומכרעת, וזאת אף על פי שיש להם עליונות בטכנולוגיה ובתחום האלקטרוני..."
