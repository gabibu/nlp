

ברמאללה ובשכם עצרו חיילינו לפנות בוקר שני מחבלים שביקשו לבצע פיגועי התאבדות באחד ממרכזי הערים בארץ.

המחבל שנלכד ברמאללה, נתפס כשבידו מזוודה שהכילה חגורת נפץ ובה 20 ק"ג של חומר נפץ וחומר דשן רעיל. חיילינו העבירו אותו להמשך חקירה ומזוודת הנפץ פוצצה באופן מבוקר על ידי חיילי חיל ההנדסה. ההערכות הן כי בכוונתו היה לבצע פיגוע התאבדות בלב ירושלים.

בשכם נעצר המחבל השני, מג'די מהדי סאלח נאצר, שביקש אף הוא לבצע פיגוע התאבדות נוסף.

במהלך פעילותם בשכם חיסלו כוחותינו לפנות בוקר את המחבל, איש החזית העממית, עימד מאברוק. המחבל תפקד כסייען של ראש החזית העממית בשכם, שהתחבא במחנה הפליטים עין אל עילמא. כוח צה"ל, שהגיע לעצור אותו, ירה בו והרגו, לאחר שזה ניסה להימלט.

סמוך לצומת נצרים לכדו חיילי כוח של חטיבת גבעתי בבוקר מחבל שנתפס כשהוא חמוש במספר רימונים. המחבל הועבר גם הוא לחקירת שרות הביטחון הכללי.

יצוין כי בפעילות שנערכה על ידי כוח מגדוד הסיור של חטיבת הנח"ל בלילה באל חאדר, מערבית לבית לחם, נעצרו 4 פעילי תנזים מבוקשים. כמו כן נמצאו בסריקות במקום מעצרם שני רובי קלצ'ניקוב ופצצת מרגמה. בסילאת א-חרטייה, צפונית מערבית לג'נין, נעצרו 3 מבוקשים נוספים. ברמאללה נעצר מבוקש פלשתיני נוסף לכוחות הבטחון.
