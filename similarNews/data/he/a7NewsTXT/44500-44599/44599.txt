

שגריר עיראק באו"ם מוחמד אל-דורי אמר ביום שני, כי ארצו הסכימה לטיסות מטוסי הסיור מסוג U-2 בכל חלקי המדינה.

"עיראק כבר הסכימה לטיסות מטוסי ה-U-2", אמר אל-דורי לעיתונאים. "זו החלטה שהתקבלה בבגדאד".

טיסות אלה היו אחת הדרישות שהוצבו על ידי ראש צוות הפקחים הנס בליקס וראש הסוכנות הבילנאומית לאנרגיה אטומית מוחמד אל באראדי בשיחותיהם האחרונות בבגדאד.

מהבית הלבן נמסר בתגובה כי הסכמתה של עיראק לאו"ם, להרשות ללא כל תנאים את טיסות הסיור של מטוסי היו-2 מעל שטחה, אינן משנות את "השורה התחתונה", לפיה, עיראק חייבת להתפרק מנשקה, אמר דובר הבית הלבן.

"השורה התחתונה היא שהנשיא (בוש) רוצה בפירוק הנשק, וזה לא משנה את השורה התחתונה", אמר הדובר סקוט מקללאן. "ראינו בעבר כי מה שנעשה היום ללא כל תנאי, יהיה מותנה מחר".

עוד מהבית הלבן, נשיא ארצות הברית, מאשים את עיראק כי היא מתכוונת להשתמש באזרחים עיראקיים כמגנים אנושיים במקרה של תקיפה אמריקנית. בנאום בפני אנשי דת אמר בוש כי צבא ארצות הברית ישתדל להמנע מפגיעה באזרחים חפים מפשע.

נשיא צרפת ז'אק שיראק אמר ביום שני, כי אין כל הוכחה חותכת לכך שבידי עיראק יש נשק אסור.

"אנחנו מוכנים לשקול עשיית כל דבר אפשרי במסגרת החלטת האו"ם 1441. החלטה זו אינה כוללת שליחת חיילים של האו"ם", אמר שיראק במסיבת עיתונאים משותפת עם נשיא רוסיה ולדימיר פוטין, לאחר שיחותיהם על עיראק.

"כל האפשרויות הנכללות בהחלטה חייבות להיבדק, וגם כך יישאר מרחב רב לתמרון כדי להשיג את המטרה, שהיא חיסול הנשק להשמדה המונית שאולי ישנו בידי עיראק. בנושא זה, אין לי כל הוכחה ניצחת", הוסיף.

שיראק קרא מהכתב הצהרה משותפת של צרפת, רוסיה וגרמניה הקוראת להגדיל את היקף פעולות הפקחים בעיראק, ולנקוט את כל הדרכים האפשריות כדי לחסל כל נשק אסור בדרכי שלום במקום לפתוח במלחמה.
