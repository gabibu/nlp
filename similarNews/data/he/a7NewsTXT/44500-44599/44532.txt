

נשיא המדינה משה קצב הטיל על ראש הממשלה שרון את מלאכת הרכבת הממשלה. לרשותו של שרון עומדים כעת 28 ימים להשלים את המלאכה.

בטקס הקצר שהתקיים בבית הנשיא אמר שרון כי הממשלה החדשה צריכה לעמוד בפני אתגרים גורליים, כגון מלחמה בטרור, יציאה מהמשבר הכלכלי והמלחמה בעירק.

הוא הדגיש כי כדי לעמוד מול הסיכונים ולממש את התקוות חייבים כולם ללכת יחדיו, וכי מי שרוצה להיות שותף בהתוויית דרכה המדינית של ישראל וחפץ בשלום חייב להצטרף לממשלה "או לשאת באחריות לסירובו".

עוד אמר שרון כי מי שאומר "לא" לאחדות מועל ברצון הציבור. הוא הדגיש כי אין לפסול אף לא מפלגה ציונית אחת שרוצה להצטרף לממשלה.

הנשיא קצב הביע ביטחונו כי ראש הממשלה יוכל להרכיב את הממשלה הבאה במועד הנקוב, וגם הוא הביע את חשיבות כינונה של ממשלת אחדות.

אתמול שלח צוות המשא ומתן הקואליציוני של הליכוד, בראשותו של אורי שני, הזמנות רשמיות לראשי הסיעות בכנסת לסבב התייעצויות ראשון לקראת פתיחתו המשא ומתן, שיחל היום.

סיעת האיחוד הלאומי קיבלה הזמנה רשמית לפגישה עם ראש הממשלה שרון במגעיו להרכבת הקואליציה, כך אמר חבר הכנסת צבי הנדל בריאיון לערוץ שבע. לדבריו, האיחוד הלאומי מגיע לפגישה בלי להציב תנאים מוקדמים, אך כניסת המפלגה לקואליציה תלויה בראש הממשלה: "אם ישמור על העם ועל הארץ והוא רוצה אותנו אנחנו בפנים. אם ימשיך לדבר על מפות דרכים למיניהן ולא על מפת ארץ ישראל, אז נהיה באופוזיציה", אמר.

הנדל הוסיף כי מפלגתו אינה מעוניינת להעמיד תנאים. היא מעוניינת שתקום ממשלה לאומית, וזאת כדי להתמודד עם סילוקה של הרש"פ, עם הצורך לאסוף את הנשק ממנה ולעצור את רצח היהודים ברחובות. הנדל מציין כי ניסיונותיו של שרון להכניס את העבודה לממשלה קשורים בהבנתו כי הפרקליטות, התקשורת השופטים, חקירות המשטרה, כולם, או רובם בידי השמאל ולכן הוא סבור כי אם יהיו חלק מממשלתו הוא יהיה מחוסן מפני התקפותיהם. לדעת הנדל, היות ואלה ם פני הדברים היה שרון צריך לדאוג שהפרקליטות לא תהיה בידי השמאל וכן גם השופטים ולחזק את התקשורת הימנית. אם יעשה את הדברים הללו לא יזדקק ל"עלה התאנה" של מפלגת העבודה, כלשונו. הנדל מוסיף כי למרות הצהרותיו של שרון שהוא מצדד בהקמת מדינה פלשתינית הוא כפוף למצע מפלגתו ולהחלטות המרכז, וכי אלו אינם בעד מדינה פלשתינית. יש לקוות, הוסיף הנדל, כי שרון ירצה להיכנס להיסטוריה כמי שמפרק את הרשות, הורס את תשתית ארגוני הטרור וממגר את הטרור.

בתום פגישת האיחוד הלאומי עם צוות המשו ומתן נמסר כי צבי הנדל, מצוות המו"מ של האיחוד הלאומי שהגיע אחרון לשיחות, לא סתם את הגולל על חברות סיעתו בממשלה, למרות הדיווחים על ניכור שמקרין שרון כלפי האיחוד הלאומי וכלפי העומד בראש המפלגה אביגדור ליברמן.
לדברי הנדל, האיחוד הלאומי רצוי בקואליציה וחברותו בממשלה היא תנאי לאחדות.

ח"כ יורי שטרן אמר, כי הרגשתו בתום הדיון חיובית וכי המצב הכלכלי מחייב צעדים דרמטיים לטובת המשק, ובראשם כינון ממשלת אחדות רחבה בהשתתפות האיחוד הלאומי.

"הליכוד צריך להבין שלא נשב עם מפלגות חרדיות בממשלה" כך הכריז היום ח"כ אברהם פורז, יו"ר צוות המשא ומתן של "שינוי" לשיחות על הרכבת ממשלה.

פורז דיבר עם כתבים בפתח מלון כפר המכביה, לשם הגיעה משלחת "שינוי" לשיחות עם צוות המשא ומתן של הליכוד בראשות אורי שני. עם פורז הגיעו חברי הכנסת יוסי פריצקי, יהודית נאות ומודי זנדברג.

בתשובה לשאלות, אם יש תיאום בין המפד"ל לבין "שינוי" באשר להצטרפות לממשלה, אמר פורז: "אנו לא מתואמים, אך יש בינינו ובין המפד"ל מכנה משותף רחב"

בתשובה לשאלה מה הסיכוי לכניסה לממשלה, אמר: "50 אחוז, אולי פחות".
