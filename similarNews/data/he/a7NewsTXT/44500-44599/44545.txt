

בפגישה בין שרת החינוך לימור ליבנת לשגריר דנמרק בישראל הנס מיכאל קופוד הנסן הוצגו ספרי לימוד מהרש"פ המתמקדים בהסתה לטרור נגד ישראל.

שרת החינוך לימור ליבנת נפגשה עם שגריר דנמרק בישראל הנס מיכאל הנסן. הפגישה התקיימה בהמשך לפנייתה של השרה לבנת לראש ממשלת דנמרק שכיהן גם כנשיא האיחוד האירופי.

באוקטובר פנתה אליו שרת החינוך בבקשה להפעיל את מלוא סמכותו כנשיא האיחוד האירופי, כדי שיפסיק את המימון האירופי המיועד לספרי הלימוד של הרש"פ המכילים קטעי הסתה לטרור, וקטעים אנטישמיים.

במהלך הפגישה עם השגריר עמדה השרה לבנת על ההבדלים בין העשייה החינוכית המתבצעת עם התלמידים בישראל, הקריאה נגד אלימות לסוגיה והחינוך לסובלנות ולסבלנות כלפי בני אדם, לבין פעולות ההסתה וההטפה להתגייס לפעולות טרור, הנעשות במוסדות החינוך של הרש"פ, ובספרי הלימוד שלה.

בפגישה עם השגריר ציינה השרה כי במסגרת ביקורה בבתי הספר הישראלים נוכחה לראות כי התלמידים והמורים מדגישים את השאיפה לשלום. לעומת זאת, אמרה השרה, בדיקה של ספרי הלימוד ברש"פ מגלה כי הם מלאי שנאה והסתה לישראל. השרה לבנת הציגה בפני השגריר עותקים של ספרי הלימוד ואת הדוגמאות המובאות בהם, וכן צילומים של קטעי הסתה.

"איני מאמינה", אמרה השרה לבנת, "כי הילדים הגדלים על ברכי ההסתה והשנאה יהפכו יום אחד למבוגרים השואפים לעשות שלום".

השגריר הנס מיכאל קופוד הנסן קיבל מידי השרה ספרי לימוד הנלמדים במערכת החינוך של הרש"פ כדי שיעבירם לבחינתו של ראש ממשלת דנמרק.
