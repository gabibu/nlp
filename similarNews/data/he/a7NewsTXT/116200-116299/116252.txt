

יו"ר ועדת החוקה ח"כ איתן תקף בקול ישראל את השמאל ואמר כי אין לו 'רוחב לב' ו'אינו מגן על ערכים אמיתיים של דמוקרטיה'. איתן אמר כי זכותם הדמוקרטית של רבנים לומר שההתנתקות כמוה כחילול שבת ואכילת חזיר.

יו"ר ועדת החוקה ח"כ מיכאל איתן תקף אתמול את הפרשן המשפטי של קול ישראל, משה נגבי, ואמר לו בין היתר: "אתם אנשים המזוהים עם השמאל, אין לכם רוחב לב אין לכם שום הגנה על ערכים אמיתיים של דמוקרטיה וכואב לי הלב לראות אנשים שהיו בעיני אבירי זכות הביטוי אומרים שצריך להעמיד לדין אדם שחושב שהתנתקות כמו חילול שבת".

איתן התארח בתכנית "דין ודברים" בקול ישראל והתייחס לנושא חופש הביטוי ולזכותם של רבנים לבטא את התנגדותם להתנתקות כולל השוואתה לחילול שבת ואכילת חזיר. איתן התייחס לביקורת שמתח נגבי על פגישותיו של היועץ המשפטי לממשלה מזוז עם רבנים שהתבטאו נגד ההתנתקות
והשוו אותה לחילול שבת. איתן שאל את נגבי: "למה אסור לומר שפינוי הוא כמו חילול שבת? זו סתימת פיות זה אנטי דמוקרטי וזה איום ונורא מה שיצא מפיך, אני חושב שאתה צריך לחזור בך. הזכות המלאה של הרבנים לומר, לבכות ולהגיד שזה כמו חילול שבת וכמו אכילת חזיר וזו דעתנו, שזה גורם נזק למדינת ישראל".

איתן הוסיף כי אם היו עוצרים רב משום שאמר כי ההתנתקות היא כחילול שבת "אני הולך להיות בראש המפגינים, ולא רק אני, אלא מאות ואלפים תומכי התנתקות ומתנגדיה. לא יכול להיות שבמדינה דמוקרטית אסור יהיה לאיש ציבור לבוא ולומר שמבחינתו ההתנתקות היא כמו חילול שבת. מה יש, מה אמר? מה פסול בזה? היועץ המשפטי מדבר עם הרבנים ואתה תוקף אותו? הוא עושה את הצעד הנבון ביותר ואתה תוקף אותו? באיזה מדינה אנחנו רוצים לחיות, שכולם יגידו רק מה שמשה נגבי ודעותיו ועמדותיו?

יש לנהוג בעבירות ביטוי בזהירות רבה מאד הוסיף איתן, ולהאבק נגדן רק במקרים שיש קשר ישיר בין אמירה לבין מעשה שיעשה. עוד אמר כי במעשה הדמוקרטי נכללים דברי רב שאומר כי ההתנתקות כמוה כחילול שבת, וחייבים להלחם על זכותו של הרב לומר את דעתו.

שונה מכך הוא מעמדו של חייל שמקבל פקודה ואומר כי אינו רוצה לקיימה ומוכן לשלם את מחיר הסרבנות. "אני דורש ציות לחוק אבל לפעמים אנחנו מוכנים לסרב ולשלם את המחיר, אבל לבוא ולהגביל רשות דיבור של אדם שאומר שזה חילול שבת ואכילת חזיר? אוי ואבוי אם נגיע למצב כזה".

הוא ציין כי בשעה שארגונים כמו ארגון השמאל "יש גבול" אומרים שאסור לשרת בשטחים, הם מתנגדים להתבטאויות של הימין נגד ההתנתקות. "אתם אנשים המזוהים עם השמאל, אין לכם רוחב לב אין לכם שום הגנה על ערכים אמיתיים של דמוקרטיה וכואב לי הלב לראות אנשים שהיו בעיני אבירי זכות הביטוי, אומרים שצריך להעמיד לדין אדם שחושב שהתנתקות כמוה כחילול שבת".
