

העתון הקנדי ה'גלוב אנד מייל' פרסם התנצלות על פרסום כתבה שהכילה "שגיאות" בנוגע לפגישת רה"מ שרון עם אבו מאזן בירושלים. העתון הוסיף כי הכתבת קרוליין וילר לא היתה במקום האירוע ואת הכתבה הכינה על בסיס צפיה בטלויזיה ומידע מסוכנויות הידיעות.

וילר דיווחה כי הפגישה שנערכה בירושלים בין אבו מאזן לרה"מ שרון התקיימה בביתו של שרון שבעיר העתיקה 'מקום שנוי במחלוקת', וכי דייריו הערביים סולקו מהבית בטרם כניסתו של שרון בשנת 1987.
וילר הוסיפה כי הבית נטוש אך הופקדה עליו שמירה כבדה, והוא נמצא בלבו של מקום המהווה סמל למאבק פלשתיני על אחיזה בשכונה ערבית במזרח ירושלים. וילר הוסיפה ודיווחה בכתבה כי האכזבה מהפגישה ניכרה על פניהם של הפלשתינים בצאתם מהפגישה.

כתבתנו רותי אברהם מוסרת כי למחרת נאלץ העתון לפרסם התנצלות ובה פירוט "השגיאות" שנפלו בכתבה ובין היתר נכתב כי בניגוד לדיווחה של וילר, הפגישה של שרון ואבו מאזן התקיימה במעונו ברחביה ולא בעיר העתיקה. כמו כן ביתו של שרון בעיר העתיקה נרכש ב 1987 מדייריו הערביים והם לא סולקו ממנו.

סוכנות הידיעות היהודית JTA מסרה כי גם לתיאור שנתנה הכתבת באשר למצב רוחם כביכול של הפלשתינים בתום הפגישה, לא היה ביסוס שכן כאמור היא לא היתה במקום, ואת המידע שמסרה שאבה מצפיה בטלויזיה ומדיווחי סוכנויות הידיעות. כך עולה גם מדברים שאמר גיא ניקולסון עורך חדשות חוץ של העתון, לעתון ג'רוזלם פוסט. לדבריו הכתבת התבקשה לתת מעט רקע על המקום שבו נערך המפגש "לצערנו היא לא היתה במקום והדיווח התבסס על צפיה בטלויזיה וסוכנויות הידיעות".
