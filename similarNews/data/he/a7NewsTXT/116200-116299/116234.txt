

ח"כ פרוש: יש לעשות פסק זמן בביצוע תכנית ההנתקות ולהצטרף ליוזמה לדחות במספר חודשים את ביצועה. עוד אומר פרוש כי בשעה ששרון מתגמל את אבו מאזן בויתורים במחוות ובהקלות, רצח יהודים מגיע לשיאים חדשים.

"ההכרעה הזאת תהיה נתונה לדעת גדולי התורה, שיורו לנו כיצד להצביע בהצעה שתועלה לסדר היום", מוסיף פרוש.

לדבריו בעוד ראש הממשלה, אריאל שרון, מתגמל את יו"ר הרשות הפלשתינית בויתורים מפליגים, במחוות חדשות ובהקלות נוספות   הרי מעשי טרור, רצח יהודים, תקריות ירי, פיגועים, מטענים וירי רקטות שוברים שיאים חדשים. "מה עוד צריך לקרות, כדי ששרון יבין שמדיניותו מובילה לאסון לאומי?" שואל ח"כ פרוש.

אבו מאזן לדבריו מוליך שולל את שרון. בעוד ערפאת יצר דימוי שהוא מסוגל להשתלט על ארגוני הטרור, אך אינו רוצה, אבו מאזן, יורשו, רוצה לשכנע אותנו שהוא רוצה אך אינו יכול. אצל שניהם הטרור שלט ושולט ללא מיצרים. "עלינו להגיע למסקנה הבלתי נמנעת", קובע ח"כ פרוש. "אבו מאזן אינו פרטנר להסדר שלום. הוא לא מוכן לנקוף אצבע למגר את הטרור, ומגלה כלפי ארגוני הרצח חולשה. אבו מאזן גם ממשיך לדבוק בדרישה הפלשתינית לשיבתם של הפליטים וצאצאיהם לישראל. אילו היו פניו של אבו מאזן לשלום אמת, היה עליו לבוא אל עמו ולומר: להפסיק לאלתר את הטרור, עד כאן , זה מה שהשגנו באלימות, ויותר לא נשיג".

הגענו למצב אבסורדי אומר פרוש, ששר הבטחון אינו מגיב לא במילים ולא במעשים על מעשי רצח של יהודים ועל השתוללות הטרור. "מערכת הבטחון עסוקה ראשה ורובה בתהליך ההתנתקות, שרק תעניק רוח גבית לתפישה הפלשתינית, כי הטרור מנצח את היהודים הנדחקים החוצה מפלשתין ההיסטורית לשיטתם".

ח"כ פרוש מדגיש, כי יש לאמץ את דברי משלי "אשרי אדם מפחד תמיד", ולהפנים את אזהרתו של הרמטכ"ל היוצא, משה יעלון, שהזהיר מפני תרחיש אימים לאחר ביצוע ההתנתקות   אינתיפאדה שלישית בתנאים יותר חמורים וקשים מהשתיים הראשונות. "בנסיבות אלו", קובע ח"כ פרוש, "מן הראוי לעשות פסק זמן בביצוע תוכנית ההתנתקות, ולהצטרף ליוזמה המתארגנת בכנסת לדחות במספר חודשים את מועדי הביצוע המתוכננים. כמובן, שההכרעה הזאת תהיה נתונה לדעת גדולי התורה, שיורו לנו כיצד להצביע בהצעה שתועלה לסדר היום".
