

יו"ר מפלגת 'חזית יהודית' ותושב מלון 'מעוז הים' ברוך מרזל, הצהיר אמש כי "התרגיל המסריח של כניסת הצבא למלון על מנת לחפש כביכול מבוקשים ייתקל בהתנגדות עזה כמו בימי טרומפלדור''.

מאות מתנגדי התכנית לעקור את ישובי רצועת עזה הגיעו הלילה למלון "מעוז הים", לאחר שהגיע אליהם מידע על כוונת כוחות הביטחון לפנות את דיירי המלון. הם אירגנו בשעות הלילה הסעות מירושלים וממרכז הארץ ונערכו בהתאם.

מנהלת קל"ע בראשותם של בני הזוג יצחקי דאגו לפעילים ששכחו להביא שקי שינה.

יו"ר מפלגת 'חזית יהודית' ותושב המלון, ברוך מרזל, הצהיר אמש כי "שנית תל-חי לא תיפול. התרגיל המסריח של כניסה על מנת לחפש כביכול מבוקשים, ובפועל על מנת להרוס התיישבות יהודית חשובה ולעקור חבל ארץ שלם מארץ-ישראל, ייתקל בהתנגדות עזה כמו בימי טרומפלדור''.

גם ועד רבני יש"ע פירסם אמש קריאה לממשלה "להתעשת, לחשוב ולעצור". הוועד קרא לציבור אוהבי ארץ ישראל להגיע ולמנוע את הפינוי המתוכנן. "אנו חוזרים על קביעתנו שאין לסייע בשום פנים ואופן לביצוע התוכנית הבלתי מוסרית של גירוש יהודים מביתם והחרבת יישובים", נאמר בהודעת הוועד.

במקביל, מתיישבים נוספים ממשיכים להיאחז במקום המבנים הנטושים שנהרסו על ידי דחפורים של צה"ל שלשום. המקום נקרא "טל הים" ע"ש טלי חטואל הי"ד.


