

מערכת הבטחון אמנם עודה ממתינה לסימנים ראשונים של מאבק ברשות הפלשתינית, אולם אתמול , למרות המשך גל הטרור הנוכחי, הוחלט בלשכת ראש הממשלה להעביר כבר כעת גם את בית לחם לידי הנהגת הרש"פ.

החלטה התקבלה בתום ישיבה שהתקיימה אתמול בה נשמעה חוות הדעת הצבאית המתנגדת למהלך. בצה"ל הזכירו את מעשי הרצח והטרור של סוף השבוע שעבר כהמשך ישיר לגל הרציחות בהם נורה תושב חרמש לפני כשבועיים ולוחם צה"ל ימים אחדים קודם לכן.

בצה"ל הזכירו כי על פי התחקירים הראשונים רוצחיהם של שני הנערים ליד בית חגי הסתייעו בהקלות שניתנו לאוכלוסיה הפלשתינית, הורדת מחסומים וכיו"ב. ראשי הצבא הבהירו שמתן עיר נוספת לידי הרש"פ עשויה להתפרש כהתעלמות ישראלית מאירועי הטרור והמשך מחוות שיחזקו את ארגוני הטרור. כמו כן הזהירו הקצינים הבכירים את המערכת המדינית מפני הפיכת בית לחם לעיר מקלט לטרוריסטים שינצלו את הפיכתה של העיר לשטח פנוי משליטה צה"לית.

למרות חוות הדעת הזו החליט ראש הממשלה למסור את בית לחם להנהגת הרש"פ כבר בסוף השבוע הנוכחי. זאת כיוון שהבטיח את המהלך ליושב ראש הרש"פ מחמוד עבאס, הוא אבו מאזן.
(ש)
