

ניסיתם לרכב על אופניים עם גלגלים מרובעים? מוזיאון המדע בירושלים מבטיח נסיעה חלקה למבקרי תערוכה חדשה שתתמקד, החל מהשבוע הבא, בקשר שבין צעצועים לפיזיקה.

צעצועים ופיסיקה   היא תערוכה שתפתח בשבוע הבא במוזיאון המדע ע"ש בלומפילד בירושלים ובה מוצגים שמזמינים את מבקריה להפעיל אותם, לשחק בהם ולהבין את העקרונות המדעיים והטכנולוגיים שמאחורי הפעלתם.

המוזיאון מבטיח למבקריו שיוכלו לרכוב על קורקינט עם גלגלים מרובעים (ואנחנו מבטיחים לכם נסיעה חלקה ונעימה), לגלגל כדור במעלה 2 מוטות מתכת (למרות מה שכולנו יודעים על כוח המשיכה), לגלגל כדורי עץ בסדרה של מכלי אלומיניום מתהפכים, לשלח "דאונים" מרחפים באוויר, להטיס מטוסים בעזרת אנרגיה סולארית, להפעיל להקת שחפים, להוריד ציפור נקר ענקית ש"מתקתקת" את דרכה למטה לאורך עמוד ועוד ועוד...

התערוכה צעצועים ופיסיקה מתאימה לכל המשפחה. התערוכה נבנתה לכבוד שנת הפיסיקה העולמית במלאת 100 שנה לפרסום ארבעת המאמרים של אלברט איינשטיין ששינו את מה שאנחנו יודעים על העולם.

אוצר התערוכה הוא ד"ר אמיר בן שלום, מעצב: אלי שפירו, מאיירת: אורית ברגמן. התערוכה נבנתה בתמיכת קרן קיסריה.

מארגני התערוכה מוסרים כי לבד מהתערוכה עצמה יתקיימו במוזיאון גם להטוטי מדע- מופע להטוטנות כנגד כל הסיכויים עם האמן הבריטי דייויד באמפורד. במופע יציג באמפורד להטוטים המתייחסים לכוח המשיכה, תנועה סיבובית ושיווי משקל.

פרטים נוספים בטלפון המוזיאון: 6544888-02,
(ש)
