

ביום חמישי הקרוב יצבע קניון "שבעת הכוכבים" בהרצליה בכתום, כאשר עשרות סטודנטים חברי "תא כתום" יגיעו למקום, יקימו אוהל הסברה במתחם הכניסה לקניון, ויחלקו חומר הסברה, סרטים לרכב ומדבקות לעוברים ולשבים. הסטודנטים הצעירים, ברובם חילוניים תושבי מרכז הארץ, ישהו במתחם הקניון ויפגינו נגד תוכנית ההתנתקות.

בליל שישי הגיעו כמה עשרות מחברי המטה החילוני לאומי להפגין במתחם המסעדות ובתי-הקפה של המרינה בהרצליה. הם חילקו באיזור המתחם, החניה החיצונית והכניסות לקניון ארנה חומר תעמולה, מדבקות, צמידים ומאות סרטים לרכבים ולמבלים הרבים.

חברי המטה החילוני לאומי מקיימים כבר כחודשיים הפגנות דווקא בימי שישי בלילה ושבת, כדי להוכיח שהמאבק בתוכנית ההתנתקות הוא כלל ארצי, עממי, וכולל את כל שכבות האוכלוסיה, דתיים וחילוניים רבים כאחד. חברי המטה הפגינו כבר במתחם הקניות בשפיים, בחופי ת"א וחיפה, עכשיו במרינה בהרצליה והם מתכננים להגיע גם למתחם הסינמה סיטי בעוד שבועיים וכו'.

ירון עולמי, חבר מועצת העיר בהרצליה וממייסדי המטה אומר ש" ניתן לראות שההתנגדות לתוכנית מתעצמת, הכתום שולט ברחוב ועל אנטנות הרכבים, ויותר ויותר אנשים מצטרפים לפעילויות המטה, מגיעים לכנסים ולהפגנות, ומחכים ליום הפקודה שבו נגיע כולנו לפרוץ את המצור על גוש-קטיף וצפון השומרון. "
