

שרגא ברוש נשיא התאחדות התעשיינים אומר לקראת כנס קיסריה שייפתח היום בירושלים, כי "הגיע הזמן שממשלת ישראל תלחם במכת האבטלה במלוא העוצמה ותצמצם הפערים החברתיים".

על הממשלה לקבוע יעד שיוכיח ירידה של 1.5% מידי שנה בשיעור האבטלה בפריפריה, לצד עליה בשיעור ההשתתפות של האוכלוסיה באזורים אלו, אומר ברוש. לדבריו, קיימת שונות גבוהה בשיעור האבטלה בין המרכז לפריפריה. כך למשל, עמד שיעור האבטלה אשתקד בתל-אביב על כ- 9%, לעומת כ-14% בממוצע ביישובי הפיתוח בצפון ובדרום. על הממשלה לקבוע יעד אבטלה של 7% לשנת 2007, לעומת 10.4% ב-2004, ולהציב יעד של 56% בשיעור ההשתתפות בכח העבודה. הממשלה לדבריו צריכה ליצור כ 270 אלף מקומות עבודה חדשים תוך 3 שנים.

ברוש מתח ביקורת על התנהלות הממשלה לגבי עידוד השיווק ליצוא, והוסיף כי בפועל, מזה יותר משנתיים, שהממשלה אינה מקצה כלל כספים לתחום חשוב זה. בהשקעה קטנה יחסית של כ- 40 מיליוני דולרים לשנה, ניתן להביא לכך שהיצוא של היצואנים הקטנים והבינוניים יגדל בעוד 5 שנים לכ- 12 מיליארדי דולרים, כאשר כל מיליארד דולר גידול ביצוא - פירושו תוספת של כ- 15 אלף עובדים למשק, אמר.

ברוש מוסיף כי יש להגדיל בצורה משמעותית את תקציב המחקר והפיתוח לשנת 2006 ולהעמידו על 2.5 מיליארד שקל בקירוב, (במקום 1.3 מיליארד שקל, לפי התכנון), ולהופכו לנחלת כלל ענפי התעשייה. השקעות מאסיביות במו"פ, כפי שהיו עד שנת 2003, יבטיחו את התפתחות היצוא בשנים הבאות, אמר.
