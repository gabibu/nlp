

בית המשפט לתביעות קטנות בת"א הורה לרשות השידור לשנות את נוסח ההודעות שמשגרת הרשות לאזרחים החייבים בגין אגרת הטלויזיה ולחדול מדברי האיום וההפחדה שבהן. ההוראה באה לאחר דיון שנערך בתביעתו של אזרח שבביתו אין מקלט טלויזיה, ובכל זאת נדרש לשלם את "חובו" בגין אגרת טלויזיה בסך 4,962  . בהודעה שקיבל נכתב כי אם לא ישלם הוא צפוי לעיקולים על רכבו, חשבון הבנק שלו ושכרו.

האזרח מצידו ניסה להודיע לרשות כי אין לו טלויזיה אך נסיונותיו עלו בתוהו. לבסוף פנה לבית המשפט לתביעות קטנות וביקש כי רשות השידור תודה ששלחה לו הודעות על חוב בטעות ותתנצל. הוא ציין כי המענה היחיד שקיבל מהרשות היה לאחר הגשת התביעה לבית המשפט.

כתבתנו רותי אברהם מוסרת כי השופטת מיכל ברק נבו כתבה שההודעה נועדה למעשה לברר אם לאזרח יש מקלט טלויזיה ואם כן, להודיעו כי עליו לשלם את חובו. אבל בזמן שמרבית ההודעה מכילה איומים והפחדות, ההערה לפיה 'דרישה זו מתייחסת למחזיקים במקלט הטלויזיה', נמצאת בשולי הדף ובאותיות קטנות. "למותר לציין כי אזרח המקבל מכתב כזה, הממוען אליו באופן אישי, והקובע סכום ספציפי של חוב, אינו יודע האם מדובר בטעות של הנתבעת והאם אינו צריך לחשוש שאכן יופיעו מעקלים בביתו בגין אותו 'חוב ' שלא קיים כלל", כתבה השופטת.

בדיון הודתה רשות השידור כי אכן ההודעות לאזרח טעות ביסודן, וכי החלה בהפעלתו של מוקד ארצי שייעל את הטיפול בפניות הציבור.

הצדדים נשלחו על ידי השופטת להתייעצות על גובה הפיצוי שישולם לאזרח בגין הדרישה המוטעית לתשלום החוב.
