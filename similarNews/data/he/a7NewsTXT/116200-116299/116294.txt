

מעל ל- 60% מהציבור הישראלי חוששים שזיכרון השואה ילך ויעלם בדורות הבאים, כך עולה מסקר שיזם מוסד יד ושם.

לרגל פתיחתו ביום שלישי הבא של הכנס הראשון למורים בישראל   "הוראת השואה במפנה הדורות" שעורך בית הספר המרכזי להוראת השואה ביד ושם נערך סקר דעת קהל במטרה לבחון היבטים שונים הקשורים בשואה ובדרכי הוראתה במערכת החינוך בישראל.

מהסקר עולה כי מעל ל- 60% מהציבור חוששים שזיכרון השואה ילך ויעלם בדורות הבאים, מתוכם ענו כ- 27% שהם חוששים מאוד ורק כ- 25% השיבו כי הם לא חוששים.

כ- 70% מקרב הציבור הישראלי חושבים כי יש להרחיב את לימוד נושא השואה במערכת החינוך בישראל, מתוכם 38% חושב כי יש להרחיב מאוד את הוראת נושא השואה.

87% מהציבור מצדדים במסעותיהם של בני נוער למחנות ההשמדה ואתרים יהודיים בפולין, מתוכם 52% סבורים כי יש להרחיב את פרוייקט המסעות לפולין. רק 5% היו נגד המסעות של בני נוער לפולין.

מטרות הכנס "הוראת השואה במפנה הדורות" שיתקיים ביד ושם בשבוע הבא בין התאריכים 5-7.7.05 הן קיום דיאלוג פורה ומעשיר של מחנכים בדילמות המרכזיות ובסוגיות המורכבות שמזמן העיסוק בנושא השואה, חשיפת המשתתפים לתחומי מחקר חדשים ולמגוון רחב של חומרי לימוד, תכניות פדגוגיות, סרטים, אתרי הוראה מקוונת ועוד. בשלושת ימי הכנס יתקיימו הרצאות, קבוצות דיון וסדנאות בנושאים שונים: מוקדי חוויה והזדהות בהנחלת זיכרון השואה בדורות הבאים, התמורה בעיסוק בנושא השואה בתחומים כמו תיאטרון, אמנות, ספרות, קולנוע ופילוסופיה יהודית והמסעות לפולין כנקודת מפנה בהוראת השואה.

בתגובה לתוצאות הסקר אמר יו"ר הנהלת יד ושם אבנר שלו כי ממצאיו "מחזקים את העובדה כי יש להעמיד את החינוך בראש סדר העדיפויות בטיפול בזיכרון השואה וכן מוכיחים את הצורך בהכשרת מורים ואנשי חינוך מתחומים שונים ללימוד הנושא באמצעים מגוונים".

מנהל ביה"ס המרכזי להוראת השואה ביד ושם ד"ר מוטי שלם ציין כי "האחוז הניכר של התומכים במסעות בני הנוער לפולין מצביע על הערך החינוכי שמיוחס למפעל זה ובמובנים רבים הוא ממקם את הויכוח בנושא בתחום האקדמי בלבד".

הסקר נערך ב-23 ביוני 2005 ע"י מכון "סמית - ייעוץ ומחקר בע"מ" בקרב 500 גברים ונשים כמדגם מייצג של האוכלוסייה היהודית הבוגרת בישראל.

