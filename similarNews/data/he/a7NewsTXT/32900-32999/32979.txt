

מאז פרש שר התשתיות הקודם, אביגדור ליברמן מן הממשלה תיק התשתיות אינו מאויש. המצב הנוכחי במשרד הוא שחברת הכנסת נעמי בלומנטל, סגנית השר, אחראית על הטיפול היומיומי בענייני המשרד ואילו ראש הממשלה אריאל שרון מחזיק בידיו את כל הסמכויות החוקתיות לתשתיות הלאומיות בלא קבלת אחריות ישירה על המתרחש במשרד.

המפד"ל, כאמור, נושאת אל המשרד הזה את עיניה. אתמול התבטא השר איתם ואמר כי "נוצר מצב פוליטי בלתי הגיוני, שבו מכהנים בממשלה שני שרים ללא תיק, בעוד ששני משרדים מתנהלים בלא שרים".

לעומת זאת בלשכת ראש הממשלה טוענים כי מכיוון שעמדת המפד"ל באשר להישארותה בממשלה אינה ברורה, ספק אם רצוי למנות איש מפד"ל כשר, כי אז אם תפרוש מפלגתו מן הקואליציה יעבור המשרד לתשתיות לאומיות טלטלה נוספת.

ראש הממשלה מעדיף ככל הנראה את המצב הקיים ומתעלם מהאפשרות למנות שר למשרד: את נעמי בלומנטל, שהיא אולי המועמדת הטבעית ביותר לתפקיד זה. מקורביה של חברת הכנסת הביעו תרעומת על כך שהממשלה לא מצאה לנכון למנות אותה לשרה במשרד התשתיות, העמוס בנושאים בעלי חשיבות משקית כבדת משקל.

המצב הנוכחי, שבו קיים ערפול סמכויות, גורם לבזבוז משאבים לאומיים, ו"משחק לידיהם" של גורמים מסחריים, השואפים לקבע את המצב החריג.

