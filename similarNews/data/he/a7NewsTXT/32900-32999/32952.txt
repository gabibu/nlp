

רה"מ שרון מתנגד בשלב זה למינויו של יו"ר המפד"ל והשר ללא תיק, אפי איתם, לתפקיד השר לתשתיות לאומיות.

אתר NFC מציין כי שרון שהקים את המשרד וכיהן כשר הראשון שלו מעדיף את המצב הנוכחי בו ח"כ נעמי בלומנטל סגנית השר אחראית על הטיפול היומיומי בעניני המשרד ורה"מ מחזיק את הסמכויות הסטאטוטוריות לתשתיות הלאומיות, זאת בלא כל אחריות ישירה למתרחש במשרד.

איתם אמר היום כי "נוצר מצב פוליטי בלתי הגיוני, בו מכהנים בממשלה שני שרים ללא תיק, בעוד ששני משרדים מתנהלים בלא שרים".

מלשכתו של רה"מ נמסר כי בשלב זה עמדתה של המפד"ל לגבי הישארותה בממשלה אינה ברורה ולכן לא רצוי שהמשרד לתשתיות לאומיות יספוג "טלטלה פוליטית נוספת". כזכור נותר המשרד ללא שר ממונה, מאז פרישת ח"כ אביגדור ליברמן מתפקידו.

עוד מוסיף אתר NFC כי באחרונה ניסה בנו של ראש הממשלה, עמרי שרון, להדיח מתפקידו את מנכ"ל המשרד, יאיר מעיין. הוא נכשל בכך אך המהלך חשף את בחישת הכוחות הפוליטיים והמסחריים במשרד.




