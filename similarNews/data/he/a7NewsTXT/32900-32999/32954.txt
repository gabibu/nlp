

במהלך משחק ידידות בין נבחרות הכדורגל של ישראל וליטא הניפו אוהדים מקומיים דגלי אש"ף ופוסטרים המשבחים את ארגון המחבלים החמאס. כמה מהאוהדים קראו קריאות קצובות של הסיסמא הנאצית האנטישמית "יודן ראוס" (יהודים החוצה).

המשחק נערך בקאונס. בתום המשחק ניצחה ישראל בתוצאה 2-4.

בעקבות האירוע הביעה קהילת יהודי ליטא את זעמה "תקריות כאלה לא תורמות לתדמיתה של ליטא לקראת הצטרפותה לנאט"ו ולאיחוד האירופי", אמר סימונאס אלפרביציוס בכיר בקהילה היהודית. הוא הוסיף שפדרצית הכדורגל הלאומית והציבור חייבים להגיב על כך.

אין זו הפעם הראשונה שתקרית מעין זו מתחוללת. בשנה שעברה חוייבה הפדרצית הליטאית לשלם 10,000 פרנקים שווייצריים (6,800 אירו), ולהתנצל בפני הקהילה היהודית, בעקבות תקרית דומה במהלך משחק הכדורסל של זלגיריס קאונס נגד מכבי תל-אביב.
