

ימים אחדים לאחר חיסול המחבל צלאח שחאדה בעזה, ביקר מפקד חיל האוויר האלוף דן חלוץ את אנשי הטייסת שהיו שותפים למבצע. בראיון שהעניק קרא האלוף דן חלוץ להעמיד לדין את אנשי 'גוש שלום': "זה מזכיר לי זמנים חשוכים בעם היהודי" אמר.

לעומת חיצי הביקורת והאיומים שהושמעו כלפיהם בגלל 15 תושבי עזה שנהרגו בפעולה הוא הביע תמיכה בהם וחיזק אותם: "חשוב לי שתדעו שאני עומד לפניכם ומאחוריכם במאה אחוז" אמר. חלוץ הרגיע את חייליו ואמר כי הוא משמש חיץ בין הביקורת לבינם וכי אל להם לדאוג.

חודש אחרי המבצע ראיינה ורד לוי- ברזילי, כתבת עיתון "הארץ", את האלוף. בראיון דיבר חלוץ על אנשי השמאל שאיימו עליו ועל חייליו: "כל האנשים שדיברו על פקודה בלתי חוקית בעליל ושאיימו כי יסגירו את הטייסים לבית דין בהאג פשוט 'ירדו מהפסים'". הוא כינה את האנשים הללו "מתייפיפים" והוסיף "אינני זוכר ש אי פעם הם איימו להסגיר לבית הדין בהאג את אחד מרבי המחבלים, הטרוריסטים שהרגו רבים מאזרחי ישראל. ומה שיש לי לומר באשר לאותם אנשים הוא כי זו מדינה דמוקרטית, וכי תמיד מותר להביע בה דעה אבל לבגוד- אסור".

לשאלת הכתבת בדבר מה שמן הראוי לעשות בקשר לאנשי "גוש שלום" ענה חלוץ: "צריך למצוא את הסעיף בחוק המתאים לצעד שהם נקטו ולהעמיד אותם למשפט בישראל. המיעוט הקולני הזה, שהוא אפסי בממדיו, מזכיר לי זמנים חשוכים בעם היהודי, שבהם מיעוט מקרבנו הלך והסגיר חלק אחר. מי האמין שזה יקרה שוב?".

חלוץ דיבר גם על הילדים שנהרגו במהלך הפעולה: "צר לי מאוד על ילדים חפים מפשע שנהרגים, אבל מי שיוצא לרצוח ילדים בישראל חייב לקחת בחשבון שגם בסביבתו עלולים ילדים להיהרג."

בתגובה לדברים האלו הגישה תנועת "גוש שלום" תלונה לפרקליט הצבאי הראשי נגד האלוף, נגד מפקד הטייסת ונגד הטייס שביצע את הפעולה.
