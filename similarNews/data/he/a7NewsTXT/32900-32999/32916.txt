

מנכ"ל הביטוח הלאומי יוחנן שטסמן אומר כי בני משפחותיהם של חברי "החוליה הירושלמית" זכאים על פי חוק לקבל קצבת הבטחת הכנסה או כל קצבה אחרת מכוח תעודות התושב שבידיהם.

ביומן הצהריים שאל המגיש חגי סגל את הפרופ' שטסמן האם משפחת המחבל שביצע את הפיגוע בהר הצופים, שפרנס אותם מעבודתו באוניברסיטה תהיה זכאית לקבל אבטחת הכנסה בשל הפסקת עבודתו לאחר שנכלא. "בוודאי שהיא תקבל אבטחת הכנסה" אומר שטסמן "למה לא? לפי החוק אין שום אפשרות למנוע זאת ממנה".

מנכ"ל הביטוח הלאומי סביר כי על פי התיקון לחוק שהתקבל לאחרונה בעקבות פיגועים שביצעו ערבים תושבי ישראל, תישלל גימלה ממשפחת מחבל אם הגימלה נובעת מעצם הפיגוע. הכוונה היא לקצבת שארים שתקבל משפחה לאחר שהמחבל פוצץ עצמו והמוות נגרם על כן מהפיגוע שביצע ולא בדרך אחרת. שטסמן ציין כי אנשי המוסד שבראשותו סבורים כי יש להרחיב את החוק הזה כך שכל מבצע פיגוע ישללו זכויותיו הקיימות אולם היועץ המשפטי לממשלה התנגד לרעיון.

יש לציין כי יוזמתו של שר הפנים אלי ישי לשלול את תעודת התושב הישראלי מחברי "החוליה הירושלמית" אם תתקבל תמנע ממילא את הגימלה מבני משפחות שמקבלים את הקיצבאות מכוחו של בעל התושבות.

השר ישי אמר היום כי אין צורך להמתין למשפט של חברי החולייה מסילוואן כדי לשלול את מעמדם וזכויותיהם בישראל

לדבריו, הראיות נגד העצורים ברורות. ועל כן יש לפעול ביד חזקה נגד מי שפוגע בבטחון המדינה כדי להרתיע אחרים.
