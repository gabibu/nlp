

בכנס היערכות ארצי לקראת שנת הלימודים הודיע יו"ר ארגון המורים הארצי רן ארז כי אם "הבעיות הנוכחיות לא תיפתרנה" לא יפתח ארגונו את שנת הלימודים כסדרה.

בדבריו הזכיר ארז את העובדה שמשרד החינוך פיטר למעלה מ 700 מורים קבועים, וכן שהמשרד קיצץ את משרותיהם של כ 3,000 מורים נוספים בשיעור של 50-60 אחוזים. הוא הוסיף כי לקיצוץ בתקציב החינוך תהיה השפעה גם על תלמידים רבים שייאלצו מעתה לשוטט ברחובות, וכפועל יוצא אף להיחשף לסמים. "כנראה עד 1 בספטמבר איש אינו מקדיש תשומת לב לבעיות שלנו. כל עוד הדבר לא ישתנה, שנת הלימודים לא תיפתח", אמר.

יו"ר מרכז השלטון המקומי עדי אלדר אמר בכנס כי הקיצוצים המתוכננים השנה במערכת החינוך הם נוראים למדינת ישראל. לדבריו, אילו הייתה השנה שנת לימודים רגילה בלי הבעיות הבטחוניות "שנת הלימודים, מבחינת השלטון המקומי, לא הייתה נפתחת".

אלדר אמר עוד כי עם פתיחת שנת הלימודים, כ-410,000 תלמידים יטופלו בלשכות הרווחה ברשויות המקומיות. הוא הוסיף כי המצב הקשה מחייב את הממשלה לפעול למתן "סל רווחה" למנהלי בתי הספר.
שרת החינוך לימור לבנת, שנכחה אף היא בכנס, ביקשה להרגיע את הנוכחים ואמרה כי היא מאמינה שלמרות הקשיים תיפתח שנת הלימודים כסדרה.

עוד אמרה השרה כי בשנה הבאה ינהיג משרד החינוך בכל בתי הספר תוכנית ליבה משותפת לכל בתי הספר: "כל התלמידים, בכל הזרמים, ילמדו על בסיס משותף, שחיוני להכשרת אזרחים בוגרים ואחראים בחברה הישראלית והמודרנית".

היא הדגישה כי גם בתי הספר החרדיים יהיו מחויבים לתכנית: "גם בבתי ספר חרדיים, שעד כה היו חופשיים בקביעת תכני הלימוד שלהם, ילמדו מקצועות כמו מתמטיקה, אנגלית, עברית, יהדות ואזרחות".
היא אמרה כי כדי לבדוק את שיטות הלימוד השונות ינהיג המשרד בחינות משוב וחקר ביצועים, וכן יעמיד את התוצאות במבחן ההישגים.

