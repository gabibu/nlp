

אלוף פיקוד מרכז משה קפלינסקי ייפגש היום עם בכיר הרש"פ באזור יו"ש הגנרל חאג' איסמעיל. השניים ידונו בהמשך יישום הבנות הסכם "עזה ובית לחם תחילה". בצה"ל מביעים התנגדות למסירת חברון לשליטת הרש"פ.

בפגישה שתתקיים היום אמורים שני הצדדים לבחון אפשרות להעברת השליטה הביטחונית בחלק הערבי של חברון לאחריות הרש"פ.

אמש ירו הערבים לעבר שכונת תל רומיידה בחברון. איש לא נפגע. במערכת הבטחון אומרים כי עד כה לא ניכרת בעיר פעולה של מנגנוני הרש"פ להרגעת השטח. בשב"כ טוענים עוד כי דבר לא נעשה גם בעזה ובבית לחם. מאתמול נרשמו ברצועת עזה תקריות אש שהתנהלו במהלך כל שעות היממה. הבוקר נמנע פיגוע קשה בכפר דרום.

בצה"ל מביעים התנגדות למסירת חברון לידי הרש"פ. לדבריהם הסכם "עזה ובית לחם תחילה" מחזק את מעמדו של ערפאת, לאחר תקופה ארוכה שבה פועלת ישראל להחלשת מעמדו. "מאז שנמסרה בית לחם לידי הפלשתינאים, לכולם ברור כי ערפאת עומד מאחורי המו"מ עם ישראל ונותן את ההוראות", אמרו בצה"ל. מקורות צבאיים טענו: "אין טעם, לפני שהניסיון בבית לחם ובעזה הוכיח את עצמו, להעביר עוד עיר לידי הפלשתינאים".
