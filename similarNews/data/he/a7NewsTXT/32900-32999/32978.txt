

שלוש שריפות פרצו אתמול בגליל המערבי: בשמורת הר מירון, בכרמיאל ובחורפיש. הגדולה שבהם, בהר מירון, פרצה בשעות הצהריים מעל ליישוב הדרוזי סג'ור והתפשטה במעלה הר שזור לתוך שמורת ההר.

כוחות כיבוי אש גדולים, וביניהם חמישה מטוסי כיבוי, נאבקו עם הדליקה שעות ארוכות ורק לפנות ערב הם הצליחו להשתלט עליה. זאת בשל הרוחות העזות שנשבו שם, ובשל הקשיים שנבעו מאופיו של תוואי השטח. בדליקה נשרפו 400 דונם של חורש טבעי. במהלך היום היה נראה כי האש תתפשט לכיוון היישובים מצפה חרשים ובית ג'אן, וכוחות ההצלה התכוננו לאפשרות שתושבי המקום ייאלצו להתפנות מבתיהם. אך, כאמור, לבסוף לא היה צורך בכך.

בשריפה נוספת עלתה באש חורשה הממוקמת בגבעת העתיקות מול בית העירייה בכרמיאל. ארבעה צוותי כיבוי ושני מטוסים השתלטו על האש. גם בחורפיש פרצה אש, אך כוחות הכיבוי הצליחו להשתלט עליה ולכבותה.

בשלב זה עדיין לא ברור אם השריפות פרצו כתוצאה מהצתה מכוונת או מתנאי מזג האוויר

