

שר הבטחון אמר ליו"ר האופוזיציה ח"כ יוסי שריד במפגש שנערך ביניהם אחר הצהרים כי למרות השקט היחסי השורר כרגע בשטח המצב ברש"פ "נפיץ" כלשונו. הוא סיפר לשריד כי רק היום עצרו חיילים מגדוד חרוב שני מחבלים שהיו בדרכם לבצע פיגוע התאבדות בישראל.

שני המחבלים ומשלחם אותרו לדבריו לאחר מידע מודיעיני שהגיע לידי השב"כ. הם נלכדו בעודם מתקדמים לכיוון הישוב שבי שומרון. המחבלים נעצרו ע"י חיילינו אחרי מרדף.

שר הבטחון הוסיף כי מותה של הערבייה מפיצוץ צפונית לטול כרם נגרם מחגורת נפץ אותה נשאה על גופה בדרכה לבצע פיגוע.
