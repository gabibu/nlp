

משטרת ירושלים עצרה את הבישוף עטאללה חנא, אחד מראשי הכנסייה היוונית האורתודוקסית בישראל, ובעל קשרים ענפים ברש"פ ,בשל עידוד פיגועי תופת, תמיכה בארגון טרור, הסתה חמורה נגד ישראל ויציאה מהארץ ללא אישור.

עטאללה חנא, ערבי ישראלי, בעל תעודת זהות ישראלית, תושב הכפר רנייה ליד נצרת, מחזיק בתואר כמורה בכיר בכנסיה היוונית אורתודוקסית (אחי מנדריט) ואף מציג עצמו כדוברה של הכנסיה היוונית האורתודוקסית, למרות שלא התמנה באופן רישמי לתפקיד.

לפי טענת המשטרה, בתקופה האחרונה התבטא חנא בטלוויזית אל מנאר של החיזבאללה כואמר, שהאינתיפאדה היא זכות לגיטימית. הוא קרא לכל הפלשתינים להשתתף בה ואף קרא לנוצרים ברחבי העולם לתמוך בה. באותה הזדמנות, שיבח עטאללה את "השאהידים על פעולותיהם המגוונות". כמו כן נסע חנא לסוריה וללבנון מספר פעמים בשנה האחרונה ואף נועד עם מזכ"ל החיזבאללה השייח' חסן נסראללה.

חנא נעצר סמוך לשעה 11 בבוקר במקום מושבו בכנסיה היוונית אורתודוקסית בעיר העתיקה ונלקח לחקירה במפלג המיעוטים של משטרת ירושלים, שם הוא נחקר.

לאחרונה התגלעו חילופי דעות קשים בין עטאללה לבין הפטריארך של הכנסיה אריניוס הראשון שהודיע שהוא מדיח את עטאללה מהכנסיה ומפטר אותו מתפקידו, בשל התבטאויותיו הקשות שאינן מבטאות את רוח הכנסיה.

