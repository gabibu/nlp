

כדי לקדם את תכנית "עזה ובית לחם תחילה" חזרה ממשלת ישראל, ובראשה שר הביטחון בנימין בן אליעזר, לנהל מגעים עם אישים ברש"פ.

בתוך כך האש בעזה לא כבתה. אתמול נורתה אש לעבר טרקטור שנסע סמוך לכפר דרום. היורה לא הצליח במזימתו, איש לא נפגע ולא נגרם נזק, אולם נראה כי אין בכוונתם של המחבלים להפסיק לפעול. מנהיגה הרוחני של תנועת החמאס אחמד יאסין אמר אתמול כי ארגונו לא יפסיק ולו לרגע את פעולות החבלה נגד ישראל.

באותו נושא התראיין אתמול ד"ר גיא בכור ליומן הצהריים של ערוץ 7 ואמר כי האנשים שנושאים ונותנים עם בן אליעזר מציגים עצמם כמי שהתרחקו מערפאת ושאינם שליחיו, אולם למעשה "יש להם נאמנות טוטלית, ואפילו הייתי אומר כלבית, ליאסר ערפאת. כולם אנשי אש"ף ותיקים, והם מחוברים לערפאת עשרות שנים". הוא הסביר כי עבד אל- ראזאק יחיא, אשר רבים מציגים אותו כתקווה לדמוקרטיזציה ולהנהגת רפורמות ברש"פ "הוא אותו גנרל אל- יחיא מפקד צבא השחרור הפלשתיני שמילא את התפקיד הזה במשך שנים רבות כל כך, והוא נאמן לערפאת. האנשים הללו חזרו מן הפגישה עם בן אליעזר ודיווחו עליה לערפאת".

בכור סיפר כי בעוד כחמישה חודשים יתקיימו בחירות לראשות הרש"פ, ובהן יזכה ערפאת ברוב גדול, מכיוון שהוא המועמד היחיד. אדם אחר ביקש להציע את מועמדותו, הסביר בכור, ובשל
מסע של איומים והפחדות שנפתח נגדו נסוג מהרעיון.

בכור הסביר כי ניהול השיח עם ערביי הרש"פ מעלה את ערפאת מן השאול ומחזירו לזירה הפוליטית:
"ברש"פ רוחשת עכשיו קלחת של התחשבנות ושל חשבון נפש עצמי ואפילו הלקאה עצמית מסוימת, וברגע שישראל מקבלת את אותם גנרלים מזדקנים ונותנת להם לגיטימציה מחודשת, אין לפלשתינים צורך.בחשיבה המחודשת הזו". בכור הוסיף עוד כי במו"מ שניהל השבוע בן אליעזר עם ערביי הרש"פ יש משום חזרה על תפיסת אוסלו משום שגם בהסכם הזה ערביי הרש"פ אמורים לשמור על הישראלים.

"אפשר לסמוך עליהם ולהעביר אליהם שטחים", על פי תפיסת בן אליעזר, כך שישראל מבצעת בימים אלה, לעיניים אמריקניות משתאות, תהליך החייאה של יאסר ערפאת. בעצם קיבלנו את ערפאת כמות שהוא, בלי כל רפורמה, אז מדוע שנצפה מארה"ב או מן העולם לנהוג אחרת?", דברי ד"ר גיא בכור.

