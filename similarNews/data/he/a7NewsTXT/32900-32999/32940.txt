

"לא נחזור על הטעות שעשינו בבחירות הקודמות למען השותפות עם בני בגין", מבטיח בני אלון. "הציבור פתוח היום יותר מאי פעם לשמוע את רעיון הטרנספר, וזו תהיה החמצה לא להשמיע אותו". יו"ר מולדת מדבר על כשלונות שרון והצלחותיו, על שותפיו הפוטנציאליים לגוש ימין מאוחד, על משפט אבישי רביב, וכמובן   על קמפיין הטרנספר של תנועתו.
מאת: עמנואל שילה,
סייעה בהכנת הכתבה: שלומית קמפינסקי

הבחירות לראשות מולדת מאחוריו, ופניו אל הבחירות לכנסת. קרוב לשנה לאחר רצח גנדי, בני אלון מבוסס בתפקידו כיושב-ראש מולדת, ומקדיש את זמנו להרחבת מעגל הפעילים של התנועה ולהפצת רעיון הטרנספר בארץ ולמציאת בעלי-ברית בעולם. כמי שהיה שנים רבות רב ומחנך, בני אלון משיב לשאלות בהסברה רחבה, ומתבל את תשובותיו בפסוקים ומאמרי חז"ל, לשבר את האוזן. ביום ראשון השבוע, לאחר ראיון טלביזיוני קצר לאתר האינטרנט של ערוץ שבע, הוא משיב בהרחבה לשאלות 'בשבע'.

פורסם שתנועת מולדת בראשותך שכרה את שירותיו של יריב בן-אליעזר לצורך קמפיין בעניין הטרנספר. מה מטרת הקמפיין?
אני מרגיש אחריות, ברמה של הצלת נפשות, שלא נטעה במה שקרה לנו תמיד. אנחנו בימין טובים בהתיישבות, אני גם לא מזלזל בעובדות המדיניות שההתיישבות הזאת יוצרת, אבל אנחנו לא מגישים מראש תוכניות מדיניות ולא מכינים שיעורי בית ליום שאחרי המלחמה. אני מאמין שננצח במלחמה הנוכחית, גם אם היא עוד תוסלם. אסור לנו להגיע למצב שהמלחמה הזאת מסתיימת כמו מלחמת יום הכיפורים, שאז הערבים השיגו על יד שולחן המשא ומתן הדיפלומטי את כל מה שהם הפסידו בשדה הקרב. אנחנו צריכים להיות מוכנים ליום שאחרי המלחמה. ואני מרגיש שאוזני הציבור בישראל היום כרויות לשמוע. מילה כמו טרנספר הייתה פעם עם תווית של מחוץ לחוק, כמעט כהנא. היום אנשים קשובים יותר, ואני לא מוכן להחמיץ את השעה הזו.

לקמפיין יש בדרך כלל מטרה מוגדרת. מה אתם מנסים להשיג, עוד בוחרים? השפעה על מקבלי ההחלטות?
זה קמפיין ארוך-טווח. השלב הראשון, מטרתו לשבור את הטאבו מסביב למושג הטרנספר, וזה כבר כמעט מאחורינו. אחר כך נשכנע שהרעיון הוא מוסרי ומעשי, עד כדי כך ששווה לבזבז עליו את פתק ההצבעה. בשלב הבא נראה אם מולדת תרוץ לבד עם דגל הטרנספר, ואז כל הקמפיין הזה הוא הכנה לקמפיין הבחירות של מולדת, או שמולדת תצליח לשכנע מפלגות אחרות בימין להצטרף איתנו יחד לדגל הטרנספר, ואז הקמפיין הזה והסקרים שיציגו את תוצאותיו יסייעו לנו לשכנע אותם שזה משווק, שהציבור רוצה את זה.

ומה אומרים השותפים הטבעיים שלכם, האיחוד הלאומי וישראל ביתנו?
ליברמן מסכים בפירוש שבמצע שלנו הטרנספר יככב. כך גם גורמים ב'תקומה' שאיתם דיברתי, כמו הרב זלמן מלמד וצבי הנדל. הם עדיין לא קיבלו החלטה רשמית ואני מצפה להחלטה כזאת. בכל אופן, מבחינתנו זה תנאי לשותפות. יש היום חברי סנאט אמריקניים וחברי פרלמנט בריטיים שאיתם נפגשתי שמוכנים היום ללכת איתנו על סוג של טרנספר בהסכמה ולהניח את זה כתוכנית של הקונגרס, אבל הכל בתנאי שאני לא אפיזודה חולפת, שיש לרעיון הזה גב פוליטי. חשוב להוכיח לציבור בישראל ולעולם כולו שהלכסיקון מתחלף. יהודי מארץ אבותיו לא נעקר. הערבי, שממילא הוא עקור וחי במחנה פליטים, צריך למצוא פתרון היכן וכיצד ליישב אותו מחדש.

אני מבין מדבריך שזה תנאי: אתם תרוצו ברשימת ימין מאוחדת רק אם היא תכלול את הטרנספר במצעה. אם לא, תרוצו לבד.
נכון. לא אחזור על הטעות שהיתה לנו עם בני בגין. מצד אחד אני לא מצטער על שרצנו איתו, כי בתסריט הגרוע אלמלא האיחוד בין רשימות חירות תקומה ומולדת ייתכן שכל אחד בנפרד לא היה עובר את אחוז החסימה. המחיר של הריצה המשותפת היה שדגל הטרנספר לא יורם, ועל זה לא נחזור. עכשיו, אחרי השנתיים שעברנו, אחרי רצח גנדי, כשהדברים שלנו על הטרנספר נשמעים - זה יהיה עוול היסטורי לא להניף את דגל הטרנספר. חז"ל אמרו שמצווה לומר דברים הנשמעים, והטרנספר היום זה דבר שנשמע. מצד שני, אנחנו לא צריכים להיות דווקניים. אם השותפים ירצו להכניס את זה לתוכנית מדינית כאחד הסעיפים הראשיים ביחד עם פתרונות נוספים אז נדבר. בכל אופן, לא נצניע את הדגל הזה.

למעשה אתה לא צופה בעיות מיוחדות, כי אתה מתרשם שהשותפים שלך יסכימו.
מי שבינתיים מתנגד זו המפד"ל, שיצאו רשמית נגד זה. תקומה וליברמן לא רק שלא יצאו נגד, אלא יצאו בראיונות רשמיים שהטרנספר הוא הומני. ליברמן אמר את זה גם לעיתון הזה.

אז איחוד עם המפד"ל לא יהיה בגלל המחלוקת על הטרנספר?
לגבי המפד"ל יש לי שתי בעיות שאני רוצה לשמוע איך הם מתייחסים אליהן. אם למפד"ל יש ממש נוגדנים נפשיים לנושא של הטרנספר אז לא יהיה איחוד. העניין השני הוא הסקטוריאליות הדתית, וגם בזה אני חושב שהמפד"ל צריכה להיפתח.

אבל אם הם רצים אתכם ברשימה משותפת?
זה יוכיח שהם בנויים לזה, אבל אני לא רואה אותם עושים את זה. אפי איתם לדעתי רוצה את זה, אבל העסקנים של המפד"ל לדעתי יחששו לוותר על הסקטוריאליות הדתית, שהם רואים אותה כהגנה מפני הסקטוריאליות החרדית הלא-ציונית של ש"ס והאגודה. אני אמרתי להם מזמן - לכם סיכויים לגבור על החרדים במגרש הסקטוריאלי. אתם זכיתם וילדיכם-ילדינו גדלו בתפיסה ממלכתית. בצבא אנחנו נוביל, בכלכלה אנחנו נוביל, וגם בפוליטיקה נרצה להתערות. זה מהלך שלא תוכלו לעצור אותו. ולעומת זאת, יש סיכוי שציבור ציוני מסורתי, כמו גנדי שהיה בלי כיפה על הראש אבל עם כיפה בלב, וכמו משה קצב וכמו רבים אחרים, יחברו לנו יחד ויתמכו בנו בדאגה לחינוך הממלכתי-דתי בזכות היותו ממלכתי וציוני. שם נוכל לנצח את הראייה הסקטוריאלית.

לדעתך אין מקום למפלגות דתיות?
כשמדובר בציבור הציוני-דתי, הוא מיטיב לשרת את המדינה ואת התורה לא כמפלגה סקטוריאלית אלא כ'שעור שבעיסה' בתוך הציבור הכללי, כמנהיגות של הציבור הלאומי כולו. הוא הכתובת הטבעית של האידיאליזם והנחישות של הציבור הזה.

אם ככה, למה לא להיכנס לליכוד?
בעקרון הייתי שמח מאוד אם נהיה כמו בארצות הברית, מחנה רפובליקני גדול שאנחנו חטיבה מובילה בו. שוחחתי על זה בעבר עם נתניהו ושרון. אני לא חושב שזה ראלי כרגע. אני לא רואה שהליכוד בנוי לזה.

למה צריך את הסכמתם של נתניהו ושרון? הנה, ישנה הקבוצה של משה פייגלין שנכנסה לליכוד, והם מעמידים את עצמם לבחירה. למה אתה או אפי איתם לא יכולים לעשות אותו דבר?
הכיוון העקרוני של משה פייגלין להשתלב בליכוד הוא נכון. אבל הוא תמים אם הוא חושב שקבלני קולות, ועדי עובדים וארגונים של כוח אדם לא יאפילו האפלה מוחלטת על ההתארגנות שלו. המנגנון התנועתי המשופשף ימצא את התקנון איך להחליש את הכוח של התארגנות שאין מאחוריה עוצמה פוליטית אמיתית.

הטענה שלך שפייגלין לא יצליח לצבור כוח תיבחן מהר מאוד.
ואני חושב שזה מה שיקרה. ולכן הדרך הנכונה היא ארוכה יותר. להגיע מתוך עמדת כוח של מפלגות שהן כבר מותג מוכר ושזוכות לאמון הציבור על העמדות שהן מבטאות, ויחד, מתוך ראייה שוויונית של אחדות מנהיגותית, להקים פדרציה פוליטית לאומית חדשה. לא להיטמע ולהתבולל במסגרת הליכוד בצורה כזו שבסופו של דבר תחליש.


***

נדמה לי שהטרנספר שלך זה לא בדיוק הטרנספר של גנדי. אתה מדבר על טרנספר של מחנות הפליטים. אצלו זה כלל את כל ערביי יש"ע וגם את ערביי ישראל. הוא רצה לפתור את הבעיה הדמוגרפית גם בתוך הקו הירוק.
לא. לגבי ערביי ישראל בפירוש לא. גנדי הקפיד על זה מאוד.
אולי רק בגלל שהחוק נגד גזענות אסר לדבר על זה, וזה היה פוסל אתכם מלרוץ לכנסת
נכון. הזהירות של גנדי לא להיות מוצא אל מחוץ לחוק כוללת גם אותי, ואני אומר זאת ללא בושה. אני משחק את המשחק החוקי בכנות, לא בהיחבא. לכן ביחס לערביי ישראל אין במצע מולדת התייחסות כמו לערביי יהודה ושומרון.
אני רואה מודעות 'כהנא צדק', כל מיני גרפיטי כאלה. זה כמו לכתוב משה רבנו צדק. להיות צודק בפוליטיקה זה לומר דברים הנשמעים ולהצליח להחדיר מסרים פוליטיים בכלים הקיימים, לא להיות מוצא אל מחוץ לחוק ומחוץ לקונצנזוס. הצלחה במישור הפוליטי זה לשכנע ברמת המצוי, לא לומר שיעור תורה.

אתה מדבר כאופציה ריאלית על טרנספר בהסכמה. איזה סיכוי יש שעבדאללה מלך ירדן יסכים לקלוט אצלו מאות אלפי פלשתינים?
זה יכול לקרות אחרי שישראל ואמריקה יתחייבו בפניו שאנחנו מוחקים לא רק את ערפאת אלא את כל הרשות הפלשתינית. הרשות הפלשתינית מפחידה אותו יותר משהיא מפחידה אותנו, כי הוא חלש יותר. בתוכנית השלבים הפלשתינית, השלב הבא אחרי מדינה פלשתינית קטנה שיקבלו מאיתנו הוא לעשות הפיכה בירדן. לעומת זאת, אם אמריקה תצטרף איתנו לתוכנית מרשל עם סיוע כלכלי אמריקני לירדן לצורך קליטת הפליטים   מצידי על חשבון הסיוע האמריקני לישראל שרק מזיק לנו   אם עבדאללה יבין שהוא היחיד שיחליף את ערפאת - אני יודע שאז עבדאללה יתייחס לזה ברצינות. אני בקשר הדוק בעניין הזה עם חברי קונגרס אמריקני ושישה חברי פרלמנט בריטיים.

אמריקנים ובריטים בעד הטרנספר? אתה יכול לתת שמות?
אני לא רוצה מסיבה פשוטה. אחרי שריצ'רד ארמי, מנהיג הרוב הרפובליקני בסנאט, התבטא חופשי בעד הטרנספר וסיפוח יהודה ושומרון וחזר על זה ארבע פעמים בשידור טלביזיה, אז לא אחרים מאשר המנהיגים היהודים   שלום עכשיו וגם מתונים יותר   פשוט הציקו לו, והוא נבהל ונסוג אחורה. אני התחייבתי לתת להם את החומר, הם יעירו הערות ויפקידו את זה בקונגרס כתוכנית שלהם. הדברים האלה רלוונטיים ואפשריים.

אני אגיד לך יותר מזה. אני הוזמנתי ביחד עם בנימין נתניהו להיות שני הנואמים הישראלים היחידים בעצרת של מאה אלף איש שתתקיים מול הבית הלבן ב11- באוקטובר מטעם הקואליציה הנוצרית, כשהאמירה שלהם היא לא למדינה פלשתינית, כולל זו שבוש ושרון מציעים. זה הקהל שעומד מול בוש, והם הביאו אותי דרך הלובי שלהם אל חברי הקונגרס שמייצגים אותם.

לא מדאיג אותך החזון הנוצרי של התנועה הזאת, שבעצם מכוחו הם תומכים בנו?
אני מודע לבעייה ויש לי כללי זהירות. אני משתדל לא לקחת מהם תרומות כספיות ולא להיות תלוי בהם, ולהיפך   אני מסייע להם לכל מיני פעילויות כשצריך.

יש הרבה גופים ביש"ע שמקבלים מהם תרומות.
אני לא רוצה לבקר. אני יותר רגיש לזה בגלל הקשרים הפוליטיים שלי. אני משתדל לשמור על האי-תלות שלי. ויש לי עוד כלל ברזל שאני לא משתף שום פעולה עם קבוצות משיחיות שיש להם פעילות מסיונרית, והם יודעים את זה. כדי לקבל את הסיוע שלי ולהיות קשורים אלי הם זהירים מאוד בנושא הזה.
דווקא מה שאתם קוראים טרנספר מרצון, להבדיל מטרנספר בהסכמה, נראה מעשי יותר: לעודד הגירה של ערבים מסיבות אישיות. למה שלא תתעסקו בזה   עידוד הגירה של ערבים משני עברי הקו הירוק?
קודם כל אני עושה את זה, ובהצלחה. יש לנו בירושלים סניף פעיל שעוסק בנושא, גם בארגון ויזות ומציאת תעסוקה בחו"ל וגם ברכישת הבתים שלהם. בזכות זה אנחנו גואלים הרבה מקומות בירושלים ומוצאים לדיירים פתרונות בדרום אמריקה או במקומות אחרים. רק שכמה שאנחנו מצליחים זה לא מגיע למסה של פתרון מדיני.

אבל אם זאת היתה מדיניות ממלכתית?
אז זה יהיה שונה, ואני בפירוש בעד זה.

***
בעניין ההתמודדות על ראשות מולדת, הופתעת מהניסיון לקרוא תגר על מנהיגותך מייד אחרי שמונית ליושב-ראש?
פוליטיקה היא לא ירושה. לכן לפלמ"ח אין דין יורש ולי אין חזקה. אני לא יכול לומר שזה שלי מכוח הבטחה אלוקית. ככה זה בפוליטיקה, יש התמודדות. זה דבר לגיטימי שמחדד את החושים הפוליטיים. כאב לי לראות שפלמ"ח לא עשה את זה בתבונה. הוא היה צריך להיכנס קודם כל לפעילות, ואחר כך יש זמן גם להתמודד. הרי גם אם הוא היה מנצח, אני הייתי נשאר נציג מולדת בכנסת עד הבחירות.
היית מעדיף שהוא יתמודד מולך כמה חודשים לפני הבחירות?

זוהי הדמוקרטיה, אבל במקרה כזה אולי הוא לא היה רוצה להתמודד מולי, מתוך הכימיה שהייתה נוצרת בינינו   והיתה נוצרת כימיה. הוא עשה את זה בדרך אחרת, ולצערי מייד אחרי הכישלון שלו הוא שוב התרחק מפעילות. הוא לא היה פעיל לא לפני הבחירות ולא לאחר הבחירות, וזה השאיר טעם מר של 'או שאני יורש וממשיך את ההנהגה או שאני לא קיים'. חבל.

איך אתה מסביר את זה שאנשים מרכזיים בהנהלת מולדת, שעבדו איתך כמה שנים טובות, העדיפו לתמוך בפלמ"ח?
זו היתה חבורה מצומצמת שהיתה קשורה ליעל זאבי מבחינה רגשית. אני חושב שהם טעו.

יש בעייה דווקא לאנשים דתיים לתמוך במנהיג דתי?
זה וודאי דבר שמאוד חרה לי, לראות ידידים דתיים שדווקא הם דרשו שהדתי לא יהיה מנהיג.
הם לא רצו אותך כי אתה דתי? יש כאלה שטוענים שאתה לא מספיק כריזמטי. הגיע פלמ"ח, והוא נשמע כזה סמכותי, כריזמטי.

אתה יודע מה, זה מעניין שהציבור ללא הכיפה, דוברי הרוסית והעברית, יותר קל היה להם לראות אותי כמנהיג הטבעי אחרי שש שנים כשני לגנדי ושותפו לפעילות ולכנסת, ודווקא חלק מהציבור הדתי - מעטים אומנם - חשו שהדתי צריך להיות שני.

יש כאן סימפטום של תופעה כללית בציבור הדתי, שלא רואה את עצמו מתאים להנהגה?
אני חושב שיש בזה משהו, וחבל שזה ככה. בכל אופן, אני מזכיר לאותם אנשים, אם הם קוראים את הראיון הזה, שדלתות מולדת פתוחות לרווחה. הם מוזמנים. הם מוזמנים גם לבדוק את תוצאות הבחירות. המיתוס הזה כאילו המתפקדים החדשים הם אלו שהכריעו את הבחירות הוא פשוט מיתוס שקרי. הקלפיות הרי נפתחו. אני מוכן להראות להם שהיה לי רוב מול פלמ"ח זאבי בכל המגזרים של חברי מולדת. כמובן אינני פוסל את אלו שהצטרפו בעקבות הרצח, כשאני הייתי יושב-ראש. להפך, הם היום מוכיחים פעילות רצינית ביותר. חבל לי שאותם אנשים נתפסו לדברים האלה ולקחו את זה בצורה כל כך אישית. אני מקווה שהזמן יבריא את הדבר הזה, ושביחד נחבור כולנו להמשך העשייה.

אתה עדיין מעוניין, כמו שאמרת לפני ההתמודדות, לקבל את פלמ"ח כמספר 2?
בינתיים פלמ"ח הצהיר שהוא לא רואה את עצמו מסוגל לעבוד איתי ולא נכנס לפעילות. כרגע הדברים לא רלוונטיים. אבל שוב, הדלתות פתוחות, אם יהיה שינוי יהיה על מה לדבר. בכלל, ברמה האישית הקשר עם משפחת זאבי קיים. אני מעודי, ברוך ה', לא חשתי חסימה בשיחות עם פלמ"ח ויעל זאבי, לטלפן או לקבל מהם שיחות.

***

אתה חשפת את סוכן השב"כ אבישי רביב והשתתפת במאבק למען העמדתו לדין. אתה מרוצה מאופן ניהול המשפט שלו על ידי התביעה?
אני מופתע לטובה מכמה התפתחויות מעניינות במהלך המשפט, אבל אני לא יכול להשתחרר מההרגשה שבעצם ההחלטה לכתוב כתב אישום רק על אי מניעת פשע יש כבר את הסרת החרב המאיימת מן הצוואר של רביב. הוא לא מואשם כמו שדרשנו בסיוע לרצח, בהסתה לרצח, בדברים שיכלו להטיל עליו עונש אישי של כמה שנות מאסר, והיו מחייבים אותו לפתוח את פיו ולהסיר מעליו את האחריות.

אז זו המטרה האמיתית של המאבק הזה. לא להעניש את רביב על חלקו באי מניעת הרצח, אלא להניף מעליו חרב שתגרום לו לזמר ולחשוף אנשים אחרים, חשובים ממנו.
בהחלט. המטרה היא שהוא יאמר 'חבר'ה, אני לא אשלם את המחיר שלכם. אתם יודעים יפה את מה שאני יודע'. אני לא חושב שכיום החרב הזאת קיימת. הם דואגים לו שלא ייפגע יותר מדי ולא יפתח את פיו.

אבל את מה אתה מצפה בעצם שהוא יחשוף. מה יש באותה תיבת פנדורה שאתה מנסה לאלץ אותו לפתוח?
קודם כל יש דבר שאני לא יודע ולא הצלחתי להוכיח עד היום   עניין הקונספירציה. במעט הזמן שהיה לי לפני הופעתי בוועדת שמגר לא הצלחתי למצוא לזה הוכחות, אבל זה לא אומר שאין תעלומה.

אין לך הוכחות, אבל אתה חושב שייתכן שהיתה קונספירציה
יכול להיות בהחלט שהיו דברים שעוד לא נחשפו, כי יש הרבה שאלות. אבל יש דבר אחד שאני בטוח שהוא קיים: בניגוד לוועדת שמגר שהחליטה שהכשל של השב"כ היה אבטחתי ולא מודיעיני   לי ברור שהיה כשל מודיעיני. האיש שהיה מופקד על ליקוט המידע, אבישי רביב, היה קרוב ביותר לרוצח ולרצח, והוא גם העביר מידע. היה ביטחון עצמי מופרז, או ניסיון מוטעה לחזור על התרגיל של האחים קהלני, או כל מיני משחקים אחרים שהם בגדר מה שנקרא בגמרא פשיעה. זה ברור לי שזה היה וצריך להיחקר. מכאן ועד לומר קונספירציה מתוכננת, שאין לי שום הוכחה לה, ויש בה הרבה סיכון חינוכי ורוחני, היכנסות לעולם הדמיון, ולזלזל בנוראות של הרצח הזה   מזה אני נמנעתי וגם עכשיו נמנע. אני לא אוהב שאנשים עושים הכחשה פסיכולוגית של הרצח, ואומרים שבכלל זה לא היה יגאל עמיר אלא משהו אחר. אין לי הוכחות לזה. אם אופתע כמו כולם אז אופתע. אבל די לי בשלב של הפשיעה המודיעינית הגסה, הבוטה, של מודיעין שקרוב כל כך ומפשל כל כך.

אבל זה עדיין רק פאשלה חמורה, לא כוונת זדון. אחד הדברים שבהם כן מייחסים כוונת זדון גם לגופי מודיעין וגם לממשלה זה בעניין הכפשת הימין. הטענה היא שאבישי רביב ואחרים הופעלו כפרובוקטורים, כדי להכפיש את הימין ולהשיג נקודות במאבק הציבורי נגדו.
זה ודאי. זה וועדת שמגר כבר אמרה.

הוועדה לא אמרה שהסוכנים הופעלו במכוון כדי לגרום לפגיעה התדמיתית הזאת. היא רק אמרה שהיתה פגיעה כזאת, וזה חוסר אחריות של השב"כ לגרום לכך.
אני מסכים לתיקון הזה. לי ברור שכאן היתה פעילות מכוונת זדונית וחסרת אחריות. ובכלל, מי שקצת מכיר את הגמרא בבבא-קמא וגם את העולם המשפטי   גם מחדל מהסוג הזה לגבי דבר שברור שהוא יקרה נחשב כפשיעה. היתה כאן גם פשיעה בכישלון המודיעיני, בשאננות, בביטחון העצמי הזה שאנחנו מכסים את השטח, האיש שלנו רביב יודע מה קורה שם ויגאל עמיר מכוסה. אני בטוח שבחקירה יימצאו דברים כאלה, וגם פשיעה כמו שאתה הזכרת   הכפשה של ציבורים שלמים מתוך מדיניות מכוונת לבודד אותם, להכפיש אותם ציבורית, שזה דבר רע וחמור. די לי בשתי הפשיעות האלה שרציתי שיתגלו בצורה מלאה. אבל הזמן יעשה את שלו והן יצאו החוצה. האם מעליהן היתה קונספירציה מתוכננת, כמו שחלקים בימין סבורים? לזה אין לי הוכחה, וכיוון שאין לי אני מקפיד לא להיכנס לממלכה הזאת.

התפקוד בפרשה הזאת של דורית בייניש, אז פרקליטת המדינה והיום שופטת בית המשפט העליון, לא מטיל צל כבד על מועמדותה לתפקיד נשיאת בית המשפט העליון אחרי אהרון ברק?
יותר מזה. דרשתי אז ואני דורש גם היום שהיא תשעה את עצמה עד שהיא תספר את כל מה שהיה שם. לא רק נשיאה אלא גם שופטת היא לא יכולה להיות כשכתם ציבורי כזה מוטל עליה. היא חייבת להשעות את עצמה ולו לתקופה מסויימת, לצאת אל הציבור ולהסביר הסבר ממצה עד כמה שיתפה הפרקליטות בראשותה פעולה עם השב"כ בשתי הפשיעות האלה שהזכרתי - בהכפשה הציבורית שנחשפה בדו"ח שמגר ובמחדל המודיעיני. זה לגבי היותה שופטת. לגבי מינויה לנשיאת בית המשפט אני סבור שצריך ללכת לחקיקה שתשנה את המצב הנוכחי. אני לא רואה כהלכה למשה מסיני את הנוהג שלפיו החבר הוותיק שעדיין לא הגיע לגיל שבעים מתמנה אוטומטית לנשיא, ואז הוא יכול להיות נשיא גם עשר שנים.

הנוהג הזה לגבי בחירת נשיא מעוגן בחוק?
לא. בחוק הנשיא אמור להיבחר בוועדה למינוי שופטים. בפועל הוועדה בכלל לא יושבת על זה, והוותיק מבין השופטים מתמנה אוטומטית לנשיא. זה קורה כשבפירוש שופטים טובים יותר קיימים, וזה דבר שאין בו שום היגיון.


"הייתי מעדיף לשבת ללמוד"

לבני ואמונה אלון (לאמונה, וגם לי קצת, אומר בני) שישה ילדים, שניים מהם נשואים, ואת השלישי יובילו לחופה אי"ה בשבוע הבא. הבן הבכור לבית אלון ("איש חיל, בן תורה, מביא הרבה נחת לסבא והסבתא של הילדים שלו") הוא ממייסדי היישוב החדש 'מרחבעם' בנגב, שנקרא על שמו של רחבעם זאבי. הגדולה בין הבנות, הילה, גרה בעופרה, נשואה לבן המקום ואמא לבן. הבן השלישי, אמיתי, ("בחור רוחני ומיוחד") מחפש את עצמו בעולם כמאבטח באוניות, לאחר שהשתחרר מצה"ל. הבן הרביעי, זה שמתחתן בשבוע הבא, מסיים מסלול 'הסדר' בישיבת מעלות. לאחרונה זכה בפרס בתחרות הסיפור הקצר של עיתון 'הארץ', מה שמוכיח שהבן של אמונה אלון לא נפל רחוק מהעץ. שתי הבנות הצעירות הן תלמידות אולפנא, האחת בכפר פינס והשנייה בעפרה.

הרב בני אלון החל את לימודיו הישיבתיים בישיבת עזתה אשר בנתיבות. לאחר תקופה קצרה עבר ל'מרכז הרב' בראשות הרב צבי-יהודה קוק זצ"ל ("אני לא יודע עד כמה אני זכאי לומר שהוא רב שלי, אבל הייתי קשור מאוד לבית המדרש שלו"), שם למד כשנתיים. לאחר נישואיו עבר ללמוד בכולל ברמת הגולן, שימש כמה שנים כרב הקיבוץ הדתי שלוחות, ואחר כך עבר לבית אל, שם חיה משפחת אלון עד היום.

אני שואל איך הרב וראש הישיבה בני אלון הפך לפוליטיקאי.
"המציאות היתה כזאת שלא יכולתי להתרכז בלימוד", משיב בני אלון. "עד היום יש לי תחושה כזאת. אני מרגיש בעוד הרבה מובנים שבעצם אני שורף את עצמי, אני יבש, מנותק. אבל אני מרגיש כאילו שאני חייל. זה מה שצריך לעשות. חייל הרי מוסר גם את נפשו ממש".
העשייה הפוליטית שלך זו מסירות נפש? ברמה האישית היית מעדיף להישאר בהיכל השן התורני?
אין לי ספק. הייתי מעדיף אפילו סתם לשבת ללמוד, גם בלי ללמד. פשוט להיות שם. אבל אני פשוט מאמין שאנחנו חייבים להבין שעומדים עלינו לכלותינו, ושמדינת ישראל זה לא דבר מובן מאיליו. זו היתה התחושה עם עליית רבין לשלום, כשהקמתי את תנועת 'אמונים' והתחלתי בפעילות חוץ פרלמנטרית, וזו התחושה שלי גם היום.

בעניין הזה יש לך מחלוקת עם חבריך מבית המדרש של תלמידי הרב צבי-יהודה? אתה חושב שחבריך לא מבינים את החשיבות של העיסוק הפוליטי?
במידה מסוימת כן. אני רק חושב שיש קצת שיפור בזמן האחרון. יש לפעמים ביטויים שמשתמשים בהם בחוסר אחריות, כמו למשל 'בית שלישי לא ייחרב'. הבית השלישי עדיין לא נבנה, ומדינת ישראל יכולה להיחרב חלילה וחס. שעם ישראל הוא נצחי   בזה אין לי צל צילו של ספק. לא מעבר לזה. כמה מכות וייסורים אנו עלולים לסבול עד שתחזינה עינינו בשובך לציון ברחמים   על זה אין לי שום מקור שהוא כל כך בולט ומובהק שאני יכול לומר שאני יכול להיות רגוע. בזה יש לי מחלוקת, יש לי תחושה שאנשים תופסים רוגע ומתייחסים לדברים כמובנים מאליהם.

אולי ההבדל הוא בנקודה אחרת, שחושבים שכל הבעיות יפטרו דרך התמודדות רוחנית, ואם עולם הרוח יהיה מתוקן אז גם עולם המעשה יסתדר באופן אוטומטי.
וזה ודאי לא מקובל עלי. אני ציוני, והמהפכה הציונית אמרה שמקימים מדינה ולא יושבים ומחכים שמשיח יבוא, יוציא אותנו מבתי המדרש באירופה ויביא אותנו לכאן. אני בפירוש לא מקבל את זה, אני לא חושב שזה נכון.
