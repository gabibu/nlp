

קבוצה של אנשי שמאל קיצוניים הגיעה לפני ימים אחדים מצרפת על פי הזמנתו של חבר הכנסת עיסאם מח'ול מסיעת חדש. אנשי הקבוצה, כ- 48 במספר, לא הסגירו לפקידי הרישום את מטרת בואם. בתחילה הם סיפרו שברצונם לבקר בחיפה, ורק מאוחר יותר הם הודו כי בתכניתם לבקר באזור יהודה ושומרון.

ביום שני הועלו אחדים מהם על מטוס במטרה להחזירם למדינת מוצאם, אולם הללו סירבו לחזור לצרפת והתפרעו בשדה התעופה.

באמצעות עו"ד לאה צמל עתרה הקבוצה לבית המשפט בדרישה שיותר להם להישאר בישראל. שופט בית המשפט המחוזי בירושלים משה דרורי התיר לקבוצה להישאר בארץ בתנאי שלא ייכנסו לשטחי הרש"פ. שר הפנים אלי ישי זעם על החלטת השופט ואמר כי גורמי הביטחון הבהירו לו ולאנשי משרדו על מטרת בואה של הקבוצה לארץ: "לא ייתכן לתת לפעילי שמאל הבאים לעודד טרור ולהפריע לחיילי צה"ל במילוי תפקידם להיכנס לארץ".

ישי לא ויתר על עמדתו ואתמול עתר לבג"ץ בבקשה שבית המשפט יהפוך על פיה את החלטת הערכאה הנמוכה יותר ויורה לגרש את הקבוצה מהארץ. בכתב העתירה נכתב כי ההתפרעות של הצרפתים מלמדת "על החשש למעורבותם בהפרת הסדר הציבורי ועל הפוטנציאל לחיכוך אלים בינם לבין גורמי הביטחון, חיכוך אשר עלול לסכן את בטחונם של אזרחי המדינה. כמו כן טוען ישי בעתירה כי נוכחותם של אנשי הקבוצה תצריך הקצאת כוחות להתמודדות אתם, ותסכן חיילים ושוטרים".

עוד כותב שר הפנים כי התערבותו של בית המשפט המחוזי בהחלטת פקיד ביקורת הגבולות של משרד הפנים היא חסרת תקדים. "החלטה כה גורפת, במעמד צד אחד, שהיא כאמור בגדר צו עשה, ואשר מאפשרת כניסתו לישראל של מי שסורב על ידי פקיד ביקורת גבולות, לא זכור כי ניתנה בעבר על ידי בית משפט בישראל".

ממשלת צרפת הביעה את תמיהתה על הפרשה, וזאת מכיוון שהקבוצה הגיעה לישראל לפי הזמנתו של חבר כנסת ישראלי.
