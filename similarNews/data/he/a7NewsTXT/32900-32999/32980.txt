

המיתון העמוק והאבטלה הקשה במשק גורמים להתמוטטותם של עסקים רבים.
גם למשרדי ממשלה ומוסדות ציבור יש חלק בקשיים הכלכליים של בעלי העסקים.

משרדי הממשלה חייבים סכומי עתק לבתי עסק פרטיים, והללו קורסים בשל אי העברת התשלומים. בעבר, בתמורה להצגת חוזי אספקה של משרדי הממשלה הסכימו הבנקים להעניק אשראי לבתי העסק הפרטיים, אולם עכשיו הם איבדו את האמון בחוזי אספקה אלה, וכך נקלעים העסקים למצב של שיתוק.

בעקבות הדברים הללו קרא אתמול נשיא לשכת העצמאים זאב וינר לראש הממשלה אריאל שרון להתערב בנעשה ולחייב את משרדי הממשלה לשלם את חובותיהם לספקים. וינר נימק את בקשתו בטיעון שמדובר ב"כדור שלג" העלול להביא להתמוטטות כללית במשק.

בעבר העלה וינר את הנושא בפני שרון וזה הבטיח לטפל בתשלום החובות, אולם בפועל לא חל כל שינוי, ובינתיים היקף החובות הולך וגדל.

וינר קרא לכנס מיד את ראשי לשכת התיאום של הארגונים הכלכליים לכינוס חירום, וזאת כדי לקבל החלטה, ולפיה בעלי העסקים לא יעבירו את תשלומי המס שלהם כל עוד לא ישולמו להם חובותיהם. "לא ייתכן כי מצד אחד יחייבו אותנו לשלם את כל המסים במועד ולהטיל עלינו קנסות בגין פיגורים, ומצד שני הממשלה בעצמה אינה משלמת את חובותיה לספקי השירותים והמוצרים שהיא עצמה התחייבה עליהם בהסכמים חתומים עם בעלי העסקים".

הנתח הגדול ביותר של החובות הוא של משרד הביטחון. על-פי הערכה המשרד מעכב תשלומים של כמיליארד ש"ח לשורה ארוכה של ספקים, וביניהם מהנדסים, מתכננים, קבלנים, מודדים, בעלי מוסכים, בעלי מלאכה, מפעלי תעשייה וחברות תחבורה. נוסף על כך מופעלת מדיניות של הקפאת תשלומים גם

מצד הרשויות המקומיות ומוסדות ציבור שהממשלה תומכת בהם מבחינה תקציבית.
במסגרת דיון מיוחד על חובות משרד הביטחון בוועדת הכלכלה של הכנסת הוצג אתמול מסמך של משרד הביטחון שנשלח לשורה של ספקים, והוא חתום בידי משה אנגל, ראש יחידת המימון הגבייה והחשבים, ובו נאמר: "עקב בעיות מימון במשרד הביטחון מעוכבת אצלנו במערכת יתרת החשבוניות בסך... מיד כשהבעיה תיפתר ובהיעדר מניעה אחרת אנו נשלם חשבוניות אלה על-פי כל דין".


