

מנכ"ל משרד התיירות, משה ריגל, הודיע כי בדיון שהתקיים לאחרונה עם ראשי מועצות אזוריות באזור יהודה ושומרון, ונציגי החטיבה להתיישבות של ההסתדרות הציונית, גובשה תוכנית פיתוח תיירותי תלת-שנתית בהיקף של כ-7 מיליון ש"ח.

במסגרת תוכנית זו יורחב הפיתוח הסביבתי באתר שילה, יוסדרו שירותי תיירות בערוץ הנחל עין פארה (עין פרת), וכמו כן במהלך שנת 2002, יקודם התכנון התיירותי באתרים הבאים: מכלול איתמר, מתחם השומרוני הטוב, אתר מערת המכפלה, סוסיא ופיתוח חוף קטיף.

ריגל ציין, כי בעדיפות שניה ובמידה ובשנים הבאות יתווספו תקציבים נוספים לתקציב הפיתוח של משרד התיירות, יקודם התכנון בנושאים הבאים: מתחם הכניסה באתר הר גריזים, פיתוח סביבתי של מערת הנטיפים באריכל (אם וכאשר יחתם הסכם עם יזם פרטי המעוניין להפעיל את האתר) וכן יבדקו הערכים הארכיאולוגים בישוב עלי, וההצעה להקים מוקד תיירותי משולב בעפרה.

משה ריגל הוסיף כי צוות משותף למשרד התיירות, החטיבה להתיישבות של ההסתדרות הציונית ושל אנשי יש"ע יקיימו בקרוב סיור באזור גוש עציון, על מנת לבחון את ההצעות לפיתוח התיירות שהוגשו ע"י תושבי האזור.
