

בבריסל שבבלגיה הוגשה אתמול בקשה נוספת להעמיד לדין את ערפאת על ביצוע פשעי מלחמה. את התביעה הגישו בני משפחות שכולות, והוועד העולמי לצדק ולשלום. ביניהם חיים אסולין, שנפצע בטבח במעלות, מנשה סהרון, מפצועי הפיגוע בקו חמש בתל אביב, ומרים לפיד, שבעלה ובנה נרצחו ליד חברון לפני שנים אחדות. הם מאשימים את ערפאת ועוד שלושים ושנים מראשי אש"ף בעבירות של רצח, והסתה לרצח עם.

נציגיהם של קבוצת 17 המתלוננים מישראל, מצרפת ומארה"ב ציינו שהתביעה מאשימה את ערפאת בהסתה לרצח עם ובפשעים נגד האנושות.

זו התביעה השנייה בתוך חודשיים, שהוגשה בבריסל נגד ערפאת בהתאם לחוק הבלגי השנוי במחלוקת, המאפשר לבתי דין בלגיים לשפוט זרים על פשעי מלחמה, או על פגיעה בזכויות אדם, עברות שבוצעו מחוץ לבלגיה.

"לפני זמן קצר הגשנו תביעה נגד ערפאת, נגד הרשות הפלשתינית ונגד אנשים מסוימים, שאנו משוכנעים כי שיתפו פעולה בהסתה לרצח עם", אמר אחד מעורכי הדין לרויטרס, מישל קאלבו.
הוא הוסיף שכתב התביעה, בן 50 העמודים, הוגש ביום חמישי לשופט בודק, והוא אמור להחליט עכשיו אם לקבל את התביעה, אם לאו.

דובר של הוועדה העולמית לצדק ולשלום, המייצגת את התובעים, מסר שחלק מהראיות נגד ערפאת כוללים סרטי וידיאו, המוכיחים שהרשות הפלשתינית מסיתה את תומכיה להרוג יהודים.
