

בניגוד להחלטת הממשלה שאין לנהל מו"מ כל עוד מנהלת הרש"פ מתקפת טרור, ניהל שר החוץ שמעון פרס מו"מ עם אבו עלא וסיכם איתו שתוקם מדינה פלשתינית תוך 8 שבועות מחתימת המסמך. כך גילה נחום ברנע ב"ידיעות אחרונות" הבוקר.

בתגובה לפרסום על הפעילות החשאית של פרס אומרת לשכת ראש הממשלה כי מדובר בתוכנית דמיונית ומסוכנת שעצם העלאתה גורמת לישראל נזק כבד. בהודעת הלשכה נאמר כי ראש הממשלה והממשלה כולה החליטו שמדינת ישראל לא תנהל משא ומתן מדיני כל עוד לא נעצרו טרוריסטים ועוזריהם, לא נאסף הנשק הבלתי חוקי משטחי הרש"פ, לא פורקו תשתיות הטרור ונאסרו ראשי הארגונים.

"שמעון פרס ממשיך לנהוג בחתרנות ומבצע מהלכים בסתירה גמורה להחלטות הממשלה". כך אמר הבוקר השר בני אילון, מהאיחוד הלאומי ישראל ביתנו. השר אילון אמר כי מדיניות הממשלה שוללת משא ומתן תחת אש, וכי ראש הממשלה הבטיח מספר פעמים שסוגיית הקמת מדינה פלשתינית תובא לדיון מקדים בממשלה, לפני משא ומתן. "פרס", אומר אילון, "פעל בניגוד לשני הכללים האלה ועל כן יש לפטרו". השר צחי הנגבי אומר דברים דומים וקורא לפרס להתפטר מיוזמתו. גם חבר הכנסת צבי הנדל ומועצת יש"ע קוראים לראש הממשלה לפטר את פרס.


