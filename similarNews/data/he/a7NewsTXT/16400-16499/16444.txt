

יו"ר ועדת המעקב של ערביי ישראל שאוקי חאטיב קרא בשבת לממשלת ישראל לסגת לאלתר מהערים הפלשתיניות, וטען כי ישראל מנהלת מתקפה הקשה נגד ערביי הרש"פ. חאטיב קרא ל"גורמי השלום" בישראל לעשות כל מאמץ במאבק המשותף להפיל את ממשלת שרון-בן אליעזר.

כתב עתי"ם קובי מנדל מוסר כי חאטיב נאם בשבת בצהריים בהפגנת מחאה נגד מדיניות הממשלה שאירגן ועד ראשי הרשויות המקומיות בעיר שפרעם. בהפגנה השתתפו כמה אלפים, בהם רוב חברי הכנסת הערבים ורוב ראשי הרשויות המקומיות הערביות, וכן הנהגת התנועות הפוליטיות במגזר הערבי.

משתתפי ההפגנה הניפו שלטים בהם נאמר בין השאר, "הכיבוש הוא הוא הטרור", ו"להפיל את ממשלת שרון-בן אליעזר לאלתר".

יו"ר ועדת המעקב של ערביי ישראל קרא גם בנאומו לערבים מכל הזרמים להתאחד ולהתייצב מאחורי הרשות הפלשתינית בראשות יאסר ערפאת.


