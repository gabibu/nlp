

העיתון הירדני "אל-ראאי" פירסם ביום שישי כתבה, בה נמסר כי הוראתו של מלך ירדן עבדאללה למנוע מפלשתינים לעבור בגשרי הגבול ובראשם גשר אלנבי ולהיכנס לירדן, במידה שהמצב ביש"ע יתערער, בעינה עומדת.

לדברי כותב המאמר, ביקש עבדאללה מפקידי משטרו "לרענן את הוראותיו" בסוגיית הפליטים מיש"ע, העלולים לשטוף את ירדן מבלי שהיא תוכל להתמודד עם הבעיה. בנוסף כתב, כי במקרה שערביי יש"ע יברחו לתחומי ירדן "ישחק הדבר לידי ישראל".

מקורות ערביים ביש"ע ממשיכים לדווח על כך שערבים המבקשים לעבור במעבר בגשר אלנבי לירדן נתקלים בקשיים שמערימים עליהם השלטונות מתחילת החודש שעבר. היתרי הכניסה ניתנים לתקופות קצובות בלבד, וגם הם ניתנים רק לתושבים שיש להם קרובים מדרגה משפחתית ראשונה בירדן.


