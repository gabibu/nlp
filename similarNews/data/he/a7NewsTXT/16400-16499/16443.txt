

ועדת השרים לביטחון לאומי (הקבינט הבטחוני) החליטה הלילה, שלא לאשר יציאת יאסר ערפאת לבית לחם.

ההחלטה התקבלה במשאל טלפוני שהתקיים בין חברי הקבינט.

הקבינט קיבל את החלטתו, על רקע העובדה שערפאת אינו פועל לפירוק ארגוני הטרור הפלשתיני ולסיכול הטרור נגד ישראל משטחי הרש"פ והענשת טרוריסטים וביניהם רוצחי השר זאבי ושולחיהם.
בתוך כך, רדיו "קול פלשתין" השמיע בשבת את הכרזת ערפאת כי הוא עתיד להגיע לטקס גם אם ישראל לא תתיר זאת.

יועצו של ערפאת נביל אבו רודיינה "הזכיר" לישראל את "מחויבותה" לאפשר לערפאת להשתתף בטקס הדתי עפ"י ההסכמים בינה לבין הרש"פ. הוא אמר במסיבת עיתונאים כי "אין לישראל שום זכות למנוע מערפאת להשתתף בטקס דתי, וזאת על שום ההסכמים עליהם חתומים הצדדים ושעל ישראל לקיימם כלשונם".

יצוין כי מדובר בטקס נוצרי ולא מוסלמי.

אבו רודיינה אף איים כי "ישראל תשלם מחיר כבד אם תפעיל את עוצמתה הצבאית כדי למנוע זאת ממנו".

בכיר פלשתיני אמר בשבת כי מדינות אירופה וארה"ב מנהלות "מגעים דיפלומטיים נמרצים" כדי לגרום לישראל להתיר לערפאת לצאת לבית לחם.

כוחות הביטחון מסרו כי כדי לאבטח את התהלוכה הדתית המובלת על ידי הפטריאך מישל סבאח, תחולק התהלוכה לשניים.

ליד כנסיית מריליאס ליד קבר רחל יקבלו את פני התהלוכה קציני צה"ל ואילו פלשתינים מהכוחות המזויינים של הרש"פ יקבלו את פניה מצידו השני של מחסום צה"ל המוצב מאחורי הקבר.

יצוין כי השנה אין ציפייה למשתתפים רבים בתהלוכה, זאת עקב המצב הביטחוני והגירתם של רבים מתושבי הערים הנוצריות לחו"ל.

מקורות בלשכת רה"מ אמרו כי ערפאת לא יורשה להגיע לטקס הנוצרי אם שני רוצחיו של שר התיירות רחבעם זאבי הי"ד, ומפקדם יו"ר החזית העממית, לא ייעצרו.

בלשכה מציינים כי ערפאת לא ביקש אישור לעבור מרמאללה לבית לחם ולכן לדבריהם הדיון אינו מעשי.

ערפאת אמר כי הוא ישתתף בטקס בבית לחם ולדבריו : "עם אישור או ללא אישור של ישראל...אלך לשם אפילו ברגל".

מקור ביטחוני אמר כי במערכת הביטחון חוששים מתהלוכת החג שתתקיים ביום המיסה, שתעצור לפי הנוהג בקבר רחל. המקור מסר שמפקדי צה"ל ואנשי המינהל האזרחי מנהלים מגעים בעניין עם בכירי הרש"פ.

ישראל אף הודיעה כי תתיר "לכל נוצרי באשר הוא", להגיע לטקס בבית לחם. עם זאת, נוצרים שהם תושבי הרש"פ יידרשו להגיש בקשות מיוחדות לקבלת היתר הכניסה לבית לחם בימי החג.


