

בארגנטינה נבחר בשבת נשיא חדש לתקופה של חודשיים, והתקשורת המקומית צופה שיציג תוכנית להצלת הכלכלה המצויה בשפל, שגרם בימים האחרונים למהומות עקובות מדם.

הנשיא שנבחר הוא אדולפו רודריגז סאה . הנשיא החדש הודיע, כי יכריז מיד על צעדים כלכליים העשויים לכלול, לדברי התקשורת המקומית, אי-תשלום החוב החיצוני המגיע לסך 132 מיליארד דולר. זהו אי-פרעון החוב הגדול ביותר בהיסטוריה.

הצעד הנוסף הצפוי להינקט הוא המשך הצמדת הפזו לדולר (פזו אחד - דולר אחד). עם זאת צופים מומחים, כי השוק יכפה את פיחות הפזו אם הממשלה תסרב לעשות זאת, כי ערכו הגבוה של הפזו מפריע ליצוא הארגנטיני.

רודריגז סאה צפוי גם לשנות את ההגבלות החמורות שהטיל דה לה רואה על הבנקים, לפיהן, רשאי כל אזרח למשוך רק 1500 דולר לחודש כדי למנוע משיכות מוגזמות של דולרים מחשש של פיחות.

רחובות ערי ארגנטינה היו שקטים בשבת, יומיים לאחר המהומות הקשות נגד דה לה רואה, שבהן נהרגו 28 בני אדם. מצב החירום ממשיך להיות בתוקף בשלוש נפות, כולל נפת בואנוס איירס.

רודריגז, הידוע בשל צורת הניהול השקולה של מימשלו בעת כהונתו כמושל, אמר גם כי יציע תוכנית צנע "כדי שלא המדינה ולא הפוליטיקאים יוכלו לבזבז כספים מיותרים".



