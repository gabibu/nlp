

בשבוע שעבר הוציאה ישראל צו ממשלתי האוסר על סרי נוסייבה, הממונה מטעם הרש"פ לפעילות חתרנית בירושלים, לקיים כנס לרגל עיד אל פיטר, כטענתו, בירושלים.

הצו הממשלתי הוצא לאחר שהתברר שמאחורי הכנס עומד אש"ף. בכירים מהרש"פ כולל נוסייבה אף נעצרו על ידי משטרת ירושלים כשהפרו את הצו.

אמש התפרסם כי היום מתעתד נוסייבה לשוב ולקיים פעילות מדינית בבירה.

לפי הפרסום, יערוך נוסייבה את אחד האירועים במלון י.מ.ק.א שברחוב המלך דוד בירושלים, שבמהלכו יקבל את פניהם של מוזמניו מהפתח', ומשם הם יצעדו לכיוון האוריינט האוס כדי להדליק עץ אשוח.
לאירוע הוזמנו גם בכירי רש"פ נוספים.

בערב מתכנן נוסייבה לקבל את פניהם של נציגי הסגל הדיפלומטי של הקונסוליות, במלון "כריסמס", מול משרד המשפטים ברחוב סלאח א-דין.

גורמים במשטרת ירושלים מסרו, כי נוסייבה לא ביקש אישור לקיים את התהלוכה, וכי המשטרה לא תאפשר לו ולאנשיו לקיים פעילות בלתי חוקית בבירה. המשטרה תמליץ לאסור על נוסייבה לקיים את קבלות הפנים המתוכננות.

לדברי המשטרה, נוסייבה מבקש ליזום עימותים טלוויזיוניים עם המשטרה כדי לזכות באהדה ברחוב הפלשתיני.

במשרד לביטחון פנים יתקיימו הבוקר התייעצויות כיצד לנהוג בנוסייבה הקורא תגר על ריבונותה של ישראל.


