

לארגנטינה מונה בשבת נשיא חדש לתקופה של חודשיים זאת לאחר שנשיאה הקודם התפטר בעקבות המהומות בהם נספו 28 אזרחים ארגנטיניים. סאה הוא נציג המפלגה הפרוניסטית, המחזיקה ברוב בקונגרס ובשלטונות המחוזיים. מפלגה זו, ששורשיה במעמד העובדים, החזירה את כלכלת ארגנטינה למסלול בשנים 1989-99, בתקופת כהונתו של הנשיא קרלוס מנם.

רודריגז סאה הודיע, כי יכריז מיד על צעדים כלכליים העשויים לכלול, לדברי התקשורת המקומית, אי-תשלום החוב החיצוני המגיע לסך 132 מיליארד דולר. זהו אי-פרעון החוב הגדול ביותר בהיסטוריה.

רודריגז, הידוע בשל צורת הניהול השקולה של מימשלו בעת כהונתו כמושל, אמר גם כי יציע תוכנית צנע "כדי שלא המדינה ולא הפוליטיקאים יוכלו לבזבז כספים מיותרים".

בתכנית "רואים עולם" בערוץ 1 שודרה כתבה שעסקה במצבם הכלכלי המחמיר והולך של היהודים בארגנטינה. בין היתר נראו יהודים החיים בעוני ובתנאי מגורים קשים ביותר.

ישראל מפעילה מאז קריסת הממשלה בארגנטינה ופריצת המהומות, תכנית חירום המסייעת להעלאתם המזורזת של יהודים המעונינים לעלות לארץ.
