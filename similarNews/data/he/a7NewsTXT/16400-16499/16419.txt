

בשבוע שעבר הוציאה ישראל צו ממשלתי האוסר על סרי נוסייבה, מחזיק תיק ירושלים ברש"פ לקיים כנס לרגל עיד אל פיטר, כטענתו, בירושלים.

הצו הממשלתי הוצא לאחר שהתברר שמאחורי הכנס עומד אש"ף. בכירים מהרש"פ כולל נוסייבה אף נעצרו כשהפרו את הצו על ידי משטרת ירושלים.

הלילה התפרסם כי מחר מתעתד נוסייבה לשוב ולקיים פעילות מדינית במזרח ירושלים.

נוסייבה לפי הפרסום יערוך את אחד האירועים במלון י.מ.ק.א שברחוב המלך דוד בירושלים, במהלכו יקבל את פניהם של מוזמניו מהפתח' ומשם הם יצעדו לכיוון האוריינט האוס כדי להדליק עץ אשוח.

לאירוע הוזמנו גם בכירי רש"פ נוספים.

בערב מתכנן נוסייבה לקבל את פניהם של נציגי הסגל הדיפלומטי של הקונסוליות, במלון "כריסמס", מול משרד המשפטים ברחוב סלאח א-דין במזרח העיר.

גורמים במשטרת ירושלים מסרו, כי ד"ר נוסייבה לא ביקש אישור לקיים את התהלוכה, וכי המשטרה לא תאפשר לו ולאנשיו לקיים פעילות בלתי חוקית במזרח ירושלים. המשטרה תמליץ לאסור על נוסייבה לקיים את קבלות הפנים המתוכננות.

גורמים במשטרה אומרים כי נוסייבה מבקש ליזום עימותים טלוויזיוניים עם המשטרה כדי לזכות באהדה ברחוב הפלשתיני.

במשרד לביטחון פנים יתקיימו מחר בבוקר התייעצויות כיצד לנהוג בנוסייבה הקורא תגר על ריבונותה של ישראל בירושלים.
