

כלי התקשורת הפלשתינית המשיכו היום להדגיש את דבריו של יאסר ערפאת, לפיהם הוא יגיע לבית לחם ברגל. זאת, על מנת להשתתף בטקס המיסה של חג המולד ביום שני בחצות בכנסיית המולד בבית לחם.

נביל אבו-רודיינה יועצו של ערפאת אמר בסוף השבוע כי נושא יציאתו ובואו של ערפאת לבית לחם לא קשור כלל לישראל, שלא צריכה להיות מעורבת בעניין זה. הוא הוסיף, שאם ערפאת ירצה להגיע לבית לחם, הוא יעשה זאת בין אם ישראל תסכים ובין אם לא תסכים, מבלי לפרט את הדרך בה יגיע ערפאת לבית לחם.

מקור פלשתיני המקורב ללשכת ערפאת מסר , שערפאת הפעיל לחץ דרך האמריקנים וגם דרך האיחוד האירופי כדי לאפשר לו להגיע לבית לחם, אך ככל הנראה מאמציו לא הועילו אצל הישראלים בשל החלטת הקבינט במוצאי שבת.


