

חיל האוויר של פקיסטן הועמד בכוננות עליונה בשל התגברות המתח בינה לבין הודו בשלושת הימים האחרונים, הודיעו בשבת מקורות צבאיים באיסלאמבד.

"כל הבסיסים של חיל האוויר הפקיסטני הועמדו בכוננות עליונה כדי להגן על התחום האווירי של המדינה", אמר מפקד חיל האוויר גנראל סעיד קייסאר חוסיין, שדבריו צוטטו על ידי סוכנות הידיעות הפקיסטנית הרשמית.

"אם הודו תבצע מעשי תוקפנות, כוחות היבשה האוויר והים יהיו מוכנים להגן על המדינה", הוסיף הגנראל.

פקיסטן טענה בשבת כי הודו קידמה את חייליה אל הגבול, כדי להציבם "בעמדה תוקפנית במיוחד".
"בנסיבות הנוכחיות, אי אפשר לשלול את האפשרות של התקפה הודית על פקיסטן, ואם הודו לא תחדל מפעולה חסרת הגיון זו, היא תקבל את התגובה המגיעה לה", הזהיר חוסיין.

בתוך כך, אירעו בשבת חילופי ירי ארטילרי בין הודו לבין פקיסטן. "כוחות הודיים ירו ממרגמות ומתותחים על 'קו הפיקוח' בקשמיר ובסיאצ'ין", אמר דובר צבאי פקיסטני שהוסיף כי "הכוחות הפקיסטניים השיבו אש ופגעו בבונקרים ההודיים".

בכיר במשרד ההגנה ההודי אמר מצידו כי הודו פרסה חיילים "בכל מקום שבו הם נחוצים", לאורך גבול מדינת ג'אמו וקשמיר, אך חילופי הירי לא היו מפחידים. "מנקודת השקפה צבאית, אלה היו יריות שיגרתיות, בהתחשב במצב ההפכפך השורר לאורך הגבול עם פקיסטן", הוסיף הבכיר שביקש להשאר בעילום שם.

"החיילים שלנו במצב של מוכנות מירבית. התותחים שלנו מוצבים היטב, אך לא העברנו את כל הציוד סמוך לגבול, כי לשם כך אנחנו צריכים להמתין לפקודות הסופיות", הוסיף המקור. לדבריו, גם חיל האוויר ההודי הועמד במצב הכן, והעביר מספר מפציצים לבסיסים קידמיים.

בשידורי טלוויזיה נראו משאיות צבאיות הודיות, מלאות ציוד ואספקה, בדרכן לגבול עם פקיסטן.
הודו מאשימה שני ארגונים איסלמיים, שמקורם בפקיסטן, בהתקפה על הפרלמנט ההודי ב-13 בדצמבר, שבה נהרגו 14 בני אדם, כולל חמשת התוקפים. ניו דלהי דרשה כי איסלאמבד תחסל את שני הארגונים האלה, "לאשקר-א-טייבה" ו"ג'איש-א-מוחמד". דוברת משרד החוץ ההודי הודיעה בשבת, כי הודו רוצה שפקיסטן תעצור את מנהיגיהם של שני ארגונים אלה. לדבריה, הודו "ממתינה לפעולה משמעותית מצד פקיסטן".

איסלאמבאד הכחישה כל מעורבות בפיגוע וגינתה אותו נמרצות.


