

נמשכים לחצי הרש"פ להתיר לערפאת לצאת ביום שני מרמאללה לבית לחם להשתתף בטקס מיסת חג המולד.

רדיו "קול פלשתין" השמיע בשבת את הכרזת ערפאת כי הוא עתיד להגיע לטקס גם אם ישראל לא תתיר זאת.

יועצו של ערפאת נביל אבו רודיינה "הזכיר" לישראל את "מחוייבותה" לאפשר לערפאת להשתתף בטקס הדתי עפ"י ההסכמים בינה לבין הרש"פ. הוא אמר במסיבת עיתונאים כי "אין לישראל שום זכות למנוע מערפאת להשתתף בטקס דתי, וזאת על שום ההסכמים עליהם חתומים הצדדים ושעל ישראל לקיימם כלשונם".

יצויין כי מדובר בטקס נוצרי ולא מוסלמי.

אבו רודיינה אף איים כי "ישראל תשלם מחיר כבד אם תפעיל את עוצמתה הצבאית כדי למנוע זאת ממנו".

בכיר פלשתיני אמר בשבת כי מדינות אירופה וארה"ב מנהלות "מגעים דיפלומטיים נמרצים" כדי לגרום לישראל להתיר לערפאת לצאת לבית לחם.

כוחות הבטחון מסרו כי כדי לאבטח את התהלוכה הדתית המובלת על ידי הפטריאך מישל סבאח, תחולק התהלוכה לשניים.
ליד כנסיית מריליאס ליד קבר רחל יקבלו את פני התהלוכה קציני צה"ל ואילו פלשתינים מהכוחות המזויינים של הרש"פ יקבלו את פניה מצידו השני של מחסום צה"ל המוצב מאחורי הקבר.

יצויין כי השנה אין ציפיה למשתתפים רבים בתהלוכה, זאת עקב המצב הבטחוני והגירתם של רבים מתושבי הערים הנוצריות לחו"ל.
