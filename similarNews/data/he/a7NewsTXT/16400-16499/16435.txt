

בעקבות ההתפרצויות האלימות בארגנטינה על רקע החרפת המצב הכלכלי והכרזת הממשלה בבואנוס איירס על מצב חירום ועוצר, החליטה הסוכנות על הערכות חירום מיוחדת להגברת העלייה של יהודי ארגנטינה לארץ. חופשות סוף השנה של כל שליחי הסוכנות בארגנטינה בוטלו ומשרדי העלייה פתוחים עד חצות לקבלת קהל. בארגנטינה פועלים 18 שליחי סוכנות בתחומי עלייה וחינוך יהודי-ציוני, שנעזרים בעוד כ- 50 עובדים מקומיים.

ראש משלחת הסוכנות בארצות דרום אמריקה קיטו חסון מדווח, כי אתמול והיום הוכפל מספר היהודים שפנו למשרדי הסוכנות היהודית בבקשה לעלות לישראל.

אמש הוחלט בארגנטינה על מצב חירום ל- 30 יום, והוכרז עוצר עקב התפרעויות אלימות שפרצו בבואנוס איירס ובקורדובה על רקע החרפת המשבר הכלכלי החמור הפוקד את המדינה. במהלך המחאה האלימה והפגנות מול הקונגרס נהרגו 5 בני אדם ונפצעו יותר ממאה. המפגינים החלו לשרוף את משרד האוצר וכל שרי הממשלה מלבד הנשיא התפטרו. החנויות במרכז העיר נסגרו מחשש ביזה וגניבות. הממשלה הזהירה כי תפעיל כוח נגד המפגינים והסנאט הפסיק את הדיונים כדי לנתח את מצב החירום.

בארגנטינה חיים כ- 200 אלף יהודים שברובם היו שייכים למעמד הביניים עד לפרוץ המשבר הכלכלי.

הידיעה הועברה אלינו באדיבות הסוכנות היהודית לישראל.


