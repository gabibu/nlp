

"הכרזת החמאס מיום ה', כי יפסיק את הפיגועים טקטית בעיקרה. החמאס לא החליט החלטה אסטרטגית להפסיק את הטרור ולאפשר חזרה למו"מ ועדיין מתקבלות התרעות על פיגועים ואפילו על פיגועי התאבדות גם היום". דברי הרמטכ"ל, מופז, בכינוס המועדון המסחרי תעשייתי ביום ו' במלון שרתון בתל-אביב.

"חלק גדול מפעילות הרשות הפלשתינית נועד למראית עין בלבד - מעצרים של דגי רקק מתוקשרים אינם הפסקת הטרור ולא די בפעולה של לילה אחת לקבוע שיש תפנית", אמר הרמטכ"ל והוסיף כי
"המהלכים של הרשות, כולל נאומו של ערפאת נועדו לתת לרשות הפלשתינית אפשרות לצאת מהפינה אליה נקלעו", אמר.

מקורות פלשתיניים טענו כי בין החמאס לרש"פ ישנן הסכמות לפיהן החמאס יפסיק לעת עתה לשלוח מתאבדים ולירות פצצות מרגמה. במסגרת ההסכמות בוטלה פקודת המעצר נגד אחד מבכירי החמאס עבד אל-עזיז ראנטיסי. הוא ישהה מעתה ב"מעצר בית" בביתו ומשטרת הרש"פ תפקח על מעצרו.

כמו כן אנשי הבטחון של הרש"פ יורחקו מסביבת ביתו של רנטיסי כמו גם ממוקדי פעילות של ארגון החמאס במחנה הפליטים ג'באליה ומרצועת עזה.

החמאס מצידו לפי המקורות הפלשתיניים התחייב למנוע הכנסת נשק לסביבת ביתו של ראנטיסי ולפרק את אוהל המחאה ליד ביתו, אוהל בו היו מחבלי חמאס חמושים ולחדול מלהפיץ כרוזי הסתה נגד הרש"פ.

עוד סוכם כי מחבלי החמאס בתהלוכותיהם לא יירו בנשקם באויר ויתרחקו ממפקדות המשטרה של הרש"פ.




