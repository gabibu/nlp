

חוג הפרופ' לחוסן מדיני וכלכלי אומר כי התנהגותה של ממשלת ישראל אחרי הכרזתה כי ערפאת אינו-רלוונטי בעיניה מעמידה בסימן שאלה את הרלוונטיות של מדיניותה.

החוג ציין כי "אם למרות הצגתו המתוקשרת של ערפאת נמשכים הפיגועים ומופסקים הסיכולים, וכן
אם בניגוד לדעת ראש הממשלה ממשיכים שליחי פרס להידבר עם שליחי ערפאת, ואם שרי ישראל ממשיכים לתת חסינות לערפאת ולרשות הטרור שהוא עומד בראשה, ואם למרות ההכרזות שוקלים לאפשר לאיש הלא-רלוונטי להופיע כמנהיג באירועי חג המולד: הרי שדווקא ממשלת שרון פוגעת באמינותה שלה ובכושר ההרתעה של ישראל ומוכיחה את טענתם של אדריכלי אוסלו כל השנים, כאילו ערפאת הוא בעל הבית ועל פיו יישק דבר."

חוג הפרופ' לחוסן מדיני וכלכלי תובע מראש הממשלה, לסגת מרעיון המדינה הפלשתינאית ממערב לירדן, ולהורות על ניתוק כל מגע עם ערפאת, או להודות כי מדיניות הזיג-זג היא על דעתו ופרס פועל מטעמו, ואם כך - ללכת לבחירות.

את דברי חוג הפרופ' הביא יו"ר החוג ד"ר רון בריימן.

