

בחודש נובמבר 2001 נרשמו ע"י משטרת ישראל 1,374 תאונות דרכים עם נפגעים, לא כולל תאונות שארעו ביהודה ושומרון. מבין התאונות, 41 הן קטלניות ו-151 תאונות עם פצועים קשה. בתאונות אלו נפגעו 2,528 איש, מהם 47 הרוגים ו-157 פצועים קשה. על כך מסרה הלשכה המרכזית לסטטיסטיקה, על סמך נתונים ארעיים שנתקבלו ממשטרת ישראל וסוכמה בלשכה.

בבדיקת נתוני המגמה נמצא, כי בשנת 2001 נרשמת עלייה במגמה של מספר התאונות בקצב של 1.2% לחודש וזאת לאחר שבמהלך שנת 2000 נרשמה ירידה במגמת התאונות, בקצב של כ-2.9% בממוצע לחודש. במגמה של מספר הנפגעים נרשמה במהלך שנת 2000 ירידה בקצב של 2.6% בממוצע לחודש. בשבעת החודשים הראשונים של שנת 2001 מסתמנת מגמת עלייה במספר הנפגעים, בקצב של כ-0.9% בממוצע לחודש ומאז חודש אוגוסט נרשמה ירידה במגמה בקצב של כ-0.8 אחוזים.

בסיכום אחד עשר החודשים של שנת 2001 מתברר, כי ארעו בהם 16,440 תאונות בהן היו 33,729 נפגעים מהם 477 הרוגים. זאת, לעומת 18,519 תאונות ו-417 הרוגים בתקופה המקבילה אשתקד. יצויין, כי הנתונים בהודעה זו לשנת 2001 הם ארעיים, בעוד שהנתונים לשנת 2000 - סופיים. בנוסף, נרשמו בחודש נובמבר ביהודה ושומרון (לא כולל שטחי הרשות הפלשתינאית) 36 תאונות, בהן נהרג אדם אחד ונפצעו 81. נתוני אחד עשר החודשים של שנת 2001 ביהודה ושומרון מסתכמים ל-457 תאונות, בהן נהרגו 19 איש ונפצעו 1,052.


