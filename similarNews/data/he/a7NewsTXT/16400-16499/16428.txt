

ממקורות פלשתינים נמסר כי נשיא ארה"ב ג'ורג' בוש העביר בשבת איגרת כתובה ליו"ר הרשות הפלשתינית יאסר ערפאת. האיגרת הוגשה לערפאת בידי סגן הקונסול האמריקני במזרח ירושלים.

יועצו הבכיר של ערפאת נביל אבו רודיינה אמר , כי בוש הבטיח באיגרתו לערפאת לעמוד מאחורי הצהרתו בדיוני העצרת הכללית של האו"ם, כי הוא מצדד בהקמת מדינה פלשתינית ובמתן זכויות לבני העם הפלשתיני.

אבו רודיינה אמר, כי בוש הביע באיגרת הערכתו לערפאת על המאמצים שהוא עושה על הרגעת האלימות בשטחים, וזאת חרף מצבה הרגיש של הרשות הפלשתינית בקרב בני עמה.

באיגרת כתב בוש לערפאת, כי הוא שוקל בחיוב את האפשרות לשגר שוב לאזור את שליחו המיוחד אנתוני זיני, וזאת לכשהמצב יתייצב ויאפשר זאת.


