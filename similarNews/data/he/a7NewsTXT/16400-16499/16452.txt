

200 עובדי מחצבות כנרת חסמו היום למשך כחצי שעה את הכביש מכיוון צומת המוביל לכיוון צומת בית רימון, סמוך למחצבות כנרת, באמצעות כלים מכניים כבדים. זאת, במחאה על כך שהיום הנהלת המחצבות, השייכות לקיבוץ כנרת, הודיעה לעובדים על פיטוריהם בעקבות סגירת המחצבות על פי החלטת בית המשפט העליון.

הנהלת המחצבות כינסה היום בבוקר את העובדים ומסרה להם על ההחלטה לפטרם מאחר שנכשלו כל המגעים שהתקיימו עם עיריית נצרת עילית שנועדו למצוא פתרון שיאפשר את המשך פעילות המחצבות. העובדים הגיבו בסערת רוחות והודיעו, כי לא יאפשרו את סגירת המקום. הם החלו להוציא כלים מכנים כבדים מהמחצבה לכיוון הכביש הראשי והוא נחסם למשך כחצי שעה. בהתערבות המשטרה הוזזו הכלים הכבדים מהכביש והוא נפתח לתנועה.





