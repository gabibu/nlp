

מנכ"ל משרד האוצר, אוהד מראני, העריך שהממשלה תאשר בישיבתה המיוחדת מחר את תכנית האוצר לקיצוצים בתקציב המדינה.

היום הוצגה התכנית הכלכלית שבמרכזה הקפאת שכר וקצבאות הביטוח הלאומי, חלופות לקיצוץ בקצבת ילדים, קיצוץ של מיליארד ש"ח בתקציב משרד הבטחון, קיצוץ 3% בתקציבי כל משרדי הממשלה והקפאת כל החוקים הפרטיים.

התכנית כוללת גם צעדים להגברת התעסוקה שעיקרם צמצום מספר העובדים הזרים באמצעות הטלת אגרות על מעסיקים ומבצעי גירוש, וכן ביטול מספר הטבות שקיבלו מובטלים במטרה לעודדם לחזור למעגל העבודה.

לדברי מראני, בתכנית אין מיסים חדשים אולם, הממשלה תתבקש להסמיך את שר האוצר, במידת הצורך, על הפחתת המס המוטל על מקבלי שכר מינימום, כפיצוי על הקפאת השכר. כמו כן, תתבקש הממשלה להסמיך את שר האוצר להטיל היטל לשנה על בעלי שכר של 30,000 ש"ח בחודש.
