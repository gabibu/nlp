

שר הבינוי והשיכון נתן שרנסקי אמר הבוקר כי תוכניתם של שר החוץ שמעון פרס ואבו עלא', כפי שפורסמה בעתון "ידיעות אחרונות" מסוכנת למדינת ישראל ומהווה פרס לטרור.

שרנסקי: "זו עתידה להיות המערכה השניה במחזה האשליות של יוצרי הסכם אוסלו, שמתעקשים על בניית מזרח תיכון חדש באמצעות מתן פרסים לטרור. במערכה הראשונה הוחזר ערפאת מתוניס כדי שיהפוך מטרוריסט לפרטנר לשלום. אחרי הכישלון המהדהד ולאחר שהוכח מעל לכל ספק כי ערפאת אינו פרטנר, וכי ויתורים שעשתה ישראל רק הביאו להתגברות הטרור, מנסים שוב להפוך את ערפאת מטרוריסט למדינאי ולהעניק לו פרס נוסף בדמות מדינה פלשתינית ומו"מ תחת אש".

השר שרנסקי קורא היום לראש הממשלה אריאל שרון לעמוד על קיום החלטת הממשלה כי "ערפאת אינו רלוונטי" ולמנוע משר החוץ את המשך המו"מ המתנהל תחת אש.

השר שרנסקי הוסיף כי לדעתו שלום יבוא רק לאחר תהליך ארוך והדרגתי שילווה בתהליכי דמוקטיזציה ברשות הפלשתינית. "אינני מאמין בפתרונות מיידיים וחד-פעמיים דוגמת "מדינה פלשתינית עכשיו", או "חיסול הרש"פ עכשיו" או "הפרדה חד-צדדית עכשיו". דרוש תהליך ארוך ומסודר ולא פתרונות מהירים באמצעות מתנות למפגעים".


