

ציוד צבאי, שהיה אמור להיות מוברח לעיראק, שכלל קסדות, מדים וציוד תקשורתי, הוחרם בנמל התעופה של ביירות, כך מסרו בכירים בבירה הלבנונית.

מקורות ביטחוניים בביירות, שביקשו להישאר בעילום שם, מסרו כי ביום ראשון בלילה הגיע הציוד במשקל 13.2 טונות בטיסה מבלארוס, והיה אמור להישלח לעיראק בדרך היבשה, דרך סוריה.

דיפלומט עיראקי בביירות הכחיש כל קשר של בגדד למשלוח, או ליבואנים. גם בלארוס הכחישה כל מעורבות בנושא זה.

סוכני המכס הלבנוניים חשדו בארגזים שהגיעו במטוס ממינסק, שעליהם נכתב "מגיני ראש". בדיקה באחד מהארגזים, הביאה לגילוי הציוד הצבאי.

המקורות ציינו כי הצבא הלבנוני החרים 600 קסדות לציותי טנקים ו-240 ערכות תקשורת לטנקים. המקורות הוסיפו, כי המשלוח היה אמור להישלח לעיראק כשהוא מוסווה כמשלוח מזון.

הצבא הלבנוני עצר שני אזרחים לבנוניים, ששמותיהם נמסרו כיבואני המשלוח. היבואנים נקנסו בסכום של 160 אלף דולר, בשל הצהרת ייבוא כוזבת. יצוין, כי בהתאם לחוק הלבנוני, רק המדינה רשאית לייבא ציוד צבאי.

שמותיהן של החברות, שהיו מעורבות בייבוא המשלוח, לא נמסרו.
