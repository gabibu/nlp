

"ראשי התנועה התחייבו להיוועץ ולפעול בכל ענייני דת, חינוך וארץ ישראל בתאום עם דעת הרבנים", כותב הרב שפירא במכתב המביע תמיכה במפד"ל. בראיון לערוץ 7 אמר ח"כ יהלום: אנחנו מתייעצים עם הרבנים, אבל אנחנו לא מקבלים את הדברים כפסק וההכרעה היא דמוקרטית.

פרסום ראשון: הרב אברהם שפירא, הרב הראשי לשעבר, כתב מכתב הקורא לתמוך במפד"ל ולפעול להצלחת התנועה. "לפנינו מערכת בחירות סביב שאלת שלטון יהודי בארץ אבותינו, וקיום ערכי היהדות וצביון המדינה. כל יהודי שומר מצוות חייב להשתתף בבחירות ולבחור ברשימה שעל פי מעשיה הוכיחה נאמנות לערכי הקודש של עם ישראל, ולא להימנע מהכרעה בשאלות חשובות אלו. רק רשימה דתית תהיה נאמנת לכל ערכי התורה". בהמשך המכתב שהגיע לידי כתב ערוץ 7, כותב הרב שפירא כי ראשי התנועה התחייבו להיוועץ ולפעול בכל ענייני דת, חינוך וארץ ישראל בתאום עם דעת הרבנים.
אני קורא... להצטרף אל התומכים ברשימה הדתית הנושאת את האות ב' והעומד בראשה.. אפי איתם..
- ממכתב הרב שפירא
יצויין כי בבחירות קודמות הרב שפירא לא פרסם באופן פומבי את עמדתו. עם זאת אומרים מקורביו כי הרב העדיף הפעם את המפד"ל על פני האיחוד הלאומי בגלל החשש לצביונה היהודי של המדינה.

נוסח המכתב המלא של כבוד הרב שפירא: "לפנינו מערכת בחירות סביב שאלת שלטון יהודי בארץ אבותינו, וקיום ערכי היהדות וצביון המדינה. כל יהודי שומר מצות חייב להשתתף בבחירות ולבחור ברשימה שעל פי מעשיה הוכיחה נאמנות לערכי הקודש של עם ישראל, ולא להימנע מהכרעה בשאלות חשובות אלו. רק רשימה דתית תהיה נאמנת לכל ערכי התורה.

"אני קורא לכל נאמני התורה, לכל הדואגים לדמותה היהודית של מדינת ישראל, להצטרף אל התומכים ברשימה הדתית הנושאת את האות ב' והעומד בראשה מכובדנו מר אפי איתם הי"ו, הפועל עם חבריו במשנה מרץ לשמירה על שלמותה של התורה וארץ ישראל. חיזוק רשימה זו והעומד בראשה יביא בעז"ה לתנופה נוספת לפעול בכל הנושאים העומדים לפנינו, קידום ופיתוח החינוך הדתי, שבת, נישואין, ושמירת נחלת אבותינו למרחביה.

ראשיה התחייבו להיוועץ ולפעול בכל ענייני דת, חינוך וארץ ישראל בתאום עם דעת הרבנים.
וברכתי כי אכן יעשו ויצליחו ויגדלו מעלה מעלה להאדרת שם שמים ולהרבות בכבוד התורה ונושאי דגלה, ובכבוד ארץ ישראל. ולרוממות החינוך היהודי וכל ערכי היהדות כולם.
וכל אשר ביכולתו יפעל להצלחת הרשימה, לזכות את הרבים בדמותה ועתידה של ארץ ישראל, לרומם את רוחם של כל תושבי ארצנו הק' וד' הטוב בעיניו יעשה." דברי הרב שפירא.

בראיון הבוקר שהעניק לאשל לוין הבוקר בערוץ 7 נשאל ח"כ שאול יהלום לגבי מידת מחויבותה של תנועת המפד"ל לפסיקות רבנים. יהלום אמר ללוין כי "אין שום חדש תחת השמש. אנחנו במשך ארבע שנים אחרונות קיימנו נוהל שליד סיעת המפד"ל יש ועדת רבנים. כאשר מדובר בנושאים הלכתיים פרופר , מובהקים, אנחנו מקבלים על עצמנו , ואין ויכוח על כך בסיעה, אנחנו מתנהגים כך במשך כל השנים מאז קיים המפד"ל. בעניינים הלכתיים אנחנו מקבלים את עמדת הרבנים. כאשר מדובר על עניינים פוליטיים, אנחנו מתייעצים , אנחנו מאוד מחשיבים את דעת הרבנים , יש בינינו דו שיח, אנחנו והם זה גוף אחד... אבל אנחנו לא מקבלים כפסק".

יהלום סיפר על החלטת המפד"ל להציב את הרב דרוקמן כיועץ חוץ-פרלמנטרי למפלגה, יהיה זה שיחליט איזהו עניין פוליטי ואיזהו הלכתי שיוגש לחוות דעת הרבנים.

לדבריו אלה הוצרך יהלום כשנשאל על מגעים המתנהלים בין המפד"ל ללשכותיהם של הרב מרדכי אליהו והרב אברהם שפירא שליט"א. על פי פרסומים קודמים נמסרה לרבנים הבטחת המפד"ל להישמע לפסקי הרבנים, זאת על מנת להשיג מכתב תמיכה של הרבנים במפלגה ובמועמדיה. יצוין כי חבר הכנסת יהלום שלל את קיומו של מהלך כזה אותו דימה לעסק "אצלנו הגישה לרבנים היא גישה חיובית, היא גישה של גדולי הדור, של מורי הוראה, ואנחנו לא מתייחסים לעניין הזה בכלל כעסק".
עוד הוסיף יהלום ואמר כי "אם רבנים נוספים, יתמכו או לא יתמכו במפד"ל זה לא קשור בכלל לעניין הזה, זה אני חושב, האחריות החינוכית , הערכית והתורנית המוטלת היום על רבנים..."

באשר למבנה רשימת המפד"ל אמר ח"כ יהלום כי "המפד"ל מעולם לא הלכה בנושא של הרכב הרשימה לשאלת רב, המפד"ל היא מפלגה דמוקרטית, כל רב יכול בהחלט להמליץ, כמו שאתה יכול להמליץ על כל אחד, והרב הוא לא יותר גרוע מכל אדם, אבל הבחירה היא על ידי אלף חברי המרכז, שאני מקווה אולי אפילו שבקדנציה הבאה נעשה את זה על ידי פריימריז של כל המתפקדים, אבל לפחות עכשיו זה אלף חברי מרכז, שבוחרים בצורה דמוקרטית, זה יכול להיות בהחלט מהבחירה הדמוקרטית.."

עם קביעתו בדבר אי קיומם של מגעים עם הרבנים אליהו ושפירא, חתם יהלום את הדברים בצפייה ש"יותר רבנים בתוכם הרב שפירא והרב אליהו , גם הם יוציאו..." אמר כשכיוון להודעת תמיכה.

נזכיר כי בראשית השבוע התראיין חבר הכנסת זבולון אורלב בתוכניתו של עמנואל שילה "בוקר בשבע" בערוץ 7, שם אמר גם הוא.דברים דומים, "המפד"ל כידוע לך מכבדת רבנים, שומעת את הדרכתם ואת הנחייתם בכל מה שקשור לדברים שקשורים בהלכה גם בהלכות צבור, מתייעצת איתם בעניינים ציבוריים ומאידך מקיימת חיים דמוקרטיים, כך אנחנו מחנכים את ילדינו ששולחים אותם לישיבות, אנחנו לא צריכים להיות "גרופי" של ש"ס או של יהדות התורה , אנחנו יודעים לשלב היטב חיים פוליטיים תוססים דמוקרטים יחד עם שמיעת לקחם וקבלת הדרכתם ושמיעה לפסקי הלכה שקשורים בענייני הלכה".
