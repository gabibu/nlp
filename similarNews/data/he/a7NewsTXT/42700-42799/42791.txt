

בעקבות הסקרים המורים על 20 מנדטים לעבודה למרות קריאת מצנע שלא ללכת לממשלת אחדות, נמשך מסע החתמות של חברי מרכז נגד החלטת מצנע במטרה לכנס את מרכז המפלגה בנושא.

תוצאות סקר מעריב הגל החדש הן: הליכוד-32, מפלגת העבודה-19, ש"ס-10, מרצ-7,
שינוי-15, המפד"ל-5, יהדות התורה-5, ישראל בעליה-3, האיחוד הלאומי-9, עם אחד-3, חרות-1, עלה ירוק-1, רע"מ-4, חד"ש-3 ובל"ד-3.

מכאן עולה כי גוש הימין כולו מתחזק ועומד על 65 מנדטים .בעוד גוש השמאל עומד על 36.

למרות מסיבת העיתונאים שכינס מצנע, בה הודיע כי מפלגתו לא תצטרף לממשלת אחדות עם הליכוד לא סייעה למפלגת העבודה להתרומם בסקרים. יתכן שהודעת מצנע היא דווקא הגורם ש"הבריח" מצביעים.

ובתוך כך גוברים במפלגת העבודה הקולות המאשימים את עמרם מצנע בירידה בסקרים שנובעת לדעתם מהכרזתו נגד אחדות עם הליכוד. לדבריהם ידוע כי הציבור בישראל ברובו מעדיף ממשלת אחדות. ביקורת זו מצטרפת לדבריו של שר התחבורה לשעבר אפרים סנה שאמר אתמול כי אין לפסול מהלך של ממשלת אחדות.

גורם בכיר במטה האסטרטגי של מפלגת העבודה מסר לynet כי גם מצנע איבד את הבטחון באפשרות שהוא ירכיב את הממשלה הבאה. לדבריו מדובר "בסקרים מאוד לא מחמיאים..."מצנע ימשיך לעבוד עד הרגע האחרון, יגביר את הסיורים, אבל המצב לא פשוט. גם מצב רוחו לא משתפר כשהוא רואה את הסקרים".

ובליכוד שביעות רצון מרובה לאחר שלא זו בלבד שמגמת הנפילה בסקרים נבלמה עם מסיבת העיתונאים ו"החשכת המסך" שביצע יו"ר ועדת הבחירות השופט חשין אלא שהמהלך נגד אחדות של מצנע הסתבר ככישלון.

גורמים בליכוד טוענים כי מסיבת העיתונאים של מצנע והעבודה בה שללה אחדות עם הליכוד הם שהוסיפו מנדטים לליכוד.

עורך יומן הצהרים של ערוץ 7 אריאל כהנא מציין כי אנשי שרון הדליפו כי בידיהם הסכם חתום עם בכירים בעבודה שאינם ממחנהו של מצנע על הקמת ממשלת אחדות לאחר הבחירות.

מאיר ניצן ראש עירית ראשון לציון וראש מטה מצנע בעיר אומר לערוך 7 כי הליך קבלת ההחלטה לא להצטרף לממשלת אחדות לאומית אינו חוקי מאחר שלא התקבל על ידי לשכת מפלגת העבודה או מרכז המפלגה שהם הגופים המוסמכים לקבל החלטות מעין אלו. עוד אמר ניצון כי מאז ומתמיד העדיפה העבודה את טובת העם על פני טובת המפלגה וטובת העם במצב הנוכחי דורשת עמידה מאוחדת מול לחצים חיצוניים. יש להוכיח כי לא ניתן לפלג אותנו אומר ניצן.

לדבריו ממשלת האחדות הוכיחה את עצמה ולכן התנגד ליציאה ממנה. אפשר היה להתווכח הוא אומר על התקציב או למצוא פתרונות אחרים ולא לצאת מהממשלה בנימוק זה. למשל היה אפשר לבקש מהעם להרתם באמצעות מלווה בטחון או מלווה כלכלי כפי שנעשה בעבר.

ניצן ציין כי הוא חבר מפלגה בשל דרכה ולא בשל אישיה ואם לדבריו מפלגת העבודה פונה לכיוון מרצ ג' הוא אינו רואה את עצמו שייך לכך. מפלגת העבודה מזכיר ניצן נבנתה מאחדות העבודה שדגלה בשתי גדות לירדן.

גם פרופ' מיכאל בר זוהר חבר ותיק במפלגת עבודה אומר לערוץ 7 כי הוא מתנגד להודעת מצנע משום שהיא בלתי חוקית בעליל כלשונו. מעשהו של מצנע בהצהרתו הוא כמו אותו מלך יווני שכרת את אפו כדי להרגיז את פניו אומר בר זוהר ומוסיף כי מצנע מנסה לעקוף את מרצ משמאל ועל כך תשלם העבודה שבמהותה היא מפלגת מרכז, בקלפי.

הוא הוסיף כי מאז 92 גולשת מפלגת העבודה שמאלה וכי כיום גם משה דיין או גולדה לא היו מתקבלים למפלגה. מצנע לדבריו יכול להכריז מה שהוא רוצה אך מי שיכריע יהיה מרכז המפלגה, מסכם בר זוהר.
