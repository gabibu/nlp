

ההוצאה להורג הראשונה בארה"ב בשנת 2003 בוצעה במהלך הלילה האחרון. סמואל גאלאמור בן 31, תושב מדינת ניו מכסיקו, רצח שלושה אנשים (בני זוג ובתם, בני 83, 74 ו-44) במהלך שוד שביצע ב-1992. הוא הוצא להורג בזריקת רעל.

גאלאמור היה גם הנדון למוות הראשון שהוצא להורג לאחר שמושל מדינת אילינוי ג'ורג' ראיין, הודיע בשבת האחרונה על המתקת עונשיהם של 156 הנדונים למוות בתחום שיפוטו.

לדברי ראיין, מערכת השיפוט וההוצאה להורג במדינתו "לקויה", וכי לפחות 13 נדונים הורשעו שלא כדין.

החלטתו של ראיין "לרוקן" את תאי הנדונים למוות לפני סיום תפקידו ביום שני, זכתה לשבחים ברחבי העולם, ולקריאה להפסקת ההוצאות להורג בארה"ב. למרות זאת מסרו מקורות בטקסס כי ההוצאות להורג שמועדיהן נקבעו, (שבע מהן בחודש זה), יבוצעו על פי התכנון.

מכלא האנטסוויל שבטקסס נמסר כי כבר היום אמור לקבל את זריקת הרעל נדון נוסף, ג'ון בלתאזאר, שהואשם ברצח ילדה בת חמש.

ההוצאה להורג הייתה ה-290 במספר מאז חודש עונש המוות בטקסס ב-29 במארס '82, שש שנים לאחר ביטול האיסור על ההוצאות להורג בהוראת בית המשפט העליון של ארה"ב.
