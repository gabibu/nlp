

מפקחי רשות העתיקות ושוטרי פלוגת נ"א של מג"ב לכדו אמש שבעה חשודים, תושבי כפר צוריף, חברי חולייה שעסקה בשוד עתיקות באזור עמק האלה בסמוך למושב רוגלית. החשודים נלכדו "על חם" בשעה שביצעו חפירות שוד במערכת מסתור תת קרקעית המתוארכת למאה ה-2 לספירה.

באמתחתם נמצאו פריטים עתיקים שהספיקו ללקט מהאתר. החשודים הודו בעבירה המיוחסת להם ויובאו היום בפני שופט להארכת מעצר. בחקירתם הודה אחד החשודים כי לאחרונה מכר, בסכום עתק, מטבע נדיר משנה - 4 למרד הגדול (שנת 69 לספירה) שאותו שדד מאתר עתיקות באזור.

מהיחידה למניעת שוד עתיקות נמסר כי אזור עמק האלה שופע באתרים אריכאולוגים המועדים לשוד עתיקות - בשל קירבתם לקו הירוק. ביחידה רואים בדאגה את העלייה הדראסטית במספר חפירות השוד, המתבצעות לאורך קו התפר, הגורמות לנזקים בלתי הפיכים לאתרים ולשרידים אריכאולוגים.



