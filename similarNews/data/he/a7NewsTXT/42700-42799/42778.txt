

צבא ארה"ב החל היום לחסן את חייליו בגרמניה נגד אבעבועות שחורות, וזאת מפני אפשרות של פיגועי טרור במדינה, מסרה דוברת.

המבצע החל בבסיס האמריקני בלנדשטול, במדינת המחוז ריינלנד-פלטינאט, בחיסון צוותים רפואיים.

המפקד הבכיר של צבא ארה"ב באירופה, ברוול בל, חוסן נגד אבעבועות שחורות ביום ראשון השבוע.

עם זאת, לא ברור עדיין מתי יתחיל מסע החיסון של החיילים עצמם.

לצבא ארה"ב יש 57,000 חיילים בגרמניה, יחד עם 74,100 בני משפחה ו-12,700 עובדים אזרחיים.

גם אזרחי גרמניה יחוסנו נגד אבעבועות שחורות. גרמניה מתכוונת לרכוש 100 מיליון מנות של חיסון נגד אבעבועות שחורות השנה כדי להבטיח את ההגנה על כלל תושביה, מסרה היום שרת הבריאות והרווחה אולה שמידט.

השרה ציינה, כי הרכישה היא צעד מנע, והוסיפה כי אין כל מידע על פיגוע מתוכנן באמצעות הנגיף.

שמידט אמרה, כי הממשלה הפדרלית תשלם תמורת שני שלישים מהחיסונים, שהיא מתכוונת לרכוש באפריל. את יתר המנות יממנו מדינות המחוז בגרמניה, ציינה השרה, שלא מסרה פרטים על העלויות.

החברה הביוטכנולוגית הגרמנית-דנית "באוואריאן נורדיק" הודיעה כי משרד הבריאות של גרמניה הזמין אצלה 11 מיליון חיסונים.

ריינהרד קורט, יושב-ראש המכון הגרמני "רוברט קוך", הממונה על ההגנה מפני מחלות, הזהיר בשבוע שעבר מפני פיגועים בנשק ביולוגי.

"מיד עם זיהוי מקרה ראשון של אבעבועות שחורות, יש לחסן את כל האוכלוסייה תוך 5 ימים", אמר קורט.

שרת הבריאות והרווחה אולה שמידט אמרה עוד, שהחיסונים חייבים להתחיל מיד עם מקרה האבעבועות הראשון בכל מקום בעולם, והוסיפה כי גרמניה מגבשת תוכנית חירום בנושא.

במסגרת ההכנות לקראת המלחמה נבחנות ע"י הממשל האמריקני גם מערכות להגנה על מטוסי נוסעים מפני פיגועי טרור באמצעות טילי כתף, דיווח היום העיתון "וושינגטון פוסט".

העיתון ציין, כי כוח משימה בין-משרדי בוחן מערכות מתקדמות המסוגלות להטות טילים, וגם בודק את פגיעותם של כל נמלי התעופה הגדולים בארה"ב להתקפות מסוג זה.

כמו כן, מתכנן הכוח מסע הסברה לציבור כדי לסייע לתושבים ולשוטרים לזהות את הטילים הניידים הנמכרים למרבה במחיר בשוק הנשק הבלתי-חוקי בעולם.

"פקידים של הפנטגון ושל סוכנויות המודיעין דנו באיום זה בימים שלאחר ה-11 בספטמבר 2001, וכוח המשימה התכנס בדצמבר, ודיווח לפאנל מיוחד בבית הלבן", צוין בידיעה.

מידת דחיפותו של העניין גברה לאחר שטילים מתוצרת רוסיה נורו לעבר מטוס קרב אמריקני בסעודיה במאי ולעבר מטוס נוסעים ישראלי בקניה בנובמבר אשתקד.

בשנות ה-80, מורדים אפגאנים השתמשו בטילי "סטינגר" שסיפקה להם ארה"ב כדי להפיל מסוקים סובייטים. "וושינגטון פוסט" כתב עוד, כי סוחרי נשק מוכרים באורח בלתי-חוקי נשק דומה תמורת 25,000 דולר היחידה, העושה את דרכו ללבנון.

בתוך כך שר ההגנה הרוסי סרגיי איוואנוב מסר כי רוסיה מוכנה לשתף פעולה עם ארה"ב בפיתוח המערכת שלה להגנה מפני טילים, בתנאים מסוימים.

הוא הגיב להצעה שהעלתה ארה"ב שבוע קודם לכן, לשלב טכנולוגיה רוסית במערכת אמריקנית להגנה מפני טילים עתידית.

"שיתוף פעולה שכזה אפשרי תיאורטית, אם לא יסכן את האינטרסים הלאומיים של רוסיה", כך ציטטה סוכנות הידיעות "אינטרפקס" את דבריו של איוואנוב.

חברות התעופה האמריקניות, שרשמו הפסדים כבדים בעקבות פיגועי ה-11 בספטמבר, דוחקות בממשלה לשלם תמורת הציוד המתוחכם החדש, והיקר מאוד.

ברקע ממשיכה ההתנגדות למלחמה מגורמים בתוך ארה"ב ומחוצה לה.

כמה מוותיקי מלחמת המפרץ ובני-משפחות של חיילים אמריקנים המוצבים כעת באזור קראו היום לנשיא ארה"ב ג'ורג' וו. בוש להפסיק את ריצת האמוק למלחמה נגד עיראק, ולהפנות את העימות עם סדאם חוסיין לאו"ם, באמצעות דיפלומטיה ופיקוח על הנשק.

שתי הקבוצות, "ותיקי מלחמה למען השכל הישר" ו"משפחות חיילים מדברות בקול רם", הן חלק מתנועה אנטי-מלחמתית קטנה שיודעת עם זאת להשמיע את קולה, שקמה בחודשים האחרונים בעוד הנשיא בוש מורה למאות אלפי חיילים להתכונן למלחמה אפשרית נגד עיראק.

הם מזהירים מפני השלכות בלתי-רצויות של הפעילות צבאית, כולל חשיפת חיילים ואזרחים עיראקיים לחומרים כימיים רעילים ולגז עצבים, הגברת העוינות כלפי אמריקנים בעולם הערבי והנטל הכלכלי עקב הצורך לממן מבצע צבאי ואת השלכותיו, כולל כיבוש ממושך של עיראק.

למרות התנגדויות אלה, סקרי דעת הקהל מצביעים על רוב בקרב האמריקנים התומך במדיניותו של בוש בעיראק, אם כי קולם של המתנגדים גבר באחרונה. עצרת נגד המלחמה תתקיים בסוף השבוע בוושינגטון ביום השנה ה-12 לתחילת מלחמת המפרץ.

התנגדות נוספת נשמעה מכיוון אחר; בכינוס הליגה הערבית כ-40 שרים ערבים אשר התכנסו היום בתוניס הביעו התנגדות נחרצת למתקפה נגד עיראק, באומרם כי היא מסכנת את ביטחונן של כל מדינות ערב.

בהצהרה שאושרה בתום הכינוס, הביעו שרי הפנים וההסברה של הליגה הערבית את מחויבותם לשמור על בטחונה, ריבונותה ושלמותה הטריטוריאלית של עיראק.

נשיא ארה"ב ג'ורג' וו. בוש וראש ממשלת בריטניה טוני בלייר מתכוונים להיפגש ב-31 בינואר בקמפ דייוויד שליד וושינגטון, נמסר בבירה האמריקנית.

הבית הלבן טרם אישר רשמית את דבר קיום הפגישה, הצפויה להתקיים שלושה ימים לאחר נאומו של בוש על מצב האומה ו-4 ימים לאחר שפקחי הנשק הפועלים בעיראק יגישו את הדוח הרשמי הראשון למועצת הביטחון של האו"ם.
