

אופק ביטון, בת שנה וחצי מעפולה, נהרגה ו-3 נהגים, בהם דודתה של התינוקת, נפצעו באורח קל היום אחה"צ בתאונת דרכים בה היו מעורבות 3 מכוניות בכביש בין דברת לעפולה.

מחקירה ראשונית של המשטרה עולה כי התאונה ארעה בכביש 65 בכביש שבין דברת ובין עפולה. מכונית פרטית, בה נהגה דודתה של התינוקת, איבדה את השליטה על רכבה, בכביש רטוב, סטתה מנתיב נסיעתה והתנגשה עם צד מכוניתה בחזית רכב שנסע ממול.

מכונית שלישית שנסעה אחרי הרכב שנפגע חזיתית, התנגשה אף היא ברכב שנפגע.

כתוצאה מהתאונה נהרגה כאמור התינוקת. דודתה ונהגי שתי המכוניות האחרות שהיו מעורבות התאונה נפצעו באורח קל. הפצועים הועברו לטיפול בבית חולים.

במשטרה בודקים אם הסיבה לאיבוד השליטה ברכב נעוצה בכביש הרטוב. החקירה נמשכת.

הערב נהג חדש, בן 19, דרס למוות הולכת רגל, בת 70, בעת שחצתה את הכביש בגן יבנה, והמשטרה מעריכה כי התאונה ארעה בשל מהירות מופרזת.

מחקירת המשטרה עולה כי בעת שהאישה חצתה את הכביש ברחוב שבזי בעיר, פגע בה נהג צעיר, בן 19, המחזיק ברישיון נהיגה שנה בלבד. המשטרה חושדת כי הצעיר נהג במהירות מופרזת, מאחר שהמהירות המותרת במקום היא 50 קמ"ש בלבד.

האישה הועברה במצב קשה לבית החולים "קפלן" ברחובות, שם מתה מפצעיה.

הנהג נעצר לחקירה ורישיונו נפסל ל-60 יום.
