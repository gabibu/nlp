

במסיבת עיתונאים שהתקיימה אתמול מסרה שרת החינוך לימור לבנת כי משרד החינוך יוזם "מפעל ארצי" להשאלת ספרי לימוד לקראת שנת הלימודים הבאה, תשס"ד. השרה קראה לכל בתי הספר בארץ להצטרף ל"מפעל ההשאלה" ובכך להעניק לכל התלמידים הזדמנות שווה להצטייד בסל ספרים זהה ושלם מיד עם תחילת שנת הלימודים.

המפעל הוא פרי שיתוף פעולה בין משרד החינוך, מרכז השלטון המקומי, החברה למשק ולכלכלה, החברה למתנ"סים, איגוד מנהלי מחלקת החינוך ברשויות המקומיות וארגון המורים הארצי.
שרת החינוך לימור לבנת אמרה כי ההישג המשמעותי ביותר של "מפעל ההשאלה" הוא
בערך החינוכי של צמצום פערים והקלת הנטל הכלכלי על ההורים. המפעל יתרום ליתר שוויוניות בין התלמידים. "בנוסף יאפשר המפעל אכיפה יעילה של השימוש בספרים שמשרד החינוך מאשר", אמרה השרה.

עד עתה התקיים מפעל להשאלת ספרים באמצעות החברה למתנ"סים, ובמשך כעשור שנים הצטרפו אליו רק 1,140 בתי ספר.

ייחודה של היוזמה החדשה הוא בפתיחת המפעל הזה לכלל בתי הספר ובהענקת מימון ל-600 בתי ספר, שייבחרו על פי הרקע החברתי- כלכלי של התלמידים, ובהתמקדות בבתי ספר יסודיים ובחטיבות ביניים שבהם לומדים ילדים מששת העשירונים הנמוכים. בשנה הבאה יצטרפו למפעל למעלה מ-200,000 תלמידים.

חשיבותו של "מפעל ההשאלה" מתבטא גם בתחום החינוך לכיבוד הספר ובחינוך לאחריות
ולשמירה על רכוש האמור לשמש גם עמיתים בשנים הבאות. "אני מאמינה כי בתי הספר
יגבשו תכניות מגוונות שבאמצעותן יפנימו התלמידים ערכים חינוכיים וחברתיים אלה", הוסיפה השרה לבנת.

במסגרת "מפעל ההשאלה" כל התלמידים יחויבו בתשלום "אגרת השאלה".
יש לציין כי החיסכון המצטבר למשפחה בגין ילד/ה מכיתה א' ועד ט' מגיע ל-3,150 ש"ח.
משפחות מעוטות יכולת יוכלו לקבל סיוע במימון האגרה מקרן של משרד החינוך.
