

שר המשפטים, מאיר שטרית, אמר היום בתגובה להתנגדות לשכת עורכי הדין להפעלת משמרת אחר הצהריים בבית משפט, כי "תפקידי לדאוג לציבור ולא לעורכי הדין ומן הראוי שגם עורכי הדין ידאגו לקליינטים שלהם".

שר המשפטים אמר את הדברים בסיור בבית משפט השלום בת"א, שם התחילה ב-1 בינואר לפעול משמרת אחה"צ בתביעות אזרחיות.

נשיאת בית המשפט, השופטת עדנה בקנשטיין, מסרה כי עד ל-13 בינואר 2003 נקבעו כבר 3,107 תיקים לעשרה שופטים שמונו לצורך כך ומהם נשמעו כבר 502 תיקים והסתיימו 263. עוד ציינה השופטת בקנשטיין, כי משמרת אחה"צ מאפשרת לקבוע מועד קרוב ביותר לדיונים בתיקים: כחודש לאחר פתיחתם. לדבריה, נבחרו נושאים נפוצים ובוערים לציבור כמו פינויים מדירות, שיקים ללא כיסוי ותביעות חוב בסדר דין מקוצר.

בהתייחסו לכך אמר השר שטרית כי אנשים מנצלים את סירבול המערכת ואת העובדה שמשפטים נמשכים שנים כדי לדחות תשלומים ובכך נפגעות זכויות יסוד של אזרחים וזהו מצב בלתי נסבל. לדבריו, אם הניסיון להפעלת המשמרת השנייה יצליח, תוכל מערכת המשפט לקצר בחצי את זמני המשפט.


השופטת בקנשטיין ציינה בעניין זה כי אם אנשים יידעו שהליכים אלה אינם נדחים לתקופות ארוכות, יתכן שישקלו מחדש אם להגיש בקשות סרק רק במטרה לדחות תשלום חובות.

בצאתו ממסיבת העיתונאים בבית משפט השלום בת"א, נתקל השר שטרית בהפגנה של עשרות עורכי דין המתנגדים להפעלת המשמרת השנייה בטענה כי הדבר יפגע בהגנה של לקוחותיהם ולא יאפשר להם לתת שירות מקצועי ראוי.

לעבר שטרית הוטחו קריאות גנאי ובמקום פרצה מהומה. שטרית הגיב באמרו כי "מדובר בהתנהגות עבריינית".

במסיבת העיתונאים נמסר דו"ח סטטיסטי שטרם פורסם ולפיו בשנת 2002 נפתחו במדינת ישראל 1,183,042 תיקים מחציתם בתל-אביב. כמו כן, הסתיימו בשנת 2002, 1,202,000 תיקים.
