

"מדינת ישראל כל כך מעורבת וכל כך מסייעת בכל פעם שמתרחש פיגוע. קשה לי לדמיין כל קהילה אחרת חזקה כמו הקהילה הישראלית", דברים אלו אמר אתמול לירוי בקה, השריף של העיר לוס אנג'לס, המשתתף בכנס מפכ"לים ומפקדים בכירים המתקיים השבוע בישראל בנושא "המשטרה בעידן הטרור הגלובלי".

השריף בקה הוסיף כי "העזרה שאנשים עוזרים לקרבנות שגופם קרוע מפיגועים נוראיים, היא פעולת גבורה חסרת תקדים. אנו הולכים ללמוד יותר ויותר כיצד לעזור זה לזה במציאות של טרור. הגיבורים האמיתיים של העולם נמצאים כאן בישראל".

34 מפכ"לים ומפקדים בכירים ממשטרת ארצות הברית וקנדה הגיעו בתחילת השבוע לכינוס בן חמישה ימים. כינוס זה הוא ראשון מסוגו, והוא נולד כחלק משיתוף הפעולה ההדוק המתקיים בין משטרת ישראל למשטרת ארצות הברית. במסגרת שיתוף הפעולה מתקיימים חילופי מודיעין, חילופי טכנולוגיות וחילופי שיטות ללוחמה בטרור ולסיכול טרור.

שיתוף פעולה זה התגבר מאז אירועי ה-11 בספטמבר, כאשר הן משטרת ישראל והן כוחות
הביטחון האמריקניים מצאו עצמם נאלצים להתמודד עם גל של טרור איסלאמי עולמי.
בעקבות כך יזם מפכ"ל המשטרה רנ"צ שלמה אהרונישקי רעיון לקדם סמינר למפקדים
בכירים. בסמינר נדונו שיטות לשיתוף פעולה בין המשטרות, שיסייעו ללוחמה בטרור, וכן נושאים שונים הקשורים לתפקוד שוטף של המשטרה במציאות שאנו חיים בה כיום, מציאות שבה הטרור מאיים על התושבים באורח מתמיד.

מקציני המשטרה שהגיעו לכנס נמצאים מפקדים רבים של ערים גדולות, בהם מפקדי משטרת וושינגטון, פילדלפיה, בוסטון, דטרויט, לוס אנג'לס וטורונטו. לכנס אף הגיעו כמה מפקדים בכירים מן ה-FBI.

הזמנת ראשי משטרות הערים נובעת בעיקר מן התפיסה כי הערים המרכזיות בארצות הברית הן יעד אמיתי לארגוני טרור, ולכן הן נמצאות בסיכון יומיומי, וכן מתוך מחשבה כי שליטה על הסדר הציבורי, אכיפת החוק וסיכול פעולות טרור ואלימות בערים המרכזיות בארצות הברית הן פעולות שמשטרות הערים מבצעות והן דומות למדי לתפקידים שמשטרת ישראל ממלאה.

"מבחינתי, כינוס זה הוא הזדמנות טובה להתרשם מהבעיות שהמשטרה מתמודדת אתן כאן, וכן לראות כיצד המשטרה עוסקת בטרור, לצד עיסוק יומיומי באכיפת החוק והסדר. הבעיות שהמשטרה בארצות הברית נאלצת להתמודד אתן הן אותן בעיות כמו כאן, והדאגות הן אותן דאגות כמו כאן", אמר מרק קרוקר, מפקד משטרת קורטלנד. "כאן אנו יכולים ללמוד כיצד לפעול בערי ארצות הברית", הוא הוסיף.

הכינוס משלב הרצאות של גורמי ביטחון מהמשטרה, מצה"ל ומהשב"כ, לצד סיורים במרחבים השונים, ובהם הערים הגדולות ומרחב התפר. במשטרה מדגישים כי שיתוף פעולה וחלוקת מידע הן מילות המפתח של הכינוס, ולא ההרצאות של גורמי הביטחון של ישראל. "המטרה היא ללמד וללמוד כיצד מבצעים פעולה שוטפת של אכיפת החוק ושמירה על הסדר הציבורי, תוך כדי ניהול מלחמה מתמדת בטרור ובאיום הביטחוני, הן ברמת העבודה בשטח, הן בהקצאת משאבים וכוח אדם", ציינו.
