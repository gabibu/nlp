

רבים משרידי תנועת הטליבאן, ששלטה באפגניסטן, החלו להתארגן מחדש בדרום המדינה סמוך לגבולה עם פקיסטן, כך מסרו בכירים אפגאניים.

עוביידאללה, הממונה על הביטחון בעיר הגבול ספין בולדאק, אמר כי לאחרונה אירעו התנגשויות קלות בין כוחות אפגאניים לבין חשודים בהשתייכות לטליבאן. לדבריו, קבוצות קטנות של לוחמי טליבאן, בראשות המפקד המקומי חאפז עבדול-ראחים, פועלים בקנדהאר, שהייתה מעוז התנועה האסלאמית, ובמחוזות דרומיים אחרים.

"הם מנסים לשכנע אנשים להצטרף לג'יהאד. הם מבצעים פעולות גרילה בשלושה מחוזות, ואחר כך נמלטים לפקיסטן", הוסיף.

בכירים אפגאניים אמרו בשבוע שעבר כי ארבעה אנשים נהרגו ואחד נפצע בהתנגשות בין כוחות אפגאניים לבין לוחמי טליבאן בדרום אפגניסטן, וכי לאחר הקרב נעצרו שני לוחמי טליבאן.

תנועת הטליבאן החלה להופיע שוב באזורי הגבול, למרות נוכחותם של אלפי חיילים זרים הממשיכים במלחמה נגד הטרור. בימים האחרונים החלו להופיע בכפרי הגבול פוסטרים ומודעות, הקוראים לג'יהאד נגד החיילים הזרים. תושבי ספין בולדאק מסרו בשבוע שעבר, כי המודעות איימו במוות לכל מי שתומך בממשלתו של הנשיא חאמיד קארזאי.

חאליד פאשטון, דוברו של מושל קנדהאר גול אגא שרזאי, אמר לעיתונאים כי עדיין יש חשש להתקפות באזור הדרומי. "העמדנו את הכוחות שלנו במצב הכן, מחשש של התקפות על הכוחות הזרים". לעומתו אמר פאזאל דין אגא, קצין צבא בכיר בספין בולדאק, כי הממשלה האפגאנית לא תרשה לאנשי הטליבאן להפוך לאיום רציני.
