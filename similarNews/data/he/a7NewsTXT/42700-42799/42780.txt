

ראש הממשלה אריאל שרון נועד עם סגנו של ערפאת, מחמוד עבאס (המכונה אבו מאזן) בחוות השיקמים, כך מגלה השבועון "פוריין ריפורט", מקבוצת הבטאון הצבאי היוקרתי "ג'יינס".


השבועון ציטט מקורות ישראליים ולפיהם, בעת בה נערכה וועידת הרפורמות בלונדון, החל ראש ממשלת ישראל שרון בהערכות חשאית לחידוש המשא ומתן עם הפלשתינים, וזאת, משום שלהערכתו במהלך שנת 2003 ולאחר המלחמה נגד עיראק תשוב ארה"ב ותמקד את מאמציה בסכסוך הישראלי פלשתיני.

שרון נערך אם כן לאפשרות שארה"ב תפנה אז לממשלת ישראל ותדרוש ממנה להגיע להסדר עם הפלשתינים, נכתב בעיתון.

לדברי אותם המקורות, ראש הממשלה שרון הביע נכונות להיפגש עם כל בכיר פלשתיני פרט ליאסר ערפאת.
עם זאת, המקורות הישראלים העריכו כי אבו מאזן ושאר הפלסטינים איתם מנהל שרון מגעים, מדווחים עליהם לערפאת. "כל עוד ערפאת שומר על פרופיל נמוך, זה לא מפריע לשרון", אמרו.

אבו מאזן הכחיש אף הוא את הפגישה עם שרון ואמר: "לא נפגשתי לא עם שרון ולא עם אף בכיר ישראלי אחר. אם זה היה קורה הייתי מדווח על כך בצורה גלויה כי אינני חושש מהפגישות".

השבועון "פוריין ריפורט", ציטט מקורות יודעי-דבר במזרח התיכון ולפיהם "שרון יודע היטב שלאחר המלחמה עם עיראק, ארה"ב תצטרך 'לפצות' את הערבים ועל ישראל יהיה לשלם לפחות חלק מהמחיר".

במקביל ממשיך שרון בהצהרותיו כי לאחר הבחירות יפעל להקמת ממשלת אחדות. בנאום שנשא בפני אגודת הידידים של מכון ויצמן אמר ראש הממשלה אריאל שרון כי לאחר הבחירות יפעל לכינון ממשלת אחדות לאומית. "אחדות היא צו השעה. אני קורא לכל ראשי המפלגות להתעלות מעל צורך פוליטי וחוסר ניסיון בהכרזות מיותרות ולהתייצב מאוחדים מול ההחלטות החשובות שמדינת ישראל צריכה לקבל לאחר הבחירות", אמר שרון.

ראש הממשלה התייחס גם לגדר ההפרדה המוקמת בימים אלה ואמר כי אין לייחס לה מעבר למה שהיא- מכשול ותו לא. "הגדר שמוקמת היא רק מכשול בדרך לטרור ונדבך חיוני בדרך למניעת הטרור. זו אינה תרופת פלא וחייבים להמשיך את פעולות צה"ל בשטחים למיגור המחבלים".
