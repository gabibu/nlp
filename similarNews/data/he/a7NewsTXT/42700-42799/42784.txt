

מבקר המדינה קנס את ש"ס ו"עם אחד" ב-46,165 ש"ח כל אחת לאחר שקבע כי סיעות אלה חרגו באופן ניכר מתקרת ההוצאות שנקבעה בחוק בבחירות לעיריית לוד.

מבקר המדינה קנס את ש"ס ו"עם אחד" ב-46,165 ש"ח כל אחת לאחר שקבע כי סיעות אלה חרגו באופן ניכר מתקרת ההוצאות שנקבעה בחוק בבחירות לעיריית לוד. יצויין כי זהו שיעור הקנס המקסימלי הקבוע בחוק. מבקר המדינה העיר כי הקנס אינו משקף מספיק את חומרת המעשה.

בדו"ח על מימון מערכת הבחירות בלוד נקבע כי כל הרשימות והסיעות שהתמודדו בבחירות לעיריית לוד בחודש מאי 2002 למעט אחת חרגו מתקרת ההוצאות. מן הדו"ח עולה כי הסיעה היחידה שניהלה את חשבונותיה כדין היתה "ישראל בעלייה" בראשות שרנסקי. שאר הסיעות זכו לציון שלילי ממבקר המדינה.
יש לראות בחומרה תופעה של ניהול מערכת בחירות בדרך זו, ואין להשלים עימה
- השופט גולדברג
בבחירות השתתפו 18 סיעות, מתוכן 10 סיעות מקומיות. ארבע סיעות מקומיות לא דיווחו למבקר על חשבונותיהן. אחת מהן, סיעת "אלוחדה" שקיבלה מימון מאוצר המדינה, חוייבה להחזיר את כל הכסף. כך מדווח כתב עיתי"ם.

ליקויים חמורים נמצאו בניהול הכספי של ש"ס שהוציאה 1.86 מיליון ש"ח, פי-שלושה מן המותר בחוק
והמבקר קבע כי "חריגה אשר כזאת, גם אם סיעת האם דיווחה עליה מצביעה על זלזול בהוראות החוק ויש בה לפגוע פגיעה של ממש בשיוויון הבחירות".

גם סיעת "עם אחד" בראשות עמיר פרץ חרגה בלמעלה ממיליון ש"ח. המבקר מצא כי הסיעה השתמשה בסניף של סיעת העבודה וכן בכלי רכב הנמצאים בבעלות תאגידים מבלי ששולמה על השימוש בהם תמורה.

מבקר המדינה קנס, כאמור, את ש"ס ו"עם אחד" ב-46,165 ש"ח כל אחת וזהו שיעור הקנס המקסימלי הקבוע בחוק.

מבקר המדינה הביע בסיכום הדו"ח מורת-רוח מההוצאות הגבוהות מהמותר שהוציאו הסיעות שהתמודדות במערכת הבחירות לעיריית לוד. "התוצאה לפיה סיעה אחת בלבד, מתוך 18 המתמודדות, זכתה לדו"ח חיובי, מלמדת על שיטה שנקטו הסיעות בבחירות אלה, להתעלם באופן בוטה מהוראות חוק מימון הבחירות ומהנחיות מבקר המדינה. יש לראות בחומרה תופעה של ניהול מערכת בחירות בדרך זו, ואין להשלים עימה", סיכם השופט גולדברג את הדו"ח.
