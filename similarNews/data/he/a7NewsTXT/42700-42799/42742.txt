

המחלקה לחינוך בסוכנות פתחה היום את סדר ט"ו בשבט הגדול ביותר שנערך אי-פעם בארץ ובעולם, כך מדווח דובר הסוכנות היהודית. הסדר מתקיים באמצעות האינטרנט ומערכת של ועידת-וידאו (וידיאו - קונפרנס), הוא החל בנטיעות של תלמידים ישראלים שהועברו בשידור-חי מקרית החינוך מוריה של הסוכנות בירושלים ונקלטו בעשרות בתי-ספר יהודיים בתפוצות.

אירועי סדר ט"ו בשבת השנה כוללים גם שידור ישיר מהכותל המערבי בירושלים, תוכנית חינוכית מיוחדת בשיתוף עם צוות שמורת הטבע התנ"כית נאות קדומים שליד בן-שמן ועוד. מעריכים, כי רבבות יהודים ברחבי העולם יצפו בשידורים.

הסדר של הסוכנות מתקיים בעברית, אנגלית וצרפתית ויימשך 24 שעות כולל יום חמישי, במטרה להגיע לכל חלקי העולם בשעות של פעילות. הסדר משודר באמצעות "החדר החכם" של המחלקה לחינוך בסוכנות המצוידים במכשור המתקדם ביותר. חגיגות ט"ו בשבט בסוכנות פותחים את אירועי חודש ישראל בחינוך היהודי בצפון אמריקה.
