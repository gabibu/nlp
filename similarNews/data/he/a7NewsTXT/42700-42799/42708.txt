

יו"ר ועדת הבחירות המרכזית השופט מישאל חשין סבור כי צריך לבטל את חוק תעמולת הבחירות "ויפה שעה אחת קודם".

בפגישת עדכון עם נשיא המדינה משה קצב שהתקיימה אתמול בבית הנשיא אמר חשין כי במקום שתעמולת הבחירות תתבסס על חוק, צריך שמערכת הבחירות תתבסס על הגינות בין כלי התקשורת והמפלגות. צריך להיות מנגנון שיבטיח גם למפלגות קטנות וחדשות את האפשרות להתמודד בבחירות.
לדעת השופט חשין, תעמולת הבחירות צריכה להיות ממוסדת בתשלום לכלי התקשורת תוך קביעת מחירים, וזאת כדי למנוע את הפקעתם בכלי התקשורת.

בפגישה קרא הנשיא קצב למפלגות להתמקד במסרים העיקריים בתחומי המדיניות, הכלכלה והחברה כדי שהאזרחים לא יתבלבלו ממה שנאמר במערכת הבחירות ויוכלו להחליט מי המפלגה הראויה לייצג את השקפותיהם.

יום סוער עבר על המפלגות אתמול.

השופט חשין דחה אתמול מנימוקי חוסר סמכות בקשה של שדולת הנשים בישראל לפסול את תשדיר מפלגת זכויות הגבר במשפחה.

מנכ"ל השדולה עו"ד אלה גרא פנתה אל השופט חשין בטענה כי תשדיר התעמולה של מפלגת זכויות הגבר במשפחה "מכיל דברי הסתה ואלימות נגד נשים ונגד ארגוני הנשים, וחוטא למציאות של אלימות ופוגע בזכויותיהן של הנשים".

במענה לפנייה כתב השופט חשין כי סמכותו להתערב בתכנים של שידורי התעמולה מצומצמת ביותר. "אם אומר כי מכתבך מעורר אמפתיה, אני מקווה כי לא תראי בכך התנשאות מצדי", כתב השופט בתשובתו, והוסיף: "ואולם, אמפתיה ככל שאני חש כלפי הנשים הסובלות, אין בה בלבד כדי להסמיכני לעשות דבר שאינני מוסמך לעשותו על פי דין. וסבורני, אמנם, שהדין אינו מסמיכני להתערב בשידורי התעמולה של מפלגת 'זכויות הגבר במשפחה'". כאמור, החליט השופט לדחות את הבקשה.

גם על מפלגת חרות עבר יום לא קל. במהלך צילומי תשדיר הטלוויזיה של המפלגה ליד האנדרטה לזכר יצחק רבין בכיכר מלכי ישראל בת"א הגיע למקום צעיר שניסה להפריע למהלך הצילומים בגידופים ובקריאות רמות כלפי ח"כ מיכאל קליינר וצוות הטלוויזיה שנלווה אליו. הצעיר קרא לעבר קליינר: "לכו מכאן, איך אתם לא מתביישים לצלם ליד האנדרטה של רבין? אתם רצחתם אותו!" רק לאחר שניגש אליו אחד מאנשי הצוות בתנועה מאיימת, ניאות הבחור לעזוב את המקום. מיד לאחר הצילומים הגיעה למקום קבוצה של צעירי מרצ שביקשה, כנראה, להפגין מול ח"כ קליינר, אלא שח"כ קליינר כבר עזב את המקום.
