

מינהל הספנות והנמלים במשרד התחבורה מחמיר את נוהלי הבטיחות בנמלי ישראל. ממחר תיאסר כניסתם של מכליות נפט ישנות לנמלים מחשש לזיהום החופים.

דובר משרד התחבורה, אבנר עובדיה מסר, כי בנמל אילת תיאסר כניסת מכליות נפט בנות 20 שנה ויותר ובנמלי חיפה, אשדוד ואשקלון, יחול האיסור על מכליות שגילן מעל 25 שנה ויותר.

מינהל הספנות והנמלים החליט להחמיר את ההגבלות באילת בשל העובדה שמדובר במפרץ וכל דליפה של שמן או נפט ממכלית ישנה עלולה לגרום לאסון אקולוגי חמור בחופי אילת והסביבה.

ראש מינהל הספנות והנמלים, תא"ל (מיל) אריה רונה, ציין כי מינהל הספנות מבצע כיום בדיקות בטיחותיות מקיפות בכל אוניות הנפט והכימיקלים הפוקדים את נמלי הארץ.

יצויין, כי מינהל הספנות והנמלים מבצע בדיקות בכ-25% מאוניות הסוחר העוגנות בנמלי ישראל. בשנת 2002 התגלו ליקויי בטיחות בכ-44%(!) מהאוניות שנבדקו.
