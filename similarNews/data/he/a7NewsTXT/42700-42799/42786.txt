

תת-אלוף גדי שמני נכנס אתמול לתפקיד מפקד אוגדת עזה. שמני מחליף בתפקיד את תת-אלוף ישראל זיו שיתמנה לראש אגף המבצעים במטכ"ל ויועלה לדרגת אלוף. כתבנו קובי פינקלר מוסר כי תא"ל גדי שמני כיהן בתפקידו הקודם כקצין חיל רגלים וצנחנים ראשי.

בטקס החילופין במפקדת האוגדה ברצועת עזה, אמר המפקד היוצא ישראל זיו כי האוגדה צמצמה בתקופת כהונתו את הצלחות הטרור ומנעה מהמחבלים לחלוטין את היכולת לצאת מהרצועה לשטח ישראל ולפגוע באזרחים. אלוף פיקוד הדרום דורון אלמוג אמר כי מניעת הטרור בתוך שטחי ישראל היא ההישג הגדול ביותר של אוגדת עזה בתקופת כהונתו של זיו.


בתמונה (מימין לשמאל): תא"ל גדי שמני, הרמטכ"ל ותא"ל ישראל זיו.
