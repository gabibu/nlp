

בית משפט השלום בתל-אביב התיר היום לפרסום גזר דין ראשון מסוגו שהוטל על קבוצה של שישה הורים, שאימצו ילדים בניגוד לחוק.

ההורים נידונו לשישה חודשי מאסר על-תנאי ולקנס של 20,000 ש"ח כל אחד.

הנאשמים הורשעו ששילמו עשרות אלפי דולרים כדי לרכוש תינוקות מצעירות הרות ממזרח-אירופה. חלק מההורים שילמו לנשים שהסכימו להיות מופרות מזרעם של האבות המאמצים.

האימוץ נעשה במרמה ובניגוד לחוק האימוץ באמצעות עמותות.

זו הפעם הראשונה שנאשמים עומדים לדין בעבירה על חוק זה.

הנאשמים הודו במסגרת עיסקת טיעון. יצויין, שיש הורים נוספים שאימצו בדרך זו, אך לא הסתבכו במרמה ולא הועמדו לדין.

נשיאת בית המשפט, השופטת עדנה בקנשטיין קבעה, שמצוקתם של ההורים נובעת מתהליך האימוץ המסובך במחוזותנו וכי אין ספק שהילדים מצאו בית חם, דואג ואוהב.

בתוך כך גזרה השופטת שנתיים וחצי מאסר על-תנאי וקנס של 60,000 ש"ח על עובדת זרה ששימשה בת לוויה לנשים ההרות ממזרח-אירופה בתהליך האימוץ האסור.

יצויין, כי עדיין נמשך משפטם של שני נאשמים אחרים בפרשה: עורכת-דין ורופא קניגולוג
