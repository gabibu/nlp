

ועידת המחקר במדעי החיים הארצית הראשונה בישראל הודיעה על כנס ביואקדמי 2003, שיתקיים ביום שלישי בשבוע הבא בגני התערוכה בת"א.

נמסר כי הכנס השנתי הביואקדמי מתמקד בפיתוחים מדעיים ומחקרים חדשניים הנמצאים בחזית המדע והטכנולוגיה ברפואה בארץ ובעולם.

פרופ' אהרון צ'חנובר מהטכניון יתאר בכנס הוכחות מדעיות חדשות לקשר שבין סרטן ומערכת היובקוויטין התאית האחראית להשמדה של חלבונים מיותרים בתא. הממצאים שיתוארו מאפשרים הבנה מעמיקה של תהליך ההפיכה של תאים לסרטניים ובעתיד פיתוח תרופות חדשות לטיפול במחלה.

כתב עתי"ם מציין, כי מחלת הסרטן תופסת מקום מרכזי במחקר המדעי והפיתוח הביוטכנולוגי ומקבלת ביטוי נרחב בכנס זה. מושב מיוחד מוקדש לחקר המערכת החיסונית ומחלת הסרטן. במושב זה יציגו הפרופסורים דוד ואלך, מיכל שורץ וזליג אשחר ממכון ויצמן ויגאל האופט, ישראל וולודבסקי, יינון בן נריה ושמואל בן ששון מהאוניברסיטה העברית, את החידושים האחרונים במאמצים להבין טוב יותר את הקשר בין המערכת החיסונית והתפתחות מחלות, בעיקר מחלות ניווניות ומחלת הסרטן. במושב זה יוצגו חיסונים חדשים ותרופות חלבוניות לטיפול בסרטן הפרוסטטה, התפתחות גרורות סרטניות וסרטן בכלל וכן בפיתוח חיסון לטיפול במחלות ניווניות ופגיעות במערכת העצבים המרכזית.

את הכנס יפתח פרופ' אילן חת, נשיא מכון וייצמן למדע וחתן פרס וולף, בהרצאה בנושא שיטות חדשות בהגנה על צמחים מפני מזיקים ללא שימוש בקוטלי חרקים רעילים, ע"י העשרה והגברה של פעילות אנזימים בצמח בשיטות גנטיות הפוגעים במזיקים הבאים במגע עם הצמח.

משקל רב ניתן בכנס לנושא השימוש בתאי גזע להנדסת רקמות. הפרופסורים ניסים בנבנישתי ודן גזית מהאוניברסיטה העברית ופרופ' מרסל מחלוף מהטכניון יסקרו את החידושים האחרונים בשטח זה ואת הפוטנציאל הרפואי והכלכלי ביישום שיטות אלה, ליצירה של עצם וסחוס לטיפול בחולים הנדרשים להשלמת רקמות אלה וכן לטיפול במחלות לב וכלי דם ע"י השתלת תאים מהונדסים ורקמות ראשוניות המיוצרות במעבדה על פני ספוגיות מתכלות.

פרופ' גרשון גולומב, מנהל בית הספר לרוקחות, ירצה על שיטות חדשות לטיפול במחלות לב הנגרמות ע"י היצרות כלי דם בלב, ע"י שימוש בתומכנים מתכתיים מצופים משחררי תרופות ובשימוש בתרופות המתבייתות על כלי הדם הפגוע ופועלים למניעת היצרות של כלי הדם. היקף השימוש בתומכנים (Stents) גדל בהתמדה מדי שנה בהיקף שוק של מליארדי דולרים ולישראל יש מעמד חשוב בפיתוח טכנולוגיות בשטח זה.

שיטות חדשות להחדרת תרופות דרך העור באמצעות גלים על-קוליים (אולטרסאונד) יתוארו ע"י פרופ' יוסי קוסט מאוניברסיטת באר שבע אשר גם יתאר את המכשיר שפיתח SonoPrep ביחד עם חברת Sontra מבוסטון, המאפשר נוסף להחדרה של תרופות גם קביעת רמות סוכר בדם ללא צורך בהוצאת דגימת דם.

פרופ' אלברטו גביזון מביה"ח שערי צדק יתאר מערכות חכמות לביות תרופות לגידולים סרטניים באמצעות בועיות שומניות המצמצמות את תופעות הלוואי ומעניקות טיפול יעיל יותר במחלה. פרופ' גביזון הוא מפתחה של תרופת הדוקסיל ביחד עם פרופ' יחזקאל ברנהולץ. התרופה הנמכרת בעולם בהיקף של למעלה מרבע מיליארד דולרים בשנה, כך שלפיתוחים החדשים סיכויים להפוך לתרופות בעתיד הקרוב.

פרופ' איתמר וילנר, מהאוניברסיטה העברית וחתן פרס ישראל, יתאר פיתוח של גלאים זעירים רגישים במיוחד לאיתור גורמי מחלה באמצעות זיהוי חומצות גרעין.

שיטות הנדסיות לא מולקולאריות להבנה וטיפול במחלות לב ומערכת הרביה יוצגו ע"י הפרופ' שמואל עינב ואסנת איתן מאוניברסיטת תל אביב.
