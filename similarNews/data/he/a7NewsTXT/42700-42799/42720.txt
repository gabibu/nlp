

משטרת אוסטרליה הודיעה על גילויה של ספינת רפאים מלאה בדגים רקובים, ללא אנשים או ציוד הצלה, הנסחפת ליד החוף הצפוני-מערבי של המדינה.

הספינה "היי איים 6", הרשומה בטאיוואן והשטה תחת דגל אינדונזי, נעצרה בשבוע שעבר ע"י הצי האוסטרלי במרחק של כ-300 ק"מ מערבית לנמל הדיג ברום, לאחר שהתברר כי היא נסחפת בים ללא מטרה.

בחיפוש שנערך בספינה התברר כי לא היו בה אנשי צוות, סירות הצלה וכל רמז למה שקרה בה. אך 3 טונות דגי מקרל וטונה רקובים שנמצאו במחסניה שכנעו את השוטרים כי היו בה דייגים ולא מבריחים.

"בספינה אין כל רמז לאירוע חריג. התנאים בה טובים מאוד", אמרה דוברת המשטרה הפדרלית האוסטרלית בפרת' שהוסיפה כי הספינה, שבה היו צריכים להיות 12 אנשי צוות, היתה מצוידת היטב וכשירה להפלגה בים וכי מזג האוויר בסביבה היה טוב ולא הצדיק את נטישתה.

בכיר טייוואני אמר, כי ממשלתו תבקש את עזרת אוסטרליה לאתר את 12 אנשי הצוות הנעדרים. "אנחנו מקווים שאוסטרליה תגלה מה עלה בגורל אנשי הצוות", אמר לין קואו-פינג. לדבריו, הספינה שייכת לאזרח טייוואני ושטה תחת דגל אינדונזי והיו בה 10 אנשי צוות אינדונזים ושני טייוואנים - רב החובל והקצין הראשון.

ג'ף רוהאן, מרשות הדיג האוסטרלית, אמר כי יתכן שהדלק של הספינה אזל. לדבריו, סביר להניח שהספינה חדרה למים הטריטוריאליים של אוסטרליה כשהיא מנווטת אוטומטית, משום שבחיפוש שנערך בשטח של 7000 מייל ימיים לא התגלה כל רמז לאנשי הצוות.

"הרבה דברים מוזרים קשורים לספינה הזו", אמר רוהאן. "אני לא יכול לומר מה קרה. איננו יודעים זאת".

היעלמות הצוות של "היי איים 6" בים רגוע מזכיר את גורלה של ה"מארי סלסט" שנמצאה נסחפת באוקיינוס האטלנטי ב-1872 כשאין עליה איש.
