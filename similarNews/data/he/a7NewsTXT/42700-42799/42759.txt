

בג"צ הוציא בצהריים צו ביניים, האוסר לשתף את איש השב"כ ע' בפרשת חקירת הדלפתו של מסמך משרד המשפטים לעיתון ה"ארץ", בנושא ההלוואה בסך 1.5 מיליון דולר שקיבלה משפחת שרון מהמיליונר הדרום אפריקני סיריל קרן.

השופטת דליה ברנר אמרה בתום הדיון: "אנחנו בטוחים בכוונותיו של היועץ רובינשטיין, אבל הענין מעורר בעיות נורמטיביות קשות".

בשבוע שעבר החליט היועץ המשפטי לממשלה, אליקים רובינשטיין, כי נציג בכיר של השרות, סגן ראש אגף החקירות, יהיה חבר בצוות חקירת ההדלפה.

ראש השב"כ, אבי דיכטר, נעתר לפניית רובינשטיין רק לאחר שדיון בראשותו ובהשתתפות בכירים בשרות ובהם היועץ המשפטי של השב"כ. הדיון סוכם במסקנה עניינית: היועץ המשפטי לממשלה הוא פרשנו המוסמך של החוק, אלא אם תוגש עתירה לבג"ץ וזה יקבע אחרת.

את העתירה נגד ההחלטה הגיש איש השב"כ לשעבר, עו"ד איתן פלג, שטען כי אסור לשב"כ להתערב בעניינים מפלגתיים-פוליטיים, וכי הניסיון לנצל את יוקרתו של השב"כ עלול להזיק לארגון. לדבריו, לפני העתירה פנה לשר המשפטים, ליועץ המשפטי לממשלה, לפרקליטות המדינה ולמפכ"ל המשטרה, אך לא נענה.

לטענת עו"ד פלג, יש בחוק השב"כ שנחקק באחרונה הגבלות על ייעודו של השב"כ ותפקידיו, בייחוד בעניינים פוליטיים, וזאת כדי להרחיק את השב"כ ממשימות שעיסוקו בהן יפגע בו, בתדמיתו ובממלכתיות שלו. בעתירה נכתב כי חקירת ההדלפה אינה בתחום הסמכויות שניתנו לשב"כ על פי החוק. פלג מציין כי דווקא הסמכויות הרבות שניתנו לשב"כ לצורך מילוי תפקידיו מחיבות ריסון גדול בהפעלת עובדיו והכלים, שהועמדו לרשותם.

ראש השב"כ לשעבר, עמי איילון, אמר בתחילת השבוע כי "העובדה שהשב"כ נדרש לסייע בחקירות פרשות פוליטיות אינה דבר חדש. במקרים כאלה משיב ראש שב"כ 'אדוני ראש הממשלה, אלו עניינים שאינם בתחום אחריותו של שרות הביטחון הכללי.... אסור לשב"כ בשום פנים ואופן לחקור נושאים שאינם ביטחון המדינה".

