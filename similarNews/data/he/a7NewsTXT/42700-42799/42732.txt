

השר נתן שרנסקי פנה הבוקר לנשיא בית המשפט העליון, השופט אהרון ברק, בבקשה להפחתת מעורבותו של השופט חשין במערכת הבחירות הנוכחית - ולהביאה לכדי מסגרת המעורבות המקובלות משנים עברו.

להלן העתק המכתב:

לכבוד
השופט אהרון ברק
נשיא בית המשפט העליון

כבודו
הנדון: קריאה דחופה

אני פונה אליך כראש הרשות השופטת וכממונה הישיר על השופט מישאל חשין, לפעול מיידית להפחתת מעורבותו של השופט חשין במערכת הבחירות הנוכחית - ולהביאה לכדי מסגרת המעורבות המקובלת משנים עברו.
"פעלתנות היתר" החריגה של השופט וחלק מדבריו ("אינני ירא מראש הממשלה") חרגו לדעת רבים, ממסגרת המעורבות הראויה והמקובלת
- השר שרנסקי
פנייתי אליך הינה קריאת חירום דחופה. מארג השלטון הדמוקרטי במדינה, נפגע באורח אנוש בעת האחרונה. הדיון בנושאים המהותיים, שבהם תלוי גורלה של ישראל הוסט ע"י גורמים תחבולניים לבימות אחרות, כשהשופט חשין, בלי כוונת זדון, משמש להם ככלי.

"פעלתנות היתר" החריגה של השופט וחלק מדבריו ("אינני ירא מראש הממשלה") חרגו לדעת רבים, ממסגרת המעורבות הראויה והמקובלת, לשופטי בית המשפט העליון. יש לטעמי בדבר גם משום פגיעה בתדמיתו של בית המשפט, ועל תדמיתו זו כולנו חייבים לשמור מכל משמר.

מי כמוך יודע שמעורבות שופט כמו בכל נושא ועניין בשיטת המשפט שלנו הינה מעורבות שאינה מורגשת, שמכוונת בעדינות את הדיון. יש לאפשר זאת גם בסיג ושיח הדמוקרטי בכלל ובעת כזאת בפרט.

אני סמוך ובטוח שפנייתי נפלה על אוזניים קשובות ומקווה כי במהרה יבוא הפתרון הראוי לסוגיה.
בברכה
נתן שרנסקי
