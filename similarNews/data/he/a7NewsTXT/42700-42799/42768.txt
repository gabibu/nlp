

פרקליטות מחוז הדרום הגישה היום לבית המשפט המחוזי בבאר שבע כתב אישום נגד גבר ואישה, ריפה דזינטרס (29) מאשקלון ואולגה אליקייב (26) מבאר שבע, הנאשמים בשוד מזויין של 2 נהגי מוניות בדרום הארץ.

הנאשמים נתפסו במהלך השוד השני, כשאילצו את נהג המונית להסיעו לדירתו בדימונה, דרשו ממנו להכין להם שתייה חמה וארוחת בוקר ואז ניצל הנשדד את חוסר תשומת ליבם, נמלט והזעיק את השוטרים.

בכתב האישום נטען כי לפני כעשרה ימים, שני הנאשמים, חמושים באקדח וסכינים, פנו סמוך לשעה 21:30 בתחנה המרכזית בתל אביב אל נהג המונית מיכאל אלזם וביקשו ממנו להסיעם לקיבוץ חצור. אחרי שסיכמו על תשלום של 120 ש"ח, הם יצאו לנסיעה. ליד בית העלמין של קיבוץ חצור הודיעו בני הזוג לנהג המונית: "זהו שוד".

בכתב האישום נטען כי כשאולגה מאיימת עליו בסכין, דרשו ממנו כסף. אחרי שקיבלו ממנו 200 ש"ח, ערכה אולגה גם חיפוש בבגדיו ונטלה כרטיסי אשראי. בשלב זה שלף ריפה אקדח, כיוון אותו לנהג והורה לו לעבור למושב האחורי. הנהג ציית, אולגה נטלה את האקדח משותפה וכיוונה אותו אל הנהג בעוד שריפה נוהג בפראות במונית לאשקלון. שם שוב איימו עליו, כדי שימסור להם את הקוד הסודי של כרטיס האשראי, משכו מחשבונו 2,000 ש"ח, קנו לעצמם סמים והמשיכו בנסיעה.

מסע הבלהות של נהג המונית הסתיים לפני חצות לאחר שהנהג התחנן שישחררו אותו, עזבו זוג השודדים אותו ואת המונית.

3 ימים לאחר מכן פעל שוב זוג השודדים. נהג מונית יצא בנסיעה ממרכז הארץ לביתו שבדימונה. בחצות וחצי עצר לזוג השודדים בצומת פלוגות והסכים להסיעם, תמורת 60 ש"ח לבאר שבע. גם הפעם פעלו שני הנאשמים באותה השיטה והודיעו לנהג: "זהו שוד". ריפה הצמיד אקדח לראש הנהג, הורה לו לעצור, לקח ממנו 250 ש"ח ואחר כך הורה לו לעבור למושב האחורי שם איימה עליו אולגה בסכין. האקדח עבר שוב לידי אולגה, כדי שריפה יוכל לנהוג את המונית לביתו של הנהג בדימונה. אולגה ניצלה את זמן הנסיעה לחיפוש בבגדי הנהג ונטלה ממנו שרשרת זהב וטלפון סלולארי.

עם הגיעם לדירת נהג המונית הורו השודדים לקורבנם להכין להם שתיה חמה וארוחת בוקר, כשהם ערכו בינתיים חיפוש ברחבי הדירה. הנהג ניצל את חוסר ערנותם של השודדים הרעבים והצמאים וכשהם ערכו את החיפוש, הוא נמלט, רץ לתחנת המשטרה שבקרבת ביתו והזעיק שוטרים.

בכתב האישום נטען עוד כי משהגיעו שוטרי הסיור לדירה, הבחינו בהם השודדים וניסו להימלט. השוטרים תפסו את אולגה ליד הדירה, אך ריפה הצליח לברוח עם מפתחות המונית. תוך כדי סריקת האזור בחיפושים אחר השודד הנמלט, הציבו השוטרים גם מארב ליד המונית. 40 דקות לאחר מכן נכנס ריפה למונית וניסה להתניע אותה, אז נעצר ע"י השוטרים.

זוג השודדים הואשמו בביצוע שורה ארוכה של עבירות, ובהם מעשי שוד מזויינים, סחיטה באיומים ועוד ונוכח מסוכנותם לציבור, ביקשה התביעה מבית המשפט לעצור את הנאשמים עד לסיום משפטם. הדיון בבקשת המעצר נדחה למועד אחר ועד אז ציווה בית המשפט להחזיק את השניים במעצר.
