

אמש נעצר כמאל אבו וער, מחבל תנזים, אשר היה מעורב בביצוע פיגועים נגד אזרחים בהם רצח שומר ביישוב איתמר במאי 2001 ופיגוע ירי קטלני סמוך לקיבוץ מירב באוגוסט 2001, בו נרצחה אזרחית ישראלית. כתבנו קובי פינקלר מדווח כי המחבל נעצר במהלך מבצע משולב של כוחות הביטחון בקבטיה.

באו וער החל את דרכו ב-כוח 17, משמר הנשיאותי של ערפאת ובמהלך 'שירותו' במשמר הנשיאותי ביצע פיגועי ירי ומטען רבים. בין יתר הפיגועים בהם היה מעורב אבו וער נמנים הפיגועים הבאים:

8.5.2001 - השתתף אבו וער ברצח השומר ביישוב איתמר.

28.5.2001 - השתתף אבו וער בפיגוע ירי לעבר רכב חולף באזור עקרבה, כתוצאה מהפיגוע נפצעו שני נוסעי הרכב, האחת באורח קשה.

9.8.2001 - אבו וער היה מעורב בפיגוע ירי לעבר רכב חולף ליד קיבוץ מירב, בפיגוע זה נרצחה אזרחית ישראלית ושלוש נוסעות נוספות נפצעו.

דובר צה"ל מציין כי בעצם ימים אלה היה מעורב אבו וער בהכוונת פיגוע נוסף בתוך שטח ישראל.
יחד עם אבו וער נעצר מחמד אחמד נאגי אבו אל רוב, תושב קבטיה, בן 25, סייענו הבכיר של אבו וער אשר היה שותף לפעילותו החבלנית.

כתבנו קובי פינקלר מוסיף כי כוחות הביטחון עצרו אתמול אחה"צ אחד ממחבלי החמאס המרכזיים בעיר חברון. המקורות מסרו כי מדובר בפארס קוואסמה אשר נעצר בעת שהוא היה באיזור אל-חואז. יחד עם קוואסמה נעצר גם עוזרו.

בתוך כך, נמסר מדובר צה"ל כי נתפס דרוש לכוחות הבטחון במעבר רפיח והוא הועבר לחקירת שירותי הבטחון.
