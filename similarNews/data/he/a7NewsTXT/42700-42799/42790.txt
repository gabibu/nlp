

מנכ"ל משרד הביטחון, עמוס ירון, החליט להפסיק את רכישת מסיכות האב"כ הרגילות (השחורות) ולהתחיל מיד בהצטיידות במסיכות החדשות מדגם "אבן ספיר".

בדיון שנערך אתמול במשרד הביטחון אמר מנכ"ל המשרד שהוא מוכן לבצע הזמנה אחרונה של 45 אלף מסיכות שחורות - והורה לפרסם מכרז מיידי לייצור 100 אלף מסיכות "אבן ספיר", שמצוידות במפוחים. החלטה דומה התקבלה כבר לפני כחודשיים, אך לא יושמה עד כה בגלל בעיות תקציביות.

הדיון אתמול התקיים בצלה של בדיקת מבקר המדינה בעניין תקינותן של המסיכות השחורות שבידי הציבור כיום. בדיקת המבקר החלה השבוע, ולפיה כשליש מהמסיכות שבידי האזרחים אינן מתאימות להם.

ההבדל העיקרי בין המסיכות הוא באטימה: הרגילה נאטמת מבפנים, ואילו המסיכה העתידית היא ברדס עם אטימה צווארית. בעבר התנגד חיל הרפואה לחלק את המסיכות לאוכלוסייה, ועמוס ירון הודה כי בחיל יש מחלוקת בסוגיה אך העריך שזו תיפתר בקרוב.

אלוף פיקוד העורף יוסף מישלב טען בדיון כי לכ-87% מהאוכלוסייה יש ערכות מגן כשירות וכי מתחילת הכוננות, בספטמבר 2001, טופלו הערכות שבידי כ-3.1 מיליון אזרחים. לדבריו, מסקר של פיקוד העורף עולה שכ-22% מהאוכלוסייה כבר הכינו חדר אטום בבתיהם. עד אמצע פברואר תחולק בכל הבתים חוברת הסברה, שתכלול הנחיות לשעת חירום.
