

ארה"ב הזהירה היום את עיראק מפני שימוש באזרחים כמגינים אנושיים על מנת למנוע התקפות מן האוויר, וציינה כי מעשה כזה מהווה פשע מלחמה.

בכיר ממפלגת הבעת' שבשלטון בעיראק אמר ב-23 בדצמבר, כי אזרחים "מתנדבים" ממדינות ערביות ומערביות יוצבו במתקנים חיוניים ואסטרטגיים בעיראק כדי לשמש מגינים אנושיים.

"מדובר בגיוס מכוון של אזרחים חפים מפשע במטרה לסכן את חייהם במקרה של סכסוך", אמר הגנרל ריצ'רד מאיירס, ראש המטות המשולבים של צבא ארה"ב.

"אני רוצה להזכיר כי על פי החוק הבינלאומי, השימוש באנשים שאינם לוחמים כמגינים במטרות פוטנציאליות הוא בלתי חוקי, ומעשה כזה מצד עיראק לא רק יהווה הפרה של חוק זה, אלא ייחשב פשע מלחמה בכל סכסוך", הוסיף מאיירס.

"על כן, אם כתוצאה ממעשים אלה ייגרמו מוות או פציעה קשה לאדם שאינו לוחם, האחראים לניצול אזרחים חפים מפשע כמגינים אנושיים יואשמו בהפרה חמורה של אמנת ז'נבה", הטעים.

מאיירס אמר כי השימוש במגינים אנושיים לא יהיה ערובה לכך שאתר מסוים לא יופצץ.

"אני חושב שיהיו מצבים מסוימים בהם צורך צבאי, אם יהיה מדובר בהגנה על כוחותינו, יאלץ אותנו לפעול. יהיו גם מקרים אחרים, שאם נוכל להימנע מזה, כך נעשה", הטעים.

"איננו רוצחים. אני חושב שזה מה שמבדיל אותנו מאל-קאעידה, וודאי מן המשטר העיראקי - שאיננו רוצים לפגוע באזרחים, שאיננו רוצים לפגוע באנשים שאינם לוחמים, ושאנו עושים הכל כדי למנוע זאת", הוסיף.

מצדו התחייב הנשיא ג'ורג' וו. בוש כי יתייעץ עם מועצת הביטחון של האו"ם לפני כל פעולה צבאית נגד עיראק, מסר היום דובר הבית הלבן, ארי פליישר.

"הנשיא אמר בבירור כי יתייעץ עם מועצת הביטחון, והוא יעמוד בהבטחותיו", ציין פליישר במסיבת עיתונאים.

לשאלה בנוגע למהות ההתייעצויות, ובעיקר אם הן מתייחסות להחלטה חדשה, השיב דובר הבית הלבן כי אינו יכול לפרט.

"מטרתו של בוש היא להמשיך לפעול על מנת לכונן קואליציה של כל אלה המעונינים לפרק את סדאם חוסיין מנשקו", הטעים פליישר.

"איני יכול להתנבא באשר ליוזמות שיהיו כתוצאה מההתייעצויות", אמר.

"הנשיא טרם קיבל החלטה אם לצאת למלחמה. הכל תלוי בסדאם חוסיין. הזמן אוזל ועל סדאם חוסיין לשתף פעולה באופן מלא עם פקחי האו"ם", אמר עוד פליישר.

בתוך כך אמר סדאם חוסיין היום כי ארצו אינה מעונינת במלחמה עם ארה"ב, אך הוסיף כי עמו יילחם אם יאלץ לעשות זאת.

"איננו רוצים במלחמה, אך אם יכפו אותה עלינו, נילחם", אמר עוד הנשיא בשידור בטלוויזיה הממלכתית.
