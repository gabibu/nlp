

בעקבות החיפושים הנרחבים שהתבצעו אחר הפעוטה הודיה קדם ז"ל ע"י מתנדבים מכל שדרות הציבור, הוקם בירושלים "פורום מתנדבים" שבמסגרתו תפעלנה הקבוצות השונות בשיתוף פעולה, כך הודיע היום דובר מרכז ההסברה.

מטרת הגוף היא לייעל ולהגדיל את רמת ההצלחה של הפעילות ההתנדבותית בירושלים ולהרחיב את הפעילות לכל רחבי הארץ. חברים בפורום אנשים המגיעים מתחומי עיסוק שונים, המבקשים לתרום לעם ולקהילה בפעילות התנדבותית.

אגף תרבות ואמנות בעיריית ירושלים ומרכז ההסברה נרתמו לקיום ערב תודה והוקרה לכל הקבוצות והיחידים שהתנדבו לסייע בחיפושים אחרי הפעוטה הודיה קדם.

האירוע יתקיים ביום רביעי בשבוע הבא, בשעה 19:30 באולם ז'ראר בכר בירושלים בהשתתפות ראש העירייה אהוד אולמרט, מפקד המחוז במשטרה, ניצב מיקי לוי, מפקד משמר הגבול בירושלים, תת ניצב בן ציון סאו נציגי משפחת קדם וקהל מתנדבים.

לאחר חלוקת תעודות הוקרה תתקיים תכנית אמנותית בהשתתפות להקות שונות.
