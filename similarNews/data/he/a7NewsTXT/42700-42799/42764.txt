

משרד החינוך קורא לתלמידים בישראל להצטרף למסע וירטואלי מתוקשב בחלל ולעקוב אחר שיגורה ומשימותיה של מעבורת החלל קולומביה STS-107, בהשתתפות האסטרונאוט הישראלי הראשון, אל"מ אילן רמון.

המסע המתוקשב של מערכת החינוך בחלל יצא כתוכנית לימודים מיוחדת שתופעל במתכונות שונות בבתי ספר יסודיים ובחטיבות הביניים. התוכנית תכלול חשיפה למבנים, לתופעות ולתהליכים במערכת השמש וביקום, ולטכנולוגיות מתקדמות, שנמצאות בחזית חקר היקום. דגש מיוחד יינתן להכרת ניסויים מדעיים, שיבוצעו על ידי האסטרונאוט הישראלי וצוותו, וכן להסברים והנחיות מפורטים לביצוע הניסוי "גן כימי" בקרב תלמידי החינוך העל-יסודי. ממשרד החינוך נמסר כי מעורבות התלמידים במסע אל החלל משתפת אותם באירוע בעל חשיבות לאומית ובלמידה חוויתית.

תוכנית המסע תוצג לקראת שיגור המעבורת ולאורך המסע, באמצעות אתר האינטרנט של אגף מדע וטכנולוגיה במשרד החינוך: www.education.gov.il וכן ב- www.matar.ac.il, www.motnet.proj.ac.il.

להכנתה ולהפעלתה של תוכנית המסע המתוקשב שותפות יחידות מקצועיות רב תחומיות אשר ילוו את המסע גם לאחר הנחיתה, ובכללן - המינהל למדע ולטכנולוגיה במשרד החינוך, משרד המדע, התרבות והספורט באמצעות סוכנות החלל הישראלית, המרכזים הארציים ללימודי מדע וטכנולוגיה מטעם המרכז הישראלי לחינוך מדעי-טכנולוגי, בחסות אקדמית של מכון ויצמן למדע, אוניברסיטת תל-אביב והמרכז לטכנולוגיה חינוכית.

"החלל הוא העתיד שלנו, וישראל תמשיך לחתור לקראת העתיד. מסעו של אילן רמון אל מרחקים בלתי נתפסים לא יישאר אירוע בודד וחולף בהיסטוריה הישראלית. אני גאה בתלמידי מערכת החינוך אשר עורכים ניסויים הקשורים לחלל ונוטלים חלק במשימה חשובה זו. תקוותי שימשיכו להתעניין ולעסוק בנושא וישתתפו אף הם באירועים היסטוריים שיוסיפו כבוד למדינת ישראל", אמרה שרת החינוך לימור לבנת.

ניסוי שהכינו תלמידי ביה"ס אורט מוצקין יהיה בין הניסויים שיבצעו האסטרונאוטים שימריאו מחר לחלל על גבי מעבורת החלל האמריקנית "קולומביה", שתישא לראשונה על סיפונה גם אסטרונאוט ישראלי, אילן רמון.

הניסוי שהכינו תלמידי אורט מוצקין, שהוא: גידול גבישים בחלל בתנאי אי-כבידה, נבחר מבין כל הצעות הניסוי שהגישו לסוכנות החלל האמריקנית תלמידים מרחבי העולם.

5 תלמידים חברי הקבוצה שהכינה את הניסוי הוזמנו לצפות בשיגור החללית, ונמצאים בארה"ב יחד עם מנהלת ביה"ס מרגה סגל והמורה למדעים ד"ר אמירה בירנבאום, שהדריכה וריכזה את קבוצת התלמידים שהכינו את הניסוי.

5 תלמידים נוספים היו בארה"ב לפני כמחצית השנה, שם בחנו את קופסת הניסוי בתחנת הסימולציה של מעבורת החלל "קולומביה".

התלמידים הנמצאים באתר שיגור החללית בארה"ב יגישו את קופסת הניסוי לאסטרנאוט הישראלי אילן רמון, עמו אף נפגשו אישית לפני מספר שבועות, ואילו חמישה תלמידים מקבוצת הניסוי הנמצאים בארץ יתנו את האות לתחילת הניסוי באמצעות האינטרנט מביתו של אחד התלמידים, בעת שיגור החללית לחלל.

הקבוצה החלה לעבוד על הניסוי לפני שנתיים, כאשר חבריה היו בכיתה ט'. כעת לומדים חברי הקבוצה בכיתה י"א בביה"ס אורט מוצקין.

מנהל מחוז חיפה אהרון זבידה בירך את התלמידים עם צאתם לארה"ב לשגר את הניסוי, איחל להם הצלחה וציין כי כל מערכת החינוך הישראלית, ועובדי מחוז חיפה במיוחד, גאים על מעורבות תלמידים מישראל בפרוייקט יוקרתי וחשוב זה.

המפקחת על המדעים במחוז חיפה, שרה דר, מציינת כי המחוז רואה בסיפוק את הרמה המדעית הגבוהה של התלמידים שאפשרה השתתפותם בפרוייקט הייחודי אילו נשואות עיני כל העולם.

לבנת העבירה ברכה לאל"מ אילן רמון: "היום אתה יוצא למסע היסטורי, אשר לבטח ישמש השראה ומקור גאווה לא רק לשוחרי המדע בישראל, אלא גם לכל העוסקים בחינוך למצוינות ולראיה מעבר לאופק".

"כאשר אנו מביטים היום לעבר השמיים, אנו רואים בהם לא רק כוכבים, אלא גם את מעשי ידי האדם, הלוויינים וספינות החלל. כבן גאה לעם ישראל ולמדינת ישראל אתה לוקח עמך לחלל גם אבני דרך בהסטוריה של עמנו.

"בשמי ובשם ממשלת ישראל, קבל נא את ברכת הדרך לקראת השיגור לחלל. אנו גאים בך, מחזקים את ידיעך ומאחלים לך ברכת - "צאתך לשלום ובואך בשלום".

אל"מ רמון לקח עימו לחלל מספר פריטים, וביניהם: תמונה שצוירה על ידי פטר גינז בן ה-14, שנרצח באושוויץ, דגל חיל האוויר ודגלון ביה"ס "בליך" ברמת גן.

השרה לבנת אמורה לנהל אחר הצהריים שיחת טלפון עם אל"מ רמון ולברכו. השרה לבנת תברך גם את תלמידי אורט קרית מוצקין - הדר מוריץ, לילה פלדמן, עידו רכטר, אריאל גרינברג הנמצאים במתקני NASA בפלורידה ועוקבים מקרוב אחר הניסוי "גן כימי" שפיתחו. "גן כימי" ינוסה בחלל על ידי אל"מ רמון.
