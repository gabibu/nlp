

העתונאי יואב יצחק אמר לערוץ 7 כי המצב בימים אלה בלתי נסבל והגורם לכך הוא היועץ המשפטי. לדבריו בימים אלה עומדות להכרעת היועץ המשפטי מספר פרשות שלגביהן הוא צריך להחליט אם תפתח חקירה. בה בעת הוא צריך להכריע אם ראש אגף החקירות של המשטרה יועמד לדין בשל החשד להאזנות סתר.

מדובר בפרשה שמלווה על ידי יצחק מזה שנתיים במהלכה נחשף כי בידי קצין משטרה יאז'ימסקי מצויות ראיות להוכחת אשמתו של מזרחי כי ביצע האזנות סתר בלתי חוקיות. המחלקה לחקירות שוטרים שחקרה את הנושא החליטה להמליץ להעמידו לדין ועתה הדבר בידיו של היועץ המשפטי אומר יצחק. הוא מציין כי להעמדתו לדין מתנגדת פרקליטת המדינה עדנה ארבל המסוככת על האיש ומגינה עליו בצורה בלתי חוקית בלתי הגיונית ובלתי מוסרית. נראה אומר יצחק כי היא חוששת שיחד עימו תטבע גם היא.

היה ראוי מוסיף יצחק כי מזרחי יושעה עד לסיום החקירה נגדו כי כרגע בעודו ממשיך בעבודתו, הוא אחראי על חקירות רגישות כמו זו של ראש הממשלה. מדובר במצב לא תקין אומר יצחק שבו ראש אגף החקירות במשטרה, קצין שחרב מתהפכת מעל ראשו, הוא שמנהל חקירות רגישות כמו זו של ראש הממשלה. מזרחי אומר יצחק מהלך אימים על מערכות שלמות כמו משרד המשפטים, אנשי משטרה ופוליטיקאים הנתונים לחקירות. מצב זה אמור היה היועץ המשפטי למנוע אך הוא אינו עושה את מלאכתו ויש בשל כך להפנות אליו אצבע מאשימה, קובע יצחק.

שר המשפטים מאיר שיטרית אמר היום כי זרועות החוק במדינת ישראל זקוקות לגיבוי ולסיוע וכשר משפטים הוא תומך בהם. לדבריו ההדלפה בדבר חקירת פרשת ההלוואה שניתנה לשרון לא הגיעה מהמשטרה. שיטרית הוסיף, כי הוא נלחם מלחמת חורמה נגד הדלפות שהינן מעשה לא חוקי והוא מקווה שהצוות שבודק את ההדלפה יגיע לתוצאות והאשם יועמד לדין.
