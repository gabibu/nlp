

במסגרת ההיערכות לקראת המלחמה הקרבה התקיימו אמש במע"צ דיונים ותרגולות. ההיערכות נעשתה הן במסגרת הכוללת של מל"ח (משק לשעת חירום), שמע"צ היא האחראית בה על כל מערך הצמ"ה (ציוד מכני הנדסי כבד), ההובלה ואחזקת הכבישים הבינעירוניים, הן יצירת נתיבי תחבורה חלופיים במקרה של חסימת צירי תנועה מרכזיים, כתוצאה מנפילת טילים.

בישיבת מטה שהתקיימה עם אגף התנועה של משטרת ישראל סוכמו הליכי הטיפול במפגעים בכבישים עקב נפילת טילים וההיערכות לקראת אפשרות המלחמה ותוצאותיה. במסגרת שיתוף הפעולה ייבחנו דרכי טיפול בעת מלחמה ודרכים להזרמת התנועה כתוצאה מפגיעה אפשרית.

בדיונים אלה הגיעו להחלטות באשר לאופי הפעולה, הוקמו מוקדים משותפים ארציים ואזוריים וסוכמו דרכי פעולה משותפות, כולל קביעת נתיבי תחבורה חלופיים ושיבוץ כלי עבודה כבדים לאורך הצירים, אם יהיה צורך להשתמש בהם. סוכם גם כיצד יועבר מידע לציבור על מצב צירי התנועה וצירים חלופיים.

גם ברחבי העולם מתכוננים למלחמה. אתמול הודיע פיקוד כוחות הקואליציה בכווית כי בקרוב יחוסנו נגד אבעבועות אלפי חיילים אמריקנים המוצבים בכוויית, זאת מחשש של התקפה ביולוגית מצד עירק.
"כדי להבטיח את המוכנות הפיקוד מתכנן לחסן אנשים בהתאם לעבודתם ולאחריותם. אי
לכך, יחוסנו צוותי תגובה לאבעבועות ועובדי בתי חולים ומרפאות, לפני שאר הכוחות האחרים, אלא אם כן הם יהיו פטורים מחובת החיסון", נאמר בהודעה.

הפיקוד הודיע לאחרונה על כוונתו ליזום תכנית חיסון נגד אבעבועות כדי להכין את החיילים להתקפה ביולוגית אפשרית.
