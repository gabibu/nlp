

בעקבות כך שהשנה חל ט"ו בשבט בשבת הוקדמו טקסי החג והסדרים להיום ולמחר. בעשרות מתנ"סים ברחבי הארץ יתקיימו היום ומחר (יום חמישי) סדרי ט"ו בשבט קהילתיים בהשתתפות הורים, ילדים ומבוגרים. בישובים מסוימים אף יתקיימו סדרים מיוחדים בשפה הרוסית.

מדובר ביוזמה שפיתחה החברה למתנ"סים לפני מספר שנים ומאז הפכה להיות נפוצה ומקובלת מאוד במתנ"סים, בבתי-ספר ואפילו ביחידות בצבא.

לצורך החג הפיקה החברה למתנ"סים הגדת ט"ו בשבט הכוללת קטעים מהמקורות, לצד
הסברים על החי והצומח בישראל, שירים הקשורים לפרחי הארץ ועוד.

ועוד בנושא ט"ו בשבט. היום ייפתח סדר ט"ו בשבט הגדול ביותר שנערך אי-פעם בהיסטוריה של החג. המחלקה לחינוך בסוכנות היהודית תפעיל בשידור חי מירושלים מרתון של סדרי ט"ו בשבט אינטראקטיביים, שיימשכו ברציפות 24 שעות ויהיו בשלוש שפות: עברית, אנגלית וצרפתית. הסדרים יצולמו באמצעות מערכות של ועידת-וידיאו (וידיאו קונפרנס) משוכללות. כך בלמעלה מ-50 בתי-ספר יהודיים ברחבי העולם יקיימו תלמידים מחו"ל מפגשים חיים עם תלמידים מישראל, נטיעות ט"ו בשבט בירושלים, שידור מן הכותל המערבי ותכנית חינוכית מיוחדת בשיתוף צוות שמורת נאות קדומים, ברוח ערכי החג. מהמחלקה לחינוך בסוכנות נמסר כי הם מצפים לכך שרבבות יצפו בחגיגות ט"ו בשבט באתר האינטרנט. המרתון ישודר באמצעות ה"חדר החכם" של המחלקה לחינוך של הסוכנות בירושלים.

כמו כן נמסר כי חגיגות ט"ו בשבט תשס"ג יפתחו את אירועי "חודש ישראל" בחינוך היהודי בצפון אמריקה.

עוד נודע כי החל מאתמול נוטעים מאות ילדים עולים שתילים ברחבי הארץ. אתמול שתלו תלמידי האולפן וילדי מרכז הקליטה ממבשרת ציון שתילים יחד עם פלוגת מג"ב, ומחר יטעו 500 עולים חדשים ותלמידי אולפני קיבוצים ומרכזי קליטה במרחב ירושלים והמרכז, באזור בית שמש אשתאול.
