

ביום שלישי נטען בגלי צה"ל כי יש חשד שמתנדבי ארגון הצלה יש"ע מעורבים בסיוע להתפקדות לליכוד לקראת הפריימריס וכי ניצלו את הארגון לכך. עורך דין דרור שוסהיים אחד ממתנדבי הצלה יש"ע ומשמש גם כפרמדיק במד"א אומר בתכנית "חופש השידור" של ערוץ 7 כי מתנדבי ארגון הצלה יש"ע באים מכל גווני הקשת הפוליטית ונמנים על כל הזרמים חילוניים דתיים וחרדים כאחד.

כל אחד מחברי הצלה מצביע לאיזה מפלגה שהוא רוצה והארגון לדבריו כלל לא עוסק בענינים פוליטיים אלא בהצלת חיי אדם בלבד. הקמת הארגון לפני כשנתיים נועדה לדבריו לסייע לכוחות הבטחון לאירועים חבלניים ולכל תחום של רפואת חירום.

שוסהיים מציין כי הארגון מגייס תרומות כדי לצייד כל אחד ממתנדביו בתיק עם ציוד מיוחד. ציוד זה מונח ברכבו של המתנדב נוסף למכשיר איתורית או מירס שנועד להזעיק את המתנדב. לאירוע מגיעים לדבריו המתנדבים ברכביהם הפרטיים המממנים גם את הדלק מכיסם. לכן הפרסומים אודות הסיוע לליכוד שנתן כביכול ארגון הצלה על ידי הסעות באמצעות אמבולנס ממוגן הוא שקרי משום שלהצלה אין כלל אמבולנסים, אומר שוסהיים.

לדבריו, הארגון אכן ניזון מתרומות ואלו נועדו למימון התיק המכיל ציוד מהמתקדמים בעולם שעלותו כאלפיים דולרים. כדי לצייד את שש מאות המתנדבים של הארגון היה צורך בכמליון ומאתיים אלף דולרים הוא מציין ועל כך יש להוסיף את מימונם של מכשירי המירס או האיתורית ואת התשלום החודשי עבור השימוש בהם העומד על סך של כמאה אלף שקלים לחודש. לכך יש צורך בתרומות אומר שוסהיים.

שוסהיים מספר כי במשך השנתיים מאז פרוץ מלחמת אוסלו הוזעק הארגון למאות אירועים אך את הרגע המרגש הוא חווה כאשר לפני זמן מה נקרא להצלת תינוק בבית שכנים ממול לביתו שבאלון שבות. "באמצעות הציוד הצלחתי להחיות את התינוק. מבחינתי האישית הצלת ילד מול ביתי בציוד של הצלה היה הכי מרגש ", אמר.
