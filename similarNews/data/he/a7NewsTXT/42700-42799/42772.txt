

לאחר 3 סיבובי הצבעה, לא הצליח הפרלמנט הצ'כי לבחור היום מחליף לנשיא ואצלב האבל, שמנוע על פי החוקה מלהתמודד לתקופת כהונה שלישית.

לאחר 3 שעות של הצבעה לא הצליח אף מועמד להשיג את הרוב הדרוש. חברי הפרלמנט התבקשו לבחור בין ראש הממשלה לשעבר ואצלב קלאוס מהמפלגה הדמוקרטית האזרחית לבין יושב הראש הנוצרי-דמוקרטי של הסנאט, פטר פיטהארט. קלאוס קיבל 113 קולות, כשנזקק לרוב של 141 קולות, לעומת 84 ליריבו. כל חברי הבית נוכחו בהצבעה.

בסיבוב הראשון הוצאו מהמרוץ שר המשפטים לשעבר יארוסלב בורש מהמפלגה הסוציאל-דמוקרטית שבשלטון ועורך הדין יארוסלב קריזנצקי, מועמד המפלגה הקומוניסטית מחבל בוהמיה-מוראביה.

על פי חוקת צ'כיה, יש לקיים בחירות חדשות תוך 30 יום מתום תקופת כהונתו של הנשיא. ואצלב האבל יסיים את תפקידו ב-2 בפברואר.

טרם ידוע מתי יתקיימו הבחירות החדשות ומי יתמודד בהן. אולם, לאחר מסירת ההודעה על התוצאות ביום רביעי, הודיע קלאוס על כוונתו להשתתף בבחירות הבאות.

שני בתי הפרלמנט של צ'כיה התכנסו היום כדי להתחיל בתהליך האיטי של בחירת נשיא.

הנשיא היוצא, ואצלב האבל פתח את הדיונים בקריאה ל-281 חברי שני הבתים להצביע על פי מצפונם.

לפני שפורסמו תוצאות הבחירות אמר הנשיא היוצא: "אני מאמין ומקווה שהמילה האחרונה בשיקולים שלכם תהיה זו של הסמכות העליונה, מצפונכם, וגם חוש האחריות שלכם", ציין האבל, שניהל את המדינה מאז הודחו הקומוניסטים מהשלטון ב-1989. הנשיא היוצא בחר שלא לתמוך במועמד כלשהו.

חברי הפרלמנט האזינו גם לנאומים של כל אחד מארבעת המועמדים: יארוסלב בורש מהסוציאל-דמוקרטים, פטר פיטהארט מהנוצרים-דמוקרטים, מירוסלב קריזנצקי מהקומוניסטים ו-ואצלב קלאוס מהדמוקרטים האזרחיים.

ברור היה אף לפני הבחירות כי אף לא אחד מהמועמדים יוכל להשיג את התמיכה הדרושה כדי להיבחר בסיבוב הראשון.

מאחר ולאף אחת מהמפלגות אין רוב בפרלמנט, תהליך הבחירה כלל שלושה סיבובים. אם איש לא ייבחר בסיבוב השלישי, תיאלץ המדינה לתפקד ללא נשיא עד לתהליך בחירה שני בפרלמנט, או לחלופין, עד לבחירה ישירה על ידי כלל אזרחי המדינה.

בקרוב ייערכו גם בחירות לפרלמנט סוריה נשיא סוריה בשאר אסד הודיע היום, כי ב-2 במרס יתקיימו הבחירות הראשונות לפרלמנט הסורי מאז עלייתו לשלטון, דיווחה סוכנות הידיעות הרשמית סאנ"א.

בהודעה נאמר, כי 127 מתוך 250 המושבים בפרלמנט יישמרו לפועלים ואיכרים.

מאז עלה לשלטון ביולי 2000, שיחרר אסד מאות אסירים, ונקט מספר צעדים שנועדו להביא לליברליזציה של המדינה, שבמשך עשרות שנים נוהלה על פי מדיניות סוציאליסטית נוקשה.

