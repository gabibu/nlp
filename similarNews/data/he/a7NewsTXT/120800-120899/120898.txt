

לאחר 22 שנה ייסגרו מחר בשעה 12:30 בצהריים דלתותיו של סניף בנק המזרחי במקום, לא רק למנוחת השבת אלא לצמיתות.

לאחר 22 שנה ייסגרו מחר בשעה 12:30 בצהריים דלתותיו של סניף בנק המזרחי בנווה דקלים, לא רק למנוחת השבת אלא לצמיתות.

יצוין, כי מועד תחילת ההינתקות נקבע אומנם ליום שני ה-15 באוגוסט, ואולם כיוון שביום ראשון יחול צום ט' באב   יום שבו אין פעילות במערכת הבנקאית, הרי שיום הפעילות האחרון של הסניף יהיה למעשה כבר מחר, יום ו'.

החל מיום שני יחל הסניף לפעול במתכונתו החדשה כסניף עצמאי באשקלון, בנוסף על סניף המזרחי הפועל בעיר מזה שנים ארוכות. זאת, על-פי החלטת הנהלת הבנק להעביר את הסניף כמות שהוא, על עובדיו ולקוחותיו כדי לאפשר לקהל הלקוחות להמשיך לקבל שירות.

החלטה זו חוסכת למעשה מן התושבים את כל ההתרוצצות והבירוקרטיה שבפתיחת חשבון בנק חדש.

מנכ"ל מזרחי-טפחות אלי יונס, שיגר היום מכתב לעובדי הסניף שבו הביע הערכה רבה לתפקודם המעולה עד לרגע האחרון ממש, ערב תחילת ההינתקות. "אתם ובני משפחותיכם עוברים באחרונה תקופה קשה מנשוא; ימים ולילות של לחץ, חרדה, כאב רב על מה שנותר מאחור ואי-ודאות גדולה על מה שנכון לכם בעתיד", כותב יונס.
"וחרף סערת הרגשות העצומה שבה אתם נתונים מזה תקופה ארוכה, ידעתם מדי בוקר, בהגיעכם לעבודה בסניף, להזיז הכול הצידה, ולהתמסר במקצועיות ובאדיבות לטיפול בצרכיהם של הלקוחות.
בהתנהגות אחראית ואצילית זו הבאתם כבוד וגאווה לכולנו, בני משפחת מזרחי-טפחות. בשם עובדי הבנק ומנהליו, אני מבקש להודות לכם ולהבטיח כי לא נחסוך כל מאמץ על מנת להקל עליכם את תחילתו של הפרק החדש בחייכם האישיים והמקצועיים", דברי מנכ"ל מזרחי-טפחות.
