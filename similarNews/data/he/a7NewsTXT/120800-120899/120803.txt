

משרד המשפטים הודיע כי ימשיך את הליכי בקשתה של מדינת ישראל מארגנטינה להסגיר לידיה את משה בן איבגי, מרוצחיו של נהג המונית דרק רוט, שנמלט בחופשתו לארגנטינה.



מנהל המחלקה הבינלאומית בפרקליטות המדינה, עו"ד גל לברטוב, הודיע היום לעו"ד דנה פוגץ', המייצגת את משפחת רוט כי לאחר ששאלת הסגרתו של משה בן אבגי מארגנטינה נדונה באריכות על ידי הדרגים הבכירים בפרקליטות ונשקלו כל ההיבטים, נתקבלה החלטה להמשיך בהליכי ההסגרה.

כזכור, בית המשפט בארגנטינה קבע כי בן אבגי יוסגר ארצה רק בגין עבירת השוד והעבירות הנלוות אליה, בגינן נגזר עליו עונש של חמש שנות מאסר בפועל, וזאת לנוכח העובדה שגיל האחריות הפלילית בארגנטינה הוא 16, ואת הרצח של נהג המונית דרק רוט ז"ל ביצע כאשר היה בן פחות מ-16.

נערכה שורה של דיונים בהשתתפות הגורמים הבכירים ביותר בפרקליטות המדינה במטרה לנסות ולהגיע להחלטה שתהיה הנכונה והצודקת ביותר בנסיבות העניין, כשברור לכל כי אף אחת מן האפשרויות אינה אידאלית.

הפרקליטות טוענת כי "עמדתה של משפחת רוט, המצדדת בכך שמדינת ישראל תודיע לרשויות בארגנטינה כי הוא חוזרת בה מהבקשה להסגרתו של בן אבגי, נשקלה במלוא תשומת הלב".

עם זאת אומרים בפרקליטות כי הם חשים תסכול רב לנוכח העובדה שבשל הימלטותו של בן איבגי לארגנטינה, ניתן יהיה לקבלו ארצה במסגרת הסגרה רק לצורך ריצוי העונש בגין עבירת השוד והעבירות הנלוות אליה. במגבלות הוראות חוק ההסגרה, התשי"ד   1954, לא ירצה בן אבגי את יתרת תקופת המאסר של חמש שנים שנגזרה עליו בגין עבירת הרצח והעבירות הנלוות לה.

יחד עם זאת, חזרה מבקשת ההסגרה חסרונותיה מרובים עוד יותר מהמשך הליכי ההסגרה. משמעות החלטה שכזו היא שבן איבגי יתהלך חופשי לחלוטין על כל ההשלכות שעלולות להיות לכך על בטחון הציבור. אין כל ודאות כי יגיע למדינה ממנה ניתן יהיה לבקש את הסגרתו, וגם אם כן, אין כל ודאות כי ההסגרה תהיה בתנאים טובים יותר מאלה שנקבעו על ידי בית המשפט בארגנטינה. המסר הציבורי בנסיבות כאלה עלול להיות גרוע יותר מאשר קבלתו של בן איבגי בתנאים שנקבעו על ידי בית המשפט בארגנטינה.

במכתבו מוסיף עו"ד לברטוב: "מדינת ישראל עשתה מאמצים רבים על מנת להחזיר את בן איבגי חזרה לישראל על מנת שירצה את עונשו כאן. לנגד עיני כל המעורבים בפרשה עמד כאבה של משפחת רוט, שבוודאי אין לו שיעור. ברור לנו כי כל עונש מאסר שיוטל על רוצחו של דרק רוט ז"ל לא יצליח להקל ולו במעט את כאבה של משפחת רוט שהעמיק, אל נכון, עם הימלטותו של בן איבגי על השלכותיה".

