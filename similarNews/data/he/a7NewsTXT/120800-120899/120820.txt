

קידושא רבא למען גוש קטיף והשומרון יתקיים בשבת הקרובה ברחבי העולם.

ביוזמת מטה האירוח בגוש קטיף יתקיים בשבת הקרובה בנווה דקלים קידושא רבא עצום בגודלו בהשתתפות כל האורחים שנמצאים עתה בגוש.

לבד מהקידוש הענק בנווה דקלים יתקיימו קידושים בכל הקהילות ובתי הכנסת בגוש קטיף. קהילות רבות ברחבי הארץ שעמדו בקשר עם מטה האורחים בגוש יקיימו גם בבתי הכנסת שלהם קידושא רבא לאחר תפילת השבת, ואפילו יהודי התפוצות ברחבי העולם התבקשו לנהוג כן ע"י מטה האורחים ובעידודם של הרב האזורי של חבל עזה הרב יגאל קמינצקי ורבה הראשי של צפת הרב שמואל אליהו.

לכבוד השבת הקרובה חיבר הרב שמואל אליהו תפילה מיוחדת למען גוש קטיף והשומרון:
"אבינו אב הרחמן, בטל ברחמיך גזירת עקירת הישובים, שלא יעקרו ישובי ישראל ממקומותיהם ולא יימסרו להריסה או בידי שונאיהם. קיים בנו נבואת הנביא עמוס: 'ונטעתים על אדמתם ולא ינטשו עוד מעל אדמתם אשר נתתי להם אמר ה' אלוקיך'. אב הרחמן תן בליבנו לאהוב ולכבד זה את זה וזכנו כולנו לעבדך בלבב שלם. אמן כן יהי רצון".
