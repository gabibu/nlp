

ח"כ מהעבודה דני יתום אומר כי דברי מזוז על כשל אבטחה ולא הסתה, כסיבה לרצח רבין, היא
'התבטאות אומללה'. העבודה נכנסה לממשלה להבטיח התנתקות ולאחריה יש לעזוב. לדבריו, תופעות חמורות במפקד העבודה.

ח"כ דני יתום ממפלגת העבודה אומר כי התבטאותו של היועהמ"ש מני מזוז בועדה לביקורת המדינה שרצח רבין היה כשל אבטחתי ולא כנובע מהסתה, היא "התבטאות אומללה".

בראיון ליגאל שוק בערוץ 7 אומר יתום כי הוא זוכר את האוירה בתקופה שלפני רצח רבין "הייתי לידו וכמוני זוכרים זאת רבים. זו היתה תקופה של הסתה פרועה התלהמות. רבנים הפיצו דין מוסר ודין רודף וקראו לעשות כל דבר כדי לעצור את מה שהם הגדירו את 'אסון אוסלו' שקרב ובא. ואצל חלק מהקיצוניים והסהרוריים ש'נדמה להם שהם מעל לחוק ומותר להם לעשות הכל כולל לרצוח ראש ממשלה ולעצור מה שנראה להם תהליך מסוכן', הדברים נפלו על אוזנים קשובות".

יתום מוסיף כי אינו יכול להבין כיצד "אדם אינטליגנטי", כמזוז יכול לטעון ש"אין שום קשר בין ההסתה הפרועה אז לבין רצח ראש הממשלה. איני יודע איך יצאו מפיו מילים אומללות אלו. אפילו הרוצח יגאל עמיר באחד מעדויותיו בועדת שמגר אמר שאלמלא היה דין מוסר ורודף היה מתקשה ללחוץ על ההדק"

יתום מתייחס למפקד שנערך בעבודה ובו התברר כי כשליש מטפסי ההתפקדות פסולים ואומר כי אכן 10 אלפים טפסים מזוייפים וזה "הרבה מאד". מדובר לדבריו על מצב רע אבל אינו שונה מהמצב שבו היתה המפלגה במהלך השנים האחרונות. "חשוב שננקה כל רעה חולה ונקיא אותה מקרבנו".

למפקד לדבריו בעיות נוספות והן אינן כרוכות רק בטפסים פסולים. "לא נבדקו טענות חמורות לפיהן אנשים התפקדו כתוצאה מלחץ מאיומים ואונס. איומים שאם לא יתפקדו ויביאו נוספים יאבדו את מקומות עבודתם. חלק מהדברים הועברו לחקירת משטרה, כי אי אפשר לעבור על כך לסדר היום לא מההיבט המשטרתי ולא מההיבט המשפטי". המפקד הוא מוסיף, אינו יכול לשמש בסיס לבחירות ליו"ר המפלגה ויש צורך לערוך מפקד אחר. לדבריו המליץ בפני צמרת המפלגה לבטל ולגנוז את המפקד ולבנות ספר בוחרים חדש שימנע השתתפות בבחירות ליו"ר מ"מתפקדי רגע" או לעוסקים ב'קוניוקטורה'.

יתום העורך היום סיור ברמלה במפקדת מנהלת ההגירה במסגרת תפקידו כיו"ר ועדה לעובדים זרים, אומר כי מפלגתו מתנגדת לתקציב משום שהוא תקציב "רע ולא חברתי". התקציב מרע את מצב העוני דבר העלול לקרוע לגזרים את החברה הישראלית. לכן לדבריו לאחר ההתנתקות "צריך לנפנף ביד לשלום ולעזוב את הממשלה".

נכנסו אליה כדי להבטיח התנתקות, אומר יתום "כחבר ועדת הכספים השתתפתי בכל דיוני התקציב לשנת 05. לא הסכמתי עם חלק גדול ממרכיבי התכנית אבל נאלצתי לבלוע רוק ולהצביע בעד התקציב רק כדי שממשלתו של שרון תשרוד ותוביל אותנו להתנתקות כיון שהיא חשובה ומשרתת באופן קונקרטי את האינטרסים של מדינת ישראל. לא תהיה סיבה שנמשיך להיות בני ערובה בידי מהלך כלשהו לאחר ההתנתקות. נצטרך לעזוב כי לא נוכל להיות שותפים לתקציב הנורא הזה". הבחירות לדעת יתום יתקיימו אם לא בסוף 05 אז בתחילת 06.

להאזנה לראיון
