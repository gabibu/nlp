

מצרים החוששת מזליגת איסלם קיצוני, תפרוש לאחר הנסיגה הישראלית, כוחות גדולים על גבולה עם עזה, כך טוען הדיילי סטאר הלבנוני. חוקר ממרכז אהרם ללימודים אסטרטגיים אמר לעתון כי אחרי עזה, מגיע התור של יו"ש.

אימאד גאד מומחה לענינים ישראלים במרכז אל אהרם ללימודים אסטרטגיים אמר כי מצרים חוששת כי בעזה יקום עתה מרכז איסלם קיצוני והוא יזלוג לעברה לאחר הנסיגה. "אין סיכוי שמצרים תסכים למדינה איסלמית על מפתן דלתה", אומר גאד. לדבריו בבחירות שייערכו בעזה יזכו החמאס והג'יהאד ברוב והדבר יהווה בעיה עבור מצרים שכן מדובר באותו איסלאם שממנו יצאו המפגעים לפיגועים כמו זה שהיה בשארם א-שייח ובו נרצחו 67 בני אדם.

מניעת התפשטותו של האיסלם הקיצוני מעזה למצרים היא חיונית אומר פרופ' מוסטפה כאמל אל-סעיד מהמח' למדעי המדינה באוניברסיטה האמריקנית בקהיר, אך לא פחות מכך, חשוב שדעת הקהל המצרית וזו שבעולם הערבי, תדע כי מצרים רואה בנסיגה הישראלית מעזה לא סיום אלא רק התחלה לקראת המדינה הפלשתינית.

כתבתנו רותי אברהם מוסרת כי העתון הלבנוני מדווח עוד שלראשונה מאז ההסכם עם ישראל בשנת 79, תפרוש מצרים 750 חיילים על גבולה עם ישראל. הפרישה תחל ע"פ ההסכם עם ישראל, ב 1 בספטמבר. החיילים יפטרלו לאורך הגבול בן 13 ק"מ, שמתחתיו יש רשת של מנהרות להברחת נשק.

מצרים ע"פ הדיווח בעתון, פועלת להכנת הפלשתינים לקראת ההתנתקות. 34 קצינים מצריים החלו בשבוע שעבר לסייע בשדרוג מנגנוני הבטחון הפלשתינים לקראת הנסיגה. סגן ראש המודיעין המצרי מוסטפה אל בוחייר הוזעק ביולי לשמור על הפסקת האש הבעייתית. לשם כך ניהל מפגשים מרתוניים עם החמאס נציגי הארגונים החמושים וראשי הפתח'.

העתון כותב עוד כי ה'אתגר' הפלשתיני שלאחר הנסיגה, הוא למנוע אפשרות שישראל תנצל את הנסיגה מעזה כדי להשתיק את התביעות הפלשתיניות על יו"ש. דיע ראשוואן חוקר ממרכז אל אהרם ללימודים אסטרטגיים, אמר כי למצרים אסור לשכוח שמיד אחרי עזה, בא התור של יו"ש. 'מצרים לא תשמש כגורם מפריד גם אם ישראל מעונינת בכך', אמר.
