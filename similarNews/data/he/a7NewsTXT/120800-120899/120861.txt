

בית משפט השלום בירושלים הורה לעצור אם לתשעה עד תום ההליכים. זאת, לאחר שסירבה לקבל צו הבאה ולהתחייב להגיע לדיון בעניינה. העצורה: "לא אהיה שותפה לפשע שמשטרה זורקת ילדים אחרי שהאבא נרצח".

אתי מידד, אם לתשעה נעצרה אתמול על ידי משטרת חברון עם 3 מילדיה בני 2.5 , 5 ו 8 חודשים. מעצרה נועד להביאה למשפט. מידד נטלה חלק בהפגנה שבה השתתפו 3 נשים נוספות במחאה על גירוש אלמנתו וילדיו של נתי עוזרי הי"ד מגבעה 26, חודשיים לאחר שעוזרי נרצח על ידי מחבלים.

בית המשפט השלום בירושלים הורה היום לעוצרה עד תום ההליכים נגדה. השופט הציע לה להשתחרר עד למועד הדיון אם תחתום על התחייבות עצמית והתחייבות שתדיע לדיון.
אתי מידד הודיעה כי היא מייצגת את עצמה וסירבה לקחת סניגור. "עצם השאלה העקרונית לגבי ההתייצבות לדיון בעיניי היא בעקבות אנשים שהם פושעים ואני לא פושעת. באמצע הלילה הלכה המשטרה ועצרה בית שבו אבא נרצח לעיני הילדים שלו והיא זרקה את הילדים מהבית באמצע לילה קר ולפשע הזה אני לא שותפה ואני לא מבינה למה אני צריכה להתייצב לדיון".

כזכור, בג"ץ הורה להוריד גג ממחסן בחוותו של עוזרי, צו ההריסה נוצל להרס כל הבית בגבעה בחורף 03. האלמנה וילדיה הוצאו מהבית בלילה ללא שהותר להם לקחת ציוד מינימלי. הבית נהרס והציוד אבד. האלמנה וילדיה הובלו לירושלים והושארו בלילה באמצע הרחוב. צילומים ועדויות על המעשה הובאו בזמנו בפני ועדות החוקה ופניות הציבור בכנסת.

למחרת האירוע בגבעה 26 , קיימו 4 הנשים הפגנה מחאה על המעשה כלפי האלמנה. הן הועמדו לדין בגין ב"הפקרת חובת הורה לקטין". מידד סירבה ליטול חלק בהליך המשפטי והיא זוכתה מחוסר הוכחות אך הפרקליטות ערערה והיום הגיעו השוטרים כדי לעצרה למשפט.

הועד היהודי בחברון מסר כי במעצר השתתפו גם כוחות מג"ב וגם חיילי צה"ל בהם צנחנים המוצבים בחברון שהוצבו מסביב וחסמו את הרחוב בפני יהודים. בועד אומרים כי "מערכות המשפט והבטחון של מדינת ישראל הפכו למדינת סדום. לפי חוקי סדום, גירוש אלמנה ויתומים מביתם בלילה מקפיא חדשיים לאחר שאביהם נרצח לעיניהם הוא 'חוקי'", העברת ביתו של דוד חתואל לידי רוצחי אשתו וילדיו הוא 'חוקי', גירוש ילדי משפחת כהן קטועי הרגלים והעברת ביתם לרוצח דחלאן שהוריד את רגליהם הוא 'חוקי', אך מחאה נגד העוול  'אינה חוקית'. אנו בטוחים כי כמו סדום מערכת רשע זו תהפוך בקרוב, למערכת צדק".

הועד מוחה גם על השימוש בחיילי צה"ל לצורך ביצוע מעצר משטרתי אזרחי: "מי ששולח את חיילי צה"ל למשימות כאלו יהיה אחראי לקרע בל ימחה בחברה ישראל ובצה"ל, קרע שיסכן את עצם קיומה של מדינת ישראל".

יצויין כי בימים אלה נדונה בבג"ץ עתירת הפורום המשפטי נגד השימוש בחיילי צה"ל למשימות שיטור.
