

הנשיא קצב בנאום לקראת ההתנתקות: "בשם מדינת ישראל אני מבקש מכם המתיישבים סליחה. על הדרישה לעזוב אחרי עשרות שנים של בנין וקורבנות. אהבתכם לעם ולארץ מזכירה את אבות ההתיישבות".

אזרחים יקרים אחי תושבי יש"ע. אנו עומדים בפני הכרעות קשות ביותר מאז הכרזת העצמאות. בעוד ימים אחדים תדרשו עפי החלטת הממשלה והכנסת לפנות את חבל עזה וצפון השומרון. אנו מגיעים לרגע הקשה וכאב הנטישה כבד מנשוא.

אני מזדהה עם כאבכם, רבים בעם בלי קשר להשתייכות הפוליטית מזדהים עם כאבכם. אנו יודעים שהתיישבתם ברחבי יש"ע עפי צו מצפונכם ועפ"י החלטות ממשלות ישראל. הקימותם ישובים פורחים גידלתם דורות של ילדים ונוער, המפארים את העם והמדינה.

בשם מדינת ישראל אני מבקש מכם המתיישבים סליחה. על הדרישה לעזוב אחרי עשרות שנים של בנין וקורבנות .אהבתכם לעם ולארץ מזכירה את אבות ההתיישבות, הרוח המפעמת בכם היא הרוח של אבות הציונות. אנו נפעמים ומתרגשים מכך שעמדתם בגבורה מול הסכנות למרות אלפי הפצצות טילי קסאם פיגועי ירי. סיכנתם את חייכם ואת חיי משפחותיכם למען האידיאל והאמונה. לא נשברתם לא איימתם המשכתם בתנופת הבניה וניהלתם מאבק איתנים. הגעתם להישגים הסטוריים.

לאחר שנה של מאבקים וקשים ודיונים נוקבים הגיעה השעה. עליכם לכבד את החלטות הרשויות הממלכתיות: הכנסת והממשלה. החלטה שנבחנה גם בבג"ץ ומשהוחלט: דינא דמלכותא דינא. הכנסת היא סמל הריבונות והיא המבטאת את רצון העם. כל ההמון כקול שדי, כל הכנסת כקול ההמון. למרות המתיחות הרבה ביניכם לבין הממשלה, הממשלה אינה אדישה אליכם.

עיני ישראל והעולם כולו נשואות למאבק, וליכולתה של המדינה לקבל החלטות. תכנית ההתנתקות לא שמה קץ למפעלכם הציוני. ואל לנו לדבר במונחי חורבן וקץ. אמרתם: האהבה תנצח ואתם צודקים. למרות השבר בחלום, האהבה חייבת לנצח. הכאב הזעם האכזבה והביקורת אינם תחליף לזהירות ואחריות לאומית, היאוש אינו תחליף לאמונה. אסור שההתנגדות להתנתקות תפגע בבטחון המדינה, בערכי הדמוקרטיה ובערכים המקודשים ביותר ליהדות כמו אחדות ישראל. תהא אשר תהא המחלוקת אינה מצדיקה קרע בעם. גם מי שסבור שהמהלך שגוי ומסוכן אינו רשאי לפעול בדרך בלתי חוקית לביטול החלטה. הזכות למחאה ולזעקה והרצון להחליף את השלטון אינם מצדיקים שימוש באמצעים פסולים. חלק מפעולות המחאה מרשימות ועוררו בי התרגשות רבה, אך יש גבול למאבק וחובה להמנע מהתבטאויות קיצוניות כי יש מי שעלול להסיק מסקנות נמהרות.

יש סכנה גדולה באי קבלת הכרעות דמקורטיות. הטראומה של רצח רבין ז"ל מלווה את העם כולו יום יום. אני יודע שאתם אנשי חוק ומוסר אבל מעשים של קיצונים מחלישים את עמדותיכם ופוגעים במטרה לשמה אתם נאבקים, ומרחיקים מעליכם תמיכה ציבורית. הקיצונים פוגעים בערכי היהדות בערכים הממלכתיים וגורמים לשנאת אחים.

עלינו לחזק את כוחות הבטחון. עליהם לבצע משימה כמעט בלתי אפשרית. נפשם של חיילי צה"ל נקרעת ויש מי שסבור כי יש תועלת בסירוב פקודה, הוא טועה טעות מרה. הסירוב עלול להוביל לאסון. צה"ל ממלא את הוראות הממשלה והכנסת. על צה"ל להלחם מלחמת הקיום והוא אינו יוצר את המציאות הפוליטית. אנא הקלו על חיילי צה"ל, הם פועלים בתום ויושר. לכל חייל יש דעה והשקפה אך הם חייבים למלא את המשימות שהמדינה הטילה עליהם. צה"ל הוא אחד האמצעים בתהליך הגאולה של עם ישראל . ראשית צמיחת גאולתנו איננה תלויה בתכנית ההתנתקות.

מתיישבים יקרים רוח החלוציות המאפיינת אתכם חיונית לעם והמדינה בהמשך הדרך. בודאי ישארו צלקות וכעס אולם עלינו לחזור להתחבר. עליכם לשמור על רוחכם לקראת המאבקים העיקרים הניצבים בפנינו. גם תומכי ההתנתקות מבינים כי המאבק העיקרי הוא על הגבול המזרחי זה נוגע לכל בית בישראל. מאבקנו לקיום נמשך.
