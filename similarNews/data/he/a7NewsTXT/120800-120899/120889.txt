

ההסתדרות מפרסמת היום ממצאים חדשים לפיהם ב- 19 רשויות מקומיות נמשכת תופעת אי-תשלום השכר למרות שאותן רשויות חתמו עם הסתדרות המעו"ף, או עם ועדי העובדים המקומיים, על הסכמי הבראה.

ההסתדרות מפרסמת היום ממצאים חדשים לפיהם ב- 19 רשויות מקומיות נמשכת תופעת אי-תשלום השכר למרות שאותן רשויות חתמו עם הסתדרות המעו"ף, או עם ועדי העובדים המקומיים, על הסכמי הבראה. ממצאי הדו"ח, שחובר על- ידי עו"ד אהרון יהנה, מנהל חטיבת עובדי הרשויות המקומיות בהסתדרות המעו"ף, סותרים למעשה את טענת המרכז לשלטון מקומי שתופעת אי-תשלום השכר נובעת מעיכובים שגורמת ההסתדרות בחתימת תוכניות ההבראה.

הדו"ח קובע כי חובות שכר קיימים ב- 14 רשויות שחתמו הסכם הבראה עם הסתדרות המעו"ף ובעוד 5 שחתמו הסכם הבראה עם ועד העובדים המקומי. ב-4 מרשויות אלה לא שולם שכר במשך 3 חודשים ב- 9 רשויות במשך חודשיים, וב- 5 רשויות במשך חודש אחד. בבני ברק לא שולמה חלק מהמשכורת האחרונה. בסה"כ נחתמו כבר 48 תוכניות הבראה עם הסתדרות המעו"ף ו-23 תוכניות הבראה ברמה המקומית. ב-3 רשויות נמצאות תוכניות ההבראה בועדה פריטטית. ב- 7 רשויות מקומיות נמצאות תוכניות ההבראה בבוררות. וב- 14 רשויות נמצאות התוכניות בדיון בביתי-הדין לעבודה.

יו"ר הסתדרות המעו"ף, ליאון מורוזובסקי, אמר היום כי "הממצאים חושפים את ערוותם של המרכז לשלטון מקומי ומשרד הפנים. להסתדרות אין דבר וחצי דבר עם אי-תשלום השכר. מתברר, שבניגוד לטענת המרכז לשלטון מקומי, גם במקומות שיש הסכמי הבראה לא משולם שכר. עכשיו כבר אין למרכז או למשרד הפנים תירוצים. הגיע הזמן לפתור אחת ולתמיד את הבושה הזאת שעומדת בניגוד לחוק ולפסקי הדין של בית-הדין הארצי לעבודה".
