

עקירת קברי בית העלמין בגוש קטיף מוסיפה להיות הבעיה המרכזית שעד כה לא נמצא לה פתרון. מי שצריך לבצע את המלאכה, אנשי חברא קדישא, מסרבים לעקור. יש להם על מי לסמוך, על גורלם של אנשי חברא קדישא בווילנא.

אחד הנושאים הרגישים ביותר בנושא ההתנתקות הוא עקירת אלו שהלכו לעולמם וטמונים במנוחת עולמים בבית העלמין בגוש קטיף. המשפחות השכולות עתרו לבג"ץ בבקשה כי קברי יקיריהם לא ייעקרו ללא הסכמתן. בדיון שנערך בבג"ץ, הורה השופט אהרון ברק להוציא את הנושא מידיה של המינהלת שלא גילתה לדבריו מספיק רגישות בטיפול בו. הנושא הועבר לידי מחלקת נפגעים בצבא. כך מסר עו"ד מוטי מינצר מהפורום המשפטי למען א"י, לכתבתנו רותי אברהם.

מתברר כי אין זה "המוקש" היחידי בדרך לעקירת הקברים. חוליה נוספת אינה מוכנה לשתף פעולה, אלו שאמורים לעקור בפועל את הקברים. סירובם תואם החלטה של הרבנים הראשיים שקבעו כי ניתן יהיה לעקור ולהעתיק את הקברים אך ורק אם המהלך מתבצע למען כבוד הנפטר ובתיאום עם בני משפחתו. מדיווח בעיתון 'המודיע' עולה כי לפי שעה לא אותר הגוף שיאות לבצע את המשימה.

על פי הדיווח, תופעת הסירוב לעקירת קברים מתבררת כמקיפה הרבה יותר מתופעת עקירת הקברים. כתב העיתון, ישראל קצובר, דיווח כי בכנס לקראת יישום העקירה כונסה קבוצה של אנשי החברה קדישא הצבאית ומשהוברר להם כי עליהם הוטלה משימת עקירת הקברים הבהירו כי אין בכוונתם לבצעה.

לשאלת המפקדים הם הבהירו את המניע להכרזתם. אחד מאנשי היחידה קם והחל לגולל את המניע שמקורו באירוע בו התבקשו אנשי חברא קדישא בווילנא להעביר לאחר מלחמת העולם השניה בית עלמין על מנת לאפשר הקמת מרכז מגורים במקום. לאחר קשיים בהעתקת הקברים נמצאו שלשה אנשים שהסכימו להעתיק את הקברות מהמקום לבית עלמין חדש. איש החברא קדישא סיפר למפקד שביקש להטיל עליהם את משימת קברי גוש קטיף כי למרות כל ההיתרים שגרמו להעתקת הקברים הרי ש"בתוך פחות מח"י חודשים לא נשאר איש משלושת הרבנים האלו בחיים".

איש יחידת הקבורה הצבאית אמר לקצין: "איני בא בסוד עליון אבל הדברים חייבים להיות ברורים: גם אחרי ההיתרים שאתם מציגים מרבנים אני לא הולך לעשות דבר שאיני יודע מה יהיה איתי בעקבות המעשה. שחררו אותי".

על פי דיווחו של קצובר משהוברר שהסיפור אודות בית העלמין בווילנא מרתיע גם את האחרים ואין בכוונתם להסכים לביצוע המשימה פנו לגורם אחר מיחידת הקבורה הצה"לית על מנת שזה יבצע את המשימה , אולם גם הוא אמר "אני את המלאכה הזו לא מתכוון לעשות".

ההערכה היא שבמידה והסירוב לביצוע עקירת הקברים יימשך, לא תיוותר ברירה בפני המערכת הצבאית לבקש זאת מגורם חיצוני לצבא לסייע במלאכה.

כתבנו שמעון כהן מזכיר כי ארגון זק"א התבקש גם הוא לסייע בעקירת והעתקת הקברים אולם ראשיו הבהירו נחרצות כי לא יטלו חלק במשימה שכזו.

עוד בסוגיה: המינהלת עוסקת בפרסום לא בפתרונות

(ש)
