

הבוקר התקיים דיון בעתירה שהגיש ארגון ''אלמגור'' לבג"ץ, בטענה כי רשימת האסירים שהורכבה לא עומדת בקריטריונים שקבעה הממשלה. השופט רובינשטיין: להגיד ששיחרור טרוריסטים מחזק את המאבק בטרור זה קצת קשה.

נציג הפרקליטות, עו"ד דני חורין, טען בדיון כי הממשלה סבורה ששחרור האסירים דווקא יסייע להוריד את רמת הטרור. השופט אלייקים רובינשטיין: "זה שמשחררים אנשי טרור לא עוזר למאבק בטרור. זה רק מראה שיש לרשות הישגים. להגיד ששיחרור טרוריסטים מחזק את המאבק בטרור זה קצת קשה".

במהלך הדיון הסתבר לאנשי ''אלמגור'' כי מספר האסירים שאינם עומדים בקריטריונים הוא גבוה יותר ממה שחשבו, ועומד על 180 אסירים שריצו פחות משני שליש מעונשם, ועוד 120 אסירים שמוחזקים במעצר מנהלי.

בג"ץ דחה היום את עתירתם של מתתיהו שבו ויצחק פס, שדרשו לשחררם בשל שחרורם הצפוי של המחבלים הפלסטינים.

השופטים כתבו בהחלטתם כי שחרור האסירים אינו מעשה של חסד אינדיבידואלי כלפי האסירים הפלסטינים, אלא חלק ממהלך כולל של משא ומתן בין ישראל לרשות הפלסטינית, וחלק מצעד בינלאומי של ישראל.

בשבוע שעבר מתח השופט מישאל חשין ביקורת על העתירה של 'אלמגור' וטען כי זו עתירה המערערת על החלטה מדינית "ראש הממשלה סבור שהמהלך יקדם את תהליך השלום, אומר שהוא מאמין להבטחת הפלשתינים ובתוך תוכו אולי הוא אומר שהוא מקווה. גם אני סבור שיש סימנים חיוביים בדבר הזה. הממשלה הנבחרת סוברת ששחרור ימנע פיגועים".

ארגון נפגעי הטרור "אלמגור" אמר בתגובה כי הם המומים מהתבטאותו של השופט חשין. "המהלך של שחרור מחבלים בצורה פזיזה הנו סיכון בלתי מחושב ומסוכן".
