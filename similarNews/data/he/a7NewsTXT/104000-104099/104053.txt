

נציגי עובדי חברת מטרו-דן מב"ש השתתפו בישיבת הנהגת ההסתדרות.

העובדים מאשימים את החברה בהפעלת איומים ובמתן כספים במזומן מקופת החברה על מנת לשבור את השביתה הנמשכת זה 90 יום.

חברי הנהגת ההסתדרות מתחו ביקורת נוקבת על שר התחבורה אשר לטענתם 'משחק לידי בעלי החברה'. בית הדין לעבודה אסר על חברת מטרו-דן למכור כרטיסיות ומנויים מה שמסב נזק לחברה.

יו"ר ועד העובדים שאול צפני, אמר "אנו מנהלים מגביות בין העובדים כדי לאפשר לשובתים להחזיק מעמד ולא להישבר בשל המצוקה הכלכלית".

העובדים ממתינים להחלטת בית הדין הארצי לעבודה בערעור שהגישו נגד הניסיון לשבור את השביתה באמצעות הכנסת חברות אחרות, "אם החברה איננה מסוגלת לתפקד יש להחליף אותה ולא לסייע לה באמצעות חברות אחרות" אמר צפני.

יו"ר ההסתדרות, ח"כ עמיר פרץ, הניח על שולחן הכנסת הצעת חוק המחייבת מעסיק לקיים מו"מ עם ועד עובדים שהוקם כחוק. חברי הנהגת ההסתדרות יפעלו בקרב סיעותיהם לקידום הצעת החוק.

בכוונת ההסתדרות לפעול במספר דרכים על מנת להרחיב את המאבק הציבורי.
