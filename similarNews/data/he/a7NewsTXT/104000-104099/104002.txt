

לקראת ביצוע תוכנית ההתנתקות החל החיל בהפצת ערכות הכנה ערכית למפקדים. בין הנושאים שיילמדו: תולדות ההתיישבות ביש"ע, סרבנות והתמודדות עם התקשורת.

החיילים והמפקדים שיגיעו בקיץ לרצועת עזה כדי להשתתף בעקירת ההתנחלויות במסגרת תוכנית ההתנתקות צפויים להיתקל בדילמות ערכיות ומוסריות לא פשוטות. כדי להכין את הכוחות לקראת התהליך הקשה ולנסות לסייע להם להתגבר על חלק מהקשיים, החל חיל החינוך והנוער בימים אלה בהפצת ערכת הכנה מנטלית וערכית ראשונה מסוגה לכל המפקדים מדרגת מ"פ ומעלה, שיעבירו אותה לפקודיהם.

העיתון 'במחנה' מדווח כי הערכה שתופץ היא הראשונה מבין ארבע שיעסקו בכל אחד מהשלבים השונים של תוכנית "שבת אחים", כפי שהגדירו בחיל - "היערכות למשימה", "ההכנות למשימה", "ביצוע המשימה" ו"היום שאחרי".

הערכה הראשונה בסדרה כוללת 11 מערכי שיעור, המובאים באמצעות חוברות, תקליטורים, מצגות למחשב וקלטות וידאו. כל שיעור עוסק בהיבטים שונה של הכנה לקראת ההתנתקות, ביניהם "בתבונה, ברגישות ובנחישות", שנוגע בסרבנות ושחלקו מופנה אך ורק למפקדים; "תולדות ההתיישבות", שמלמד בהתיישבות היהודית באיו"ש ובאזח"ע מראשית הציונות ועד ימינו; "כבוד האדם", על כבודו של החייל ביחידתו; "התפתחות היחסים בין ישראל לפלסטינים - בין סכסוך להליך מדיני", העורך סקירה ההיסטורית מראשית הציונות, עבור בימי העלייה החמישית וועדת פיל ומסתיים ב-2004; ו"צבא ותקשורת", על היחסים בין החייל למצלמה.

הערכה חולקה בשבוע שעבר לסגלי החינוך ביחידות, שיעבירו אותן בשבוע הבא למפקדים. הערכה השנייה בסדרה תחולק לאחר שתוכנית ההתנתקות תאושר בקריאה השלישית בכנסת, הצפויה להיערך בחודש מארס הקרוב.

בכנס שנערך בשבוע שעבר בבית הספר למנהיגות הדגישו נציגי חיל החינוך והנוער בפני סגלי החינוך כי חל איסור חמור להכניס שינויים כלשהם לערכה. "אין לכם מנדט לשנות את הערכה וגם לא כותרת או קטע קריאה", קבע ראש תחום הכשרות מפקדים בחיל, סא"ל אוהד מטה-לוי, שהוסיף כי "המטרה היא שהחיילים של היום ישכילו לבצע את המשימה מבלי לפגוע בחברה ובצה"ל. תזכרו את הרגישות שבהוצאת נשים מבתיהם במהלך פינויין מבתיהן. תחזרו אחורה לימים של פינוי ימית, שהיו טראומה".

"חיכינו באוגדה לערכה הזאת הרבה זמן", אומרת קצינת החינוך של אוגדת עזה, סג"ם ענת שקד. "היינו צריכים להתחיל כבר את ההסברה ולא היתה לנו ערכה. נתקלנו במבוי סתום, כי אסור לנו להעביר חומר לא מאושר וזה יצר פער".
