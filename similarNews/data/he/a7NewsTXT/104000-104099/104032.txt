

בדקות אלה סיים שופט בית המשפט המחוזי חביב עמר להקריא את החלטתו בנושא שבעת עצורי גוש קטיף. השופט דחה את ההחלטה למחר ולפי שעה, נשארים העצורים במעצר, למרות בקשת עורך דינם לאפשר להם לשהות במעצר בית עד לדיון מחר.

כתבנו משה פריאל הנמצא בבית המשפט מדווח כי פרקליטות המדינה טענה כי בשל ההתקהלות הבלתי חוקית יצרו החשודים מטרה נוחה לירי של פלסטינים על האזור ובנוסף גרמו לכך שכוחות הצבא עסוקים בפיזור התקהלויות מסוכנות במקום לדאוג לביטחון הציבור ועל כן החשודים נחשבים כמסוכנים.

מאידך, עורך הדין נפתלי ורצברגר טען כי "ההפגנה היתה מינורית, לא נפצע בה אדם ולא נהרס רכוש. במצב כזה הארכת מעצר היא חסרת תקדים והדבר מעיד על נוקשות בלתי ראויה ובלתי הגיונית כלפי תושבי גוש קטיף".

שבעת העצורים הוחזקו במעצר יותר משבוע, הדיון שהיה אמור להתקיים כבר ביום חמישי נדחה בטענה שהשופטת חולה, אולם כתבנו משה פריאל חשף ביום חמישי כי השופטת הגיעה ללשכתה.

בני משפחותיהם של העצורים הגיבו בזעם על העובדה שיקיריהם ישארו במעצר רק בשל מחלת השופטת, הם אמרו שניתן היה להעביר את הדיון בנושא לשופט אחר או לשחרר את השבעה. לדבריהם, עצם הבקשה לעצור מפגינים עד תום ההליכים היא חסרת תקדים ונועדה להטיל מורא על הימין כולו לקראת ההינתקות.

בתגובה לידיעה מסרה דוברת משרד המשפטים: "הוחלט לדחות את הדיון ליום א' בשל מחלת השופטת. אמנם השופטת אכן היתה היום בהיכל לשם מסירת תיקים למזכירות. העברת התיק לשופט אחר היתה גורמת לזימון הצדדים וקיום דיון נוסף, דבר שהיה מוביל לעיכוב נוסף".
