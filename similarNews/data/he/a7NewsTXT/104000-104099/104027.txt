

משרד הפנים הקים ועדת היגוי לגיבוש הרפורמה ביחסי השלטון המרכזי והשלטון המקומי. מנכ"ל משרד הפנים, גדעון בר לב, יעמוד בראש וועדת היגוי לרפורמה ביחסי השלטון המרכזי והשלטון המקומי.

הוועדה תעסוק ביישום עבודת המטה שבוצעה בשנה האחרונה במשרד הפנים, בדבר ביזור סמכויות השלטון המרכזי לשלטון המקומי ושינוי היחסים המקצועיים בין שניהם. בנוסף שכר משרד הפנים את שירותיו של עו"ד שלום זינגר, על מנת שיסייע בכתיבת הצעת החוק הממשלתית בנושא שנועדה להחליף את פקודת העיריות, המועצות המקומיות והאזוריות. וועדת ההיגוי צפויה לסיים את עבודתה תוך כשבעה חודשים.

שר הפנים, אופיר פז-פינס אמר עם מינוי הוועדה כי הרפורמה היא היעד המרכזי של משרד הפנים לשנת 2005. שר הפנים ציין כי הוא רואה חשיבות רבה בביזור הסמכויות לרשויות המקומיות ובמתן יותר חופש פעולה לרשויות חזקות שאינן תלויות בממשלה. השר פז-פינס הוסיף כי לדעתו יש לחלק את הרשויות לארבע קבוצות: הראשונה של רשויות חזקות נטולות מענק, השניה של רשויות המקבלות מענקים אך נהנות מאיזון תקציבי, השלישית של רשויות בעלות גירעונות נשלטים והרביעית של רשויות הסובלות ממצוקה תקציבית קשה. כאשר ככל שהרשות משתייכת לקבוצה גבוה יותר, כך תינתן לה עצמאות רבה יותר.

"שר הפנים איננו נציב עליון, ומשרד הפנים צריך להתנער מהביורוקרטיה והאנכרוניזם שדבקו בו. אני מאמין שיש להעביר לרשויות סמכויות רבות ככל שאפשר ויחד עימן גם אחריות רבה יותר. כמו כן יש להעביר סמכויות כספיות ואחרות גם ממשרד הפנים לממונים על המחוזות במשרד הפנים" אמר פינס.
