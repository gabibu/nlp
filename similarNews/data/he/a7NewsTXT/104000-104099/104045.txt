

ההחלטה עליה הצביעה הממשלה היום עומדת בניגוד לחוק יישום ההתנתקות שהתקבל בכנסת וגם בניגוד להחלטת הממשלה בנושא ההתנתקות מ 6.6.04. כך טוענת מועצה אזורית חוף עזה.

ההחלטה עליה הצביעה הממשלה היום עומדת בניגוד לחוק יישום ההתנתקות שהתקבל בכנסת וגם בניגוד להחלטת הממשלה בנושא ההתנתקות מ 6.6.04. כך טוענת מועצה אזורית חוף עזה בעתירה שהגישה לבג"ץ ואשר נדחתה הבוקר. בעתירה ביקשה המועצה להוציא "צו ביניים בהול" שימנע את הבאת ההצעה להצבעה בממשלה.

כתבתנו רותי אברהם מוסרת כי בעתירה טענה המועצה שבכוונת הממשלה להצביע על "פינוי כל קבוצות הישובים בנשימה אחת", וזאת בניגוד להחלטת ממשלה מיום 6.6.04 ובניגוד לחוק יישום ההתנתקות שהתקבל בכנסת, לפיו "הממשלה אמורה להתכנס מעת לעת כדי להחליט בשאלת הפינוי לגבי כל אחת מקבוצות הישובים בנפרד".

בג"ץ נימק את דחיית העתירה בחוסר זמן מספיק כדי לקבל תשובת המשיבים: כנסת ישראל, ממשלת ישראל, רה"מ, מינהל סל"ע, היועץ המשפטי לממשלה. "לא ניתן לברר נכון לעת זו את הפרטים העובדתיים העדכניים הצריכים לענין, ואף לא את התייחסות המשיבים לגופה של הטענה במישור העקרוני. טעם זה די בו כדי שלא להיענות למתן הצו", נכתב בהחלטה.

השופטת פרוקצ'ה מציינת כי הדלת פתוחה בפני העותרים להעלות את טענתם גם לאחר החלטת הממשלה "אם ובמידה שיהא מקום לכך".
