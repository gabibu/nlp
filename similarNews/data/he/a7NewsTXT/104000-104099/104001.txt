

ממשלת ישראל מעכבת חקיקה בשל תכתיבי חברות הפארמה הזרות, כך טוענים באיגוד הכימיה והפרמצבטיקה בהתאחדות התעשיינים.

ממשלת ישראל מעכבת חקיקה בשל תכתיבי חברות הפארמה הזרות מתוך אינטרסים שונים ומסרבת לאמץ את החלטת הוועדה הבינמשרדית שקבעה כי תוקף השמירה על מידע בתיק רפואי יעמוד על - 5 שנים, כמקובל בארה"ב. כך טוענים באיגוד הכימיה והפרמצבטיקה בהתאחדות התעשיינים.

איגוד הכימיה והפרמצבטיקה בהתאחדות התעשיינים מזהיר, כי אי קבלת המלצות הועדה תוביל לפגיעה חמורה בתעשיית התרופות, שהגדילה את היצוא שלה יותר מפי 7 בעשור האחרון. הדבר יגרום גם לעלייה של עשרות אחוזים במחירי התרופות בארץ.

איגוד הכימיה והפרמצבטיקה בהתאחדות התעשיינים מציין, כי בשנת 2004 גדל יצוא התרופות הישראליות ב-38%, וב-10 השנים האחרונות גדל ב-633%. מיצוא תרופות של 200 מליוני דולרים בשנת 1995, ליצוא של 1.47 מיליארד דולר בשנת 2004. יצויין כי יצוא התרופות גדל בשנת 2001 ב-57% לעומת השנה שקדמה לה והסתכם ב-617 מליון דולר; בשנת 2002 גדל יצוא התרופות בכ-53% והסתכם ב-945 מליון דולר; בשנת 2003 גדל יצוא התרופות בכ-12% והסתכם ב-1.06 מיליארד דולר.

לעומת זאת, מכירות התרופות לשוק המקומי גדלו בשנתיים האחרונות ב-13% בלבד - הסתכמו בשנת 2004 ב-375 מליוני דולרים, וב-10 השנים האחרונות גדלו מכירות אלו ב-17% בלבד. (בשנת 1995 הסתכמו מכירות התרופות לשוק המקומי ב-320 מליוני דולרים).
