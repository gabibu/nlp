

אריאל, יישובי השומרון ורוב ישובי הר חברון אינם כלולים בתוואי הגדר המתוקן אותו אישרה הממשלה אתמול. ראש השב"כ: "כביש 443 יהפוך למטווח ברווזים מכיוון שאין שום אמצעי הגנה על הכביש שנמצא בין שני הרים".

התוואי שאושר בממשלה קרוב יותר לקו הירוק בשל אילוצים שנגרמו מפסיקות בג"צ והוא דומה להפליא לדרישות ארגוני השמאל מימים ימימה. התוואי כולל רק 7% משטח יהודה, בנימין ושומרון ומקיף ממזרח את מעלה אדומים, חלק מגוש עציון וגבעת זאב.

בעקבות החלטת הממשלה על תוואי גדר ההפרדה אומר ראש השב"כ, אבי דיכטר, שכביש 443, בין מודיעין לגבעת זאב, יהפוך למטווח ברווזים. "אין שום אמצעי הגנה על הכביש, ובשני צידי הכביש ישנם שני רכסי הרים", אמר דיכטר. לדברי דיכטר אין לשנות את התוואי הקודם של הגדר.

גם יו"ר ועדת החוץ והביטחון של הכנסת, ח"כ יובל שטייניץ, יוצא נגד החלטת הממשלה ואומר כי "המשמעות האמיתית של התוואי היא ויתור על איזורי הבטחון החיוניים ביותר בגזרת פרוזדור ירושלים , מערב השומרון ומערב בנימין, האזורים השולטים". שטייניץ הזהיר שאם הגדר לא תקיף את האיזורים האלה וגם את אריאל ואת פרוזדור ירושלים שבכביש 443 יהיה קשה לספח את השטחים האלה לישראל בהסדר הקבע והודיע שועדת החוץ והבטחון תדון בנושא בשבוע הבא.
