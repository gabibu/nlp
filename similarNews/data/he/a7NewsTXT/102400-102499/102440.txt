

אורי דן חושב שהממשלה חייבת להשיג תמיכה מחודשת להליך ההתנתקות באמצעות קיום משאל עם.

(צילום: לע"מ)

ארה"ב הגדולה יכולה היתה רק בקושי להרשות לעצמה בשעתה מלחמת אזרחים. ישראל כלל אינה יכולה להרשות זאת לעצמה. לכן על שרי הממשלה לחזור ולרדת שוב ושוב אל מתיישבי גוש קטיף, ואל היישובים האחרים המיועדים לעקירה ברצועה, ולנהל עמם דיאלוג. להסביר מדוע חשוב לומר לערבים של עזה "יאללה ביי", כך כותב אורי דן, הידוע כידידו של ראש הממשלה אריאל שרון, במאמר לעיתון "מעריב".

וכך כותב אורי דן בהמשך מאמרו:
"גם אם המתיישבים יקבלו אותם במטר של עגבניות רקובות ובביצים טריות, מגיע להם שממשלת ישראל תחזור ותייצר עמם דיאלוג בלתי פוסק, כדי לנסות להסביר ולשכנע מדוע ייעקרו מבתיהם, למען טובת העם כולו ועתיד מדינתו. וזה צריך להיות מלווה במשאל עם - כדי שהצדק הדמוקרטי לא רק ייעשה, אלא גם ייראה.

כמות ההסתה הרעילה והמופקרת נגד המתנחלים היא בלתי נסבלת ומסוכנת, עד שהטראומה בעקבות הפגזת "אלטלנה" נראית לעומתה כתאונת דרכים קלה. דווקא משום שאין שום סיכוי להגיע לשלום עם אבו-מאזן וחבורותיו; דווקא משום שההברחות באמצעות עיר המנהרות התת-קרקעית ברפיח, הולכות וגוברות, כולל כלי נשק מסוכנים עוד יותר; דווקא משום שהמצרים ממשיכים במשחקם הצבוע של העלמת עין ממצב זה - חייבת הממשלה לחזור ולהשיג תמיכה מחודשת של רוב היהודים במהלך.

משאל העם גם יצמצם את הקרע המאיים לפלג ולהרוס מחנה של אלפי חיילים ומפקדים, במילואים ובסדיר, בעלי כיפות סרוגות, שמשרתים כיום בחוד החנית, כאשר אלפים אחרים רובצים בהודו וברחבי הגלובוס. ההסתה הרצחנית והפושעת מצד הקיצוניים בימין היא חמורה לא פחות מאשר אצל הסהרוריים במחנה השמאל".
