

איגוד התעשיה הקיבוצית בוחן האפשרות להקמת מפעלים וקוי יצור באזור סחר חופשי בירדן.

מנכ"ל איגוד התעשיה הקיבוצית, עמוס רבין, ונציגי מפעלי תעשיה מרכזיים ביקרו בירדן במסגרת בדיקה של אפשרויות להקמת מפעלים וקוי יצור באזור סחר חופשי המתוכנן בירדן, צפונית לעקבה. אזור הסחר החופשי הוא מיזם משותף של חברות מארצות הברית, מתורכיה ומירדן. חברי המשלחת נועדו עם מנכ"ל אזור הסחר החופשי, שלדון פינק, ודנו עימו בתנאים שיתנו ממשלת ירדן והנהלת אזור הסחר החופשי למפעלים ישראלים שיקימו קווי יצור בתחומם.

רבין אמר שבשנה האחרונה חל גידול של 40% בפעילות של המפעלים הקיבוציים בחו"ל. איגוד התעשיה הקיבוצית אינו מעודד את המגמה של העברת מפעלים אל מחוץ לישראל, אולם אם הנהלת מפעל מסוים החליטה שזהו הצעד הנכון עבורה, האיגוד יציע למפעל לבחון את האפשרות להקמת המפעל או קו היצור בירדן במקום בסין או במקום אחר בעולם.

לדברי רבין, לאזור הסחר החופשי בעקבה יתרונות רבים, ובהם כוח אדם זול וזמין, סיוע נדיב מממשלת ירדן, עלויות תשתיות נמוכות ביותר, קרבה לנמל עקבה המטפל בכמויות גדולות של מטען ואינו סובל מהשבתות, קרבה למעבר הגבול בערבה, נגישות לשווקים בעולם הערבי ועלויות זולות של אנרגיה.

מנכ"ל איגוד התעשיה הקיבוצית אמר שהמצב הטוב ביותר היה אם במקום להוציא את היצור התעשיתי לחו"ל, ישראל היתה הופכת לאבן שואבת למשקיעים מחו"ל. אולם הצרוף של הורדת הסיוע הממשלתי לתעשיה, בירוקרטיה מעיקה ושביתות חוזרות ונשנות בנמלים הופכות את קיומם של חלק מהמפעלים למשימה בלתי אפשרית. הוא סבור כי בכוחם של הממשלה וועדי העובדים לעצור את בריחת המפעלים שגורמת להחרפת האבטלה.
