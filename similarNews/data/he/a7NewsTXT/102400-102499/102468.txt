

כל מוקדי השירות 103 של חברת החשמל יתוגברו במוקדנים עקב מזג האוויר הסוער הצפוי בסוף השבוע.

סמנכ"ל חברת החשמל, ליאור זרנקין, הכריז על כוננות התראה, המחייבת את כל המנהלים והעובדים, העוסקים בטיפול ובתיקון תקלות, להיות מוכנים לכל קריאה לצאת מייד לשטח. זאת, בעקבות התחזיות, המצביעות על מזג אוויר סוער במיוחד, הצפוי בסוף השבוע.

כל מוקדי השירות 103 של חברת החשמל יתוגברו במוקדנים, אשר יקלטו הודעות של הציבור על מפגעי חשמל מסוכנים, כגון: נפילת עמוד חשמל וכבלי חשמל קרועים.
חברת החשמל העמידה בכוננות צוותי חירום, גנרטורים ורכב כבד, כולל מנופים ובמות הרמה לטיפול בתקלות, שעלולות להיגרם בגלל מזג האוויר הסוער.

חברת החשמל כבר החלה בהעברת דיזל גנרטורים ובמות הרמה מהשפלה לירושלים, לצפת ולמקומות גבוהים נוספים.

באזורים בעלי רגישות בטחונית, כמו קרית ארבע ואריאל, יוצבו דיזל גנרטורים וצוותים מיוחדים, שיוכלו לתת מענה מיידי במידה ויהיו תקלות חשמל.

חברת החשמל חוזרת ומזכירה לציבור, כי במזג אוויר חריג הופכים מוקדי 103 של החברה למוקדי חירום, אשר בהם מתקבלות רק הודעות על תקלות ועל מפגעי חשמל מסוכנים. יצויין, כי ניתן לדווח על אירוע כזה גם למוקד המשטרה

לדברי ליאור זרנקין, סמנכ"ל חברת החשמל לשיווק וקשרי לקוחות, בחברה לא צופים לקשיים בהספקת כל ביקושי החברה.

חברת החשמל מבקשת מהציבור להסיר, או לחזק חפצים ואביזרים, אשר עלולים להינתק ולהתעופף ברוח, ולפגוע בתיילי החשמל. כגון: תריסים, אנטנות, מתקני תליית כביסה, מכסי מיכלים, קולטים ודוודים על הגג, אדניות, עציצים וכדומה.


