

במסגרת הניסיונות לסייע ליו"ר הרשות הפלשתינית, אבו-מאזן, להשליט סדר, הציעה ממלכת ירדן להעביר את בריגדת "באדר" ולהציבה באזור צפון השומרון. כך מפרסם העיתונאי בן כספית ב"מעריב".

לפי דיווחו, אבו-מאזן הסכים להצעה וכעת ממתינים לתשובת ישראל. בעבר דחתה ישראל הצעה דומה.

בריגדת "באדר" מונה 1,000 חיילים ונחשבת חלק מהצבא הירדני, על אף שחייליה הם פלשתינים המתגוררים בירדן. מדובר בחיילים "נקיים" לגמרי מפעילות טרור. רובם הגדול של החיילים מבוגרים, וחלקם אף בני 50 ויותר. משפחותיהם חיות בירדן והם מקבלים את משכורותיהם מהצבא הירדני.

לפי הדיווח, בירושלים דנים כעת בסוגיה. במערכת הביטחון נרשמת התנגדות לקבלת היחידה הירדנית וגם בשב"כ לא מתלהבים מההצעה. מהצד השני יש מי שאומר כי מדובר בחיילים קשישים שאינם יכולים להזיק לאיש וייתכן שיסייעו לאבו-מאזן להחדיר תחושת סדר וביטחון בשטח.

הירדנים העלו לאחרונה הצעות נוספות כדי להגביר את מעורבותם ובכך לצבור נקודות בעולם.
