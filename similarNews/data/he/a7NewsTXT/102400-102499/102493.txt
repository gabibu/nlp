

סוכני שב"כ, העוקבים אחר ההתיישבות בשומרון, ניסו הבוקר בבקו"ם לגייס את עוזי שלו, תושב חוות גלעד, בעת שבא להתגייס ליחידה מובחרת. שלו סירב לשוחח עימהם ועזב את המקום. משרד הביטחון: נשקול התנצלות

עוזי שלו, המועמד להתגייס לאחת הסיירות בצה"ל, הגיע הבוקר לתל-השומר, לאחר שקיבל זימון לשיחה עם מפקד לשכת הגיוס. זאת, כיוון שלמרות קבלתו ליחודות העלית של הצבא עדיין תלויים ועומדים נגדו תיקים פליליים, בטענה כי השתתף בהקמת מאחזים בשומרון. "המתנתי בחוץ, ולאחר מספר דקות הגיעו שני אנשים מהשב"כ, מהחטיבה היהודית", סיפר. "אני מכיר אחד מהם, את ג', כי הוא מסתובב כל הזמן באזור השומרון ובעיקר בשא-נור שבצפון השומרון, שם אני עובד. שאלתי אותם בצחוק: 'מה, הגעתם לכבודי?' והם אמרו לי 'כן'".

"חשבתי שהם צוחקים עליי והמשכתי להמתין בחוץ לשיחה",ממשיך עוזי בסיפורו, "ואז השניים נכנסו פנימה לתוך החדר של מפקד לשכת הגיוס ולאחר מספר דקות אחד מהסוכנים, שאני מכיר אותו טוב כי הוא מנסה כל הזמן לגייס סוכנים לשב"כ, יצא החוצה ושאל אותי 'יש לך סכין או אולר?', אמרתי לו 'לא, יש עליי לדרמן'. המשכתי לשאול אותו 'מה אתם עושים פה' וגם שאלתי אם הם נכנסים לפגישה איתי ואז הוא אמר לי 'כן'.

"הם נכנסו פנימה, ואמרתי להם: 'אני לא מוכן לדבר איתכם. באתי כדי להיפגש עם מפקד לשכת גיוס ולא עם שום אדם אחר. אני מתגייס לצבא ולא לשב"כ'. אחד מהם אמר לי 'חכה', חזרתי ואמרתי להם 'אני לא מוכן להיפגש איתכם ולא לדבר איתכם' ויצאתי משם בריצה".

בעקבות חשיפת האירוע, התקשר אל שלו, המזכיר הצבאי של סגן שר הביטחון, וביקש לברר פרטים מלאים על המקרה. הוא הבטיח לבדוק את הפרשה, ולדבריו, אם יהא צורך מפקד לשכת הגיוס, אף יתקשר אל שלו - ויתנצל בפניו.
עוזי שלו עצמו אומר היום לערוץ 7, כי מדובר במעשה חמור, איבוד כל הכללים, והדבר מעיד כי הצבא איבד את הרסן שלו.

