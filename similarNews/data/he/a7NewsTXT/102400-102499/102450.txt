

ח"כ מאיר פרוש פנה ליו"ר ההסתדרות, עמיר פרץ, בדרישה להסיר את הפרסומת של ההסתדרות המתירה לכאורה חילול שבת.

הפרסומת מציינת כי ההסתדרות דאגה לשכר מינימום למלצרים במסעדות ו"גם לתוספת תשלום על עבודה בשבת".
ח"כ פרוש מוסיף בפנייתו כי "כנראה נעלם מזיכרונו של ח"כ פרץ קיומו של חוק שעות עבודה ומנוחה, המחייב מעסיק לתת לעובדיו מנוחה שבועית בת 36 שעות רצופות. לגבי עובד יהודי נקבע, כידוע, שיום השבת יכלל בשעות אלה".

"לצערנו חוק זה מופר בהיקף המוני במגזרים מסויימים במשק, בהם לא יכול יהודי שומר שבת לקבל עבודה", מדגיש ח"כ פרוש. "לא אחת אזרחים המגדירים עצמם מסורתיים אף נאנסים לעבוד בשבת, בניגוד למצפונם. האם ההסתדרות צריכה לתת לגיטימציה, אפילו עקיפה, לתופעת מקוממת זו?".

בתוך כך, הודיע ח"כ פרוש ליו"ר ארגוני הסוחרים בישראל, אברהם בירנבאום, כי הוא מקוה שהמאבק לאכיפה של חוק שעות העבודה והמנוחה יישא, בעז"ה, תוצאות חיוביות. ח"כ פרוש מצטט בהקשר לכך את דברי מזכיר הממשלה, ישראל מימון, בימים האחרונים, כי "עמדת ראש הממשלה היא לאכוף את החוק".

"אכיפת חוק שעות עבודה ומנוחה נתונה בידי משרד התמ"ת", קובע ח"כ פרוש. "משרד זה לא יוכל להתחמק מחובתו, ע"י הפעלת מספר כה מצומצם של פקחים. מספר הפקחים חייב אכן לגדול, ואף אמצעי האכיפה חייבים להיות יותר משמעותיים, כולל העלאת דמי הקנסות".
