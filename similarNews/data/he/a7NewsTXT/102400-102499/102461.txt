

בג"צ דחה הבוקר את העתירה של עיריות בית-לחם ובית-ג'אלה נגד תוואי גדר ההפרדה באזור קבר רחל בבית-לחם. חנן פורת לערוץ 7: "מצפים ליום שגם לא יהיה צורך בגדר ונוכל להתיישב בכל א"י". (תמונה: ארכיון)

השופטים קבעו שהתוואי המתוקן, שהציעה מערכת הבטחון בעקבות העתירה, מאפשר גם למתפללים היהודים לממש את חופש הפולחן שלהם בקבר, ולא פוגע מהותית בחופש התנועה ובזכות הקניין של הערבים תושבי העיר.

"לאחר שבחנו את מהות הפגיעה בחופש התנועה ואת עוצמתה במקרה דנן, הגענו למסקנה כי הפתרון שבחרו המשיבים במסגרת הצו החדש אכן מבטיח את מימושו המהותי של חופש הפולחן מבלי לפגוע מהותית בחופש התנועה. לא מצאנו איפוא כי בהסדר שנקבע בסופם של ההליכים מתקיימת אי סבירות המצדיקה את התערבותנו בו", קבעו השופטים.

נציין כי גם בעבר דחה בג"צ עתירה של ערבים ואנשי שמאל שביקשו למנוע מצה"ל להרחיב את סימטת המתפללים בחברון. אז קבעה השופטת פרוקצ'ה כי צו התפיסה עומד במבחן החוקתיות. מצד אחד מאפשר מימוש "זכות הפולחן", ומצד שני הוא מאפשר פגיעה מוגבלת בזכות הקניין הפרטי, וזאת כדי לתת הגנה יחסית לביטחון המתפללים.

חנן פורת מגוש עציון, חבר כיום ב'תקומה', אומר בתגובה לערוץ 7: "אמנם זו נחמה פורתא, גם זו לטובה. הדבר כל כך אלמנטרי שיש ליהודים חופש להתפלל בלי שירו עליהם ויפגעו בהם. ודאי שההחלטה נכונה, החלטה אחרת הייתה זועקת".

עם זאת, מציין פורת כי הנקודה המרכזית הבעייתית היא שנותר רק פתח אחד בגדר שרק בחסותו יהיה אפשר להגיע לקבר רחל. לדבריו, "כל רעיון הגדר חסר היגיון. אם יש בעיות בבית לחם צריך להשליט את הסדר ואת המרות שאף ערבי לא יעיז להרים על נשקו על יהודים ולכן אין צורך להכניס את קבר רחל לגטו. ובדיעבד זה עדיף ומצפים ליום שגם לא יהיה צורך בגדר ויוכלו יהודים להתיישב שם ובכל ארץ ישראל. מקווים שבקרוב רחל תוכל להתבשר בבשורה 'ושבו בנים לגבולה'".
