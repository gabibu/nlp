

הרמטכ"ל, רב-אלוף משה יעלון, שב אתמול (ד') מביקור רשמי בן יומיים בתורקיה, כאורחו של הרמטכ"ל התורקי, הגנרל אוזקוק.

במהלך הביקור, נפגש הרמטכ"ל עם הנשיא התורקי, ועם שר ההגנה, והרמטכ"ל התורקי, הגנרל אוזקוק ומפקד צבא היבשה. כתבנו קובי פינקלר מוסר כי במסגרת השיחות התייחסו למצב הביטחוני החדש שנוצר בתקופה הנוכחית במזרח התיכון.

מלבד הפגישות עם בכירי הדרג המדיני והצבאי בתורקיה, נפגש הרמטכ"ל עם הצוות הבכיר של שגרירות ישראל בתורקיה. את הרמטכ"ל בביקורו ליווה ראש חטיבת קשרי החוץ של צה"ל, תת אלוף ניצן נוריאל.

ביקור רשמי זה, אשר היה מוצלח מאוד, התקיים בהמשך לביקורו של רמטכ"ל תורקיה בישראל בשנת 2003, ומטרתו היתה חיזוק מערכת הקשרים הצבאיים והביטחוניים ושיתוף הפעולה בין הצבא התורקי לצבא הישראלי.
