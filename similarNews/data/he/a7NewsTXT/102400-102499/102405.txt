

בעוד כחודש יציינו ברחבי העולם את סיום המחזור השמיני של לימוד "הדף היומי". רבבות יהודים, הלומדים מדי יום דף גמרא, יסיימו את מסכת נידה, ואיתה את כל התלמוד הבבלי. סיום הש"ס יערך גם בלובלין שבפולין.

הלימוד ארך שבע שנים, ולכבוד המאורע מתוכננים אירועים ועצרות המוניות, במקומות שונים בעולם.

המקום ההיסטורי והמעניין ביותר שבו תתקיים השנה חגיגת סיום הש"ס, הוא ללא ספק ישיבת חכמי לובלין שבפולין. ישיבה זו הוקמה לפני כשמונים וחמש שנה, הרב מאיר שפירא, יוזם מפעל לימוד "הדף היומי". ישיבתו חרבה בימי השואה, ספרייתה הענקית נשרפה בהפגנתיות ע"י הנאצים ומרבית תלמידיה נרצחו. בניין הישיבה עצמו, הפך לאקדמיה ללימודי רפואה של אוניברסיטת לובלין, ובעשרים השנים האחרונות, יהודים וישראלים רבים מבקרים בבניין ההיסטורי.

אתר "לדעת נט" מדווח כי בימים האחרונים החלו ההכנות לאירוע סיום הש"ס, ובמקום מתוכנן לקום אוהל ענק בצמוד לבניין הישיבה, שיכיל את כל מאות המשתתפים.

'מרכז רבני אירופה' בשיתוף פעולה עם הקהילה היהודית בלובלין, הקהילה היהודית בוורשא ורבה הראשי של פולין מתכננים לערוך חגיגה מרכזית של 'סיום הש"ס' בישיבה, בהשתתפות אדמו"רים, רבנים מרחבי אירופה, נציגי הממשל הפולני ואישי ציבור.

במעמד המרכזי צפויים להשתתף כ-1000 אורחים שיגיעו מישראל, מארצות הברית וממדינות רבות באירופה. כמו"כ ישודר האירוע בשידור ישיר באמצעות מערכת טכנולוגית מתקדמת לכ- 800 רבני קהילות אירופה.

מ'מרכז רבני אירופה' נמסר שהאירוע מתואם עם כוחות הביטחון המקומיים ויתקיים תחת אבטחה מלאה. (ר)
