

המשנה לראש הממשלה ויו"ר העבודה, זומן לועדת האתיקה של הכנסת לתת הסברים על ניגוד אינטרסים, לכאורה, ביחס להשקעותיו בחברת הטלפונים הפלשתינאית, ממנה הוא מקבל תגמולים. פרס מנסה להתחמק מהדיון הראשון

האם השימוע אליו זומן השר שמעון פרס לועדת האתיקה יתקיים במועדו? שאלה זו תלויה ועומדת שכן שימוע זה, האמור לדון בחשש לניגוד אינטרסים, נקבע ליום שלישי הקרוב, כ"ט בשבט, 8 בפברואר, מועד קיומה של פסגת שארם א-שייח.

כתבתנו רותי אברהם מוסרת כי פרס זומן לועדה כדי להשיב על טענות בדבר חשש לניגוד אינטרסים בהקשר להשקעותיו ברשות הפלשתינית. את הטענות העלה העיתונאי דוד בדין, אשר שיגר לועדת האתיקה מסמכים שיש בהם כדי להוכיח את טענותיו.

בדין אומר לכתבתנו כי בין היתר מדובר בחשש לניגוד אינטרסים ביחס לכספי הקרן טכנולוגיה לשלום PTF שהוקמה במאי 98 על ידי שמעון פרס והבנק העולמי. לדברי בדין באמצעות כספי קרן זו השקיע פרס 164 מיליון  בחברת הטלפונית הפלשתינית Paltel , שהוא מקבל ממנה 3.3% .

בדין מוסיף כי כספי הקרן אמורים היו לעבור דרך מרכז פרס לשלום, אך מבדיקה שערך עולה כי הכספים מעולם לא נכנסו למרכז וגם לא יצאו ממנו ולכן השאלה היא מהו מקורם של כספי הקרן לפיתוח טכנולוגי לשלום, לאן הם הועברו ומהן ההטבות שפרס מקבל מהשקעותיו.

בדין מציין כי פנה בנושא במשך 5 שנים אך לא קיבל תשובות, וכשפנה לפני חמישה חודשים לועדת האתיקה בנושא, נמסר לו כי פרס יצטרך להשיב רק אם יושבע לתפקיד שר.

ביום השבעתו של פרס לשר, כמשנה לראש הממשלה, אומר בדין לכתבתינו, פניתי אל ועדת האתיקה.
לבקשת חברי הועדה, המציא לידיהם את המסמכים שבידיו, בדבר ניגוד האינטרסים, ובסופו של דבר החליטה הועדה לזמן את בדין להעיד ואת פרס להגיב.

השימוע כאמור נקבע ליום שלישי הקרוב,כ"ט בשבט, 8 בפברואר.

בדין אומר לכתבתנו כי נמסר לו היום שאנשי פרס בקשו לדחות את הדיון בשל הפסגה.

