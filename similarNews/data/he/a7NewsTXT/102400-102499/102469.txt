

ועד עובדי הנמלים גילה אחריות ונענה לפנייתו של שרגא ברוש, נשיא התאחדות התעשיינים ויו"ר לשכת התאום של הארגונים הכלכליים, להסיר את איום ההשבתה בנמלים ולאפשר את המשך המו"מ ללא לחצים ואיומי שביתות.

שרגא ברוש, נפגש בצהרים (ה') בבית התעשייה בת"א עם ועדי העובדים בנמל חיפה ובנמל אשדוד, בראשותם של דודו פרץ מנמל חיפה, ואלון חסן מנמל אשדוד.

ברוש הביע תקווה כי האווירה החיובית השוררת מזה שבועיים וחצי במו"מ ומאפשרת את ההתקדמות שהושגה עד היום, תמשך עד לסיום המוצלח של המגעים לשביעות רצונם של כל הצדדים.

ברוש טען בפגישה, כי התעשייה בארץ, היצואנים והמגזר העסקי כולו אינם יכולים לסבול ולו שביתה בת יום אחד.

הוא הזכיר כי בשנתיים האחרונות פרצו 5 שביתות שגרמו לתעשייה נזק של כ-13 מיליארד שקלים ולמגזר העסקי כולו נזק של כ-19 מיליארדי שקלים, תוך אובדן אמינות בעיני הלקוחות בחו"ל ופגיעה במוניטין התעשייה הישראלית.
