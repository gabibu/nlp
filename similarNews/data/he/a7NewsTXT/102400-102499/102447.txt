

לפני כשנתיים נפתח במרכז הרפואי האוניברסיטאי סורוקה שרות השתלת מוח עצם עצמית לחולי סרטן, שרות שניתן היה לקבלו עד אז רק במרכז הארץ.

השתלת מוח עצם נדרשת במקרים של מחלות כגון לימפומות, מיאלומות נפוצות ולויקמיות עם תגובה לא טובה או לא מלאה לטיפול כימוטרפי. כמו כן הטיפול ניתן במקרים של הישנות המחלה, או כחלק מטיפול משלים.

במסגרת הטיפול, החולה מקבל כימוטרפיה במינון גבוה מאוד, הגורם להרס של המחלה, אך גם של מוח העצם. מטרת הטיפול המחוזק הוא למגר את המחלה. היות וקיים הרס של מוח העצם, יש צורך לתת לחולה תמיכה עם מוח עצם שלא נפגע. לאחר סיום הטיפול הכימוטרפי, החולה מקבל בעירוי לוריד תאי מוח עצם שנאספו לו קודם לכן. ראוי לציין כי הטיפול מורכב וכרוך באשפוז ממושך. כך מסבירים בביה"ח סורוקה.

כדי להכין לחולה מוח עצם (תאי אב) להשתלה, תהליך האיסוף מבוצע במספר שלבים:
בשלב הראשון מקבל החולה זריקות של גורמי גדילה הגורמות לשגשוג של תאי אב צעירים במוח העצם שלו. לאחר מספר ימים, כשכמות גדולה יחסית של תאי אב יוצאת ממוח העצם לזרם הדם- עובר החולה תהליך הנקרא פרזיס.
בשלב זה, החולה מחובר למכונה מיוחדת המסננת את מרכיבי הדם ושואבת בעיקר תאי דם לבנים (וביניהם גם תאי האב הרצויים). התהליך אינו כואב וכרוך בדקירה בלבד בדומה לתרומת טסיות. התהליך אורך כ- 4 שעות.
התאים שנאספו עוברים בהמשך עיבוד נוסף על ידי מכשיר ייחודי שכמותו ניתן למצוא רק בבי"ח סורוקה ובבנק הדם המרכזי של מד"א. המכשיר מפריד את התאים הלבנים משאר המרכיבים, והתוצאה המתקבלת היא ריכוז גבוה של תאי אב המוכנים להשתלה. במרכזים אחרים, בדרך כלל העיבוד נעשה בצורה ידנית על ידי טכנאים, ובדרך זו חשופים מרכיבי הדם לזיהומים ולאובדן חלק מהתאים. באמצעות טכנולוגיה חדשנית זו בסורוקה, התהליך המבוצע הינו בטוח ויעיל יותר. לאחר סיום התהליך, התוצר מועבר להקפאה עמוקה בחנקן נוזלי עד לשימוש בו.

ממחלקת הדוברות נמסר כי שרות השתלת מוח עצם בסורוקה, בניהולה של דר' רונית ירושלמי, התאפשר תודות לשיפור התנאים הפיזיים במחלקה ההמטו-אונקולוגית, וזאת בתמיכתה ובעזרתה של האגודה למלחמה בסרטן, ולאחר השתלמות ארוכה של הצוותים המטפלים בארץ ובחו"ל.
עד כה בוצעו במרכז הרפואי סורוקה 27 השתלות מוח עצם בהצלחה. המחלקה ההמטולוגית בסורוקה הוכרה על ידי משרד הבריאות כמחלקת השתלות מח עצם.
