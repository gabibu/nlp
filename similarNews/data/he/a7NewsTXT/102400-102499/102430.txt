

נשיא ארה"ב אמר בנאומו השנתי כי יבקש מהקונגרס לאשר סיוע מיוחד לביצוע רפורמות ברשות הפלשתינית. בוש תקף בנאומו את סוריה ואת איראן שתומכות בטרור.

"הלילה אנחנו מציינים את נצחון הדמוקרטיה במקומות בהם נערכו בחירות כמו אפגניסטן, הרשות הפלשתינית, אוקראינה ועיראק החופשית", כך פתח נשיא ארה"ב, ג'ורג' בוש, את נאום "מצב האומה" המסורתי, שנשא הלילה בפני הקונגרס האמריקני. חלק ניכר מנאומו של בוש הוקדש לנושאי כלכלה ופנים.

בוש אמר כי יבקש מהקונגרס לאשר סיוע של 350 מיליון דולר לביצוע הרפורמות ברש"פ, כחלק מקידום התהליך המדיני במזה"ת והקמת מדינה פלשתינית. "היעד של שתי מדינות דמוקרטיות - ישראל ופלסטין - הוא בהישג יד", אמר בוש.

בהתייחסו לסוריה אמר בוש כי ארצות הברית מצפה ממנה להפסיק כל תמיכה בארגוני הטרור בשטחה ובשטח לבנון. "אנחנו מצפים מהממשלה הסורית להפסיק את כל התמיכה בטרור ולפתוח את הדלת לשלום", הוסיף.

בהתייחסו לאיראן אמר כי עליה להפסיק את הפעולות להעשרת אורניום וכן את כל תכניתה הגריעינית.
"בשלוש השנים שעברו מהמתקפה ב-11 בספטמבר 2001 עשינו מאמצים אדירים כדי להגן על האומה שלנו. מספרם של הטרוריסטים החופשיים קטן. אנחנו נילחם בהם עד הניצחון", אמר בוש והוסיף: "ניצחון החופש בעיראק תחזק את בעלת הברית החדשה במלחמה בטרור, ויעודד את המאמינים בדמוקרטיה מדמשק ועד טהרן".
