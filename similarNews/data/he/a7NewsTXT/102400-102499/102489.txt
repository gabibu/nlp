

נשיא גרמניה פרופ' הורסט קלר ורעייתו אווה, ביקרו היום בחיפה מלווים בפמליה של כ   45 איש בהם עוזריו, אישי ציבור ועיתונאים המסקרים את ביקור הנשיא בישראל.

נשיא גרמניה החל את ביקורו בחיפה במפגש בבית הגפן עם ראשי עדות ודתות. בדבריו עמד הנשיא הגרמני על הקשרים המיוחדים שבין גרמניה לישראל ומחויבותם של מנהיגי גרמניה להמשיך ולשמור על קשרים אלו גם בעתיד.

"אני יוצא מכאן מעודד ומחוזק באמונתי כי למרות העבר הקשה של השואה היחסים בין העם היהודי לגרמנים יהיו בעתיד טובים. כאן התחזקתי באמונתי כי גם בעולם המבולבל בו אנו חיים השלום אפשרי בין דתות עמים וארצות. לתושבי המזרח התיכון מגיע לחיות סוף סוף בשלום וגרמניה רוצה לתרום את חלקה ולעשות זאת עם כל הלב".

ראש העיר חיפה יונה יהב אמר כי "שערי חיפה דרכם הגיעו פליטי השואה למולדתם מקדמים היום 60 שנה אחרי שחרור מחנות ההשמדה את נשיא גרמניה בברכה חמה.

"זהו ביקור סמלי ומרגש העומד בסימן 40 שנה לפיוס ההיסטורי עליו החליטו העם היהודי והעם הגרמני. אתה נשיא גרמניה מגיע לעיר המסמלת יותר מכל שלום בין יהודים לערבים המבוסס כבר למעלה ממאה שנים על כבוד הדדי והערכת הזולת".

בתום המפגש הצטרף נשיא גרמניה לסדנאות משותפות לילדים יהודים וערבים ולאחר מכן נטע הנשיא עץ זית עם הילדים שהפריחו לכבודו בלונים.

מבית הגפן יצא הנשיא לאנדרטה ברחוב מוריה והניח זר פרחים לזכר הנרצחים בקו אוטובוס 37 של אגד.

נשיא גרמניה סיים את ביקורו בחיפה בביקור במרכז קולר שבטכניון.



