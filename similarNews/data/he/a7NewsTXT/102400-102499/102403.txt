

לקראת הפסגה בשארם התכנס הבוקר צוות השרים המדיני. השרים החליטו על שחרור של 900 אסירים בשני שלבים, וכן אישרו את התוכנית להעברת 5 ערים ביו"ש לרש"פ. יריחו תהיה ראשונה.

ראש הממשלה אריאל שרון כינס הבוקר את צוות השרים המדיני המצומצם. בקבינט הוחלט כי העיר יריחו תימסר ראשונה לפלשתינים, כנראה לאחר הפסגה בשארם.
כמו כן, השרים החליטו על שחרור של 900 אסירים בשני שלבים, 500 לאלתר ו-400 בעוד שלושה חודשים. נקבע כי לא ישוחררו אסירים עם ''דם על הידיים''. כן סיכמו על פתיחת מסוף קרני בתוך יומיים והסרת כל הסגרים על הערים ביו"ש.

בנוסף, השרים אישרו את הקמתה של ועדה משותפת ישראלית-פלשתינית, שבמסגרתה יקבעו נציגי השב"כ מי ייחשב מבוקש ומי לא.

שר הביטחון הציג בדיון את תוכנית המחוות של מערכת הביטחון. מדובר בהעברה של חמש ערים לאחריות בטחונית של הרש"פ ואולם היא תעשה בהדרגה.
השרים דנים בשחרור אסירים פלשתינים לקראת פגישת הפיסגה בשארם א-שייח' בשבוע הבא.

הפסגה שתתקיים ביום ג' הקרוב בשארם א-שייח, תהיה בחסות הנשיא המצרי חוסני מוברק וישתתפו בה גם רה"מ שרון, מלך ירדן ויו"ר הרש"פ אבו מאזן.

יהיה זה ביקורו הראשון של שרון במצרים כראש ממשלה. את ההזמנה לשרון מסר היום ראש המודיעין המצרי עומר סולימאן שהגיע לארץ. סולימאן מסר כי מובארק יזם את הפסגה בשל ההתקדמות בשיחות הביטחוניות בין ישראל לרשות.

אם בידי ישראל יהיה מידע ממוקד על כוונת מחבל תופת לבצע פיגוע, היא תעבירו אל כוחות הבטחון של הרשות ורק אם לא תהיה פעולה פלשתינית יטפל צה"ל באיום, כך אמר אתמול סגן הרמטכ"ל דן חלוץ לגלי צה"ל בהתייחסו לשאלת הטיפול באיום המחבלים.

פגישת תיאום בטחונית נערכה היום בין מפקד צה"ל ברצועה תא"ל אביב כוכבי לבין מפקד כוחות הבטחון הפלשתיניים ברצועה מוסא ערפאת. נמסר כי כוכבי דרש לפעול נגד ירי פצצות מרגמה לעבר גוש קטיף והדגיש כי כל עוד נמשך ירי זה הרש"פ אינה עומדת בהתחייבות להלחם בטרור. גם שר הבטחון מופז התייחס להמשך ירי פצצות המרגמה ואמר כי ישראל מצפה מהרש"פ ליתר נחישות.

בישיבת ועדת השרים המיוחדת מחר ידונו במסירת ערים ערביות ביו"ש לרש"פ. לפי שעה מדובר על 5 ערים: יריחו, בית-לחם, רמאללה, קלקיליה וטול-כרם. ישראל מעונינת להעביר את הערים בהדרגה כשהעיר הראשונה תהיה יריחו או בית לחם ולא רמאללה כדרישת הפלשתינים.
תפקידה הנוסף של ועדת השרים יהיה להקים ועדה משותפת לישראל ולרש"פ כדי לדון בעתידם של מחבלים מבוקשים לאחר הפסקת האש. נמסר כי השב"כ מתנגד להסדר מוצע לפיו ישראל תתחייב שלא לפגוע במבוקשים עם "דם על הידיים". (ר)
