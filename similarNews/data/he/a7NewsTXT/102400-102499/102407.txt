

הסרט התיעודי על משפטו של עמוס ברנס יוקרן בהקרנת בכורה במהלך השתלמות של הצמרת המשפטית בתחום הפלילי, שתיפתח היום (ה') במלון מרידיאן בים המלח.

עמוס ברנס הואשם בשנת 1974 ברצח רחל הלר ז"ל. גופתה אותרה כשעליה סימני התעללות קשים בחולות קסריה. בידי צוותי החקירה של המשטרה לא עלה לגלות את הרוצח שעד היום מסתובב חופשי. זמן קצר לאחר הרצח נעצר עמוס ברנס שהיה מכרה של הלר, אולם מחקירותיו הראשוניות לא נמצא כל קשר בינו לבין הרצח והוא שוחרר. מאוחר יותר שב ונעצר ע"י המשטרה שבהליך משפטי עמוס סימני שאלה הצליחה להרשיעו בבית המשפט.

עשרים ושבע שנים לאחר הרצח, כאשר מתוכן ישב ברנס שמונה שנים בכלא זוכה האיש על ידי שופטי בית המשפט המחוזי בנצרת מאשמת הרצח.

כתבתנו רותי אברהם מוסרת כי ההשתלמות תעסוק בנושאים אקטואליים בוערים. מושב הפתיחה, שכותרתו: "חופש הביטוי והשיסוי", יעסוק בגבולות חופש הביטוי. כמו כן, יידונו נושאים נוספים כגון חזקת החפות, ארגוני פשיעה והלבנת הון, המדע והטכנולוגיה בשירות ההליך הפלילי, חלופות יצירתיות להליך הפלילי ועוד. כאמור במהלך ההשתלמות יוקרן בהקרנת בכורה הסרט התיעודי על משפטו של עמוס ברנס

בהשתלמות שתמשך עד מוצ"ש תשתתף הצמרת המשפטית בעיקר בתחום הפלילי ובהם: היועץ המשפטי לממשלה מני מזוז, ח"כ זהבה גלאון, הפרקליט הצבאי הראשי תא"ל אבי מנדלבליט, יו"ר הרשות לניירות ערך משה טרי, פרופ' יהודה היס מהמכון לרפואה משפטית ותנ"צ ד"ר עזי צדוק ראש מז"פ, משטרת ישראל. כמו כן יטלו בה חלק בכירי משרד המשפטים, פרופ' עמנואל גרוס מאוניברסיטת חיפה, הסניגורית הציבורית הראשית עו"ד ענבל רובינשטיין, פרקליטת מחוז ת"א (פלילי) עו"ד רות דוד, פרקליטת מחוז מרכז עו"ד רחל שיבר, פרקליטת מיסוי וכלכלה עו"ד אלה רובינק וראש לשכת עורכי הדין ד"ר שלמה כהן.

בהשתלמות ישתתפו גם סניגורים בולטים כעו"ד ד"ר יעקב וינרוט, עו"ד אלי זוהר, עו"ד רם כספי, עו"ד אביגדור פלדמן, עו"ד נתי שמחוני ועוד.
