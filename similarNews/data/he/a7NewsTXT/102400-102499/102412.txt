

ראשי הועדים בנמלי אשדוד אילת וחיפה החליטו אתמול (ד') להקפיא את השביתה בנמלים לאור פנייתו של נשיא התאחדות התעשיינים. נמסר כי הושגה התקדמות במו"מ וכי ייעשה מאמץ להגיע להסכמה עד יום ראשון.

התקדמות במו"מ הובילה להחלטת ועדי עובדי הנמלים להקפיא את איומי השביתה. ראשי הועדים בנמלי אשדוד אילת וחיפה הודיעו כי לאור בקשתו של שרגא ברוש נשיא התאחדות התעשיינים הוחלט להקפיא את איומי השביתה. הכוונה לנסות להשיג הסכמה עד ליום ראשון כאשר ביום ראשון יערכו ועדי העובדים התייעצות באשר להמשך צעדיהם.

השביתה אמורה היתה לפרוץ אמש (ד') וראשי הועדים טענו כי שר האוצר דוחף אותם לשביתה. ראשי הועדים דורשים כי יושגו הסכמות בנושא הפרטת הנמלים ובין היתר, בנושא תנאי פרישה ובעלות על נכסי הנמלים.

ביום ג' הגיב משרד האוצר על איומי השביתה של ראשי הועדים כי כוונת העובדים היא "לשמר משטר של עריצות בנמלים, משטר שבו קומץ של עובדים יחזיקו את המשק בגרון ויחנקו בכל הזדמנות את הכלכלה". באוצר הדגישו כי הרפורמה תצא לדרך למרות האיומים.

שר התחבורה שטרית אמר כי אינו רואה סיבה לפרוץ שביתה משום שיש הסכמות כבר במרביתה נושאים.

בענף התובלה הימית ציינו כי היבואנים והיצואנים החלו בצימצום העברת מטענים דרך נמלי חיפה ואשדוד וכי יבואנים החלו להערך לשביתה על ידי אגירת מלאי. (ר)
