

ממשלת אוקראינה מבקשת לחרוש בית-עלמין יהודי עתיק, והיא מתנה את המשך שימורו בגידור המקום, בעלות של 30,000 דולר. כך התריע אחד מחשובי הרבנים באוקראינה בפנייתו אל "מרכז רבני אירופה".

הרב פנה אל האגף לחברה-קדישא ובתי עלמין ב"מרכז רבני אירופה' והודיע על בעיה חמורה בה נתקל בעירו. במקום בית עלמין יהודי עתיק, בו נקברו מאות יהודים במרוצת הדורות, במיוחד בתקופת מלחמת העולם השנייה.

לפי הדיווח, האתר מוזנח וחרב, והוא סובל מפגעי מזג אויר ומפגיעות של בריונים. עתה מבקשת הממשלה האוקראינית לבצע במקום עבודות פיתוח ולחרוש את בית הקברות. הממשלה הודיעה לקהילה היהודית כי היא נכונה לשקול שנית את ההחלטה, אולם היא מתנה זאת בהקמת גדר שתתחום את בית העלמין, תשמר את הקיים ותמנע פגיעה בו.

בקהילה המקומית מציינים כי עלות הקמת הגדר היא לפחות כ- 30,000 דולר, מעל ומעבר לאפשרות של שרידי הקהילה היהודית במדינה שבה מגיע השכר הממוצע ל30-50 דולר לחודש בלבד. רב הקהילה שפנה ל"מרכז רבני אירופה" ביקש לשמור על חיסיון המקום, משום שלדעתו ניתן לפעול במקרה זה ביתר יעילות תחת איפול, מה גם שהממשלה החלה לגלות נכונות.

מזכ"ל "מרכז רבני אירופה", הרב מנחם מרגולין, מסר כי ה'מרכז' נרתם לפעולה והוא פונה בימים אלה לאגודות וקרנות, ולנדיבים העוסקים בתחום ההגנה על קברי ישראל, כדי להסיר את חרפת החילול מעל קברי ישראל.
