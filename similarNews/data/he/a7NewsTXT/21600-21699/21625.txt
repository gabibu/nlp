

עשרות תושבים העוסקים בקטיף בלתי חוקי של צמחי תבלין נתפסו לאחרונה ע"י פקחי רשות הטבע והגנים. בין הקוטפים גם פלשתינים רבים, הנכנסים לארץ באופן בלתי חוקי לאסוף את התבלינים.

עם תחילת עונת הלבלוב של צמחי התבלין בשטחים פתוחים, נערכו פקחי רשות הטבע והגנים לסידרה ארוכה של מבצעי אכיפה נגד קוטפי צמחים מוגנים. מדובר, בצמחי תבלין מרווה משולשת, אזוב מצוי, זעתר ועוד, המבוקשים מאד ע"י תושבים הפושטים בעונה זו על שטחים פתוחים ברחבי הארץ ועוסקים בקטיף למטרות מאכל ומסחר.

בשבת האחרונה תפסו פקחי הרשות 26 קבוצות שעסקו בקטיף בלתי חוקי באיזור שמורת הסוללים ובאיזור גן הלאומי ציפורי. הפקחים הגישו נגד הקוטפים דוחות ורשמו להם אזהרות וברירות משפט.

בין הקוטפים גם פלשתינים רבים, החוצים באופן בלתי חוקי את שטחי הרשות הפלשתינית לתוך ישראל כדי לאסוף את צמחי התבלין, שנעלמו משטחי הרשות כתוצאה מקטיף פראי בשנים האחרונות.

מרשות הטבע והגנים נמסר , כי צמחים אלה מוגנים על פי חוק והעונש הצפוי על עבירה מסוג זה יכול להגיע לכ-50 אלף שקלים או שלוש שנות מאסר.

ברשות קוראים לציבור להימנע מקטיף צמחי תבלין שהם צמחים מוגנים.


