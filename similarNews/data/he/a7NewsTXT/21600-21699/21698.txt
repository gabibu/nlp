

אין הכשרה מיוחדת למאבטחים לטיפול במחבלים המתפוצצים. הכשרתם של המאבטחים כוללת ירי במטווח ואימון גופני ובקרב מגע, כך מסרו חברות מאבטחים. הן מסרו גם כי לאחרונה נסתמן ביקוש רב מאוד למאבטחים, בעיקר למאבטחים חמושים. יעקב גיטלמן, מנהל החברה 'אגודת השומרים', תיאר את הביקוש למאבטחים במילה 'פאניקה'. "יש ביקוש רב למאבטחים במסעדות, בבתי קפה, בגני ילדים ובמכללות", אמר גיטלמן, והוסיף כי לאור הביקוש, אין לו מספיק עובדים. "כולם מבקשים צעירים יוצאי יחידות קרביות, ובימים אלה מבקשים רק מאבטחים חמושים. להבדיל מימים רגילים בהם הדגש הוא על עבירות רכוש, כרגע הדגש הוא על ביטחון. הטלפון אינו מפסיק לצלצל, אבל אינני יכול לתת יותר ממה שיש לי", אמר.

עוד ציין גיטלמן כי העיכוב באישור המועמדים על ידי משרד הפנים עוד מכביד על המצב. "התשובות מגיעות רק לאחר כמה שבועות, ולכן כרגע אני יכול להעסיק רק מאבטחים מהמאגר הקיים.
גם איציק לוי, המשנה למנכ"ל של חברת השמירה 'קבוצת שירותי השומרים' אמר: "במטרה להשיג עירנות עיבינו את התדרוכים שלנו למאבטחים, וחיזקנו את הנהלים". לדבריו, "ההכשרות הבסיסיות הן כמעט זהות בין חברה לחברה, והשוני ביניהן הוא ברמת התגבור ובאיכות הנהלים. זה מה שעושה את ההבדל בין הבנתם ויישומם בשטח, לבין עבודה רובוטית, מתוך דקלום. כיום הדרישה למאבטחים חמושים עלתה, וגם למאבטחים איכותיים יותר, שעברו מעבר לאימון הבסיסי". לדבריו, במשך מספר ימים מעבירה החברה אימון מורכב ואינטנסיבי יותר, , בירי, בלחימה, בקרב מגע ובכל הקשור לצד המקצועי התיאורטי".

מאבטח יכול למנוע ממחבל מתפוצץ להפעיל את המטען, והראיה, לדבריו, היא התנהגותו של המאבטח בנתניה. כזכור, לפני כמה חודשים מנע המאבטח ממחבל מתאבד להיכנס לקניון בנתניה ועקב כך הוא נאלץ לפוצץ עצמו בחוץ, דבר שמנע אבדות גדולות בהרבה. "מאבטח עירני ואמיץ יכול למנוע ממחבל להתפוצץ בתוך הקהל", אמר לוי. גם הוא מודה כי עכשיו יש דרישה מוגברת יותר למאבטחים מאשר בעבר. "מתחילת האינתיפאדה עלה היקף הדרישות ב- 30% . הדרישה היא כמו בתנועת מטוטלת. אחרי פיגוע יש דרישה מוגברת, ואחר כך היא מתמעטת".

