

לשכת ראש הממשלה הודיעה אחר-הצהרים כי בעקבות מעצרם של רוצחי השר זאבי החליט אריאל שרון לא להגביל עוד את תנועת ערפאת בשטחי הרשות הפלשתינית. משמעות הדבר היא שערפאת יוכל לצאת מעתה מרמאללה לכל ערי יש"ע וחבל עזה.

מלשכת ראש הממשלה נמסר עוד לכתב עתי"ם, כי אם הרשות הפלשתינית תשחרר את רוצחי השר זאבי, שולחיהם - כולם או חלקם, מדינת ישראל תהיה חופשית להחליט על הצעדים שתנקוט בתגובה. שר הביטחון, בנימין בן אליעזר, אמר לפני שעה קלה כי הוא שמח שערפאת יצא לחופשי.

בירושלים נפגש הצהריים שר החוץ שמעון פרס עם יו"ר המועצה המחוקקת הפלשתינית אבו עלא. הפגישה ארכה כשעתיים. בפגישה השתתפו מהצד הפלשתיני סאיב עריקאת וג'יבריל רג'וב, ומהצד הישראלי ראש השב"כ אבי דיכטר.

לאחר הפגישה סירב פרס להתייחס לשאלות שהופנו אליו בנושא הפגישה. שר החוץ אמר רק כי ישראל מחפשת כל דרך להגיע להפסקת אש ולחדש את המו"מ המדיני.
