

במחנה דאהיישה עצרו כוחות צה"ל אתמול כ-600 ערבים החשודים בפעילות עוינת. למעשה נעצרו שם כל הגברים בני עד 15 עד 45. כ-100 ערבים נוספים נעצרו בדרך דומה בכפר השכן אירטאס.

פלשתינים אחדים ששוחררו אחרי חקירתם סיפרו כי ראשיהם של העצירים כוסו בכובעים צבעוניים. כובעים שחורים כיסו את ראשי החשודים בהשתייכות לגדודי קדושי אל-אקצה (הזרוע הצבאית של הפתח), וכובעים אדומים הונחו על ראשיהם של החשודים בהשתייכות לגדודי אבו עלי מוסטפא, הזרוע הצבאית של החזית העממית. צה"ל אף תפס עמדות שולטות במחנה.

במהלך הבוקר ערכו כוחות שריון וחי"ר של צה"ל סריקות במחנה וחשפו מבנה, ובו מעבדה להכנת מטעני נפץ.

באזור בית ג'אלה, שבו פעל צה"ל מצאו הכוחות בית ובו מספר גדול של מטעני חבלה. המטענים פוצצו, והבית נהרס.

מקום נוסף שבו פעל צה"ל הוא העיר קלקיליה. לפני כניסת הכוחות נותק זרם החשמל לעיר, ומסוקים ירו טילים אל מבנה השייך לכוח 17.

מדובר צה"ל נמסר כי במהלך הלילה פשטו הכוחות על העיר, והם ביצעו סריקות בחיפוש אחר מחבלים, אמצעי לחימה ותשתיות טרור. במהלך הפעילות התפתחו חילופי אש בין כוחות צה"ל למחבלים, אך לכוחותינו לא היו נפגעים.

החיזבאללה שוב ירה אתמול פגזי נ"מ בגבול הצפון, והפעם בגליל המערבי. בסך הכל נורו כעשרה מטחים אל מטוסי חיל האוויר. לא היו נפגעים. גורם צבאי בכיר אומר כי באמצעות ירי הנ"מ מבקש החיזבאללה להסלים את המתיחות בצפון, ואף לגרום להתלקחות כוללת שם.

כתבנו קובי פינקלר מדווח כי מחבלים התקיפו את מוצב צה"ל ליד מעיין ברוך בצפון.
לא היו נפגעים.


