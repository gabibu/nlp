

בטקס שנערך בנצר סירני העניקו השר לבטחון הפנים עוזי לנדאו ומפכ"ל המשטרה רב ניצב שלמה אהרונישקי תעודות הוקרה ל-38 שוטרים ואזרחים שהצליחו באחרונה לסכל פיגועים.

בטקס אמר השר לבטחון הפנים לקציני המשטרה כי יתן את כל הגיבוי לשוטרי ישראל. השר הזכיר בדבריו גם את השוטרים המוסרים את עדותם בוועדת אור, ואמר כי משרדו יסייע להם.

עוד ציין השר כי במקום שהמשטרה עומדת על משמר שלטון החוק שורר שקט, וציין כדוגמא את הר הבית ואת ה"אוריינט האוס".

השר לנדאו דיבר על כוח האדם במשטרה, ואמר כי המשטרה תרחיב את מעגל ההתנדבות לכוחותיה, ובעזרת המתנדבים היא תקים כיתות כוננות חדשות, ומשמרות שכונה חדשות. "אנחנו נצטרך את הציבור כמכפיל כוח אבל גם כמכפיל רוח", אמר לנדאו.


