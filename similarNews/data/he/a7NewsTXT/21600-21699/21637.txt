

בכנס קציני משטרה שנערך בהשתתפות מפכ"ל המשטרה וצמרת המשטרה בקיבוץ נצר סירני שליד נס ציונה מסר השר לבטחון פנים ד"ר עוזי לנדאו כי 500 שוטרים יתווספו בקרוב למשטרה כדי לאבטח את הכבישים סביב עוקף ירושלים.

כתב עתי"ם מוסר, כי בכינוס הוענקו גם 38 תעודות הוקרה לשוטרים ואזרחים אשר מנעו פיגועים במהלך חודש פברואר ותחילת מרס.

השר לבטחון פנים אמר, כי השנה הזאת מאפיינת את המשטרה בעיקר בלוחמה בטרור ובסיכולו. השר לבטחון פנים הוסיף, כי ההישג הבולט של המשטרה בשנה החולפת הוא אומץ הלב. "אנו נוטלים על עצמנו חלק מהמשימות שעד כה צה"ל לבד טיפל בהם", אמר.

עוד אמר השר לנדאו כי אנו נלחמים לא סתם על הבית שלנו, אלא על מימוש הצדק ההיסטורי. "המאבק שהחל ב-1948 לא הסתיים ואנו ממשיכים במלחמת העצמאות שלנו. אנו נלחמים נגד ציר של רשע וטרוריסטים. אין שום טענה שיכולה להצדיק הרג חסר הבחנה של נשים, תינוקות, ילדים וגברים", אמר השר לנדאו.
