

כ-70,000 אנשים גדשו אמש את כיכר רבין בתל אביב בהפגנה תחת הכותרת "עם חזק מנצח את הטרור". המפגינים נשאו שלטים שקראו בין השאר "עם חזק מנצח את הטרור", "למוטט את הרשות", "להחזיר את הביטחון", "מחבקים את צה"ל באהבה" ו-"נתאחד, נתעצם וננצח". בקהל נישאו מאות דגלי המדינה, והודלקו נרות. במהלך ההפגנה נאמו ראשי רשויות וקציני צה"ל במילואים, וביניהם האלוף במיל. שמואל ארד, ותא"ל במיל. אפי איתם. האלוף במיל. ארד, אלוף פיקוד העורף לשעבר וקצין צנחנים, אמר: "המלחמה היא על הבית. אסור לנו לאפשר לרשות הטרור הישגים והצלחות. כל היסוס וויתור הם מפרשים כחולשה. נחישות, אחדות ותעצומת נפש אלו הדרושים לעם ישראל, וכך ילמד ערפאת שיש למדינת ישראל הכוח לעמוד על נפשה ולהשיב מלחמה. אין זו העת לסרבנות ולפלגנות". האלוף ארד הוסיף כי "אין מנוס מהכרעה מלאה עד פירוקה של הרשות וסילוקו של ערפאת. יש לצה"ל מה לעשות, והוא יודע איך לעשות את זה". "לו עשינו לפני עשרה חודשים את מה שצה"ל עושה בשבועיים האחרונים היה מצבנו אחר. אנחנו צריכים להיכנס לכל מקום כדי לפגוע במחבלים. המחבל המתאבד צריך לדעת ש-24 שעות אחרי שהוא יתאבד יהרסו את הבית של משפחתו, והמשפחה תוגלה ללבנון חסרת כל". את הצעתו ליווה הקהל בקריאות עידוד.

אפי איתם, לשעבר מפקד אוגדת הצפון, אמר: "בואו נתכנס ונאסוף את כוחותינו לקראת מאבק קשה, לקראת מבחן גדול. כשכולנו ביחד שום דבר אינו יכול להכריע אותנו, לנצח אותנו. הטרור שפוגע בנו הוא רק ענן החולף על פני השמש, ולאחר שיחלוף, יתגלה שוב אורה. יש בגופנו פצעים מדממים אך בתוך גופנו יש נשמה גדולה ונצחית. איננו אומה רגילה ככל האומות. מי שמחנך את ילדיו להתאבד רוצה לבטל את הנשמה שלנו ואת הקיום שלנו. אנחנו עם השם, אנחנו אומה של נצח, לא ערפאת, לא היטלר ולא פרעה, איש מהם אינו יכול לגבור עלינו ". "שרון", קרא איתם לראש הממשלה, "אנחנו זוכרים לך את תחנות חייך, שכולן גבורה, את נעוריך ואת בחרותך, שהיו כולם קודש להגנת שדה ובית. אנו שולחים לך מכאן חיבוק ועידוד, וקוראים לך: קום ותהיה אריה יהודה, ואנחנו, העם, נלך אחריך. אנו שולחים לך את ברכת ישראל העתיקה: חזק חזק ונתחזק".

בהפגנה נאם גם שמוליק ריפמן, יו"ר מועצת הר הנגב ואיש מפלגת העבודה: "נכפתה עלינו מלחמת התשה, שבה מבקש הטרור להתיש אותנו. הטרור אינו מבחין בין אדם לאדם, בין שמאל ובין ימין, בין גברים לבין נשים, בין דתיים לבין חילונים, בין יהודי לבין גוי. הטרור מאיים על כולנו, ולכן על כולנו לפעול ביחד למיגורו. הקהילה היא החומה שלנו, החוסן הלאומי שלנו. כולנו רוצים שלום אבל אנו במלחמה על קיומנו, ולכן אנו חייבים להניח את המחלוקות בצד, ולהתאחד במאבק על קיומנו".

תא"ל במיל' אריה אלדד אמר כי כבר 120 שנים הערבים מנסים להתנכל ליישוב היהודי, לשיבת ציון. כבר 120 שנה הערבים אומרים לנו כי לא ארץ אחת לשני עמים הם רוצים, אלא הם רוצים את כולה. או אנחנו או הם, וכל התמימים והצבועים ומשתפי הפעולה עם האויב בזמן מלחמה, האומרים שהכיבוש הוא שורש הסכסוך, משקרים ביודעין. לא ארץ נוכריה כבשנו כי אם את נחלת אבותינו. שלנו הארץ וכל עם אחר זר כאן".

"ולערבים נאמר", אמר אלדד: "אם תרצו להשלים אתנו השלימו, ותחיו בארצנו. ומי שירצה לעזוב יבורך ויעזוב, אבל כל ערבי מערביי יש"ע או מערביי מדינת ישראל שיחליט להילחם עם אויב מאויבי ישראל, לסייע לו או להזדהות אתו יקבל מלחמה. הוא ימות בחרב או יושלך לכלא או יגורש מן הארץ כדין אויב בזמן מלחמה מבית ומחוץ". אלדד פנה לשרון: "לא נבחרת להקים מדינה לערבים. לא נבחרת להקים מדינה לאויבי ישראל או להסגיר לידיהם שטחי ארץ. סמוך על כוחו האמיתי של העם. 2000 שנה נטבחו יהודים כי לא היה להם הצבא הזה, ועתה מחכים עם ישראל וצבאו לפקודה לצאת שוב במלוא הכוח ולשחרר את חבלי הארץ שהוסגרו לידי הערבים. את מלחמת השחרור יש להתחיל בהר הבית בירושלים".

כ-1,600 שוטרים, לוחמי מג"ב, חבלנים, פרשים ומתנדבי המשמר האזרחי אבטחו את העצרת. לצד כוחות הביטחון פעלו גם מד"א וצוותי כיבוי אש. מסביב לכיכר הוצבו אוטובוסים ריקים במטרה למנוע כניסה של מכונית תופת אל עבר המפגינים. במסגרת ההיערכות נסגרו כבישים באזור.
במועצת יש"ע מסבירים כי הפעם ההפגנה נושאת אופי של "בעד" ושל "חיזוק".


