

מאז הודעת הפרישה של סיעת "האיחוד הלאומי ישראל ביתנו" מהממשלה פועל פרס לקידום מסמך פרס-אבו עלא. גורמים בירושלים אמרו שפרס זיהה "חלון הזדמנויות" לקידום התוכנית לאחר "הפנייה שביצע שרון שמאלה". לדבריהם, זאת התוכנית המדינית היחידה שעדיין אקטואלית, וכי התוכנית נוסחה באופן שיאפשר לשרון לקבל אותה.

לישיבתה של סיעת העבודה הגיע פרס הישר מפגישתו עם אבו עלא. בפגישה דיווח פרס לאבו עלא על החלטת ישראל להתיר לערפאת לצאת מרמאללה.

פרס הדגיש כי פרק הזמן למו"מ הולך ומתקצר. כבר בתחילת השנה הבאה ייכנסו המפלגות לתהליך של פריימריס. לכן, לדברי פרס, נותרו רק 8 חודשים לפעילות מדינית אמיתית. "יש לנו בסך הכל 7 עד 8 חודשים לפעולה של ממש", אמר.

פרס מתח ביקורת על חלק מפעולות צה"ל ביש"ע. לטעמו, הן גרמו נזק לתדמיתה של ישראל בעולם.
על פרישתם של השרים ליברמן ואלון אמר שר החוץ: "פרשו - פרשו. למה לי עכשיו לזרוק אבנים. אבל לא מקובל על דעתי הרעיון של מלחמה עכשיו. חשבתי שזו שגיאה גדולה מאד מכל הבחינות".
אתמול בצהריים נפגש פרס במלון לרום בירושלים עם אבו עלא. בפגישה השתתפו עוד נציגי האויב וביניהם סאיב עריקאת וג'יבריל רג'וב, וכן ראש השב"כ אבי דיכטר.


