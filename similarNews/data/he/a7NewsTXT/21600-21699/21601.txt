

אחד עשר צעירים וצעירות נרצחו במוצאי שבת בידי מחבל מתאבד. נביא כאן קווים לדמויותיהם:
דנית דגן, בת 24 מתל אביב, הייתה חברה של אורי פליקס מזה חמש שנים, והשניים עמדו להינשא בתוך חודשיים וחצי. דנית חגגה במוצאי שבת עם כל משפחתה את חנוכת הבית של דודתה, ולאחר מכן מיהרה להיפגש עם אורי וחבריו. דודה ניסים רם- לב הסביר כי בכך, למעשה, נפרדה מכל המשפחה. היא הותירה אחריה הורים ושלושה אחים.

אורי פליקס, בן 28, התנשא לגובה של שני מטרים, וחבריו סיפרו עליו כי מעולם לא פחד מפיגועים. הוא תמיד אמר: "תסתכלו עלי, גדול כמוני, אף מחבל לא יהרוג אותי". הוא הותיר אחריו זוג הורים ואחות.
אורית עוזרוב, בת 28, עבדה בארבע השנים האחרונות במשרד החוץ. אביה סיפר כי כשביקשה לצאת, ביקשה ממנה אימה שלא תצא, אך היא השיבה לה שאי אפשר לחיות כל הזמן בדאגה ולעצור את החיים. היא הותירה אחריה זוג הורים ואח.

ניר בורוכוב, בן 22, השתחרר לפני פחות משנה משירות ביחידת דובדבן. בן דודו סיפר כי הוא נאבק על הזכות לשרת ביחידה קרבית, ואף נשלח לכלא בשל התעקשותו. לבסוף, כאמור, הצליח להתקבל ליחידה המובחרת "דובדבן".

דן אימני, בן 23, הוא הבן השני שמאבדים הוריו. אחיו הבכור, חזי, נהרג לפני 18 שנים בלבנון. הרצל, אחיו של דן, סיפר כי אחיו היה פטריוט ישראלי אמיתי, והיה אכפת לו מהנעשה בארץ. בשנת 1984 נהרג האח חזי בלבנון. לדברי הרצל, אמו שרויה עדיין באבל על חזי, והוא אינו יודע כיצד יתמודדו הוריו עם אובדן נוסף. דן הותיר אחריו הורים ושלושה אחים.

נתנאל כוכבי, בן 31, אמר לחברו ביום שישי: "'הפיגוע הבא יהיה פה במומנט", כך סיפר אתמול אסף, אחיו של נתנאל. לדבריו, שירת נתנאל ביחידות קרביות שונות, ואף הרבה לשרת במילואים. הוא סיפר כי בעת שירותו הצבאי נפגע נתנאל פעמים אחדות מרסיסים, אולם הפגיעות לא היו קשות. נתנאל התכוון להשתקע בירושלים, ולסיים את התמחותו במשפטים. הוא הותיר אחריו זוג הורים ושישה אחים.
לבנת דבש, בת 28, היא הצאצא השני שמאבדת המשפחה. לפני חמש שנים נהרג אחיה. בעיניים נפוחות מבכי אמר אתמול יוסף, אביה של לבנת: "היא הייתה נשמה, נשמה מלאת חיים. פרח!" לדבריו, היא הייתה הכל עבור המשפחה "האור שבבית" והאור בחברה שלה". היא הותירה אחריה זוג הורים ושני אחים.

הנרצחים האחרים הם: לימור בן שוהם, בת 27, מירושלים, רחמים בן- אברהם, בן 29, מירושלים, טלי אליהו, בת 26, מירושלים, וברוך לרנר, בן 29, מהיישוב עלי.


