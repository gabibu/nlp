

בצהריים הובא למנוחות בבית העלמין קריית שאול אייל ליברמן, בן 43, שנרצח הבוקר בפיגוע בכניסה ליישוב קריית ספר.

מאות בני אדם ליוו אותו בדרכו האחרונה. ביניהם היה גם אלוף פיקוד הדרום, דורון אלמוג.

הבוקר קצת לפני השעה 8:00 נרצח ליברמן ויהודי אחר נפצע באורח בינוני בפיגוע ירי שביצעו מחבלים סמוך לקרית ספר.

על פי התחקיר הראשוני, המחבלים חיכו במארב וכשעברו שני הישראלים, שעובדים כמאבטחים, הם פתחו לעבר רכבם באש. כתוצאה מירי הנהג איבד את השליטה והרכב התהפך. שני נוסעי הרכב נפצעו, אחד באורח קשה מאוד והשני נפצע פצעים בינוניים. צוות של מד"א שהוזעק למקום ניסה לייצב את מצבו של הפצוע קשה, אך הוא נפטר מפצעיו. הפצוע השני פונה לבית החולים שיבא ברמת גן.
כוחות בטחון חשו למקום וערכו סריקות בסיוע מסוק. ככל הנראה המחבלים נמלטו לשטחי הרש"פ.

בסביבות השעה 9:30 הבוקר דקר מחבל נער בן 15 בכיכר גרוס בחברון. ממד"א נמסר כי מצבו של הנער בינוני וכי הוא נפגע בבטנו. הוא פונה לבית החולים "הדסה עין כרם".

כוחות צה"ל ערכו סריקות אחר המחבל הדוקר שהצליח ככל הנראה להמלט לשכונות הערביות של חברון.
