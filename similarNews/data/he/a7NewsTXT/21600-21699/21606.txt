

שלושה אזרחים, מתנדבי המשמר האזרחי, יצאו ביום ו' למסע אופניים מדן ועד אילת. מטרת המסע: לעודד גיוס מתנדבים לארגון המסייע והמקל על עבודת המשטרה, במיוחד בימים קשים אלה.

האזרחים מגיעים משלושה מקומות שונים בארץ: בראשם עומד סגן אלוף (מיל) שלומי דויטש מן היישוב רעות, השוטר דני עדן, המשתייך למרחב חיפה, וגילי מזור, סטודנט מכפר הס.

השלושה החליטו לנקוט יוזמה ולרכב על אופניהם מאזור דן ועד אילת, מסע שאמור להימשך כשבוע. הם לובשים חולצות שעליהן נכתב "ברגלים נתנדב למשמר האזרחי". בכל יום יסעו השלושה כ-80 קילומטרים, וביום חמישי הם אמורים להגיע לאילת, שם יסיימו את המסע.

עוד נמסר כי בכוונתם של השלושה להקים בעתיד יחידות משמר אזרחי, על אופניים.

את הידיעה הביאה כתבתנו עפרה לקס.
