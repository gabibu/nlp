

בארה"ב מציינים אתמול מלאת חצי שנה לפיגוע במגדלי התאומים ובפנטגון. טקסי זיכרון התקיימו במנהטן ובוושינגטון. בטקס הזיכרון בבית הלבן אמר נשיא ארצות הברית ג'ורג' בוש כי כל מחבל חייב לדעת שלא יהיה לו מקום להימלט אליו אחרי ביצוע זממו.

עד אתמול לא הסתיימו עבודות פינוי ההריסות של המגדלים התאומים.

סגן נשיא ארצות הברית ריצ'ארד צ'ייני פתח אתמול בלונדון מסע בשתים-עשרה מדינות לקראת התקיפה האמריקנית בעיראק. צ'ייני יבקר גם בישראל, אך לא ייפגש עם ערפאת.

המדינות הערביות מביעות התנגדות למלחמתה של אמריקה בעיראק.

ביום ראשון אמר מלך ירדן עבדאללה כי כל התקפה אמריקנית על עיראק עלולה להביא תוצאות הרות-אסון על המזרח התיכון. ערב סיורו באזור של סגן נשיא ארה"ב ריצ'רד צ'ייני נועד המלך בעמאן עם שליח בכיר של סדאם חוסיין. מלך ירדן הזהיר כי ""התקפה על עיראק תגרום אסון לעיראק בפרט ולאזור בכלל, ותאיים על הביטחון והיציבות של האזור".

העיתון וושינגטון פוסט פרסם אתמול כי ירדן ותורכיה הזהירו את אמריקה לבל תתקוף את עיראק. לטענתם, במתקפה זו טמונה סכנה ליציבות באזור, ולכלכלתן של תורכיה וירדן, שהן בעלות בריתה הקרובות ביותר של ארה"ב בעולם המוסלמי. האזהרות נשמעו על רקע יציאתו של סגן הנשיא דיק צייני לסיור שנועד לגבש תמיכה ערבית במלחמתה של ארה"ב בעירק.

העיתון מציין כי בקרב מנהיגי האזור מתגבשת הסכמה כללית, ולפיה הסיכון הנשקף לאזור ממלחמה נגד סאדאם חוסיין גדול יותר מהאיום הנשקף ממנו. העיתון מציין כי התנגדותן של מדינות כירדן ותורכיה מערימה על ארה"ב קשיים במלחמתה עם עירק. חלק מחששותיה של תורכיה נעוצים באיום הנשקף לכלכלתה ממלחמה עם שכנתה עיראק. ראש ממשלת תורכיה ציין כי כבר עתה, עוד לפני שהמלחמה החלה, ונשמעים רק איומים, נרתעים משקיעים מהשקעות בתורכיה. לנוכח מלחמה עם עיראק תורכיה גם חוששת לשינויים דמוגרפיים ואתניים בגבולותיה. אחד מהמיעוטים השוכנים בגבול המשותף בינה לבין עיראק הוא המיעוט הכורדי, ותורכיה חוששת שעקב מלחמה עשוי מיעוט זה ליצור מדינה משלו באזור שבין שתי המדינות, ולגרום אי שקט ותסיסה בתורכיה. ירדן חוששת מאובדן אספקת האנרגיה החופשית הזורמת אליה מעיראק. במסגרת ההסכם שאיפשר לעיראק לייצא נפט למדינות האזור, הסכם הקרוי "אוכל תמורת נפט", נשענת אספקת תצרוכת הנפט של ירדן כולה על עיראק. מלחמה עם שכנה זו עלולה לסכן אספקה זו.

הוושינגטון פוסט מציין כי ההתנגדות למלחמה נגד עיראק היה הנושא המרכזי שנדון בביקורו של חוסני מובראק בארה"ב. כמו כן גם ערב הסעודית הביעה באופן פומבי את התנגדותה למלחמה זו.

סגן נשיא עירק טאהא יאסין ראמדאן תקף את ביקורו של סגן נשיא ארה"ב דיק צ'ייני במזה"ת "הפושע הזה אינו יכול לקבוע את גורל האומה הערבית", צוטט ראמדאן בסוכנות הידיעות העיראקית. ראמדאן אמר אתמול כי ארצו לא תאפשר לפקחים לשוב לתחומה.


