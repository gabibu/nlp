

עתירה נגד פסילת התשדיר "תהילים בשביל הנשמה" עתידה להידון בבג"צ הבוקר בשעה 9:00 . את העתירה הגישה "התנועה להגינות שלטונית" בראשותו של מרדכי איזנברג, נגד רשות השידור.

התנועה דורשת מבג"צ לבטל את החלטתה של ועדת הערר של רשות השידור לפסול את התשדירים של "תהילים בשביל הנשמה", תשדירים שהושמעו בתקופת החגים בתחילת תשס"ב.

יצוין כי התשדירים נפסלו הן בגלל היותם "שנויים במחלוקת אידיאולוגית בציבור" והן בגלל היותם "הטפה לפולחן".

את התשדירים יזמו קבוצת רבנים ואנשי עסקים, וחברת "פרסום גל" היא שהפיקה אותם. קמפיין הפרסום לאמירת תהילים כלל שלטי חוצות, פרסום על אוטובוסים ותשדירים בתחנות רדיו שונות, וביניהם "קול ישראל".

בעתירתה טוענת "התנועה להגינות שלטונית" כי אין אמת בהגדרת התשדיר כ"שנוי במחלוקת אידיאולוגית" שכן, לדבריה, אמירת תהילים "נמצאת בלב הקונצנזוס הישראלי יהודי, כמו גם אצל אומות העולם" . עוד טוענת התנועה כי בחוק רשות השידור נאמר כי אחת ממטרות הרשות היא "לחזק את הקשר עם המורשת היהודית וערכיה, ולהעמיק את ידיעתה" והתשדיר 'תהילים בשביל הנשמה' מגשים תכלית זו".

הרכב השופטים שנקבע לדיון הוא: טובה שטרסברג כהן, דליה דורנר ואליעזר ריבלין.

את הידיעה הביאה העתונאית חני לוז.



