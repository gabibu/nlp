

כ-70 אלף מפגינים מפגינים כעת בעצרת הימין בכיכר רבין בתל אביב. המפגינים נושאים שלטים הקוראים בין השאר "עם חזק מנצח את הטרור", "למוטט את הרשות", "להחזיר את הביטחון", "מחבקים את צה"ל באהבה" ו-"נתאחד נתעצם ננצח".

בהפגנה גם נאם שמוליק ריפמן, יו"ר מועצת הר הנגב ואיש מפלגת העבודה. ריפמן אמר כי "אנו במלחמה על קיומנו ולכן אנו חייבים להניח את המחלוקות בצד ולהתאחד במאבק על קיומנו".

"נכפתה עלינו מלחמת התשה שבה מבקש הטרור להטיש אותנו. הטרור אינו מבחין בין אדם לאדם, בין שמאל ובין ימין, בין גברים ונשים, בין דתיים וחילונים, יהודי וגוי. הטרור מאיים על כולנו ועל כולנו ביחד לפעול למיגורו. הקהילה היא החומה שלנו, החוסן הלאומי שלנו", אמר ריפמן.
