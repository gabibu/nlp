

בשיחה עם כתבים אמר הרמטכ"ל כי המלחמה עם הפלשתינים לא תסתיים בעוד שבוע, וכי לכן אסור להתעייף. לדבריו, לישראל דרושות תעצומות נפש כדי לנצח. עוד אמר מופז כי בימים הקרובים ימשיך צה"ל בפעילות רצופה ביבשה באוויר ובים, ויעשה כל מאמץ לעצור מבוקשים.

באשר להגנת היישובים אמר מופז כי אין כוונה לגייס אנשי מילואים, אך הבטיח לתגבר את אבטחתם באמצעות גיוסם של אנשי ההגנה המרחבית.

שני מוקדים הדורשים פעילות מתמדת כדי לאפשר למתיישבים ניהול אורח חיים מינימלי הם בטחון היישובים ובטחון הצירים.

מיד אחרי ההתקפה הרצחנית בואדי חרמייה, בין עפרה לשילה, הודיע צה"ל כי יבחן שנית את שיטת המחסומים, ואת יעילותה. ימים אחדים לאחר מכן פורקו וננטשו כמה מחסומים, וביניהם זה שבואדי חרמייה, וזאת למרות חיוניותו לאבטחת תנועתם של המתיישבים במקום.

מאז אתמול מאיישים תלמידי ישיבות על תיכוניות את המחסום שננטש, וצה"ל, שנטש את עמדת המחסום שם בסוף השבוע שעבר, מאבטח את התלמידים, כך מדווח כתבנו קובי סלע. הוא מוסיף כי ראש מועצת בנימין פנחס ולרשטיין שוקל להעביר למקום זה את לשכתו בימים הקרובים.


