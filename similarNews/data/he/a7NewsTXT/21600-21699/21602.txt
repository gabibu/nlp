

"זו מלחמת אין-ברירה", אמר אתמול הרמטכ"ל בשיחה עם כתבים. "היא אולי מהגורליות שבמלחמות, ודרושים לנו כוחות רבים ותעצומות נפש כדי לעמוד במצב".

מופז הדגיש כי בשלב זה לא עומד על הפרק גיוס מערך המילואים, וכי בלחימה ביש"ע צה"ל משתמש במערך הסדיר שלו בצורה נרחבת. לדברי הרמטכ"ל, יגויסו בקרוב רק חלק מאנשי ההגנה המרחבית, המגינים על יישוביהם.

מופז הסביר כי הרש"פ החלה את לחימתה נגד צה"ל, וכי היא מסלימה בכוונה תחילה את פעולותיה לפגיעה גם בנשים ובטף. "עלינו להחזיר מלחמה שערה", אמר הרמטכ"ל, וציין כי בשבוע האחרון הצליחו כוחות צה"ל להרוג 200 אנשי טרור פלשתינים. "זו שעה גורלית באשר לעתידה של מדינת ישראל. במציאות הזו של המלחמה אסור לנו "למצמץ". יש לעמוד איתנים מול הטרור, ולהילחם בו גם אם הוא נמצא 500 קילומטר דרומית לאילת", אמר מופז, ברומזו לפעולה ללכידת ספינת הנשק "קארין A".

בתשובה לשאלה אמר הרמטכ"ל כי פעילות צה"ל, כפי שנעשתה בשבוע האחרון, תימשך בכל המקומות ובכל הגזרות, תוך כדי מאמץ לעצור את מחוללי הטרור. לדברי הרמטכ"ל, מאז תחילת הלחימה נלכדו 1,800 מחבלים וסייעניהם.

הוא הסביר כי המעשה שעשוי להכריע את האלימות של ערביי הרש"פ הוא כיבוש מחדש של כל שטחי A והשלטת ממשל צבאי. לדבריו, הדבר יחייב גיוס כוח מילואים גדול, והוא עשוי לדרדר את האזור, ולהביא להסלמה.

באשר לתכליתה של פעילות צה"ל אמר הרמטכ"ל כי צה"ל מבקש לפגוע בתשתית הטרור ולגבות מהפלשתינים מחיר על פעולות הטרור, תוך כדי ניסיון לאפשר לדרג המדיני להמשיך במתווה דוחו"ת טנט ומיטשל מתוך עמדת יתרון.

בנוגע לאבדות במחסומים, ולתקיפות המחבלים, שבהן נהרגו בשבועות האחרונים 14 מחיילי צה"ל במחסומים, אמר הרמטכ"ל: "היו כמה רגעים כואבים וקשים גם במחסומים. צריך שיהיה לנו אומץ להודות שנכשלנו בכמה מקומות", אמר, והוסיף כי החיילים המוצבים במחסומים גם מנעו פיגועים ולכדו מבוקשים. הרמטכ"ל הדגיש כי פריסת המחסומים ביש"ע היא פועל יוצא מהמציאות הביטחונית.

