

ערביי ישראל מתגייסים לשרת במנגנוני הרש"פ. כך עולה ממידע שנמסר בכנסת במהלך הצגתו של חוק חדש שהגישה הממשלה בפני שולחן הכנסת. מדובר בהצעה לתיקון חוק יישום הסכם הביניים עם הרש"פ, והיא נועדה להתמודד עם תופעה שנחשפה לאחרונה, ולפיה מאות ערבים ממזרח ירושלים התגייסו בחודשים האחרונים למנגנוני הטרור של הרש"פ. המידע על כך עולה מהמסמכים שנחשפו באוריינט האוס. נציג משרד המשפטים שהביא את ההצעה ציין כי על פי המצב החוקי הקיים אין אפשרות לנקוט צעדים משפטיים נגד התופעה, ולהעמיד לדין ערבים המצטרפים לשורות הרש"פ או את המגייסים אותם.

בדברי ההסבר להצעת החוק נאמר כי גיוס זה פוגע בביטחון המדינה ובריבונותה של מדינת ישראל. על פי הצעת החוק גיוס אזרחי ישראל ותושביה למנגנונים שונים ברש"פ ולכוחות המזוינים האחרים ייחשב כעבירה פלילית, שהעונש המרבי עליה יהיה שבע שנות מאסר. התגייסות או פעילות במסגרת גורמים אלה תיחשב עבירה פלילית והעונש המרבי עליה יהיה חמש שנות מאסר.

ועדת הכנסת שחררה את הצעת החוק מ"חובת הנחה", ולפיכך תובא ההצעה לאישור הכנסת בשלוש קריאות עוד השבוע.

בתוך כך נורו אתמול יריות לעבר יישוב יהודי בגליל. בשעות הבוקר פתחו מחבלים באש לעבר חקלאים בשדות הקיבוץ עין השופט. קיבוץ זה, של השומר הצעיר, נמצא כ-7 ק"מ מדרום לצומת יוקנעם. האש נפתחה מכיוון כפר זבובה בתוך תחומי "ישראל הקטנה". לא דווח על נפגעים אך אחד הטרקטורים ניזוק. מאוחר יותר דווח כי כוחות הביטחון הצליחו ללכוד את שלושת המחבלים שביצעו את הירי.


