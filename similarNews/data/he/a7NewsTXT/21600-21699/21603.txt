

איש הרש"פ זיאד אבו עמר קורא לגרמניה להעניק פיצויים לערביי הרש"פ "בגין חלקה באסון הלאומי הפלשתיני שנגרם עקב הקמתה של מדינת ישראל", כך נכתב בעיתון "אלאיאם". העיתונאי ראיד לאפי כותב עוד: "זיאד אבו עמר ביקר באחרונה בגרמניה, ונועד עם חברי פרלמנט גרמניים לשיחות מדיניות שעסקו במצב במזרח התיכון. בשיחות אלה אמר אבו עמר: "על גרמניה לפצות את העם הפלשתיני בגין האחריות הבלתי ישירה שהיא נושאת על ה"נכבה" (האסון הלאומי הפלשתיני), שבאה לידי ביטוי בהקמת מדינה עברית בשנת 1948". הוא האשים את השלטון הנאצי בגרימת לגלי הגירה גדולים של יהודים לארץ ישראל, ולדבריו, אלה פגעו במאזן הדמוגרפי. עוד ממשיך לאפי לצטט את דברי אבו- עמר:

"התמיכה הנרחבת שמגישה גרמניה לישראל זה עשורים אחדים סייעה להגדלת עליונותה של ישראל בתחום הצבאי. חובתה של גרמניה, אפוא, היא לתבוע את סיום הכיבוש, את הדבקות המוחלטת בזכות העם הפלשתיני לעצמאות, ולהקמת מדינתו העצמאית שבירתה ירושלים, ואת מימוש החלטת 194 של האו"ם, העוסקת בפתרון בעיית הפליטים" (קרי - מתן אפשרות לשיבת מיליוני פליטים לתוך שטח מדינת ישראל הריבונית).

הידיעה הועברה באדיבותה של הסוכנות היהודית לישראל.


