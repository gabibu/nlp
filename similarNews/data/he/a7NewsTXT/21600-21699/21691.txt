

אתמול הודיעה לשכת ראש הממשלה כי בעקבות מעצרם של רוצחי השר זאבי הי"ד בידי המנגנוני הרש"פ החליט שרון לא להגביל עוד את תנועת ערפאת בשטחי הרשות. משמעות הדבר היא שערפאת יוכל לצאת מעתה מרמאללה לכל ערי יש"ע וחבל עזה. מהלשכה נמסר עוד כי אם הרש"פ תשחרר את רוצחי השר זאבי, את שולחיהם, את כולם או את חלקם, מדינת ישראל תהיה חופשית להחליט על הצעדים שתנקוט בתגובה.

שר הביטחון בנימין בן אליעזר אמר כי הוא שמח שערפאת יצא לחופשי.

בעקבות החלטתו של שרון לוותר על שבעת ימי השקט ולשלח לחופשי את ערפאת קיימו שרי הליכוד פגישה אתו. בפגישה נמסר כי רוב השרים מתחו ביקורת על שתי ההחלטות הללו, והביעו דאגה מההשלכות הפוליטיות של פרישת "האיחוד הלאומי ישראל ביתנו" מהקואליציה.

שר הביטחון, לעומת זאת, הביע שביעות רצון. בשיחה עם כתבים בכנסת אמר בן אליעזר: "אין זו כבר ממשלת ליברמן, ולכן השאלה מתי מפלגת העבודה תצא מהממשלה כבר איננה שייכת". עוד אמר בן אליעזר: "אני מקווה שחבריי יפסיקו לשאול מתי מפלגת העבודה פורשת מהממשלה. קודם שאלו עד מתי נמשיך לשבת בממשלת ליברמן, עכשיו אין ממשלת ליברמן, והשאלה כבר אינה שייכת".

השר צחי הנגבי אמר אחרי הפגישה כי לנוכח הדברים ששמע משרון הוא מאמין שהוויתור על שבעת ימי השקט היה מהלך טקטי בלבד.


