

אתמול בסביבות השעה שבע בבוקר, בשער כניסת הפועלים באזור החקלאי של היישוב נצרים, המאובטח באופן קבוע על ידי צה"ל, עורר אחד הפועלים את חשדו של חייל במקום. החייל קרא לו לעצור, ובתגובה ירה המחבל בחייל. קצין הביטחון שהגיע למקום נאבק עם המחבל, אך הוא נדקר ונורה בידי המחבל. חייל נוסף שהגיע למקום ירה במחבל והרגו.

הפצועים פונו לבית החולים סורוקה בבאר שבע, שם נאבקו רופאים על חייו של החייל, אולם בשעות אחר הצהריים הוא נפטר. מצבו של קצין הביטחון בינוני אך יציב.

אתמול הובאו למנוחות הישראלים שנרצחו במוצאי שבת בנתניה.

ישראל יחיא בן 27, תושב בני ברק, למד בישיבת "מיר" בירושלים והתנדב במד"א בית שמש במשך ארבע שנים. מנהל תחנת מד"א בית שמש סיפר כי הוא היה אדם עדין וביישן, אהוב על כל חבריו, וכי קיבל שבחים מכל העובדים והמתנדבים: "הוא אהב לעזור לכולם ללא היסוסים ושאלות", אמר.
במוצאי שבת נרצח יחיא במהלך נסיון להגיש סיוע לנפגעי הפיגוע.

הנרצחת השנייה בפיגוע, התינוקת אביה מלכה בת תשעה חודשים, היא הצעירה מבין ארבעת ילדיהם של רותי ומישאל מלכה. הם הגיעו לארץ להשתתף בשמחת הנישואין של אחי האם. הפיגוע אירע במהלך "שבת חתן" שערכה המשפחה. נאווה כהן, חברתה של האם רותי, סיפרה: "היינו בלובי המלון, וכבר עמדנו לצאת איש איש לביתו. כבר נפרדנו זה מזה, מההורים ומהחברים, ולפתע שמענו יריות. רצנו מייד למטבח ואמרנו לאנשים שם שיורים עלינו. כדי להגן עלינו הכניסו אותנו, בערך 20 איש, למחסן קטן של המטבח. מי שהצליח להימלט, ניצל. אביה ישבה בזמן האירוע בעגלת התינוקות שלה בלובי, ולידה הוריה. הם לא הספיקו להימלט, והיא נפגעה מרימון שהשליך המחבל. מישאל,אביה של התינוקת, שהיה לידה, נפצע אף הוא פצעים קשים מהרימון". משפחת מלכה שוהה בדרום אפריקה לרגל שליחות חינוכית.

שני הנרצחים נטמנו אתמול בבית העלמין ירקון.


