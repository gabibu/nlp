

הממשלה אישרה ביום א' את הצעת ראש הממשלה, לאמץ את המלצותיהם של מנכ"ל משרד ראש הממשלה אביגדור יצחקי והממונה על התקציבים במשרד האוצר אורי יוגב, להארכת תוכנית הסיוע ליישובי קו העימות בצפון בהיקף של 473 מיליון ש"ח לשנת 2003.
מטרת התוכנית היא לחזק ולבסס את היישובים שעל גבול הצפון. מן התוכנית ייהנו כל התושבים ביישובים שעד 9 ק"מ מגבול הצפון, ובייחוד תושבי קריית שמונה.

על פי התוכנית, כל משרד ממשלתי יסייע ליישובים בצפון בתחומו. כך, למשל, יינתנו הנחות בארנונה, ייבנו מוסדות ציבור, תהיה תוספת של כיתות לימוד ושעות לימוד בבתי הספר, משרד התחבורה יבצע פרוייקטים בטיחותיים בכבישים ומשרד התעשייה, המסחר והתעסוקה יוסיף תקציבים לתמיכה במפעלים. בנוסף יוקצבו משאבים לפיתוח תשתיות ולהקמת אזורי תעשיה.

משרד הביטחון ימשיך לסייע ליישובי קו העימות בכל תחומי הבטחון באמצעות פיקוד העורף וגופי משרד הביטחון הרלוונטיים.

התוכנית התקבלה על דעת כל השרים, למעט שר הפנים אברהם פורז שהיה היחיד שהתנגד, בטענה כי "זו תוכנית מיותרת, כל הארץ היא עימות".
