

מושבניק מאבן מנחם מצא ברכבו פגז נ"מ שנורה ע"י מחבלי החיזבאללה, חדר לרכבו ולא שהתפוצץ.

משה לגזיאל, בן 59, חקלאי ממושב אבן מנחם, סיים את יום עבודתו במטע התפוחים שלו, ולרוע מזלו מצא כי נזקים נגרמו למכוניתו. לתומו הוא סבר כי נהג אלמוני פגע ברכב ונמלט.

זמן מה אחר כך הוא גילה להפתעתו כי הנזקים נגרמו מפגז נ"מ שירו החיזבאללה אתמול בגזרה המערבית של גבול הלבנון. נראה כי אחד מהפגזים לא התפוצץ, וראש הנפץ נחת הישר למכוניתו.

לגזיאל סיפר לכתב עתי"ם קובי מנדל כי סמוך לשעה 11:45 אתמול נורה מטח "די כבד" של נ"מ מלבנון, ורסיסיו נפלו סמוך לחלקת התפוחים שבה הוא עבד יחד עם בנו.

"כשסיימנו את העבודה, אני והבן (30) יצאנו (מהחלקה), והבן נוהג בטרקטור מחוץ למטע התפוחים. אני הלכתי ברגל. כשהוא עבר ליד המכונית הוא אמר לי: 'אבא, בוא תראה, דפקו לך את האוטו'. עניתי לו, 'אתה רוצה לצחוק עליי אחרי יום עבודה כל כך קשה, עזוב שטויות', אבל הוא אמר לי שיש נזק רציני לאוטו.

"נעלתי את שער המטע, יצאתי לכיוון המכונית ואכן הבחנתי שדפקו לי את הרכב בצורה רצינית. הפנס השמאלי פגוע, הכנף השמאלית נמעכה, ורכב נוסף נפגע אף הוא. חשבתי שמישהו פגע ברכב ונמלט, ואחר כך אמרתי שזה אולי מאחד הרסיסים, אבל הוא אמר שאילו היה פוגע רסיס, האוטו היה נשרף.

"נסעתי הביתה, התקשרתי לסוכן הביטוח, וזה הורה לי להביא למחרת את המכונית למוסך, כדי ששמאי יעריך את הנזקים. החניתי את המכונית והתחלתי לרוקן את תכולתה. "בין היתר הייתה לי במכונית שמיכה, וכשהרמתי אותה חשתי שהיא כבדה. להפתעתי מצאתי בתוכה ראש נפץ שלא התפוצץ.

"נבהלתי. חששתי שמא הוא יתפוצץ באותו רגע, ומיד התקשרתי לרב"ש (רכז ביטחון שוטף). למקום הגיע חבלן, ובאמצעות הרובוט פירק את ראש הנפץ. כולנו היינו מחוץ לבית. בלוני הגז נותקו, ופעילות החבלן נמשכה כארבע שעות. בסיומן הוא חילץ את ראש הנפץ מהמכונית", סיפר.

יצוין כי בעבר כבר חווה משה לגזיאל ירי קטיושות. ב1979 חלף טיל קטיושה מעל לביתו והתפוצץ ליד הבית. ב 1988 פגע טיל קטיושה פגיעה ישירה בבית אחיו במושב נטועה, ובשנת 1998, במהלך מבצע "ענבי זעם", פגע טיל קטיושה פגיעה ישירה בבית אחיו במושב אבן מנחם, ובעקבות כך נשרף הבית עד היסוד.

למרות זאת, אמר לגזיאל "בשום פנים ואופן לא אעזוב את המושב".
