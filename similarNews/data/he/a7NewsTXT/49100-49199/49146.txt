

מע"צ בשיתוף משטרת ישראל, פתחה במבצע לאיתור מוקדי תורפה בהם נגרמות תאונות דרכים.
הצוות, בראשותו של המשנה למנכ"ל מע"צ, אינג' יוסי קופ, קבע לו כיעד מיידי, הפחתת היקף תאונות הדרכים בקטעי דרך נבחרים, שמסיבות כלשהן, אירעו בהם בשנים האחרונות, תאונות ובדיקת הסיבות לתאונות, בין אם הישירות ובין אם העקיפות.

נקבעו צוותי בדיקה, הכוללים את המהנדסים הראשיים של מע"צ בכל מחוז ומהנדסי התנועה המרחביים של אגף התנועה במשטרת ישראל, אשר יבצעו מיפוי מדויק וחקירת האירוע (התאונה), סקירה וניתוח מצב התשתית הקיים ואפשרות תרומתו לאירוע, בצוע שיפורים (אם צריך) באתר ומעקב אחרי בצוע השיפורים.

סקר זה, הינו בנוסף לעבודה השוטפת של מע"צ, על פי תכנית העבודה הקבועה, לאחזקה שוטפת ומניעת תאונות דרכים בכבישים הבינעירוניים.

נמסר עוד, כי כיעד ראשוני נקבעו 15 קטעי כביש ובהם קטעי כביש מס' 4 באזור הקריות (חיפה) ובדרום (צומת בני דרום עד צומת אבא הילל), כביש מס' 2 החוצה את הרצליה ורמת השרון, קטע כביש 444מאייל ועד טייבה, כביש מס' 70 בין צומת סומך ועד חניתה בגליל המערבי, כביש מס' 75 מצומת השומרים דרך טבעון עד צומת קישון, במפרץ חיפה, קטע כביש מס' 85 בין עכו וכרמיאל, כביש מס' 60 בין באר שבע וצומת שוקת ובאזור ירושלים, כביש מס' 38 בין צומת שמשון ושער הגיא וכביש מס' 3965 בין צובה ומעוז ציון.

מדובר ב-15 קטעי כביש, בהם נצפו בשנים האחרונות תאונות דרכים מעל הממוצע, סה"כ כ-200 ק"מ כביש, אשר ייבחנו יסודית ע"י מהנדסי מע"צ ומשטרת ישראל.

מע"צ מתחזקת כיום כ-6,600 ק"מ כבישים בינעירוניים מטאבה (אילת) בדרום ועד מטולה ועוד יותר מ-1,000 ק"מ כבישים באזור יו"ש, חלקם במצב אחזקה לא טוב ומנסה לשמר את הקיים בתקציב של כ-450 מיליוני ש"ח, שאיננו מספיק לאחזקה ברמה הנדרשת. תקציב זה מיועד לשיפורים בטיחותיים, תוספת והחלפת אבזור בטיחותי, ריבוד קטעי דרך, פינוי מטרדים וניקיון הכבישים הבינעירוניים שבאחזקת מע"צ, מסר דובר מע"צ.
