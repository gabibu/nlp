

מתחם חידה אמנותי הראשון בעולם נחנך במתחם הפסלים בגני יהושע, במעמד ראש עיריית תל אביב יפו רון חולדאי, יו"ר דירקטוריון חברת בזק עו"ד מיקי מזר, מפקד גלי צה"ל אבי בניהו, סמנכ"ל Y NET אהוד לוי, יוצר החידה דן חמיצר והאמנים יוצרי הפסלים.

מתחם חידה בנוי בצורת סימן שאלה ומסגיר בתוכו תעלומה הקשורה בהיסטוריה של העיר תל אביב יפו, פרי יוזמתו של דן חמיצר. את החידה ניתן לפצח בעזרת 17 פסלים המוצבים במתחם והוראות הרשומות במקום. במהלך הזמן יינתנו רמזים נוספים בגלי צה"ל ובאתר Y NET שהחל מהיום העלה את כתב החידה לאוויר. הפותרים מוזמנים להתקשר ל-03-5000000 ולהגיש את פתרונם. ראשון הפותרים יזכה בסכום של 50 אלף ש"ח, מתנת חברת בזק.

חולדאי: "הייחודיות בחידה היא בכך שהיא משלבת ערכים חינוכיים ובילוי בחיק הטבע. פארק, ירוק ככל שיהיה, אינו שווה אם אנשים לא באים לבקר בו".

דן חמיצר העריך כי מציאת פתרון החידה יארך זמן רב, והוסיף בבדיחות הדעת שאם בכל זאת החידה תיפתר תוך חודש הוא יעזוב את הארץ.
