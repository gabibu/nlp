

רוסיה קראה לארה"ב ולבריטניה לטפל במשבר ההומניטרי בעירק ולמנוע ביזה ברחובות הערים . דובר משרד החוץ במוסקבה אמר: "רוסיה עוקבת בדאגה גוברת אחר מצב התנאים ההומניטריים בעירק" .

כפי עולה ממסמכים סודיים הנחשפים בפרסומו של הטלגרף הלונדוני נראה כי מעורבותה של רוסיה בעירק גדולה וכי דאגתה אינה מכוונת רק לעניין ההומניטרי. מהמסמכים שנתפסו במטה המודיעין העירקי בבגדד עולה כי רוסיה סיפקה מידע מודיעיני רב לבגדד, כולל מידע על עניינים רגישים במהלך ההכנות לקראת המלחמה. יתר על כן: מהמסמכים עולה כי רוסיה ועירק חתמו על הסכם מודיעיני ביניהן, הסכם שכלל מידע על עסקאות נשק שנחתמו בין רוסיה לשכנותיה של עירק.

הרוסים גם העבירו לעירק את תוכנן של שיחות חשאיות שקיים ראש ממשלת בריטניה וראשי מדינות מערביות אחרות במהלך ההיערכות למלחמה.

על תוכנה של אחת השיחות שנקלטה על ידי הרוסים אפשר ללמוד ממכתב שכתב קצין מודיעין עירקי. מדובר בשיחה בין ראש ממשלת בריטניה טוני בלייר לבין ראש ממשלת איטליה סילביו ברלוסקוני. המנהיגים השתתפו אז בוועידה, שהתקיימה ב 15 בפברואר 02' ברומא. על פי המסמך, טוני בלייר הביע באותה תקופה התנגדות להשתתפותה של בריטניה במלחמה נגד עירק, וזאת משום שכוחות בריטיים היו עדיין בתעסוקה צבאית באפגניסטן.

הטלגרף מציין כי למודיעין הבריטי היה ידוע כי רוסיה מאזינה לשיחות אלו, אך הם הופתעו לגלות כי המידע הועבר לבגדד. גילוי זה כותב הטלגרף יש בו כדי לפגוע פגיעה קשה ביחסי בריטניה רוסיה, בעיקר לנוכח הצהרתו של טוני בלייר באוקטובר 01' במהלך ביקורו אצל הנשיא פוטין במוסקבה כי ביחסי שתי המדינות נפתח עידן חדש.

עוד מציין הטלגרף כי בין היתר הקפידה רוסיה לדווח לסדאם חוסיין על עסקאות הנשק שלה עם מדינות במזרח התיכון. היא דיווחה על כך שסוריה רכשה רקטות, וכי ההיא קיבלה אותן בשני משלוחים. משלוח אחד היה בשווי של 65 מיליון דולרים, והמשלוח השני בשווי של 73 מיליון דולרים. כמו כן דיווחה על עסקת טילי קרקע אוויר בינה לבין מצרים וכן על עסקת נשק עם כווית בשווי של מיליארד דולרים. כמו כן דיווחה רוסיה על כך שבשנת 99' רכשה סין מטוסים מרוסיה וכן מישראל.

רוסיה אף סייעה לפוליטיקאים עירקיים בהשגת אשרות כניסה למדינות במערב.

חלק מהמסמכים נוגע לפעילותו של אוסמה בין לאדן. אחד מהדיווחים עסק במחנות האימונים שהקים בין לאדן באפגניסטן ליד הגבול עם אירן. המחנות נועדו לאמן לוחמי מוג'הידין שהתכוונו לסייע לצ'צ'נים. כל מחנה שמימן בין לאדן יועד לאימונם של כ 300 לוחמים.

הטלגרף מציין כי מאז 1970 הייתה רוסיה בעלת ברית מרכזית למשטרו של סדאם חוסיין, והייתה מספקיות הנשק העיקריות שלו. החוב העירקי לרוסיה עומד על 8 מיליארד ליש"ט. על היחסים ההדוקים ששררו בין הרוסים לעירקים אפשר ללמוד, כותב הטלגרף, מאיגרת ברכה לחג המולד הנוצרי ששלח טאהר ג'לל חאבוש, ראש המודיעין העירקי לעמיתו בקרמלין.

הטלגרף מוסיף כי בלייר המשיך להדק את יחסיו עם פוטין גם לאחר שגורמי המודיעין הבריטיים התריעו בפניו כי רוסיה מגבירה את מאמצי הריגול שלה במערב.

בלייר, מציין הטלגרף, סירב להשתתף בוועידה שנערכה בהשתתפותן של גרמניה רוסיה וצרפת בסוף שבוע זה. הוועידה עסקה במה שמכנים "היום שאחרי" בעירק.
