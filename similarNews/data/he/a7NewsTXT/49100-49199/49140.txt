

אלפי שוטרים, שוטרי משמר הגבול, מתנדבי המשמר האזרחי וחיילי צה"ל ייטלו חלק במבצע רחב היקף לאבטחת ציבור החוגגים, נופשים ומתפללים, באתרים ובאירועים השונים, בחג הפסח ובאירועי חול המועד.

דגש מיוחד יושם השנה, כמו בשנתיים האחרונות, על פעילות הביטחון השוטף למניעת פעילות חבלנית עויינת. מחוזות משטרת ישראל, משמר הגבול ואגף התנועה נערכו במעגלי אבטחה שונים, תוך הגברת הביטחון השוטף בצירי הכבישים, במבואות ובמרכזי ערים, וזאת בתאום עם כל גורמי הביטחון, לרבות קיום כנסים מקדימים שנערכו עם קציני הביטחון של הרשויות המקומיות והגופים המאובטחים, אשר הונחו לעיבוי מערך האבטחה וגילוי ערנות.

כלל העסקים הטעונים רישוי, ובפרט קניונים, בתי מלון ומקומות אחרים המרכזים קהל רב, הונחו להגברת מערך האבטחה, לערנות ותידרוך המאבטחים והשומרים לתשומת לב מיוחדת.

עוד הוחלט, לעבות את מערכי האבטחה השונים במרחב התפר, וזאת בתאום ושיתוף פעולה עם צה"ל, תוך הגברת הפעילות והמבצעים נגד זרים שאין ברשותם היתר לשהות בישראל ונגד אלה המלינים, מעסיקים ומסיעים אותם.

פעילות המשטרה תקיף את הערים, מקומות התפילה והבילוי, אתרי נופש וקיט, תחנות הסעה וכלל האתרים המהווים מוקד לריכוזי קהל. בבתי הכנסת יוצבו מאבטחים וישולבו מתנדבי המשמר האזרחי, כדי לאפשר לאזרחים להתפלל בבטחה.

המשטרה גם תפעל בתחום הפשיעה הקלאסי כדי למנוע עבירות פליליות, בראשן עבירות רכוש הנפוצות במהלך החגים, ואף תקיים פעילות מוגברת נגד רוכלים וספסרות בריכוזי קהל.
במקביל להיערכות הביטחונית המוגברת יופעל מערך תנועה מוגבר, יושם דגש על הפיקוח בדרכים, ניידות אגף התנועה יתפרסו בכבישים הראשיים ברחבי הארץ ובאתרי הנופש, ויפעלו להכוונה והסדרת התנועה. בשל ריבוי הקטל בכבישים בסוף השבוע האחרון, יושם דגש על מהלך החג שמאופיין במשפחות שלמות שנוסעות לטיולים ממושכים ועל גורם התאונה הנפוץ, העייפות.

מפכ"ל המשטרה קורא לציבור לגלות ערנות המסייעת ותורמת רבות למשטרה בפעילותה, ולא להסס להזעיק את המשטרה באמצעות מוקדי 100 בכל מקרה בו יעלה חשד כלפי אנשים, רכב או חפצים חשודים, על מנת שאלה יטופלו במהירות ובאופן מקצועי על ידי המשטרה.
