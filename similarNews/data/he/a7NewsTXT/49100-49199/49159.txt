

צעירה בשנות העשרים לחייה שחזרה לפני שלושה ימים מסין, לאחר ששהתה שם שלושה שבועות, אושפזה ביום ראשון בביה"ח איכילוב בת"א בחשד שלקתה במחלת ה-SARS, דלקת הריאות הקטלנית.
דוברת ביה"ח "איכילוב" אביבה שמר מסרה שהצעירה הגיעה לביה"ח כשהיא סובלת מחום של 38 מעלות ומיחושים בגרון.

עקב סכנת התפשטות מגפת ה-SARS, קבע משרד הבריאות נהלים לאשפוז חולים החשודים כי לקו במחלה ולאופן הטיפול בהם. נקבע, כי כל חולה החוזר מהמזרח הרחוק וסובל מחום של 38 מעלות וממיחושים בגרון, יתאשפז בבידוד עד שיתבצעו בדיקות לאבחון המחלה ממנה הוא סובל או עד שיבריא. הצוות הרפואי המטפל בחולה לבוש מסכה, כפפות וציוד מגן מיוחד.

זהו המקרה הרביעי בשבועות האחרונים בו מתאשפז חולה שחזר מהמזרח, בחשד שנדבק במגפה. למרבה המזל, עד כה הופרכו החששות באשר למקרים הקודמים, ובתוך כמה ימים ניתן יהיה לקבוע האם גם החולה הנוכחית סובלת רק מהצטננות או חלילה ממשהו גרוע יותר, חלילה.
