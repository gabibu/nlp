

צעירה בשנות העשרים לחייה חזרה לפני שלושה ימים מסין, לאחר ששהתה שם שלושה שבועות, ואתמול בערב היא אושפזה בביה"ח איכילוב בת"א בחשד שלקתה במחלת ה SARS, דלקת הריאות הקטלנית.

מבית החולים נמסר כי ככל הנראה לא מדובר במגפת ה- SARS. מבית החולים נמסר עוד כי החולה חשה כעת בטוב אולם בית החולים נערך לכל אפשרות.

עקב סכנת התפשטות מגפת ה SARS קבע משרד הבריאות נהלים לאשפוז חולים החשודים כי לקו במחלה ולאופן הטיפול בהם. נקבע, כי כל חולה החוזר מהמזרח הרחוק וסובל מחום של 38 מעלות וממיחושים בגרון, יתאשפז בבידוד עד שיתבצעו בדיקות לאבחון המחלה שממנה הוא סובל או עד שיבריא. הצוות הרפואי המטפל בחולה לבוש מסכה, כפפות וציוד מגן מיוחד.

זהו המקרה הרביעי בשבועות האחרונים שבו מתאשפז חולה שחזר מהמזרח, בחשד שנדבק במגפה. למרבה המזל, עד כה הופרכו החששות באשר למקרים הקודמים, ובתוך ימים אחדים יהיה אפשר לקבוע אם גם החולה הנוכחית סובלת רק מהצטננות או ממשהו גרוע יותר, חלילה.

בהונג קונג נרשמו אתמול חמישה מקרי מוות נוספים עקב תסמונת תעוקת הנשימה, וכן גם שלושה בסינגפור. עד כה גרמה המחלה הקטלנית למותם של לפחות 130 בני אדם ברחבי העולם.

מהונג קונג נמסר כי מקרי המוות החדשים העלו ל 40 את מניין הקורבנות. עוד נמסר כי 42 מקרים נוספים של המחלה דווחו אתמול, וכי כיום נמנים בהונג קונג 1,150 אנשים שלקו בתסמונת.

מסינגפור נמסר כי מניין הקורבנות עבר אתמול את ה 12, לאחר שנמסרה הודעה על שלושה מקרי מוות נוספים. שניים מהחולים מתו בבית חולים בסינגפור, שם מאושפזים לפחות 30 חולי SARS, כך נמסר ממשרד הבריאות.
