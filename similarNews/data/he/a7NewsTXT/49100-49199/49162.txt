

מיום א' קיבל צה"ל תחת אחריותו את האחריות על הביטחון בשני צידי קו התפר, ומחליף בכך את מג"ב שהיו אחראיים על צידו המערבי של הקו.

ההחלטה על כך התקבלה ע"י הממשלה לפני כחודשיים, נוכח ליקויים שהתגלו, עליהם נכתב גם בדו"ח מבקר המדינה, בתיאום בין כוחות מג"ב לצה"ל משני צידי הקו.

עד עתה, היה אחראי צה"ל על צידו המזרחי של הקו, בעוד מג"ב והמשטרה הכחולה היו אחראים על צידו המערבי, שבתחומי מדינת ישראל.

בדרך זו ימנע פיצול האחריות הפיקודית בשמירה על קו התפר, מתוך תקווה כי יעילות האבטחה תגבר בייחוד נוכח בניית גדר ההפרדה (המכשול) המתקדמת.

הצבא יקבל מעתה תחת אחריותו 24 ישובים יהודיים ושמונה ישובים ערביים-ישראלים, לרבות ישובים בוואדי ערה ובמשולש שהיו עד עתה תחת אחריות מג"ב. יחד עם זאת תישאר האחריות על ערים וכפרים ערביים מסוימים בתחומי הקו הירוק באחריות המשטרה, וזאת בשל הרגישות הרבה שיש בנוכחות הצבאית במקומות אלה.

מפקדת משמר הגבול ביהודה ושומרון תתפצל מעתה לשניים. מפקד מפקדת התפר תנ"צ ישראל יצחק ימונה למפקד מג"ב שומרון ואילו תנ"צ אברהם איטח ימונה למפקד מג"ב יהודה.
