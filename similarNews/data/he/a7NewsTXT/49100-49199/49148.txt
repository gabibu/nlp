

שר ההגנה של ארה"ב דונלד רמספלד אמר כי "אוטובוסים מלאים בלוחמים סורים נכנסים לעיראק כדי להלחם בכוחות האמריקנים".

בריאיון שהעניק לתחנת הטלוויזיה האמריקנית CBS ביום ראשון הוסיף רמספלד כי "רבים מהלוחמים הסורים נהרגו בקרבות עם הכוחות האמריקנים בלילה שבין שבת ליום ראשון, ומדובר באזרחים ובחיילים סורים".

משנשאל האם בכוונת ארה"ב לנקוט צעדים מחוץ למסגרת הדיפלומטית נגד סוריה, אמר רמספלד כי "החלטה זו צריכה להתקבל על ידי מנהיגי כוחות הקואליציה. הדבר אינו בסמכותי".

מזכיר ההגנה האמריקני דונלד רמספלד אמר ביום ראשון כי לוחמים סורים נהרגו או נלקחו בשבי על ידי הכוחות האמריקנים בעיראק, אולם סירב לומר מה מתכוננת וושינגטון לעשות אם סדאם חוסיין יימצא בסוריה.

"הדבר האחרון שבכוונתי לעשות זה לדון בזאת", אמר רמספלד בראיון לטלוויזיה, והדגיש כי אם הנשיא העיראקי יתגלה במדינה השכנה, יהווה הדבר הוכחה לכך ש"סוריה טעתה טעות גדולה".

"ממשלת סוריה עשתה טעויות רבות, וקיבלה החלטת שגויות לדעתי", אמר רמספלד, בראיון ששודר ברשת CBS.

בימים האחרונים האשים רמספלד פעמים רבות את דמשק לא רק בתמיכה בסדאם, אלא גם בסיוע לבכירי ההנהגה העיראקית שנמלטו מארצם למצוא מקלט בסוריה, או לצאת ממנה למדינות אחרות.
אולם, ביום ראשון אמר רמספלד כי אזרחים סורים היו מעורבים בקרבות נגד הכוחות האמריקנים, כולל בקרבות בבגדאד.

"יש מספר לא עיראקים במדינה, בעיקר בבגדאד. גילינו שרבים מהם הגיעו מסוריה. בעצם, רובם הגיעו מסוריה", אמר.

כאשר נשאל אם הסורים היו מעורבים בקרבות ענה רמספלד כי, "בהחלט, בקרבות אש, ורבים מהם נהרגו אמש".

שר החוץ הצרפתי דומיניק דה וילפן אמר ביום ראשון בביירות כי אין זה הזמן שארה"ב תפעיל לחץ על סוריה ותאשים אותה בסיוע לסדאם חוסיין.

וילפן אמר, לאחר שנפגש עם מנהיגים לבנוניים, כי על הקהילה הבינלאומית להתמקד לא בסוריה, אלא בשיקום עיראק ובהחייאת תהליך השלום במזרח התיכון. רמספלד הגיב ואמר כי "וושינגטון אינה מתכחשת לאמת".

"העובדה היא שסוריה לא עזרה עד כה, ולהעמיד פנים שאין הדבר כך, נראה לי הכחשת האמת. איני מאמין שאפשר לחיות בשקר" אמר רמספלד.

"ראינו אוטובוסים מלאים באנשים שהגיעו מסוריה לעיראק. אחדים מהם נעצרו, ואותם שלחנו חזרה. אוטובוסים נוספים הוחרמו, והאנשים שהיו בהם הועברו למחנות שבויים. אחרים נהרגו", אמר המזכיר.
לדבריו, באחד האוטובוסים שנעצרו נמצאו מאות אלפי דולרים, וכרוזים הקוראים לאנשים להרוג אמריקנים, ולקבל כסף בתמורה.

רמספלד נשאל אם סוריה תקבל "פרס" כלשהו על תמיכתה בסדאם.

"אני סבור שהם כבר קיבלו, אם תחשבו על כך", אמר. "מי בעולם ירצה להשקיע בסוריה. מי ירצה להיות תייר בסוריה. הם מקיימים מגעים עם האנשים הלא נכונים וההשפעה תפגע בעם הסורי", סיכם רמספלד.
