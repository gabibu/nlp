

בישיבת הממשלה אמר שר החוץ סילבן שלום כי על ישראל לקחת בחשבון שהממשל האמריקני יציב כלפיה דרישות.

לדבריו, אמנם מדובר בממשל אמריקני ידידותי, אך הוא מצפה כי ישראל תנקוט "צעדים חיוביים" כלפי אבו מאזן, צעדים שיקלו על האמריקנים את התמודדותם עם ענייני המלחמה בעירק. העולם הערבי, הוסיף שלום, מצפה למדיניות "יותר מאוזנת" מצד ארה"ב בסכסוך שבין ישראל לבין הרש"פ.

במהלך הישיבה הביעו שרים את דעתם על הראיון שהעניק רה"מ שרון לעיתון "הארץ", ובו אמר כי יהיה מוכן לבצע "ויתורים כואבים", כולל פינוי ישובים כמו שילה ובית אל בעבור הסכם עם הרש"פ. שר המשפטים יוסף לפיד בירך את שרון על דבריו ואמר כי הם יכולים להיות "פתיח לפתיחת תהליך שלום" עם הרש"פ ומדינות ערב. לפיד הבטיח לשרון את תמיכת שרי שינוי בקו המדיני המתון שהוא מתווה וקרא למפלגת העבודה להצטרף לממשלה כדי להקים חזית מקיר לקיר שתשאף לשלום עם שכנינו.

לעומת זאת השר עוזי לנדאו מתח ביקורת על שרון והזכיר לו כי מצע הבחירות של הליכוד שולל הקמת מדינה פלשתינית. לנדאו הוסיף כי המחמאות שהממשלה מרעיפה על אבו מאזן מתעלמות מטבעה הרצחני של הרשות הפלשתינית, וכי הן נועדו רק לרכך את הציבור כדי שיתמוך במינוי הזה.

כידוע, ההנהגה האמריקנית אינה מדברת בקול אחד, ובקונגרס רבים הם תומכיה של ישראל. ב 13 במרץ הביע טום דיליי, מנהיג הרוב הרפובליקני בבית הנבחרים, התנגדות לתכנית "מפת הדרכים". לדבריו, מדינת ישראל זכאית בהחלט לדחות רעיונות שיפריעו לה להתגונן. עוד אומר דיליי כי הקוורטט האירופי, המוליך ליישום "מפת הדרכים", מורכב ממדינות שידידותם עם הדיקטטורים הערבים חשובה להם יותר משלום העולם החופשי ומביטחונו.

דברים נוספים על יחסה של ארה"ב לישראל אמר דיליי במהלך הפגנת תמיכה בישראל שנערכה ב 2 באפריל בוושינגטון. בנאומו אמר דיליי כי למרות הניסיון המר של ישראל עם הרש"פ, אחרי המלחמה היא תידרש פעם נוספת לתת את אמונה "במילים ובניירות" של הרשות, שלמעשה קמה כדי להרוס אותה. יהיה מי שיקרא לארה"ב לשמש מתווך הוגן בין הישראלים לרש"פ, ויהיו אף שידרשו מישראל להסתכן בעבור הסיכויים, אמר דיליי והוסיף כי כידיד ישראל וכמי שהשאיפה לחופש לכל ילדי העולם היא נר לרגליו, הוא סבור כי יש לדחות כל הצעה לקיים שיג ושיח בין שווים, כביכול, עם רוצחים מתאבדים, לא כל שכן לתת אמון בהבטחותיהם.

אמריקה, אמר דיליי, מאמינה בצדק ומתוך כך היא עומדת לצדה של ישראל. מו"מ עם ערפאת ובריוניו, שלקחו לעצמם את השלטון על בני עמם ומנצלים אותם, יניב, לדבריו, הסכם שכמוהו כחוזה עם מלאך המוות.

לדברי דיליי, ארה"ב אינה יכולה לשמש מתווך נייטרלי משום שמדובר בתיווך בין מי שהיא בת בריתה לבין אויב טרוריסטי. כפי שאין הקבלה מוסרית בין תוקפן לבין מי שמתגונן מפניו כך אין הקבלה מוסרית בין המחבלים לבין ממשלת ישראל המתגוננת מפניהם.

דיליי ציין כי ארה"ב צריכה לנהוג בהגיון במדיניותה במזה"ת ופירוש הדבר כי היא צריכה לעמוד באופן מוחלט לצידה של ישראל.

נסיון העבר הוסיף דיליי הראה כי לדבריהם של בכירי הרש"פ אין ערך, רק למעשיהם ולכן אסור לדרוש מישראל לוותר ויתורים של ממש תמורת הבטחות חסרות בסיס של בכירי הרש"פ. המו"מ שישראל תנהל צריך להיות על בסיס צרכיה הביטחוניים ובתנאים שהיא קובעת, ולא על פי לחצים מבחוץ. זוהי השעה שידידי ישראל צריכים לתמוך בה ולעמוד לצדה, סיכם דיליי את דבריו.
