

שר הביטחון שאול מופז אומר כי סוריה אפשרה יציאת מחבלים משטחה כדי לבצע פיגועים בעירק נגד צבא ארה"ב. מופז הוסיף כי ארה"ב הוציאה "כרטיס צהוב" לסוריה, על שאפשרה מקלט בשטחה לבכירים עירקיים.


בראיון לרשת NBC אמר מזכיר ההגנה האמריקני דונלד ראמספלד כי בכירים עירקיים נמלטו לסוריה, וכי כמה מהם אף הספיקו להימלט משם למדינות אחרות: "אנו מקווים שסוריה לא תהפוך חוף מבטחים לפושעי מלחמה או טרוריסטים", אמר ראמספלד, והוסיף כי לוחמים סורים נהרגו או נלקחו בשבי בידי הכוחות האמריקנים בעירק. בראיון הוא הדגיש כי אם הנשיא העירקי יתגלה במדינה השכנה, יהיה הדבר הוכחה לכך ש"סוריה טעתה טעות גדולה".

אתמול שוב הזהיר הנשיא בוש את סוריה מפני מתן סיוע לבכירי המשטר העירקי בתחומה. זאת לאחר שדווח כי אל סוריה נמלטו שתי מדעניות בכירות של סדאם חוסיין המכונות "גברת אנתרקס" ו"ד"ר חיידק".

אתמול אמר האלוף עמוס גלעד כי סוריה מנהלת משחק טרור דו פרצופי, וכי היא משמשת מרכז עולמי לטרור. "בשאר אל אסד צריך להבין שבמשחק הזה הוא יכול להפסיד, כפי שהוכיחה המלחמה בעירק", אמר גלעד בראיון לגלי צה"ל.

אתמול אמר שר הביטחון שאול מופז כי סוריה אפשרה יציאת מחבלים משטחה כדי לבצע פיגועים בעירק נגד צבא ארה"ב. עוד אמר מופז כי ארה"ב הוציאה "כרטיס צהוב" לסוריה, על שאפשרה מקלט בשטחה לבכירים עירקיים.

מופז הוסיף כי ישראל עוקבת אחרי הנעשה בסוריה לאור צעדיה במהלך המלחמה בעירק.

לעומת זאת אמר מזכיר הליגה הערבית עמרו מוסא כי איומי ארה"ב על סוריה בשל עזרתה כביכול לבכירי ההנהגה העירקית תצית שריפה גדולה יותר באזור. מוסא אמר לכתבים בקהיר כי האיומים "אינם מובנים, ורק יגרמו להחמרת המצב במזרח התיכון".
