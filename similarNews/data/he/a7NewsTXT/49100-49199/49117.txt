

ישראל תחזיר את שגרירה לבלגיה כך הוחלט בהתייעצות שהתקיימה בין ראש הממשלה אריאל שרון לבין שר החוץ סילבן שלום.

השגריר יהודי קינר יחזור לבריסל לאחר חג הפסח. ההחלטה התקבלה בעקבות החלטת הסנאט הבלגי לשנות את "חוק הסמכות האוניברסלית", כך שלתובע הכללי בבלגיה תהיה סמכות להתחיל בהליך משפטי נגד אזרחים זרים, רק אם הקורבן או הנתבע הם אזרחי בלגיה. במקרים אחרים ,התביעה תועבר למדינות עצמן או לבית הדין הבינלאומי בהאג.

השינוי הזה הסיר את החשש להעמיד לדין ישראלים ובראשם ראש הממשלה אריאל שרון באשמת פשעי מלחמה.

בירושלים מקווים כי החלטה זו וכן החלטת ממשלת בלגיה למנות שגריר חדש שבעברו שרת כמתנדב בקיבוץ בישראל ונחשב לאוהד ישראל, יהוו פתיחת דף חדש ביחסים המתוחים בין שתי המדינות.
