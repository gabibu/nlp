

אלפי צנצנות של דבש מזויף, שהיו מיועדות לשיווק ברחבי הארץ לקראת חג הפסח, התגלו ביום ראשון בפשיטה שערכו אנשי מועצת הדבש, יחידת הפיקוד על הצומח והחי של משרד החקלאות והמשטרה, על בית מלאכה מחתרתי שפעל בחולון.

את "הדבש" ייצרו המזייפים מסוכר מבושל ומכרו אותו כאילו יובא מספרד. כמו כן זוייפו על האריזות גם כתובות "הכשר בד"צ ירושלים".

הפשיטה נערכה בתום חקירה מאומצת וחשאית שהתקיימה בשבועיים האחרונים, ולאחר שניתן לה אישור של בית המשפט.

סמנכ"ל מועצת הדבש שמשון הרלינגר, שהשתתף בפשיטה, אמר כי החומר המזויף יוצר מסוכר מבושל, ונמכר בשבועות האחרונים כדבש מיובא מספרד.

הרלינגר מסר, כי אלפי צנצנות של הדבש המזויף כבר נמכרו בשבועות האחרונים. הדבש נמכר ברובו בשווקים פתוחים, אך גם אחת מרשתות השיווק הפרטיות נפלה קורבן לתרמית, ואף קידמה את מכירות הדבש המזויף בקטלוגים שחילקה לקראת החג. על האריזה נכתב שם היבואן: "ס.פוד" מטירת יהודה, אך על פי החשד מדובר בשם פיקטיבי.

יצרני הדבש המזויף, זייפו גם הכשר של בד"צ ירושלים. אנשי הבד"צ הם שגילו ראשונים את התרמית, והם שפנו למועצת הדבש. במסגרת החקירה נשלחו מספר דגימות לבדיקה במכון התקנים, והתברר שהמוצר אינו דבש.

המשטרה ממשיכה בחקירת חשד נוסף, כי אותה חברה זייפה גם שמן זית.

סמנכ"ל מועצת הדבש אמר כי "זהו אחד המקרים החמורים ביותר של זיוף דבש בשנים האחרונות, בשל ההיקפים הגדולים בהם מדובר והכניסה לרשת שיווק פרטית, תוך מסווה של מוצר מיובא".

מנכ"ל מועצת הדבש, שחר טנא, קרא לציבור הרחב לנקוט משנה זהירות ולרכוש דבש רק ממשווקים מוכרים ומאושרים, ששמם מופיע בבירור על גבי האריזה. כמו כן מומלץ לא לקנות דבש מרוכלים, אלא רק מחנויות שניתן לחזור אליהן. לדבריו, כל מקרה של מכירת דבש במחיר זול במיוחד צריך לעורר חשד ומחייב בדיקה, וזאת על שום יציבות המחירים השוררת בשוק הדבש.
