

הרב שמואל אליהו: הידיעות על חקירתי במשטרה נועדו לחבל בהתמודדות שלי לתפקיד הרב הראשי לישראל.

רבה הראשי של צפת הרב שמואל אליהו, מכחיש בכל תוקף ידיעה ששודרה ביום ראשון, ב"מבט לחדשות" בערוץ הראשון, כי נחקר בחשד להסתה. הרב טוען שמדובר בפרסום מגמתי, שנועד לחבל בהתמודדות שלו לתפקיד הרב הראשי הספרדי לישראל.

הרב שמואל אליהו הופתע לשמוע במהדורת החדשות "מבט" בערוץ הראשון, כי נחקר במשטרה בחשד שפרסם כביכול פסק הלכה, האומר כי מי שימכור בית לערבי, ימות בתוך שנה.

הרב אמר כי חברת הכנסת גלאון ממרץ, שהאשימה אותו בעבר שפרסם דברים אלה, התנצלה על כך בפומבי בתוכנית רדיו, מחשש לתביעת דיבה.

"אין לידיעה זו רגליים ולא ידיים. אין לי ספק כי הפרסום קשור בבחירות המתקיימות בימים אלה לתפקיד הרב הראשי לישראל, בהן אני מועמד. חבל שמנסים להכריע את הבחירות באמצעים שקריים ופסולים וחבל שהעיתונות נותנת יד לכך", אמר הרב אליהו.
