

שבח שטרן, המתגורר כבר 25 שנים ביישוב שילה, וחבר ליכוד, אמר לערוץ 7 כי דבריו של שרון על אודות ויתורים כואבים בדרך למדינה פלשתינית אין בהם חידוש, וכי שרון כבר "חצה את הרוביקון" בנושא לפני יותר משנה, בנאומו בלטרון. מדובר ביישומו של חלום השמאל מלפני כ   30 שנים ולשיטתם, החלום כרוך "בוויתורים מכאיבים", אמר שטרן, והוסיף כי שרון "נסוג מכל חפירות חייו", וזאת לאחר שבמשך שנים דגל בכך שיהודה ושומרון הם חלק בלתי נפרד מארץ ישראל ופעל להקים יישובים ולבססם כדי לבסס את אחיזת עם ישראל בחלקים אלו. עתה פועל שרון להקמת שתי מדינות לשני עמים. שרון, אומר שטרן, פוסע בדרכם של מנהיגים רבים ש"זקנתם מביישת את צעירותם". רגע לפני שהם עוזבים את בימת ההיסטוריה הם מבקשים להטביע את חותמם, ובמקרה זה שרון בחר בתדמית "יפה יותר", של "אנשי שלום", כביכול, ולא בתדמית שממנה ברח,תדמית של "מחרחרי מלחמה".

שטרן ציין כי הוא מאמין לשרון, וכי כדי למנוע את הסכנה הוא פועל עם חבריו במסגרת "הפורום לשמירת ערכי הליכוד". לדבריו, גם בדרך זו טמון קושי משום ששרון "מצפצף", כלשונו, גם על אנשי תנועתו וחש חזק ובטוח לעשות כרצונו. לדברי שטרן, יש לדעת כי המתיישבים שילמו מחיר יקר במשך שנות מלחמת אוסלו והם אינם מתכוונים לוותר. "מי שינסה לפנותנו ייתקל בחומה קשה ובצורה", אמר שטרן.

בשיחה עם ערוץ 7 אמר המשפטן עו"ד אליקים העצני, תושב קריית ארבע, כי רבים מהמתיישבים לוקים ב"סינדרום א - סחאף". א   סחאף, שר ההסברה העירקי, התראיין במשרדו בבגדד בה בשעה שהכוחות האמריקניים כבר השתלטו על העיר, ועל רקע נוכחותם של הטנקים האמריקניים הוא המשיך לטעון כי העירקים עומדים לנצח. העצני טען כי גם עתה, "כשאקדח מכוון אל הרקה שלנו", נמשכת אצלנו האשליה העצמית, ולפיה שרון לא יבצע את איומיו לפנות את כל יישובי ההר, כולל בית אל ושילה. שרון, אומר העצני, מדבר "בלשון שמאלנית", ולמעשה הוא עומד היום בראש מחנה השמאל.

בהצהרותיו הוא גם קובע שינויים מדיניים, אומר העצני, בממדים הדומים לממדי השינוי שהיה בהצהרת בלפור, שבעקבותיה הוקמה מדינת ישראל. הצהרותיו של שרון בדבר פינוי יישובי ההר והקמת מדינה פלשתינית, כמו גם נכונותו לפנות חלק גדול מרצועת עזה, כל אלה הן הצהרה מדינית, אומר העצני. לדבריו, הוא מקווה כי הראיון ב"הארץ" יפסיק את אותו "הסינדרום הא-סאחאפי", שבו לוקים אנשי ההתיישבות, שאם לא כן ההתיישבות תפונה, כמו שסיני פונתה בידי אותו שרון, שגם הקים אותה.
לדבריו, על מועצת יש"ע ועל אנשי ההתיישבות להיערך לקראת פינוי יישובים בתוך זמן קצר. שרון, לדבריו, הכין כבר את הקרקע לצעד זה, כמו למשל הכנת יחידת פינוי במשטרה בשם "סוס ההלם", היחידה שכבר רמסה, לדבריו, את גבעה 26.

אל מול שרון, שעכשיו הפך למדינאי המגשים את עקרונותיה של תנועת "שלום עכשיו", יש לארגן התנגדות עממית כמו זו שהתארגנה נוכח ניסיונותיו של אהוד ברק לפגוע בירושלים. כמו כן צריך לפעול בתוך הליכוד ולהמרידו נגד שרון. לא ייתכן, אומר העצני, שדיקטטור אחד יהפוך מפלגה שלמה, שאך אתמול הייתה ימין, למפלגה הניצבת בקצה השמאלי של המפה הפוליטית. למעשה, שרון מיישם את תורת יוסי שריד, ובכך הוא מעניק ניצחון מדיני לערפאת, שעל מזבח מדינת פלשתין שלו נרצחו כאלף אנשים בישראל. שרון, אומר העצני, הבטיח לאמריקנים כי רק הוא יכול לבצע את תכנית השמאל, ואכן זהו בדיוק מה שקורה לנגד עינינו. "יש לפקוח את העיניים סוף סוף", קורא העצני.
