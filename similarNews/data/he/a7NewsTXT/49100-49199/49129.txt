

אנשי רשות שמורות הטבע והגנים, חניכי תנועת הצופים ובני משפחה, יקימו מצפור לזיכרו של רועי דרור ז"ל, חייל דובדבן שנפל בתאונה מבצעית במצוק ארבל.

כתב עתי"ם מוסר, כי בימים האחרונים נפרץ שביל טיולים חדש ממרומי מצוק ארבל אל מחצבות גדוד העבודה המשוקמת סמוך לחוף הכנרת. השביל באורך של כ-4 ק"מ יחבר את מרומי ההר אל נקודת התצפית במחצבה.

אביו של רועי, יהודה דרור מסר לכתב עתי"ם, כי המצפור יהיה מורכב מבסיס אבן מקומית ועליה לוח זכרון בו חרוט סיפור נפילתו של רועי ז"ל. מחר יקיימו חניכי תנועת הצופים טקס אש המהווה סיום העבודות בפרוייקט. טקס הסרת הלוט של המצפור יתקיים בעוד כחודש וחצי במועד נפילתו של רועי.

המחצבה הוקמה ע"י רשות הטבע והגנים במימון הקרן לשיקום מחצבות ומשמשת חניון לילה לבני נוער.
