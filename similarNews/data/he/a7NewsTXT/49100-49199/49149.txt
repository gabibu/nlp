

שר הביטחון שאול מופז אמר, כי ישראל עוקבת אחרי הנעשה בסוריה, לאור צעדיה במהלך המלחמה האחרונה בעיראק. לדבריו, אין סיבה לדאגה, אולם ישראל נמצאת בכוננות ובמעקב אחרי הנעשה בסוריה.

השר מופז נפגש ביום ראשון במטולה עם ראשי יישובי קו העימות והבטיח להם להעלות את נושא הסיוע ליישובי קו העימות בישיבת הממשלה הקרובה.

השר מסר בפגישה, כי בוטל מצב הכוננות לאור ההתפתחויות החיוביות במערב עיראק.
"ביצענו היום הערכת מצב ושינינו את מצב הכוננות במדינת ישראל, לאור העובדה שהאיום הטילי ממערב עיראק הוסר למיטב ידיעתנו. זוהי הערכת אמ"ן וזוהי גם הערכת הכוחות שפועלים שם. על כן יצאה הודעה לגבי שינוי מצב הכוננות, משמעו - לא צריכים להיות צמודים לערכות המגן, לא צריכים חדרים אטומים, אבל אנחנו ממשיכים לשמור על גרעינים של יכולת הגנה אקטיבית, בדמות טילי החץ לעוד פרק זמן. גם את זה נסיר בהדרגה לאחר הערכת מצב.

השר הסביר את ההבדל בין תחושתם של אזרחי ישראל כי הסכנה חלפה מזמן, לבין ההוראות, גם לאחר שנפלה בגדאד, להמשיך ללכת עם מסכות אב"כ.

"אני יכול לומר שהערכת המצב שלנו מאוד מעמיקה", הוא אמר. "לפני מספר ימים ביצענו הערכת מצב לאור התמונות ששודרו מבגדאד, אבל מבדיקה מעמיקה שעשינו הסתבר שישנם עוד אתרים שבעבר שיגרו מהם טילי סקאד לעבר מדינת ישראל ולא נסרקו עד תום. המתנו עד שזה יסתיים, ולמיטב ידיעתנו כרגע האיום הזה לא קיים.

"אנחנו גם מבינים שהכוחות האמריקניים וכוחות הקואליציה ימשיכו לפעול במערב עיראק, ויעשו כמיטב יכולתם להסיר כל איום אם קיים", הוא אמר.

נוכח התבטאויותיו של נשיא סוריה ונוכח מהלכיו במהלך המלחמה בעיראק, אמר השר מופז: "אני יכול לומר שסוריה במהלך המערכה האמריקנית בעיראק טעתה בשיקול דעת, בעצם העובדה שאפשרה לאמצעי לחימה מסוריה לחדור לתוך עיראק ולאפשר לעיראקים לפעול נגד האמריקנים. היא גם אפשרה וקלטה בכירים עיראקים לשטחה כמו גם יציאה של טרור מסוריה לעיראק כנגד האמריקנים.

"אנחנו צריכים לעקוב אחרי הנעשה שם. אני חושב שהאמריקנים הוציאו להם כרטיס צהוב ובצדק, ואנחנו צריכים להמשיך ולעקוב אחרי המערכת הצפונית. אין כרגע כל סיבה מיוחדת לדאגה, אבל אנחנו נמצאים בכוננות ובמעקב אחרי הנעשה שם", הטעים.

נוכח ירי הנ"מ של החיזבאללה שבא בתגובה לטענת הארגון השיעי, על טיסות של חיל האוויר לאורך גבול לבנון, אמר השר כי כאשר יתייצב המצב בעיראק, ישקול את המשך מדיניות הטיסות בצפון.

בתוך כך נמסר כי תושבי יישובי קו העימות ימשיכו במאבק מיד אחרי חג הפסח, נגד החלטות הממשלה על קיצוץ מענקי האיזון, תקציבי הפיתוח ביישובים ועוד.
