

ראש הממשלה שרון ביקש מבג"ץ לדחות את העתירה נגד מינויו של צחי הנגבי לשר לביטחון הפנים. שרון אומר כי המינוי נעשה בהתאם לחוק, וכי אינו מצדיק את התערבותו של בג"ץ.

"יש לזכור כי השר לביטחון הפנים אינו מעין 'מפכ"ל על', אשר מחזיק בידו את הסמכויות והשליטה הישירים על כל הנעשה במשטרת ישראל, והדברים אמורים במיוחד בקשר לכל הנוגע בתפקודו של אגף החקירות", כך כתב שרון בתצהיר שהגיש לבג"ץ לפני ימים אחדים בתגובה לעתירתה של "התנועה לאיכות השלטון" נגד המינוי.

עוד אמר שרון כי במשך שנים רבות כיהן הנגבי במשרות ציבוריות וממלכתיות בכירות ותובעניות. במהלך שני העשורים האחרונים למד להכירו באופן אישי, כתב שרון על השר הנגבי, את כישוריו ואת יכולתו. "בזכות הישגיו המקצועיים הרבים של השר הנגבי, בכל המשרדים בהם כיהן כשר, בחרתי להטיל עליו את כהונת השר לביטחון הפנים", כתב ראש הממשלה והוסיף, כי אף על פי שהיה נתון לחקירה בעניין פרשת "דרך צלחה", דבר שיש במינויו לשר בעייתיות לכאורה במישור הציבורי, הרי שאין מניעה במישור המשפטי, על פי החוק, לקיים את המינוי למרות שישנה לכאורה בעייתיות במישור הציבורי.

בהקשר זה מציין ראש הממשלה בתצהיר שכתב, כי המעשים שיוחסו לשר הנגבי היו בין השנים 94' לראשית 96', ובעת שנחקר לא עשה השר הנגבי שימוש בזכות השתיקה, אלא שיתף פעולה באופן מלא עם חוקריו. עובדה זו, כתב ראש הממשלה, "משליכה בעיניי הן על משמעות ההחלטה שלא להעמידו לדין והן על האמון שרוחש הציבור לשר".
