

הרב יעקב אריאל, הרב שלמה דיכובסקי, הרב יונה מצגר, הרב משה ראוכברגר, הרב אליהו אברג'יל, הרב שמואל אליהו, הרב שלמה עמר והרב רצון ערוסי מתמודדים היום על כהונת הרבנים הראשיים לישראל.


היום אחר הצהריים יתקיימו בירושלים בחירות לרבנים הראשיים בישראל.

לכהונת הרב הראשי לישראל מתמודדים ארבעה רבנים: הרב יעקב אריאל, הרב שלמה דיכובסקי, הרב יונה מצגר והרב משה ראוכברגר.

גם לכהונת הראשון לציון הרב הראשי לישראל מתמודדים ארבעה רבנים: הרב אליהו אברג'יל, הרב שמואל אליהו, הרב שלמה עמר והרב רצון ערוסי.

הקלפיות ייפתחו בשעה 3 אחה"צ ויינעלו כעבור שעתיים. הגוף הבוחר את הרבנים הראשיים מונה 150 איש: רבנים, נציגי ציבור, שרים וחברי כנסת. התוצאות אמורות להיוודע הערב.
י
צוין כי שני הרבנים הראשיים לישראל לשעבר: הרב ישראל מאיר לאו והראשון לציון אליהו בקשי דורון סיימו את תפקידם לפני שבועיים.

רבה הראשי של צפת הרב שמואל אליהו אמר הערב כי הידיעה ששודרה אתמול ב"מבט לחדשות" בערוץ הראשון, ולפיה הוא נחקר בחשד להסתה מקורה בכוונה לחבל בהתמודדותו על תפקיד הרב הראשי הספרדי לישראל.

אליהו ציין כי הופתע לשמוע במהדורת החדשות "מבט" בערוץ הראשון, כי נחקר במשטרה בחשד שפרסם כביכול פסק הלכה האומר כי מי שימכור בית לערבי ימות בתוך שנה".

יתר על כן: הרב ציין כי חברת הכנסת זהבה גלאון ממר"ץ, שבעבר האשימה אותו בפרסום דברים כאלה, התנצלה על כך בפומבי בתוכנית רדיו, מחשש לתביעת דיבה.

"אין לידיעה זו רגליים ולא ידיים. אין לי ספק כי הפרסום קשור בבחירות המתקיימות בימים אלה לתפקיד הרב הראשי לישראל, שבהן אני מועמד. חבל שמנסים להכריע את הבחירות באמצעים שקריים ופסולים, וחבל שהעיתונות נותנת יד לכך", אמר הרב אליהו.

ימים אחדים לפני כן נעשה ניסיון הכפשה דומה, והפעם כלפי הרב יעקב אריאל, אף הוא מועמד לכהונת הרב הראשי. ידיעה שפורסמה בגלי צה"ל טענה כי הרב אריאל שיגר מכתב למנהיג הפלג הליטאי בעדה החרדית הרב יוסף שלום אליישיב, ובו נטען כי בשנת שמיטה הוא, הרב אריאל, יתנגד להסדר "היתר מכירה".

בתגובה אמר הרב יהודה עמיחי, ראש מכון "תורה וארץ", ועוזרו של הרב יעקב אריאל, לכתבת ערוץ 7 רותי אברהם כי הדבר "לא היה ולא נברא", וכי מדובר בידיעה שקרית, שמקורה, כפי הנראה, בגורמים אינטרסנטיים פוליטיים בעולם החרדי".

הרב עמיחי הדגיש כי עמדתו של הרב אריאל היא כפי שהורה הרב אברהם יצחק הכהן קוק זצ"ל, הרב הראשי הראשון לארץ ישראל בתקופת המנדט, לנהוג על פי היתר המכירה לנזקקים לכך. "הוראה זו היא של הרבנים הראשיים לדורותיהם, והרב אריאל, שהיה מראשי ועדות השמיטה ברבנות הראשית, ימשיך אי"ה בדרכם של מאורי ישראל", דברי עמיחי.

עוד אמר עמיחי לאברהם כי הרב אריאל לא שיגר כל מכתב בעניין השמיטה. "הדברים הם שקר וכזב". הוא הוסיף כי המניע להפצת דברי השקר הם חששותיהם של חוגים מסוימים מפני התחזקות מעמדו של הרב אריאל בציבור ובגוף הבוחר.
