

בסוף חודש מאי השנה יימסר טנק ה"מרכבה 4" רשמית לצה"ל.

חטיבת השריון "עקבות הברזל" תקבל את הטנק מידי מינהלת טנק ה"מרכבה" במשרד הביטחון בטקס חגיגי בלטרון, ותחל בכך את תהליך האימונים וההצטיידות בטנק, שיסתיים במהלך השנה.
לפני כחצי שנה נערך במרכז הארץ טקס גלילת הטנק, עם סיום תהליך הפיתוח. בתוך פחות משנה אמורה הפלוגה המבצעית הראשונה של "מרכבה 4" להיות כשירה לפעילות.

לפני שבועיים התגייסו לצה"ל החיילים האמורים בסוף הטירונות, בעוד כשלושה חודשים, להגיע לבית הספר לשריון ולהתאמן על הטנק החדיש ביותר בעולם. בסיום הלימודים בבית הספר לשריון יחלו הלוחמים הצעירים את האימונים המעשיים בטנק, במסגרת אימוני צוות-מחלקה-פלוגה בחטיבת "עקבות הברזל".
סיום הצטיידות החטיבה בטנק, יציין את סיום תהליך מעבר כל מערך הצבא הסדיר לשימוש בטנקי מרכבה לסוגיו. טנק המג"ח, בו השתמשה החטיבה עד עתה, יועבר לצבא המילואים, שגם הוא בנוי כיום בחלקו הגדול על טנקי ה"מרכבה" לסוגיהם.
