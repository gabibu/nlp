

רופא בבאר שבע חשוד שסיפק מרשמים ואישורים כוזבים לבלשי משטרה ולקצינים.

מודעה בעיתון מקומי בבאר שבע על מתן מירשמים לתרופות על ידי רופא ואישורים רפואיים לכל מטרה, עוררה חשד במחלק הסוכנים של משטרת מרחב הנגב.

לרופא נשלחו בלשים וקצינים ואחרי שגם הם קיבלו מסמכים רפואיים כבקשתם, נעצר ביום א' הרופא לחקירה. הוא גם נחקר אם הוא אכן רופא, או בנוסף לכל גם התחזה.

מחלק הסוכנים גייס למשימה מספר בלשים וקצינים מאגף המודיעין במשטרה מרחב הנגב. הם נשלחו אל הרופא על פי הכתובת שפורסמה במודעה. לדברי המשטרה, הרופא לא חשד שהפציינטים החדשים הם אנשי משטרה וסיפק להם את מבוקשתם. אחדים קיבלו מירשמים לתרופות שביקשו, אחרים קיבלו אישור מחלה והמלצה לשחרור משירות רפואי ואף אישור רטרואקטיבי על אי התייצבות לבית המשפט בגלל מחלה. מכל פציינט גבה הרופא 80 ש"ח עבור ביקורת, מסרה המשטרה.

עם הצטברות חומר הראיות, הגיעו ביום א' בצהריים לבית הרופא בלשי משטרה ועצרו אותו לחקירה. החשוד הוא תושב באר שבע בן 59 שהזדהה בפני שוטרים כרופא והמשטרה מסרה עוד כי עתה נבדק גם אם הוא אינו מתחזה לרופא. בביתו נתפסו מסמכים שונים, קבלות וחותמות של רופא. הוא נעצר והועבר לחקירה ביחידת התשאול של משטרת מרחב הנגב.
