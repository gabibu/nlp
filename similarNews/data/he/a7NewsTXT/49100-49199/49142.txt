

שר התחבורה אביגדור ליברמן אמר ביום ראשון במפגש עם עיתונאים בתל אביב, כי "אל על" תיכנס לתהליך כינוס נכסים אם עד סוף חודש מאי לא יהיו תוצאות לתהליך ההפרטה. לדברי ליברמן, זהו מצב של אין ברירה: "המדינה לא צריכה לנהל חברות. כשהמדינה מנסה לנהל היא תמיד מפסידה".

בתגובה מחברת "אל על", כי החברה עושה ככל שניתן למען הצלחת תהליך ההפרטה ותסייע בכל דרך אפשרית לביצועו.

ליברמן סקר בקצרה נושאים נוספים מתחומי פעילות משרד התחבורה. בנושא תאונות הדרכים אמר השר כי כשנכנס לתפקיד היו גורמים במשרד שאמרו לו כי מדובר ב"מלחמה אבודה מראש", אולם הוא אינו מתכוון להרים ידיים: "לקחנו 12 קטעים מכבישי הארץ באורך של 200 ק"מ, שממוצע התאונות בהם גבוה פי שלושה מהממוצע הארצי. קטעים אלה יעברו בדיקות של מהנדסי מע"צ, תיקונים ושיפוצים".
לדברי ליברמן, בגלל מגבלות התקציב, אין אפשרות להביא את תשתית הכבישים בארץ לרמת התקן האירופי: "הברירה היא לסדר מעט כבישים ולהביאם לרמת הכבישים בגרמניה, או לסדר יותר כבישים, גם אם רמתם תהיה פחות גבוהה".

ליברמן אמר כי כמות הנוסעים בכביש חוצה ישראל תואמת את התחזיות המוקדמות ונעה סביב 16-17אלף מכוניות ביום. לדבריו, חובה להמשיך בכיוון של סלילת כבישי אגרה כדי לפתח את התשתית "כיוון שאין דרך מימון אחרת". בעדיפות גבוהה מבחינתו מסלול כניסה דרומי בתשלום לתל אביב.

ליברמן התייחס לפתיחתם ביום ראשון של קווי רכבת בין רמלה ותל אביב, וכפר סבא ותל אביב ואמר כי בקו כפר סבא תל אביב כבר נסעו ביומו הראשון אלף איש , שתרמו להקטנת צפיפות כלי הרכב הפרטיים על הכביש.
