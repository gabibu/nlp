

בתי החולים בבגדאד נותרו גם היום ללא מים וללא חשמל, ובמוקד הדאגה להבטיח כי מקורות המים לא יזוהמו, כך נמסר היום בהודעת הארגון הבינלאומי של הצלב האדום בז'נבה.

יצוין כי בבגדאד, בירת עיראק המונה יותר מ-5 מיליון תושבים, ישנם יותר מ-30 בתי חולים.

דוברת הצלב האדום ציינה כי הצלב האדום מעוניין להעביר ציוד רפואי ותרופות לבתי החולים, אך כעת התעורר חשש לאחר שכל הציוד שהועבר בימים האחרונים לבתי החולים נבזז לחלוטין. כך גם בנוגע להעברת מי שתייה. לדבריה,"ישנו צורך דחוף שהכוחות האמריקניים והבריטיים יאבטחו את אספקת המים, הציוד הרפואי והתרופות מפני ביזה".
