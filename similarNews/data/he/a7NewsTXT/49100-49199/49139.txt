

שבויי מלחמה אמריקניים, ובהם שני טייסים ואשה נמצאו בריאים ושלמים מצפון לבגדאד.

הגנרל טומי פרנקס אישר ביום ראשון אחר הצהריים, כי שבעה שבויי מלחמה אמריקניים נמצאו בצד כביש מצפון לבגדאד כשהם בריאים ושלמים.

שניים משבויי המלחמה סובלים מפציעות ירי, דיווחו כלי התקשורת המערביים.

בשלב זה שוררת אי-בהירות באשר לנסיבות שבהן נתגלו 7 שבויי המלחמה, תחילה דווח כי הם חולצו בפעולה צבאית של הכוחות האמריקניים, ומאוחר יותר נמסר כי "נראה שהחיילים האמריקניים ננטשו בצד הדרך על ידי שוביהם העיראקיים".

בתוך כך, מסרו בני משפחותיהם של החיילים, כי קיבלו הודעות רשמיות על כך שבניהם נמצאו מצפון לבגדאד כשהם בריאים ושלמים.

בני משפחתה של סוזאנה ג'ונסון, בת 30 מקנזס, האישה היחידה שנכללה ברשימת שבויי המלחמה, הודיעו כי קיבלו הודעה רשמית מהפנטגון, ולפיה בתם נמצאה כשהיא בריאה ושלמה.

גם אביו של הטייס האמריקני, רונלד יאנג, אמר ביום ראשון כי קיבל אישור רשמי על כך שבנו נמצא בין שבעת השבויים ששוחררו מצפון לבגדאד. קודם לכן אמרו הוריו של הטייס, כי זיהו את בנם ואת חברו הטייס דיוויד ויליאמס, בצילומי הטלוויזיה שהראו את שבויי המלחמה האמריקניים ששוחררו.

תחנת הטלוויזיה MSNBC מסרה כי גם משפחתו של ג'יימס ריילי, בן 31, שנשבה ביחד עם ג'ונסון, גם הוא נמצא בריא ושלם.

יצוין, כי ארה"ב לא נקבה באופן רשמי בשמותיהם של החיילים האמריקניים ששוחררו.
