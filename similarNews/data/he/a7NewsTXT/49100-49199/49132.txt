

שר האוצר בנימין נתניהו אמר בישיבת הממשלה ביום א', כי ההסתדרות מובילה לשביתה במשק לאחר חג הפסח. נתניהו עידכן את השרים על המו"מ בין האוצר ובין ההסתדרות ליישום התוכנית הכלכלית. נתניהו האשים את ההסתדרות בכך שבזבזה זמן במהלך הדיונים בשבוע שעבר על נושאים שוליים ולא על המו"מ המהותי. "הזמן בוזבז לדיונים בשאלה אם יש לממשלה זכות לחקיקה והתנהל מו"מ על תנאי המו"מ", אמר נתניהו.

הוא הוסיף, כי אח"כ ההסתדרות המשיכה לבזבז זמן כאשר רצתה להציג תוכנית חלופית לתוכנית הממשלה.
"להסתדרות היה צריך להיות אומץ רב כדי להגיד איך לנהל את המשק...", אמר נתניהו במתחו ביקורת על הגירעונות הכבדים שבהם שקועה ההסתדרות.

שר האוצר הוסיף, כי הוא לא אופטימי באשר להצלחת המו"מ, כיוון "שמשב הרוח העולה הוא שאינם
נכנסים למו"מ בתום לב, ההסתדרות מובילה לשביתה, עד לרגע זה אין הסכמה על הפחתה אפילו על שקל אחד", אמר.

לדברי שר האוצר, תקופת המו"מ תעלה הרבה כסף ובהחלט יתכן שיהיה צורך בקיצוץ נוסף.
ראש הממשלה אריאל שרון שב ונתן גיבוי לשר האוצר וקרא לשרים להתייצב גם הם לימינו. "יש להזדרז במו"מ ולקיים אותו באינטנסיביות ולא לתת להיגרר לדיונים מתמשכים. זו עמדת שר האוצר, זו עמדתי וזו גם עמדת הממשלה והשרים מתבקשים להביע את עמדתם בפומבי כעמדת הממשלה", אמר שרון.

שר הבריאות דני נווה הוסיף, כי גם חברי הכנסת של סיעות הקואליציה צריכים להתנהל בצורה דומה ושרון הסכים עימו: "יש ח"כים שחושבים שאם הם מתבטאים בצורה פופולרית זה יעזור להם, אבל זה רק מחליש את מעמדם כי זו התוכנית הטובה ביותר שניתן להגיע אליה היום. כולם צריכים להתייצב מאחורי התוכנית", דברי ראש הממשלה.
