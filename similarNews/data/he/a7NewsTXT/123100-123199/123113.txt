

כ-100,000 חסידות כבר עברו את ישראל במשך השבוע האחרון בדרכן מאירופה למזרח אפריקה.



החום המתיש לא מרגש את הציפורים. מבחינתן, הסתיו כבר התחיל והן מתחילות את הנדידה דרומה, אל ארצות החום. כ-100,000 חסידות כבר עברו את ישראל במשך השבוע האחרון בדרכן מאירופה למזרח אפריקה.

כתבנו קובי פינקלר מוסר שבימים האחרונים עברו מעל שמי ישראל כ-100 אלף חסידות, המבשרות את תחילת עונת נדידת הסתיו. כ-600 אלף חסידות מתעתדות לעבור מעל שמי ישראל בעת נדידת הסתיו, בעיקר באזורים המזרחיים של הארץ-כן, גם מעל ירושלים. בשבוע האחרון של אוגוסט הצטרפו לחסידות גם איות הצרעים שחולפות בהמוניהן, ולאחר מכן, בהדרגה, מאות מינים נוספים של ציפורים וביניהם כ-30 מינים שונים של עופות דורסים, עופות דואים כחסידות ושקנאים וציפורי שיר. עד תחילת החורף צפויות לחלוף בשמי הארץ, יותר מחצי מיליארד ציפורים.

החסידות והעופות הדורסים עוברים בשמי הארץ, כמעט מבלי לעצור, במשך 8-10 שעות במהירות ממוצעת של 50 קמ"ש לשעה ואפילו יותר. החסידות נודדות למזרח אפריקה ובאמצע החורף ממשיכות חלק מהן בנדידה עד לדרום אפריקה.

ארץ ישראל היא צוואר הבקבוק המרכזי של נדידת הציפורים מאירופה לאפריקה, בעיקר בעונת הסתיו. הציפורים אשר חשות בימים המתקצרים יודעות בדרך מופלאה שעוד מעט ירדו השלגים וכל מזונן יקפא. ייצר ההישרדות דוחף אותן לעוף אלפי ק"מ אל ארצות החום. מעל לים, ממערב לנו, קשה מאד לחצות ישר לאפריקה. לעומת זאת במדבר, ממזרח לנו, אין להן מקורות מים, מקומות מיסתור, לינה ומזון. לפיכך רוב הציפורים אשר נודדות מאירופה וצפון מערב אסיה מעדיפות לעבור בדרך הבטוחה מעל לארצנו, במסדרון צר שרוחבו פחות ממאה ק"מ.

אחר הציפורים הנודדות עוקב מרכז הצפרות הישראלי של החברה להגנת הטבע. רשת של כ- 12 עמדות פרושה בצפון הארץ, בין כפר רופין לחיפה, וסופרת את הציפורים המגיעות, הן לצרכי מחקר והן לצורך בטיחות הטיסות של מטוסי חיל האויר. הרשת מדווחת לצבא על גודל הלהקה, על גובהה, ועל מהירות התקדמותה, כדי שטיסות חיל האויר יעברו בצורה בטוחה, הן למטוסים והן לציפורים. רשת נוספת של עמדות מוצבת צפונית לים המלח.

את נדידת הסתיו יחתמו העגורים, שיגיעו ארצה לקראת אמצע דצמבר.

כתבנו קובי פינקלר מוסר שמי שרוצה גם לחזות במעופן יוכל להיכנס לאתר האינטרנט של מרכזי הצפרות של החברה להגנת הטבע ושם לעקוב אחר נדידת החסידות, וכן אחר חסידות הנמצאות עדיין בקיניהן באירופה, וזאת הודות למכ"ם המיוחד של המרכז הבינלאומי לחקר נדידת הציפורים שבלטרון, גוף המשותף לחברה להגנת הטבע ולאוניברסיטת ת"א.כתובת אתר האינטרנט: www.birds.org.il

כדי לצפות בלהקות הגדולות של הציפורים הנודדות ביום, יקיים בסתיו מרכז הצפרות הישראלי של החברה להגנת הטבע אירועים מיוחדים, באתרים הנמצאים ממש על ציר הנדידה. באירועים אלו משלבים הדגמה של טיבוע, תצפית בלהקות המרשימות של העופות הדואים ומגוון פעילויות לילדים, להכרות קרובה עם עולמם של הציפורים.
