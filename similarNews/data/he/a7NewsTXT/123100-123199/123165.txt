

רבבות השתתפו במעמד ההלוויה הלאומית הציבורית של עקורי נפטרי גוש קטיף אתמול ברחבת המשביר בירושלים. הרב לאו: "בתי הכנסת הריקים בגוש קטיף הם יד ושם לחורבן שהיה, אנדרטה אילמת לחבל ארץ פורח שאיננו".

אמש התקיימו ההלוויות של עקורי נפטרי גוש קטיף בהר הזיתים. המשפחות קברו שנית את יקיריהן.

צילום: INN TV
אם אינך מצליח לראות את סרטון הוידאו המצורף - לחץכאן להורדה







לצפיה בסרטון נוסף

ברחבת המשביר במרכז ירושלים השתתפו אתמול אחר הצהריים רבבות יהודים במעמד ההלוויה הלאומית הציבורית של עקורי נפטרי גוש קטיף. לאחר מכן התקיימה צעדה בכיוון הר הזיתים, שם נקברים הנפטרים מחדש.

המשטרה סגרה לתנועה את הרחובות המלך ג'ורג' ויפו (מכיכר הדוידקה עד כיכר צה"ל). כמו כן, נסגרו הרחובות שלומציון, העמק וחטיבת ירושלים. גם הכבישים המובילים מדרך חברון למטה הארצי, וכן הרחובות מעלה השלום ודרך העופל נסגרו עם תחילת הצעדה.

הרב הראשי לשעבר, הרב ישראל מאיר לאו, אמר בהספד שנשא בהלוויה הלאומית לחללי גוש קטיף כי רק לפני מספר שבועות מילאו את בתי הכנסת בנוה דקלים אלפי בני אדם, ערכו שם בריתות, קול התפילה נשמע שם, ועתה היום הם עומדים ריקים, היום הם עומדים בשממונם. הרב לאו קרא שלא לפגוע בבתי הכנסת, אלא להעבירם לתחומי מדינת ישראל והם כשיעמדו כאן, יהיו היד ושם של גוש קטיף, הם יהיו האנדרטה לחבל ארץ פורח ופורה שהיה בגוש קטיף.

לאחר מכן פנה וקרא הרב מרדכי אליהו לחזור ולבנות מחדש את גוש קטיף בכספי "הפיצוים". הרב אליהו הוסיף כי "התושבים בגוש בטיף הם הסמל לזוך ולטוהר".

הרב הראשי ליישובי חבל עזה לשעבר, הרב יגאל קמינצקי, אמר כי הציבור לא ישכח ולא יסלח. "זה לא חטא קטן אלא חטא כלפי עם ישראל", אמר הרב והדגיש כי "ארץ ישראל זה לא נדל"ן ואם אין להם כוח אז לנו יש כוח".

בקרב אלפי המלווים נשמעים הקריאות: "לא נשכח ולא נסלח" רבים הולכים עם חולצות שחורות עם הכיתוב "לא נשכח ולא נסלח".

יו''ר הכנסת, ראובן ריבלין אמר כי בא לבקש מחילה מהקדושים, שחיו, מתו ונטמנו באדמת הארץ הטובה ברצועת עזה'. ''באתי לבקש סליחה מהמשפחות שמלבד הכאב של עקירת הבית נדרשות גם לעקור את חלקת יקיריהם, שלא ניתנה להם מנוחה אחרונה", הוסיף ריבלין, "למרות הכאב והחתך עוד עת לעשות. לנו הכוח כי נצח ישראל לא ישקר".

הנפטרים שהועברו לקבורה מגוש קטיף לירושלים הם: מזל ביטון, אחיה ויינברג, תפארת היימנרט, אברהם פרג'ד, יוסף האוקיפט, ראובן בן-דוד, אליה בן שלומי, מתנאל גבריאל, אילן רות, אהובה אמרגי, ארז צונתגו, צפניה ג'בלי, מלכה לייצ'ו, בנימין גולדה ורפאל ראב ז"ל.

אבנר שמעוני, לשעבר ראש מועצת חוף עזה, קרא לכל בית ישראל להשתתף עם המשפחות בכאבם האנושי. עוד אמר כי עד עתה נהגו להשתמש במילה "מנוחת עולמים" ביחס לקבורה, אך השבוע התברר כי מדובר בענין עראי ולא סופי "אני קורא לכל בית ישראל, להשתתף עם המשפחות בכאבם האנושי, זה לא הזמן לפוליטיקה אלא לאחדות", דברי שמעוני.
