

הוועדה לביקורת המדינה שמעה ממגורשי גוש קטיף השוהים במלונות בירושלים תלונות קשות על טיפול המדינה בהם. " לא באנו למצוא אשמים אלא לפעול למתן פתרונות יעילים ומהירים", אמרה יו"ר הוועדה.

הוועדה לביקורת המדינה של הכנסת סיירה אתמול בשלושה בתי מלון בירושלים על מנת לבדוק את מצבם וקליטתם של מגורשי חבל עזה. הסיור התקיים במלונות ריג`נסי, גולד ושלום, בהם שוהים מפוני נווה דקלים.

חברי הכנסת שמעו מן המפונים תלונות רבות בנושאים מגוונים, בין היתר על מערך ההסעות, שיבוץ במלונות, רווחה, אתרי הדיור הזמניים, בריאות, חינוך, ציוד המשפחות, קבורה והריסת הבתים.
במלון גולד קיבלו חברי הכנסת חוברת בשם "דוח מחדלי הטיפול בעקורי גוש קטיף", שהוכנה על ידי עמותת הפורום המשפטי למען ארץ ישראל, בה מפורטים הליקויים שמלווים, לטענת המפונים, את תהליך הפינוי.

לאחר הסיור התקיימה בכנסת ישיבה בנושא חוות דעת מבקר המדינה בנוגע לקליטת המפונים. המבקר, מיכה לינדנשטראוס, ציין כי 21 מבקרים עוסקים כרגע בביקורת שטח בנושא זה ותוצאות הבדיקה תהיינה בהקדם האפשרי.

"יזמתי את הסיור מתוך מטרה לבדוק איך דברים מתבצעים בזמן אמת והוא נערך לאחר שסיירנו בגוש קטיף גם לפני ההתנתקות וגם במהלכה ושמענו תלונות רבות מצד התושבים על הטיפול בהם", אמרה יו"ר הוועדה, ח"כ מלי פולישוק בלוך. "מהשיחות שקיימנו איתם היום עולה כי ישנה רשימה ארוכה של בעיות, חלקן קשות, במגוון נושאים, שיש לטפל בהן מיידית. לא באנו למצוא אשמים אלא לפעול למתן פתרונות יעילים ומהירים", ציינה.
