

"בנושא ילדים אין אופוזיציה וקואליציה, הכנסת צריכה להתאחד כדי לטפל בטרגדיה הנוכחית שהיא הטרגדיה העתידית של מדינת ישראל" כך אמר היום סגן שר הרווחה הרב אברהם רביץ.

"בנושא ילדים אין אופוזיציה וקואליציה, הכנסת צריכה להתאחד כדי לטפל בטרגדיה הנוכחית שהיא הטרגדיה העתידית של מדינת ישראל" כך פתח היום סגן שר הרווחה הרב אברהם רביץ את דבריו בוועדה למעמד הילד בכנסת שערכה היום דיון מיוחד בנושא עוני של ילדים.

הרב רביץ תקף את התוכניות הכלכליות של השנים האחרונות שהיו נכונות אולי ברמה האקדמית, אך התעלמו מהעוני הקשה השורר במדינה. "כלפי חוץ יש אנשים עשירים מאוד במדינה, אך הם שכבה דקה מאוד ביותר שרק מעלה את הרף של השכר הממוצע במשק. למעשה אנו מדינה עניה מאוד, עם אחוזי העוני הגבוהים ביותר בעולם המערבי. לכן הכלכלה כולה צריכה להשתנות מן היסוד. היא צריכה לתת מענה לנתונים הקשים של העוני. בשלב זה אינני רואה כלל את האור שבקצה המנהרה, הצמיחה אינה משפרת את מצבם של העניים והסובלים העקריים הם הילדים" אמר הרב רביץ. יחד עם זה אמר הרב רביץ כי הוא מעודד מהכיוון של שר האוצר החדש אהוד אולמרט שאינו מונע ע"י אידיאולוגיה כלכלית, והצהיר על יעדים של צמצום עוני.

הרב רביץ תקף בחריפות את הקיצוץ בקצבאות הילדים שנעשה בצורה חדה ומהירה. "היה צריך לפרוס את הקיצוץ על פני 15 שנה. כל המחקרים שנעשו מראים כי הקיצוץ הכואב הזה הוא אחד הגורמים לעליה בעוני בקרב ילדים. מי שחושב שקצבאות גדולות מעודדות ילודה, אינו אלא טועה שהרי ההוצאות על ילד גדולות פי כמה מתקבולי הקצבאות" אמר הרב רביץ. הוא אמר כי הוא מקווה שהכנסת לא תתן את ידה להצעת משרד האוצר להמשיך ולקצץ את קצבאות הילדים בסכום של 24  לילד.

"האוצר פועל בניגוד להבטחותיו ולהסכמיו עם הכנסת שהם הסכמים עם ילדי ישראל. הוא התחייב שקיצוץ זה יהיה זמני ועכשיו הוא פועל בניגוד להתחיבותו" סיכם הרב רביץ.

(עוזי ברוך)
