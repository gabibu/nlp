

הפורום המשפטי מותח ביקורת על טיפול המדינה ברכושם של המגורשים מגוש קטיף וצפון השומרון ומזכיר לשר הבטחון כי נתן התחייבות בכנסת בנושא. 'הטיפול של המדינה ברכוש הוא מתחת לכל ביקורת', אומר עו"ד מירון.

כתבתנו רותי אברהם מוסרת כי הפורום המשפטי דורש משר הבטחון מופז ויו"ר מנהלת סל"ע לקחת אחריות על ציודם של המגורשים מגוש קטיף וצפון השומרון , לאפשר להם גישה חופשית אל הציוד שלהם ולא לגבות תשלום כלשהו עבור הטיפול בציוד.

במכתב ששיגר הפורום אל השניים מציין עו"ד יצחק מירון חבר הפורום המשפטי כי בחוק ההתנתקות המדינה לא התחייבה לאסוף את הרכוש עם זאת החוק קבע במפורש כי "אם המדינה תפנה את המיטלטלין היא צריכה לעשות זאת 'תוך נקיטת אמצעי זהירות ראויים'". במשך החודשים שקדמו ליום הפינוי המדינה העבירה מסרים סותרים ומבולבלים בנוגע למה שייעשה בציוד הפרטי של התושבים שייעקרו. "לבלבול זה אחראים גורמים שונים במימשל משום שככל הנראה לא נקבעה מדיניות אחת ברורה בנושא".

לעומת זאת, מוסיף מירון, שר הבטחון התחייב בכנסת כי הרכוש ייאסף וכי "כל אדם יוכל להגיע למכולה ולהוציא את רכושו או חלק ממנו בכל עת שיחפוץ. יצויין כי שר הבטחון בדבריו בכנסת לא כרך את הזכות של התושבים לכך שרכושם ייאסף ישמר ותובטח זכות הגישה אליו, בשום תשלום". לטעמנו, מוסיף מירון, "דברי השר הינם בגדר הבטחה שלטונית המחייבת את מדינת ישראל כלפי כלל התושבים ובנסיבות אלו המדינה אחראית לאיסוף כל הרכוש, לשמירתו לאכסונו בתנאים סבירים שיגרמו לכך שהרכוש לא ייפגע למתן זכות גישה נאותה לבעלי הרכוש ולהעברת הרכוש אל מקום שהתושבים יורו".

מירון כותב למופז ולבשיא כי "מדינת ישראל אינה יכולה להתנער מאחריותה לנזק שגרמה. כשם שהמדינה לא יכלה לפתור את עצמה מאחריות לפגיעות בזכויות הקניין האחרות של העקורים, כך אין היא יכולה לפתור את עצמה מפגיעות במיטלטלין שלהם."

הוא מוסיף עוד כי גביית התשלומים על ידי המדינה לטיפול בנושא "חסרת בסיס בחוק אין לה הצדקה היא סותרת את חובותיה של המדינה ומנסה להטיל על העקורים נטל בלתי מוצדק ובלתי מוסרי".

"סוגיית הטיפול בחפצי העקורים מצטרפת לסוגיות אחרות שבהן הטיפול של המדינה היה למטה מכל ביקורת", כותב עו"ד מירון לשר הבטחון וליו"ר מנהלת סל"ע.

