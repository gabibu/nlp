

מחירי הדלק התייקרו הלילה בחצות ב-4.5%. ליטר בנזין 95 אוקטן עולה כעת 5.9 ש"ח, וליטר בנזין 96 אוקטן יעלה 5.94 ש"ח. מס ערך מוסף (מע"מ) ירד בחצי אחוז.

הלילה גם ירד המע"מ ב 0.5% מ 17% ל 16.5%. ההורדה של 0.5% הינה ממחיר כולל מע"מ ולכן שיעור הירידה במחיר הכולל הינה 0.43%.

המפקחת על המחירים במשרד התמ"ת, צביה דורי, קוראת לציבור לעמוד על זכויותיו ולדרוש מבתי העסק בהם הוא עורך את קניותיו לקבל את מלוא ההורדה. במוצרים יקרים במיוחד כמו דירות, החיסכון הכספי יכול להגיע לאלפי שקלים.

בתחשיבים שנעשו ע"י משרד התמ"ת, במוצרים הנמצאים בפיקוח מחירים, הורדו מחירי שמרים לצרכן מתוצרת חברת פאקא בע"מ. כמו כן קוזזה ההפחתה המתבקשת מעלית מחירים למרגרינה ומיונית מתוצרת חברת תוצרת מזון ישראלית (יוניליוור).

בשאר המוצרים,שמחיריהם מפוקחים ע"י משרד התמ"ת, לא נדרש שנוי בעקבות הפחתת המע"מ בגלל עגול המחירים לצרכן ל-5 האגורות הקרובות.

"משרדנו נוהג לעגל את המחירים לצרכן ל-5 האגורות הקרובות, מאז שבנק ישראל ביטל את השימוש באגורות", אמרו אנשי המשרד.
