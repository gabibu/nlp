

זבולון כלפא מדווח כי ב"עיר האמונה" נערכים לאתגר ההתיישבותי הבא: התיישבות גדולה בנגב. לדבריו הם עובדים סביב השעון להכין "כיתות חדשות ממוזגות ויפות" עבור הילדים ולפתוח בעוד מס' ימים את שנת הלימודים.

כ 600 ילדים במאהל המגורשים ב"עיר האמונה" שצומת בית הגדי בנתיבות, לא יתחילו מחר את שנת הלימודים ופתיחתה תדחה במספר ימים כך מסר הערב זבולון כלפא מהגורמים האחראים במאהל ותושב עצמונה לשעבר.

הוא אמר כי מדובר בילדיהם של המגורשים מעצמונה נוה דקלים קטיף נצר אשר חלקם עדיין מפוזרים ברחבי המדינה והם מתקשים להגיע להתחיל ללמוד. לדבריו הם קבלו מגורונים והם פועלים סביב השעון להכשיר את הכיתות ולהכין לילדים "כיתות חדשות ממוזגות ויפות".

הוא ציין כי הממשלה קיבלה הערב החלטה להקצות שטח בפארק תעשיות ולהקים בו מבנים יבילים לטובת המשפחות וכן מבני ציבור. כלפא אומר כי הקמת עיר האוהלים לא היתה מעשה של מחאה אלא נועדה ליצור נקודת כינוס מרכזית עבור קהילת גוש קטיף כדי שלא תתפזר.

בראיון לאריאל כהנא בערוץ 7 אמר כלפא כי ההתרכזות ב'עיר האמונה' והכנת תכניות לישובים חדשים זוהי דרך שנועדה להצמיד לחורבן מיד מהלך של יצירה ובנין ו"לכן ההתאוששות שלנו מהירה וטובה וקצרה. כל מי שמסתובב במתחם שאנו בונים בצומת בית הגדי אינו יכול שלא להתרשם באמת מהבריאות של האנשים והיצירה ועשיה וזה תורם לחיזוק הרוח של כולם, של המגורשים ושל התומכים הרבים המגיעים".

לדבריו ועדת האכלוס עובדת ועד סוף השבוע יהיו במתחם כ 70   80 משפחות. המתחם עצמו מתמלא במגורונים שהתקבלו תרומת אדם פרטי ואוהלים המחולקים למשפחות. כמו כן מבנה תעשייה שבו יוקם תלמוד תורה עצמונה. "ב"ה האזור עצמו הולך וצובר תאוצה".

כלפא מוסיף כי התכנית הלאה, היא לבנות בנגב ישוב קבע. "אנו, קבוצה של כמה מאות משפחות מגוש קטיף מעוניינים באתגר הזה. אנו בוחנים שתי חלופות: אזור שיפולי לכיש עוטף הר חברון או בנגב דרומה אזור צאלים אורים. המגמה שלנו לאתר שטח שיוכל להכיל בתוכו מספר ישובים והקמת רשות עצמאית זה אתגר התיישבותי גדול עם קריאה ברורה שאיננו מקפלים את הדגל אלא ממשיכים הלאה בעוז, עם כל הכאב הגדול של העקירה. אנחנו לא נשברים רוחנו איתנה".

להאזנה לראיון
