

אחרי 38 שנים ננעלו שעריו של בית המשפט הצבאי בחבל עזה בפעם האחרונה. טקס הנעילה התקיים אמש במעמד נשיא בית המשפט הצבאי לערעורים, אלוף-משנה שאול גורדון.

בית המשפט הצבאי של חבל עזה הוקם מיד לאחר כניסת כוחות צה"ל לרצועת עזה בשנת 67'. במשך שנים פעל בית הדין בעיר עזה, ולעיתים פעלו שלוחות שלו בערים נוספות ברצועה.

כתבנו קובי פינקלר מוסר כי רמת הפעילות של בית המשפט הצבאי בחבל עזה נגזרה מהשינויים שעברו במרוצת השנים על הרצועה עצמה. בשנים האחרונות היה בית המשפט עמוס בתיקים פליליים עקב העלייה הדרמטית בפעילות החבלנית ברצועה, אולם המצב לא תמיד היה כך; בשנותיו הראשונות עסק בית המשפט בעיקר בתיקים של המנהל האזרחי, וטיפל במקרים רבים של שחיתות, שוחד וכדומה.

בשנות ה
אינתיפאדה האחרונות עסק בית המשפט באלפי תיקים, החל מהפרות סדר, יידויי אבנים והשלכת בקבוקי תבערה, ועד למקרים חמורים יותר כגון ירי לעבר אזרחים, הפעלת מטענים כנגד כוחות צה"ל, שיגור פצצות ואף רצח חיילים ואזרחים. שניים מהמקרים היותר מפורסמים בהם דן בית המשפט היו לאחר לכידת ספינות הנשק "סנטוריני" ו"קארין איי".

בשנת 1994, לאחר הסכם "עזה ויריחו תחילה", עם יציאת כוחות צה"ל מעזה, הועבר בית המשפט למשכנו כיום, באיזור התעשייה של ארז. באותה התקופה ירד היקף הפעילות מכמעט 10,000 תיקים בשנה לכמה מאות. באירועי גאות ושפל, כאמור, גברה הפעילות. בשנים האחרונות נשפטו בבית המשפט הצבאי בחבל עזה מספר רב של מחבלים שעסקו בייצור קאסמים ופצצות מרגמה, מחבלים שפיתחו אמצעי לחימה שונים ומחבלים שעסקו בשיגורם. כמו כן נרשמה בבית המשפט פעילות אינטנסיבית כנגד חופרי המנהרות, המשמשות ככלי להברחת נשק לתוך הרצועה ומחוצה לה.
