

ברמת השרון תחל בשנת הלימודים הנוכחית תוכנית ההעשרה "בית-ספר רוקד" במסגרתה ילמדו כל כיתות ה' בעיר ריקודי עם וריקודים סלוניים. מטרת התכנית: פיתוח תקשורת לא מילולית וחינוך להקשבה ולכבוד לצרכי הזולת

תוכנית ההעשרה "בית-ספר רוקד" תתחיל לפעול בשנת הלימודים הקרובה בכל כיתות ה' בבתי הספר ברמת-השרון. במסגרת התכנית הוסיפה עיריית רמת-השרון שעתיים שבועיות לכל כיתות ה' בעיר ללימוד ריקודי עמים וריקודים סלוניים.

לדברי גורמים בעיריית רמת השרון, מטרת התוכנית היא חשיפת התלמידים לתחום תרבותי, ספורטיבי המקנה בנוסף לריקוד מיומנויות חברתיות רבות. ראש העיר, איציק רוכברגר אמר כי " הפרויקט הינו ערך מוסף לילדים, שיתרום לחינוך לסובלנות, יציבה נכונה ובריאה, פיתוח ביטחון עצמי וחינוך להקשבה ולכבוד לצרכי הזולת".

במחצית השנה הראשונה, יתמקדו הלימודים בריקודי עם מסורתיים המבוססים על שירים עבריים, ואילו במחציתה השנייה, יתמקדו הצעירים בלימודי ריקודים לטיניים וקלאסיים.

יש לציין כי מדובר בתוכנית ראשונה מסוגה בארץ, שתיושם בכל בתי-הספר היסודיים בעיר. התוכנית מבוססת על הדגם שנוסה בהצלחה בניו-יורק ותועד בסרט "ניו-יורק רוקדת".
