

בשעה 8:00 נשמע בבתי הספר בישראל צלצול הפעמון אשר יפתח את שנת הלימודים תשס"ו. זאת לאחר שהוסרו איומי השביתה מצד מרכז השלטון המקומי ומצד ארגוני המורים. רפורמת דברת תיושם חלקית כ'פיילוט' ב-35 יישובים.

שנת הלימודים נפתחה היום (ה') כסדרה עבור 1,750,000 תלמידים בכל בתי הספר במדינת ישראל עם השמע הצלצול של השעה 8:00. זאת לאחר שהוסרו איומי השביתה מצד מרכז השלטון המקומי ומצד ארגוני המורים. מחדר המצב של משרד החינוך דווח על תקלות מעטות בלבד, עם פתיחת השנה.

משרד החינוך יגבה מן ההורים תשלומי ביטוח
מרכז השלטון המקומי הסיר אתמול בצהריים את איום השביתה לאחר שוועדת החינוך אישרה את גביית תשלומי ההורים עבור ביטוח לילדיהם לשנה הקרובה על פי הסדר שהציע ח"כ אורי אריאל אשר קבע כי יופרדו תשלומי הביטוח לתלמידים משאר תשלומי ההורים. באופן זה יכלה ועדת החינוך לאשר אך ורק את גביית תשלומי הביטוח מן ההורים ולא את גביית התשלומים עבור טיולים, מסיבות ופעולות העשרה.

דו"ח דברת ייושם ב-35 רשויות מקומיות כפיילוט
גם ארגוני המורים הסירו את איומם להשבית פתיחת שנת הלימודים ברשויות בהן ייושם חלקית דו"ח דוברת. על פי ההבנות שהושגו בין נציגי המורים לנציגי משרד החינוך יוחזרו לעבודה כ-1,000 מהמורים שפוטרו בחודש, ושאר המורים המפוטרים יפרשו מרצון בתנאים מועדפים. בתמורה הסכימו המורים ליישום ניסיוני של רפורמה בחינוך על פי דו"ח דברת, שייקרא 'פיילוט', ב-35 רשויות מקומיות ברחבי הארץ.

במסגרת הפיילוט בו ישתתפו כ-130 אלף תלמידים אשר ילמדו 5 פעמים בשבוע מהשעה 8:00 בבוקר עד לשעה 15:30 אחר הצהרים כשחלקם אף יזכו לארוחה חמה. בשעות הלימוד המאוחרות של היום יקבלו התלמידים שיעורי תגבור והעשרה ובימי שישי, בהם לא יהיו לימודים יוכלו התלמידים להשתתף בפעילויות העשרה בשיתוף תנועות הנוער והמתנ"סים. תלמידי כיתות א' ו-ב' באותם בתי ספר שישולבו בפיילוט הנסיוני ילמדו בקבוצות של עד 20 תלמידים למורה, בהיקף של 10 שעות שבועיות.

הרשויות המקומיות בהן ייושם חלקית דו"ח דברת הן: אופקים, חולון (6 בתי ספר בלבד), אופקים, דימונה, חורה, קרית מלאכי, מועצה אזורית מרחבית, שדרות, מועצה אזורית עיר הכרמל, פארדיס, מועצה אזורית מטה יהודה, בית שמש, גבעת זאב, שלומי, מגדל העמק, מועצה אזורית גולן, קצרין, מועצה אזורית מטה אשר, מועצה אזורית עמק יזראעל, ריינה, בוסמת טיבעון, כפר קמא, כרמיאל, עכו, חורפיש, אל קנא, אריאל, רמלה, מועצה אזורית חבל מודיעין, כפר קאסם, אורנית, באר יעקב, מועצה אזורית גדרות, מועצה אזורית בקעת בית שאן, מועצה אזורית גלבוע, שפרעם ובית שאן.

יושב ראש ארגון המורים רן ארז, טען בראיון לגלי צה"ל שההסכם היה 'ניצחון למורים'. "אנחנו הצלחנו במה שתכננו. דו"ח דברת לא קיים, הדו"ח לא ייושם, זה דו"ח קלוקל ולא טוב. הניסוי הקיקיוני ששרת החינוך עושה ב-35 יישובים, למעשה אין בזה שום רפורמה", אמר.

שנת הלימודים של התלמידים שגורשו עם משפחותיהם מנווה דקלים ואשר שוהים במלונות ברחבי ירושלים תיפתח בעקבות בקשת המשפחות רק ביום ראשון. כ-230 ילדי המשפחות בגילאי בית ספר יסודי ילמדו בשני בתי ספר: הבנים ילמדו בבית ספר נתיב מאיר בשכונת בית וגן והבנות בבית הספר נועם בשכונת קריית משה. התלמידים ילמדו בכיתות נפרדות ומוריהם יהיו אותם מורים מנווה דקלים, שיתוגברו במידת הצורך. כמו כן פתחה עיריית ירושלים גני ילדים לכ-90 ילדים בבתי המלון בהם מתאכסנות המשפחות.

כ-200 תלמידים מעקורי כפר דרום ילמדו במערכת החינוך בבאר שבע, כך מוסר כתבנו משה פריאל. במלון פרדייס בו שוהים המשפחות תפתחנה 3 כיתות גן. תלמידות מכפר דרום תלמדנה במתנ"ס יוסף קארו בעיר ואילו התלמידים ילמדו בישיבת בני עקיבא. מוריהם של התלמידים יהיו אלו אשר ימשיכו ללמדם. עוד מוסיף כתבנו כי 10 תלמידים מהיישוב מורג ילמדו בבית הספר נתיבות יורם .

המשטרה נערכת לאבטח את מוסדות החינוך
משטרת ישראל נערכה הבוקר בכוחות גדולים עם פתיחת שנת הלימודים. אלפי שוטרים ומתנדבים מוצבים משעות הבוקר המוקדמות במוסדות החינוך ברחבי הארץ ובתחנות ההסעה.

(א"ו)
