

יו"ר ש"ס אלי ישי נפגש הבוקר עם רה"מ לדון בשיפור מצבם המגורשים מגוש קטיף. לדבריו הליכוד ביצע את מדיניות 'די לכיבוש' של שלום עכשיו, ואת המדיניות הקפיטליסטית של שינוי ולמעשה ש"ס היא הליכוד האמיתי.

יו"ר ש"ס אלי ישי נפגש הבוקר עם רה"מ שרון ובראיון לאריאל כהנא בערוץ 7 פורש מעט ממה שעלה במפגש. ביקשתי ממנו אומר ישי "לעשות הכל כדי לא להרוס את בתי הכנסת ואולי אף לפנות לאו"ם. גם אם קיים חשש שהפלשתינים, 'ויש שם אנשים שהם כמו חיות טרף' ייכנסו ויחללו את המקום , ו'זו אופציה', הרי שהשאלה הקשה יותר היא אם אנחנו כמדינת ישראל הורסים בתי כנסיות שאז מה נגיד לסאדאם חוסיין בעירק, שיש שם בתי כנסת ו'הוא איש איום ונורא' אך לא פגע בהם. מה נאמר על בתי הכנסת שיש לנו בסוריה באירן במדינות אירופה וערב? אני סבור שצריך לפנות לאו"ם 'לא שאני סומך עליהם אבל יש חוק בינלאומי ששומר על מקומות קדושים'".

ישי אומר כי שרון לא נענה לבקשה ואמר שלדעתו הם יחללו את בתי הכנסת והוא אינו רואה מקום להשאיר את בתי הכנסת ולפי שעה אוחז בהחלטה להרוס. לדברי ישי ביקש ממנו שלא למסור את השטח לפלשתינים 'אמנם הכל נחרב והרוס, לראות ולבכות, אבל לא להעביר לפלשתינים. הרי היה פיגוע בבאר שבע, וכולנו יודעים שטילי הקסאם התקרבו עכשיו. גם בנקודה זו אומר ישי, הוא לא נענה.

לדבריו הצליח לקדם את שיפור מצבם של המגורשים. "אני מסתובב בבתי המלון זו זוועת עולם וכאב עצום. אני הייתי בכל ימי הגירוש ראיתי את חוסר המוכנות של המנהלת. אנשים נעקרו מבתיהם. יש טראומה של אנשים שנעקרו מביתם מקהילתם מבתי הספר, ללא פרנסה. מדובר על דברים שלא קרו אלא בגירוש ספרד. ביקשתי מרה"מ להגדיל את חוק הפיצוי ולבוא לקראת אלו שלא פונו בזמן, לבוא לקראת החקלאים. כאן הוא אמר שיבדוק את המירב עם משרד המשפטים. אולי יבוא לקראת אלו ש'לא עמדו בתאריכים' . אני ביקשתי הגדלה לכלל המפונים, הוא מוכן להדבר על אלו שעזבו לא בזמן, שאלו יקבלו. אני רוצה יותר מכך, שכן נלקחו משפחות לבתי מלון. כולנו יודעים שאחרי יומיים שלושה אי אפשר להשאר כך בבית מלון, ועוד חודש חודשיים וגם לחייבם על חשבון כספי המעבר שלהם. צריך לבוא לקראתם ביותר תקציב, לפצות אותם".

ישי מציין כי לכך יש סיכוי.

על תפקוד המנהלת מוסיף ישי: הייתי שם וראיתי שמשפחות יצאו בכאב רב בחצות הלילה והם לא מאורגנים, "עדיין איני יכול להשתחרר מהבכי והשבר שהיו שם". לדבריו אחר כך באו המראות של הדרכים שבהם הם נעו כפליטים. "פתאום הנהג אמר שנגמרה לו הויזה והוריד אותם בדרך, או שאחר נגמר לו הדלק, השלישי אומר שעבר 20 שעות נהיגה. זו נקראת התארגנות של מנהלת סלע?
דיוחתי על כל אלו לרה"מ כולל פרטים ושמות והצעתי לו להקים רשות שתתמודד עם השבר. הכוונה להקים רשות כמו ועדה קרואה. "אני כשר פנים, במקום שרשות לא תפקדה, מינינו ועדה קרואה, הצעתי לו להקים ועדה כזו שתכיל את נציגי כל המשרדים וגם ראשי הישובים מגוש קטיף שיפעלו כמו מועצה שיעמוד בראשם אלוף בצה"ל והם ינהלו את זה אד-הוק עד שכל המגורשים יגיעו למנוחה ונחלה".

לדברי ישי רה"מ נכון היה לבחון מסגרת של ועדת מנכ"לים בראשות מנכ"ל משרדו אילן כהן שעליו אומר ישי "התרשמתי שעושה מאמצים ומוכן לטפל בבעיות". ישי מוסיף כי איש אינו עושה טובה למתיישבים גם לא הממשלה, הם צריכים לקבל טיפול נכון.

על השאלה אודות שיתוף הפעולה בין הרב עובדיה יוסף שכינה את שרון "ראש הממשלה של פחי הזבל" לבין שרון אומר ישי כי "אין חידוש ביחסים. לא דיברנו בכלל פוליטיקה". "אנחנו הולכים לבחירות. הליכוד עשה 3 פשעים שאי אפשר לעבור לגביהם לסדר היום: פגיעה במסורת ישראל ביהדות בחיבורם עם שינוי, פגיעה בשכבות החלשות, וגירוש יהודים מבתיהם. הליכוד אינו ליכוד 'שס היא הליכוד האמיתי היום'". הליכוד ביצע למעשה בהיבט המדיני את מדיניות 'די לכיבוש' של שלום עכשיו את המדיניות הקפיטליסטית של שינוי ובנושא המסורתי 'הם יותר משינוי'.

ישי אומר כי לדידו אין משמעות למי שיהיה ראש ממשלה,אלא לכך שש"ס תהיה חזקה "רק כך נוכל לבלום את המזימות שלהם". אם נהיה חזקים אחרי הבחירות ולא יהיה אפשר בלעדינו אי אפשר יהיה בלי המסורתיים והדתיים.

על הצעת יו"ר האיחוד הלאומי בני אלון ל"גוש דתי ימני עם פתק אחד" אומר ישי כי הוא מקווה שיהיה איחוד אבל "אנחנו מכירים את הבעיות סביב הנושא. אם יהיה אפשר לגבש את כולם ביחד וללכת לדאוג שהפוטנציאל והאפשרויות לקבל 35 מנדטים, הרי שחובה לבדוק את הענין ולעשות מאמץ. אם אכן תהיה רשימה ונתגבר על כל המכשולים שיש, ו'כל הרבנים והגזרות הדתיות והחרדיות כאחד יתאחדו, הדבר יהיה חשוב, ואם יהיה בר ביצוע נשמח על כך. צריך לשאול את גדולי התורה ואם הם יאפשרו זה יהיה דבר עצום ואז נצא לדרך. אם כולם יסכימו להתאחד, אמליץ לרב עובדיה לעשות זאת".

להאזנה לראיון
