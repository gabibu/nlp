

הוועדה לביקורת המדינה קיימה דיון בנושא שדרוג מסילת הרכבת בתוואי ת"א-ירושלים, בעקבות ממצאי דוח מבקר המדינה. "יש קלות ראש ברכבת ישראל ביחס לביזבוז כספי ציבור והיעדר אחריות אישית", כך נאמר בישיבה.

"אם זו הקלות בה מתייחסים במדינה לכספי ציבור אני מודאגת", כך הגיבה יו"ר הוועדה לביקורת המדינה, ח"כ מלי פולישוק בלוך על ממצאי דו"ח מבקר המדינה בנוגע לפרויקט שדרוג מסילת הרכבת בתוואי ת"א-ירושלים. לדבריה, 500 מיליון שקל, שיכלו ללכת לחינוך, רווחה או בריאות, נשפכו לשווא והאנשים שעשו את הטעויות המשיכו הלאה, בדרך כלל לתפקיד בכיר יותר, מבלי לשאת באחריות. "בעלי תפקידים אלו צריכים לתת את הדין הציבורי על מנת שלא יחזרו על אותן שגיאות בתפקידם החדש וימשיכו לבזבז כספי ציבור", דרשה.

"מדובר בכשל ניהולי. אין לי אמון ברכבת ואני לא יכול לסמוך על העלויות הכלכליות הנמסרות על ידי הרכבת", אמר חבר הוועדה ח"כ יורי שטרן אשר ציין כי יש להכניס לרכבת גורמים מקצועיים בעלי השכלה בהנדסה תחרותית כדי לקבל החלטות נכונות.

"יש קלות ראש ביחס לבזבוז כספי ציבור והיעדר אחריות אישית", הוסיפה ח"כ פולישוק בלוך אשר אמרה כי הליקויים שהיו קיימים בעבר חוזרים על עצמם בתוואי החדש. "חלופות לא נבדקות לעומק. על מדינת ישראל להביא בחשבון אספקים כלכליים של איכות הסביבה בכל תהליך תכנוני. על רכבת ישראל להכניס שיקולים אלה כשהיא בוחנת חלופות שונות".
