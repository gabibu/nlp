

גם בבתי הספר המקצועיים תפתח מחר שנת הלימודים תשס"ו. מדובר ב 60 בתי ספר השייכים למשרד התמ"ת ולומדים במסגרתם 13,000 תלמידים.

שנת הלימודים תשס"ו תפתח גם ב 60 בתי ספר מקצועים לנוער שבהם ילמדו השנה כ- 13,000 בני נוער ותחום ההכשרה הגדול ביותר הוא ענף הרכב כ- 3,900 תלמידים. כך מסרה שרה חורש מנהלת האגף להכשרה מקצועית במשרד התמ"ת. לדבריה האגף מעניק שירותי הכשרה מקצועית ל- 10 מוסדות לנוער במצוקה של משרד הרווחה בהם ילמדו כ- 500 בני נוער.

3,900 בני נוער יוכשרו השנה בתחום ענף הרכב ומרביתם ילמדו את הנושא בבתי ספר תעשייתיים הממוקמים במחנות צה"ל כגון צריפין, בן עמי, עמנואל וכו'. לימודי המקצוע נמשכים 4 שנים, חלק קטן מן התלמידים המגיעים למערכת ערב הגיוס לצה"ל משתתפים בקורסים חד שנתיים המתואמים עם הצבא.

התחום השני בגודלו הוא ענף החשמל והאלקטרוניקה לרבות מקצועות החימוש האווירי. השנה ילמדו בתחום זה כ- 2,100 בני נוער, חלקם בבתי ספר המשותפים עם אורט חיל האוויר בתל נוף ועמל רמת דוד. ניתן לציין במיוחד את בית ספר אורט הפועל במסגרת התעשייה האווירית המכשיר את עתודת בעלי המקצוע של המפעל אשר רבים ממנהלי העבודה בו הם בוגרי ביה"ס.

התחום השלישי בגודלו הוא המינהל הטכני הכולל כ- 1,800 בני נוער כולל לימודי ניהול מחסנים ממוחשב בצה"ל.

יצוין כי ישנן 55 מגמות לימוד נוספות בתי הספר המקצועיים: לדוגמא: טכנאות שינים, עיצוב שיער, אומנות הבישול וטבחות, מתכת, מחשבים טיפוח החן ועוד.

מערכת בתי הספר המקצועיים פועלת במסגרת משרד התמ"ת   האגף להכשרה ופיתוח כ"א, בתוקף חוק החניכות תשי"ג וחוק עבודת הנוער תשי"ג עליהם ממונה שר התמ"ת. התמחותו של האגף להכשרה ולפיתוח כוח אדם של משרד התמ"ת היא בעולם העבודה. המפקחים וכל המערך הפדגוגי-מקצועי שלו מחובר לעולם העבודה והתעשיה "בזמן אמת". השילוב בעבודה חיה מאפשר לחניכים הן להרויח שכר מסוים בתקופת הלימודים להתנסות ביחסי עובד ומעסיק כהכנה לחיי עבודה אמיתיים. המערכת המקצועית מאפשרת צבירת יחידות בגרות כאשר המטרה העיקרית היא השגת תנאי כניסה לקורסים של טכנאים והנדסאים. בשנה"ל התשס"ה התקיים לראשונה מסלול ישיר לטכנאים ובימים אלה הבוגרים מסיימים בהצלחה את מטלות הסיום ויזכו בתארים.
