

"מסע נקמה קולקטיבי", כך הגדירו ביישוב אלון מורה שבשומרון את העובדה שהמשטרה בחרה להציב מחסום יום אחר יום ליד יישובם ולתת דו"חות כמעט לכל נהג. גם הנוסעים האחרים נבדקו על ידי השוטרים.

הסיפור החל ביום שני כאשר שוטרים נכנסו ליישוב וביקשו לעצור את אחת התושבות על עסקי הוצאה לפועל. אנשים ביישוב טענו כי השוטרים נכנסו לבית "בצורה לא ידידותית והפחידו את הילדים". כשיצאו השוטרים מן הבית גילו כי שתי הניידות ניזוקו ונערים ניקבו את צמיגיהן. אחד השוטרים פתח בריצה אחר הנערים וכנראה נפל ונחבל קלות.

מאז, טוענים התושבים, המשטרה פתחה ב"מסע נקמה קולקטיבי" כדי להענישם על הנזק שנגרם להם.

למחרת האירוע, ביום שלישי, הציבה המשטרה מחסום בכביש המוביל ליישוב, כ-4 ק"מ ממנו.
שוטרי תנועה עמדו במחסום יחד עם בוחן תנועה ובדקו את הרישיונות של הנהגים. הם לא הסתפקו אף בזה והחליטו לעשות "טסט" לחלק מהרכבים.
התושבים נתבקשו להראות לשוטרים את משולש האזהרה, אחרים נתבקשו להפעיל את המגבים, ויש שנתבקשו להראות את הצמיג הרזרבי.

כמה תושבים שקיבלו דו"ח על ליקויים בטיחותיים טענו כי עברו טסט לא מזמן ולכן החליטו לבדוק הגשת תביעה נגד השוטרים והבוחן.

צור בן עמי, אחד התושבים, סיפר לערוץ 7 כי "ביום שלישי אחה"צ בשעה 17:30 נסעתי לכיוון אלון מורה ועצרו אותי במחסום של המשטרה. ביקשו ממני ת.ז וכל הרשיונות, אדם ניגש אלי, הציג עצמו כבוחן וביקש לבדוק את כל הרכב כולל בלמים ומצב ההגה, הרצועות וינקים ומצב הרצועות, דברים שאפילו לא בודקים בטסט".
הבוחן הודיע לו שהרכב פסול לנהיגה מאחר ו- 2 בולמי זעזועים קשים, ציריות לא תקינות וגם המגבים מקדימה קרועים. "לקח את הרישיון של האוטו וחתם עליו נפסל. הודיע לי שכרגע מופיע במסוף של המשטרה שהרכב הורד מהכביש בגלל ליקויים בטיחותיים ומותר לי לנסוע רק למוסך. קיבלתי דו"ח אלף שקל קנס ולאחר ויכוח הוריד לי 250 שקל קנס. הוא ביקש ממני לעשות טסט חדש אחרי כל התיקונים".
התושב ניסה להסביר לבוחן כי רק לפני 3 וחצי חודשים עשה טסט לרכב. "לא נראה הגיוני שתוך זמן קצר הציריות ובלמים לא תקינים, אחרת היו נפסלים. החלפים יעלו לי יותר מ-6,000 שקל", הסביר בן עמי.
למחרת בבוקר כשביקש לנסוע למוסך נתקל שוב במחסום המשטרתי. השוטרים עצרו אותו שוב וביקשו ממנו את כל המסמכים. "הסברתי להם שאתמול נבדקתי ואני בדרך למוסך. והתשובה שלהם הייתה: גם אתמול התקלחת - היום לא תתקלח? אמרו את זה בכזאת רשעות ולגלוג". לאחר דין ודברים הסכימו השוטרים לאפשר לו לעבור לאחר שבדקו את התעודות זהות שלו ושל כל הנוסעים האחרים ברכב.

לתושבים ברור כי המחסום לא היה שגרתי, כפי שטענה המשטרה, אלא במטרה להענישם על אותה תקרית. "לא מצדיק דוחות שקריים ונקמנות ענישה קולקטיבית", זעמו התושבים

שריה דנסקי, יו"ר המזכירות באלון מורה, אמר לערוץ 7 כי "ההרגשה הכללית כאן ביישוב שהמשטרה הולכת נגד התושבים במיוחד בשעה קשה כזאת שצריך להפעיל יותר שכל, בשעה שאנחנו יושבים שבעה ושלושים על חורבן גוש קטיף וצפון השומרון לא היה שייך לדבר עם המשטרה למרות שאנחנו לא מקבלים את מה שעשו הנערים". דנסקי דחה גם את טענות המשטרה, ואמר כי יכלו לעשות מחסום שגרתי ליד החטיבה במטרה לבדוק את הרכבים של כל תושבי האזור ולא 4 ק"מ ליד יישובם.

הרב אליקים לבנון התקשר אתמול למפקד התחנה ודרש ממנו להפסיק את המגמה הזו. הרב לבנון העלה גם את נושא הרגישות, והבהיר לו כי המשטרה צריכה לפעול נקודתית במידה ויש להם סיבה לחקור אדם.

דובר מחוז ש"י, שלומי שגיא, שב ומדגיש בתגובה כי הפעילות הייתה שגרתית. "הבוקר למשל עומדים השוטרים בתוך ביתר עלית ובודקים את הרכבים. 7 ניידות הצבנו כדי לבדוק את הרכבים וגילינו אוטובוס שהיו לו ליקויים בטיחותיים והסיע תלמידים לבית הספר. הפעילות שגרתית", מבהיר הדובר.
