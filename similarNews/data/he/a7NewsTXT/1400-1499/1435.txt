

חברי המפד"ל יושבים מחוץ לממשלה, וטרם החליטו אם הם תומכים בראש הממשלה או שהם באופוזיציה. בשיחה ביומן ערוץ 7 הסביר ח"כ שאול יהלום כי הוא מבין את קשייו של אריאל שרון, אך בו בזמן גם תובע ממנו לפעול פעולה נחרצת לשיפור המצב הבטחוני. "לשרון קשה להחליט על כניסה של צה"ל לשטחי A", אמר יהלום , "משום שבפעולה כזאת יש משום הצהרה כי ישראל מבטלת למעשה את הסכמי אוסלו".

"לשרון היה חלק בהסכם וואי, יחד עם שרנסקי ונתניהו, וכנראה קשה לו להודות בכשלון הדרך שהלך בה.

"נוסף על כך ישנו גם לחץ בינלאומי: אין ספק שהוא 'יחטוף' כמה שיחות מנשיא ארה"ב, מהאיחוד האירופי, או מהנורווגים, כלומר מכל מי שהיו שותפים לבנייתו של הסכם אוסלו. אבל מצד שני, אין ברירה: אי אפשר להשאיר את היישוב היהודי בחברון ב'מטווח ברווזים', במצב שבו שולטים עליהם הפלשתינים מכל גבעה החולשת עליו", דברי ח"כ שאול יהלום.

באשר להפסד שבאי כניסתה של המפד"ל לממשלה, אומר יהלום: "ממילא אין אפשרות רבה להשפיע גם אם יושבים בתוך הממשלה, מפני שמידת השפעתו של חבר בממשלה תלויה בעיקר במידת ההערכה שרוחשים לו, וחבר ממשלה השייך למפלגה קטנה, שנכנסה לממשלה מתוך השפלה, 'בלא מחיר', לא יתחשבו בדעתו. דבריה של מפלגה כזו ליד שולחן הממשלה אינם נשמעים בכבוד ובהערכה. אין אנו מתחרטים על כך שלא הצטרפנו לממשלה. אנחנו מצרים על עצם העניין, משום שלחמנו למען אריק שרון, ורצינו להיות חלק בממשלה, אבל התכוונו לחלק נכבד דיו, כפי שראוי לציונות הדתית. לא התכוונו להיות כאסקופה הנדרסת.

"אנחנו עושים את שלנו, מסבירים את עמדותינו בכל מקום, ומחזקים את הציונות הדתית, ובעוד חודש, לקראת מועד כינוסה של הוועידה שלנו, נערוך מפקד של הציונות הדתית".

יהלום קובל על כפיות הטובה הפוליטית מצדו של שרון. "לא היה מקרה כזה בתולדות מדינת ישראל, שבו התנהג ראש ממשלה כפי ששרון התנהג כלפינו וכלפי דוד לוי. כל התיקים הרציניים חולקו לאחרים. לכן אנחנו נמצאים באופוזיציה. בלב כבד, אבל בשלמות פנימית".
