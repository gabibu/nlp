

חבר מועצת יש"ע עו"ד אלייקים העצני קרא לתת אשראי לשרון. בדבריו ביומן ערוץ 7 אמר העצני כי יש לתת לראש הממשלה יחס כאל "מועסק" חדש, שזוכה בתחילת דרכו ליחס סבלני, כדי לאפשר לו להתאקלם.

"אנו מתנפלים על האיש שבחרנו, ואיננו מניחים לו רגע לנשום", אמר. לדבריו, מאז נכנס לתפקידו קצר שרון הישגים נאים, כמו לשנות את שיטת הבחירות ובכך למנוע שהערבים יקבעו מי יהיה ראש הממשלה, כמו ליצור וטו אמריקאי נגד שליחת משקיפי או"ם לכאן, וזאת אף על פי ששר החוץ לא התנגד לכך שהם יתערבו. לדבר עו"ד העצני, שרון הצליח לשנות את הטון הציבורי בכך שכינה את ערפאת טרוריסט.

העצני מציין ששרון גם מטפל באופן שונה באח"מים של הרשות, בזה שהוא אינו מאפשר להם להיכנס לתחומי מדינת ישראל, ולצאת ממנה כרצונם. כך חלק מהם תקוע ברמאללה וחלק בעזה. לדעתו, לשרון יש שיטה שלפיה הוא מעוניין להוציא את האויב משיווי משקלו. לכן, לדברי העצני, יש לתת לשרון פסק זמן להיערך למלחמה בפלשתינים. עם זאת, אמר העצני שגם הקרדיט הזה, שהוא מבקש לתת לשרון מוגבל, ולדעתו המבחן יהיה בטיפולו בשכונת אבו סנינה.

אם הציבור היהודי ימשיך להיות מטרה לירי ולהרג ושרון לא יועיל "לא יהיה מחסום בפני מלחמת אזרחים בין יהודים וערבים", סיכם העצני.
