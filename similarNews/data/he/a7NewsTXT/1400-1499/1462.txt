

הרשות הפלשתינית פירסמה היום הודעת גינוי על חיסולו של המחבל מוחמד עבד אל-עאל, שהיה חבר בג'יהאד האיסלמי ברפיח.

בהודעה, עליה חתום זכריה אל ערא, חבר הוועד המרכזי של אש"ף והמונה על תיק השיכון ברש"פ, נאמר כי "מדובר בהסגת גבול והמשך מדיניות החיסולים של שרון וממשלתו שמטרתה להסלים את השטח ולהביא למלחמה כוללת באזור".

יאסר עבד ראבו, חבר הקבינט הפלשתיני, תקף היום את שרון וממשלתו בהדגישו כי "המשך החיסולים מוסיף אש למדורה ומדרדר עוד את המצב בשטח".

"הג'יהאד האיסלאמי מבטיח כי לא יעבור בשתיקה על חיסול מוחמד עבד אל עאל, וכי יהפוך את חיי הישראלים לגיהנום", כך ציטטה תחנת הטלוויזיה של החיזבאללה "אל מנאר" בכירים בג'יהאד האיסלאמי. בכירי הג'יהאד אמרו ל"אל-מנאר" כי "חיי הישראלים יהפכו לגהינום והם יסבלו בצורה שלא ידעו כמותה עד כה".

תחנת "אל-מנאר" שידרה תגובות חריפות נגד ישראל, תוך ציטוט בכירים בג'יהאד האיסלאמי נגד "האוייב הציוני", והקרנת תמונות המעידות על "ההצלחות הרבות" של הג'יהאד האיסלאמי נגד ישראל.
