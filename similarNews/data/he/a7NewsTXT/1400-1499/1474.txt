

החשוד ברצח רכז הבטחון של קיבוץ מנרה יצחק קברטץ הודה בחקירה במשטרה, לטענתה, בעוד שורה ארוכה של גניבות כלי נשק מצה"ל ומאזרחים בשנה האחרונה. לטענת המשטרה אמר החשוד בחקירתו, כי את כלי הנשק מכר לפלשתינים. הוא הודה גם בגניבת מקלע כבד שנשכח על ידי חיילים באזור הר דב.

במשטרה חוקרים כעת האם החשוד מעורב במקרי רצח נוספים שאירעו בצפון בשנים האחרונות, שטרם פוענחו.
החשוד הוא יהודי בן 42, קבלן לעבודות עפר המתגורר בקרית אתא. בעבר הוא עסק באבטחת אישים
בשב"כ ואף שימש כמאבטח של רה"מ אריאל שרון לפני עשרים שנה, בעת שהיה שר בטחון בממשלת בגין. במשטרה ממשיכים בחקירה מקיפה של כל האירוע ובשלב זה נמשך איסור הפרסום על פרטים נוספים הקשורים לחשוד המרכזי ולחשודים האחרים, בצו בית משפט.

איתו נעצרו חמישה תושבי הכפר סאלם, החשודים בגניבת 65 רובים ממחסן הנשק של הקיבוץ ומכירתם לגורמים ברשות הפלשתינית.
