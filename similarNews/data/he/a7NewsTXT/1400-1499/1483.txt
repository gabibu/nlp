

יהודי נפצע קל מירי שהיה לעברו ליד היישוב פדואל שבשומרון. כמאה מתושבי היישובים שבסביבה יצאו לצעדת מחאה. הם מחו על הביטחון הלקוי השורר באזורם. הם קראו למשטרה להגן עליהם.
פלשתינים יידו אתמול אבנים לעבר אוטובוס אגד בקו 332 שנסע מנצרת למגדל העמק. נגרם נזק לאוטובוס, אך לא היו נפגעים בנפש. זוהי תקרית יידוי האבנים השנייה באותו אזור בתוך יממה.
אתמול בצהריים נורו יריות אל מוצב צה"ל בהר גריזים שבשומרון. יריות נורו אל כוח צה"ל ליד כפר סורדה שבשומרון.

ערבים הפעילו מכונית תופת ליד פארק בר-און הסמוך לקדומים. כתבנו קובי סלע מוסר כי חיילים שחלפו שם הבחינו במכונית חשודה מסוג פיאט אונו, ניגשו לבדוק אותה, ורק לאחר שהתרחקו היא התפוצצה. כנראה היא הופעלה בשלט רחוק.

באזור בית לחם התנהלו חילופי אש כבדים. הפלשתינים ירו אל חיילינו באזור מחסום 300, סמוך לקבר רחל, ואל מחנה שדמה. צה"ל השיב באש מקלעים ואף ירה פגזים אל מחנה אל עיידה. בשל חילופי האש נסגר כביש המנהרות. כמו כן היו יריות אל כוח צה"ל בצומת זיף בדרום הר חברון.

פלשתינים ירו אל היישוב כדים שבשומרון ואל מוצב צה"ל ליד רמאללה. בשני המקרים לא השיב צה"ל באש כי לא זיהה את מקורות הירי. לא היו נפגעים.

יריות נורו גם אל מוצב כלנית שליד היישוב גדיד בדרום רצועת עזה.
