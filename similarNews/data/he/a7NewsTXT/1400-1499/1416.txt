

בג"ץ דחה היום בקשה של משפחת קעדן מבקה אל גרבייה להקצות לה מגרש בישוב קציר שבואדי ערה כדי לעבור את תהליך הקבלה לישוב, כפי שעוברת כל משפחה המבקשת להתקבל לישוב.

כתב עתי"ם מציין, כי משפחת קעדן מנסה כבר שש שנים לקנות מגרש בישוב קציר כדי להתגורר במקום והישוב מסרב לקבלה.

לפני כשנה קבע בג"ץ בפסק דין תקדימי, כי הישוב קציר מפלה ערבים לרעה ולכן, הקצאת הקרקעות של הסוכנות היהודית לקציר היא בלתי חוקית. במהלך השנה שחלפה מאז פסק הדין היתנו חברי ועדת הקבלה של הישוב את קבלת משפחת קעדן בהצטרפותם לאגודה השיתופית של קציר. משפחת קעדן מסרבת להצטרף לאגודה השיתופית ולכן הליך קבלתה תקוע.

כתב עתי"ם מוסר, כי חמשת שופטי בג"ץ דחו את בקשת המשפחה להקצות לה מגרש בישוב מבלי לעבור את הליך הקבלה המסודר. נשיא בית המשפט העליון, השופט אהרון ברק, אמר כי בתוך 20 יום תעביר האגודה השיתופית של קציר למשפחת קעדן את הקריטריונים לקבלה לישוב, אח"כ תגיש המשפחה את בקשתה להצטרף לישוב ובתוך 60 יום תחליט ועדת הקבלה אם לקבל את המשפחה אם לאו. אם תסרב הועדה לקבל את המשפחה, אזי היא תצטרך לנמק זאת ואז תוכל משפחת קעדן לעתור שוב לבג"ץ.
