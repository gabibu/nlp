

בישיבתה השבועית של הממשלה תבע השר רחבעם זאבי להרוס את ארמון המגורים של ערפאת, לתפוס את הגבעות השולטות על היישוב היהודי בחברון, ולהשיב במענה ציוני לטרור הערבי: בסלילת כבישים ובפיתוח היישובים ביש"ע. ראש הממשלה השיב כי חלק ממהלכי צה"ל אינם יכולים להתפרסם. השר דני נווה מתח ביקורת על הצעותיו של זאבי, ואמר כי דרכי המלחמה צריכות להיות נידונות אך ורק בקבינט הבטחוני.

"אני חושב שבהצעותיי אני יוצר איזון אצל ראש הממשלה, בבואו להחליט", אמר זאבי, בשיחה עם ערוץ 7. "אני רואה עצמי ככלב השמירה בנושאים של ארץ ישראל. אנחנו נמצאים במלחמה, ובמלחמה צריך להשיב מלחמה. הייתה התקפת מסוקים על מחנות ריקים של כוח 17, וזה לטעמי איננו מענה הולם על מה שעולל ערפאת בשבוע האחרון".

לדברי זאבי, אין זה נכון, כפי שטוענים אחדים, כי הצעותיו והצעות חבריו אינן מציאותיות. "גם ההצעה של חברי כנסת מסוימים להיכנס לשטחי הרשות הפלשתינית ולפרוק את הערבים מנשקם היא רצינית. נכון, אין ההצעות האלה זוכות להתקבל על דעת כולם מיד עם העלאתן, אבל אין להתייאש מלהעלותן: בפעם הראשונה יגחכו רבים, התקשורת תמחה, והשמאל יאמר שאנחנו עושים פרובוקציות, אבל בסופו של דבר הרעיונות ייקלטו. הלא הטרור יימשך, ואז ממילא כבר יגיעו לפתרונות האלה, ואף לפתרונות קיצוניים עוד יותר".
