

תושבי היישוב היהודי בחברון, וכן מאות אנשים שהגיעו מכל רחבי הארץ, ליוו אתמול למנוחות את התינוקת שלהבת פס, הי"ד, אשר נרצחה לפני שבוע בחברון מירי צלף ערבי. מסע ההלוויה יצא מרחבת הכניסה למערת המכפלה, עבר דרך שכונת אברהם אבינו, שם נרצחה שלהבת, והגיע עד לבית העלמין היהודי העתיק בחברון, שם הובאה התינוקת לקבורה. האב יצחק, אשר נפצע בפיגוע, הובא להלוויה בכסא גלגלים.

סמוך לתל ישי הותקפה שיירת ההלוויה באבנים.

בין המספידים היו רבנים ואישי ציבור. הרב דב ליאור קרא לממשלה להדביר את הטרור. ראש מועצת קריית ארבע צבי קצובר קרא לראש הממשלה שרון לעשות את הנדרש, ולכבוש את שכונת אבו סנינה. אסיר ציון לשעבר יוסף מנדלביץ ציין כי רק לפני שנים אחדות עמד בבית הקברות הזה, כאשר קברו את מרדכי לפיד ובנו.
