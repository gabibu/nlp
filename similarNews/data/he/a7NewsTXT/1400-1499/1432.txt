

יצחק קוורטץ', רכז הביטחון של קבוץ מנרה, נרצח בידי יהודי, קבלן עבודות עפר מקריית אתא. המניע - בצע כסף. הרוצח פעל בסיוע של קבוצת ערבים אזרחי ישראל. הוא ירה בקוורטץ ירייה אחת סמוך לגדר הקיבוץ, והשליך את גופתו מאחורי אחד השיחים. אחר כך, בסיוע שבעה פועלים ערבים, תושבי הכפר הערבי סאלם, העובדים עמו מזה זמן רב, ובמפתח שנטלו מקוורטץ הם פתחו את מחסן הנשק של הקיבוץ, לקחו משם כשבעים רובים ורימונים אחדים, ויצאו עם שללם מחצר הקיבוץ. את הנשק מכרו לגורמים פלשתינים.

היהודי כבר הורשע בעבר בפלילים, וישב בכלא שלוש שנים בגין עברות נשק, עברות רכוש ועברות סחר בסמים. בדירתו נמצאו 600 אלף שקלים, ששולמו לו תמורת הרצח. גם בידי הערבים הישראלים נמצא כסף.

פרט מעניין שנחשף במסיבת העיתונאים הוא כי ככל הנראה שני כלי הנשק שנראו בצילום של המחבל שהתאבד לפני שבוע בגבעה הצרפתית בירושלים, נגנבו מאותו מחסן נשק של קבוץ מנרה.
