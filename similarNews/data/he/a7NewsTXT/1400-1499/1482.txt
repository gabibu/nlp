

מפקד חטיבת חברון, אלוף משנה נעם תיבון, אמר כי "הסכם חברון הוא הסכם מחורבן". כך סיפרו משתתפים בפגישה סגורה של תיבון עם חברי הכנסת של המפד"ל אתמול בחטיבת חברון.
תיבון הסביר לחברי הכנסת של המפד"ל, שביקרו אתמול בחברון ביקור תנחומים אצל משפחת פס, כי הסכם חברון "יצר מצב בלתי אפשרי שהגביל מאוד את הצבא ביכולת שלו להגן על התושבים ויצר ברמה הטקטית נתוני הגנה מורכבים".

בסוגיית כיבוש גבעת אבו סנינה אמר תיבון כי "אנחנו מבחינתנו בכוננות לכבוש את הגבעות", והוסיף כי "אני משוכנע שעל כל פיגוע הפלשתינים צריכים לשלם מחיר".

על שאלתו של ח"כ זבולון אורלב: "למה צה"ל לא מפציץ תשתיות תחמושת", השיב תיבון: "אין אישור, מדינת ישראל עדיין לא הכריזה על הרשות הפלשתינית כאויב ולכן אי אפשר". תשובה דומה השיב גם
לשאלה מדוע צה"ל יורה עם טנקים על גבעת אבו סנינה - במקום להיכנס אליה.

תיבון שיבח את התנהגות יהודי חברון, אבל גינה במילים חריפות את הגורמים שמגיעים מבחוץ ומתפרעים בעיר. תיבון אמר כי תושבי הישוב היהודי עשו שגיאה כשלא הרחיקו את היהודים המתפרעים והוסיף כי "יש משבר ביחסים בין החיילים לתושבים כתוצאה מהתנהגות חוליגנים שבאים מבחוץ".

בשיחה עם חברי הכנסת של המפד"ל שארכה כחצי שעה מתח תיבון ביקורת על יחס המשטרה כלפי יהודי חברון ובין היתר אמר: "טיפלתי בדברים קשים באזור חברון ואני יכול להגיד שיחס המשטרה לאנשי חברון הוא לא תמיד יחס הוגן".

בראיון לגלי צה"ל אישר הבוקר אל"מ תיבון שאומנם הוא התבטא כך אתמול אך הוא מצטער שהעיתונאים שמעו את הדברים "הייתי עייף, עשיתי שגיאה, לא שמתי לב שהיו עיתונאים במקום", אמר טיבון.
