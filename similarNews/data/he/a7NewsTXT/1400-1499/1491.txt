

משורת האבנים העליונה בכותל נשרו כמה אבנים, ובכך סיכנו את חיי המתפללים. משום כך הוחלט לשפץ את הכותל, וזאת על פי בקשת רב הכותל והמקומות הקדושים הרב שמואל רבינוביץ. הרב התייעץ עם הרבנים הראשיים לישראל ועם פוסקים חשובים, בראשם גדול הפוסקים הרב אליישיב. למקום הובא היום מנוף גבהים גדול, ובאמצעותו טיפסו למרומי הכותל פרופ' יעקב גליק מהטכניון, והארכיאולוג דן בהט. הם בדקו את שורת האבנים העליונה, אחדות מהן, לא מקוריות, חולצו ממקומן לצורך טיפול והדבקה, וכך נעשה גם עם אבן מקורית אחת. לדברי הרב רבינוביץ, אחרי חג הפסח תודבק האבן המקורית בחזרה למקומה, וכן יוזרק דבק בין אבנים נוספות העלולות לנשור. האבנים הלא מקוריות לא יוחזרו. בחול המועד פסח מצפים לרבבות מבקרים שיגיעו לכותל המערבי ובמיוחד ביום ג' בשבוע הבא, שבו תיערך ברכת הכהנים.
