

מועצת יש"ע גינתה את פיצוץ בלון הגז בחברון בידי יהודים, אתמול לפנות בוקר. מפיצוץ בלון הגז נפגעו קל מאוד שישה שוטרים. הבלון הונח בתוך חנות ערבית.

המועצה קראה למשטרה לשים את ידה על "קומץ המזיקים", כלשונה, המוציאים שם רע ליהודי חברון, ולהרחיקם מהעיר. קודם לכן גינה גם ועד הישוב היהודי בחברון את המעשה. תושבי היישוב היהודי בחברון מפעילים משמר אזרחי, שנועד למנוע פעולות פרטיזניות של יהודים נגד ערבים או נגד אנשי כוחות הביטחון. כתבנו חגי סרי מוסר כי המשמר מופעל עשרים-וארבע שעות ביממה. כמו כן הופעל היום בכיכר גרוס בחברון מוקד מחאה בתביעה לתפוס את הגבעות החולשות על בתי היהודים.
