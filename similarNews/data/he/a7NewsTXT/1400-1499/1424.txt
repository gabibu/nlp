

השרה לימור לבנת הסכימה למחוק את עתירתה לבג"צ כנגד שתיים מקופות החולים, רק לאחר שהופסקה כליל הגביה הבלתי חוקית של שלוש הקופות על גביה של 50% ממחירי התרופות הכלולות בסל הבריאות.

השרה לימור לבנת, עוד בהיותה חברת כנסת חשפה את פרשת הגביה הבלתי חוקית בסכומי עתק של קופות החולים מהמוני מבוטחים.

כזכור, מדובר בגביית דמי השתתפות של 50% (ע"י המבוטחים) ממחירי התרופות הכלולות בסל הבריאות, וזאת מבלי ששר הבריאות אישר את הגבייה.

לאחר שכל פניותיה של השרה לקופות החולים להפסיק את הגבייה הבלתי חוקית וכן דרישותיה מהמדינה כי תנקוט בפעולות להפסקת הגבייה הבלתי חוקית לא הועילו, היא נאלצה לעתור לבג"צ כנגד קופות החולים.

מיד לאחר הגשת העתירה הודיעה קופת חולים לאומית, כי היא מפסיקה את הגבייה, אולם קופות החולים מכבי וכללית, שהינן קופות החולים עם מספר המבוטחים הגדול ביותר, המשיכו לגבות באופן בלתי חוקי, חרף העתירה ולמרות העמדה החד משמעית של משרד הבריאות, כי הגבייה הינה אכן בלתי חוקית.

בשל סירובם של קופות החולים להפסיק את הגבייה ובעקבות העתירה, פתח משרד הבריאות בהליכים לפי סעיף 37 לחוק ביטוח ממלכתי המטילות סנקציות קשות על הקופות, גרמו לקופות החולים להפסיק את הגבייה הבלתי חוקית.

לפיכך, בעקבות הפסקת הגבייה הבלתי חוקית על-ידי קופות החולים "מכבי וכללית", הודיעה השרה לימור לבנת לבג"צ באמצעות עו"ד אילן שרקון כי היא מסכימה למחיקת העתירה, אולם ביקשה מבית המשפט לפסוק כנגד שכ"ט ראוי והולם וזאת לנוכח הנסיבות שבהן התברר שללא הגשת העתירה, היו קופות החולים ממשיכות בשלהן, על אף עמדת משרד הבריאות, על אף החוק תוך פגיעה קשה, שלא כדין, בזכויותיהם ובכספם של אזרחי המדינה.
