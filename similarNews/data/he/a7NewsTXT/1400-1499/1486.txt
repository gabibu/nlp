

סמל ראשון יעקב קרנצ'ל, בן 23, שנהרג שלשום בלילה מאש צלף פלשתיני, הובא למנוחות אתמול בבית העלמין הצבאי בנהרייה.

יוסי בלום הלוי, אביו של חייל המשרת באותה עמדה, אמר לכתבנו אריאל כהנא כי מיקמו את העמדה במקום בעייתי, בלב אוכלוסייה עוינת בפאתי כפר סאלם, ולחיילים לא הייתה אפשרות להתגונן. הוא סיפר שהחיילים ביקשו ממפקדת החטיבה באמצעות המג"ד אמצעי מיגון כמו רשת הסוואה, אך הצבא לא שעה לבקשותיהם. הם גם ביקשו לפרוץ דרך חדשה לעמדה, אך רק לאחר שיעקב קרנצ'ל נהרג צה"ל החל בסלילת הכביש.

אתמול עצר צה"ל בכפר סאלם פלשתיני שביתו שוכן סמוך לעמדת צה"ל.

בשיחה עם יומן ערוץ 7 אמר הרב אליקים לבנון, רב היישוב אלון מורה, כי מהכפר שנהרג בו קרנצ'ל יוצאות חוליות מפגעים רבות, וזאת אף על פי שהוא בשטח B, כלומר בשליטה ישראלית בטחונית. בפועל, אמר הרב לבנון, הפלשתינים עושים ככל העולה על רוחם. לדבריו, בעקבות דרישת המתיישבים, שסבלו רבות מהתנכלויות שהתנכלו להם הערבים מכפר זה, הקים הצבא מאחז אבטחה, ומיקם אותו באופן קבוע בבית בפאתי הכפר.

הרב לבנון הביע את אכזבתו מהמשך המדיניות של "חיפוש מחט בערימת שחת", לדוגמה שמחפשים מחבל אחד שהרג את קרנצ'ל במקום לשנות את כל הקונספציה, שמדובר במלחמה, ושעל פי תפישה זו צריך לנהוג. "מכל הבטחותיו של שרון קוים אולי אחוז אחד מתוך מאה", סיכם הרב לבנון.
