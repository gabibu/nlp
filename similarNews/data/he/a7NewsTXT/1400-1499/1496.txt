

ההסתדרות קוראת לכל ראשי הרשויות האזוריות והערים לצרף חתימתם להסכם השכר עם העובדים ולסיים את השביתה, כדוגמת ראשי הערים תל-אביב, חיפה, ירושלים וראשון לציון.

כתבת עתי"ם מוסרת כי אתמול אחר הצהריים הודיע ראש עיריית ראשון לציון מאיר ניצן כי גם הוא מצרף חתימתו להסכם השכר עם העובדים, תמורת מימון מחצית עלות הסכם השכר שיתקבל מהאוצר.

העובדים שובתים זה היום השלישי, לאחר שמרכז השלטון המקומי הודיע כי אין ביכולתו לממן את עלות הסכם השכר. העובדים תובעים מראשי הרשויות להעניק להם תוספת שכר בגובה 3.6 אחוזים וכן תשלום חד-פעמי בסך 1250 ש"ח, כפי שקיבלו שאר עובדי המדינה לפני כחודשיים.

כתבת עתי"ם מציינת, כי מלבד הערים הגדולות, בשאר הרשויות והערים לא תאסף היום אשפה, תושבת עבודת מנהל ההנדסה, לא יירשמו דו"חות חנייה, מחלקות הרווחה לא יופעלו, לא יהיה קבלת קהל ושירותי הכיבוי והמצילים יעבדו במתכונת מצומצמת.
