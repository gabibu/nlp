

חוקרי הטכניון הצליחו לראשונה ליצור במעבדה רקמת שריר עם רשת כלי דם. הודות לכך נמשכו לשתל כלי דם נוספים. כך מדווח המגאזין היוקרתי Nature Biotechnology. לגילוי יש השלכות חשובות על תחום הנדסת הרקמות.

ד"ר שולמית לבנברג מהפקולטה להנדסה ביורפואית בטכניון, ביחד עם קבוצת חוקרים מאוניברסיטת MIT בבוסטון, בראשות פרופסור רוברט לנגר, השתילה את השריר המהונדס בעכבר, וגילתה כי כלי הדם ברקמת השריר מושכים אליו כלי דם נוספים, וכך מסייעים בהישרדותו.

"יצירת כלי הדם בתוך הרקמה מסייעת לשמור על חיי הרקמה בעת צמיחתה, להביא להתפתחותה המסודרת ולאפשר, למעשה, משיכה מהירה של כלי דם נוספים אל הרקמה לאחר השתלתה", היא מסבירה. "במאמרנו אנו מתארים החדרה של רשתות כלי דם לרקמת שריר מהונדסת, באמצעות מערכת תלת מימדית המכילה תאי גזע עובריים שהונחו על פיגום פולימרי מתכלה, מרובה נקבים".

יצירת רשת כלי דם ברקמה מהונדסת במעבדה הוותה עד כה מכשול ביצירת רקמות עבות ומורכבות, כגון רקמת שריר. להערכת חוקרי הטכניון, בעתיד יהיה ניתן להשתמש בשיטתם ליצירת רקמות מהונדסות ולשפר את קליטתן בגוף האדם, עד כדי החלפת שרירים. החידוש בעבודתם הנוכחית מתבטא בעיקר בערבוב של תאים מסוגים שונים, אשר הצליחו להתארגן למבנה רקמה מורכב.
