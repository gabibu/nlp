

כתב וצילם: קובי פינקלר

מתחיל להיות עכשיו כבר לח באזור מישור החוף. מסלולי טיולי המים יגיעו עוד מעט עם תחילת החופש הגדול ובעונת המעבר הקצרה הזו בין טבילה במימי מעיין קריר או הליכה בשבילי נחל, בחרנו בטיול של אחר הצהרים במשעולי הארץ הנבנית.

אנו הולכים אל סיפורם של בתים, רחובות עטורי הוד והדר. במרכז הארץ, 2 דקות נסיעה מיהוד על ציר הנסיעה לנמל התעופה ממוקם המושב בני עטרות. נסיעה של מחצית הדקה מהכביש הסואן תחזיר אותנו באחת מאה שנה אחורנית לתקופה אחרת שהיתה כאן. פנינו מועדות לבתי הטמפלרים שסיפורם הוא חלק נכבד מסיפור ארץ ישראל בתחילת המאה הקודמת. במנהרת הזמן אנו פונים מעט אחורנית. שנת 1869 היתה אחת השנים הדרמטיות בקורות ארץ ישראל. בשנה זו הושלמה כריית תעלת סואץ במצרים שהעמידה את ארץ ישראל בצומת דרכים בינלאומי בין מזרח ומערב. בשנה זו הושלמה סלילת דרך העגלות הראשונה בן יפו לירושלים, הוקמה שכונת "נחלת שבעה" בירושלים והוחל תכנון הקמת בית הספר החקלאי "מקוה ישראל".

באותה עת החלו להגיע לארץ הטמפלרים מגרמניה. במחצית המאה ה-19 קמה בממלכת וירטמברג בדרום-מערב גרמניה, תנועה דתית,בשם הטמפלרים, שביקשה להנהיג רפורמות בכנסייה. ב-1858 מגיע משלחת מטעמם כדי לראות את הארץ הנבחרת. ארבע שנים מאוחר יותר החליטו חברי האגודה לצאת לא"י. לארץ הגיעו בסופו של דבר 750 איש. הם מתיישבים בירושלים, ת"א וחיפה.

בשנת 1872 החלו הטמפלרים לנטוע את הכרמים הראשונים בתל אביב. בשנים הראשונות ניטעו ללא הצלחה ייחורי גפן שהובאו מגרמניה. הזנים הוחלפו בזנים אחרים תוך כדי רכישת ידע מניסיונם של השכנים המקומיים. בשנת 1879 בנה יוהן למלה, כורם תושב שרונה, מפעל לעיבוד ענבים בשיטה חדשה שלמד בגרמניה. הכרמים התפתחו יפה והיו לענף כלכלי חשוב.את ענבי היין הם רכשו בעיקר מקרוביהם שישבו בוילהלמה מושבה נוספת שהוקמה בשנת 1902. 46 שנה אחר כך, אחרי שהגרמנים פונו מהמקום, התיישבו במקום מפוני היישובים עטרות שליד ירושלים ושאר-יישוב בגליל וכן תושבים מבן שמן. בני עטרות שומר מאז על אופיו החקלאי.

וילהלמה, או בשמה המלא "חמידיה-וילהלמה", נקראה על שם הקיסר וילהלם השני (שביקר בארץ ב-1898) וכן על שם השולטן הטורקי עבד אל-חמיד השני - תמיד חשוב להיות נחמדים גם לשלטון המקומי. היתה זו אחת משבע המושבות הטמפלריות בארץ: שרונה (הקריה בתל אביב כיום), המושבות הגרמניות ביפו, בחיפה ובירושלים, בית לחם הגלילית וולדהיים (כיום המושב אלוני אבא). טיול ברחובה הראשי של וילהלמה (בני עטרות) הוא טיול של יופי אדריכלי.

בבתים שנבנו לפני 103 שנים לא נמצא סדק. נורמות הבניה היו כה גבוהות עד שהיום אפשר לראות את המבנים שנשתמרו בצורה מושלמת. חלק מהמבנים שוקם ושופץ ולידם נבנו וילות בסגנון שונה לחלוטין. בכניסה ליישוב מצוי מבנה בית הספר. המבנה נבנה על ידי הטמפלרים לאותה מטרה. בקומת הקרקע היו כיתות הלימוד ובקומה השנייה גרו הכומר והמורים. בחזית המבנה מרפסת לקישוט המונחת על קורות בטון מעוטרות. המבנה, שמשמש כיום להנהלת בית הספר המקומי, שופץ לאחרונה ומדרגות העץ לקומה השנייה הוחלפו.

בתי הטמפלרים לאורך רחובה הראשי של בני עטרות הם ברובם בני שתי קומות, מרתף ובחלקם יש גם עליות גג. בחצרות היו גם מבני שירות, כמו רפתות ומחסנים. גם מבנים אלו נשמרו בחלקם ומשמשים כיום את התושבים הן למגורים והן לאחסון ולשימושים חקלאיים אחרים.

ביישוב יש מבנים שהוכרזו לשימור.די לראות את המבנה מול בית הספר המקומי כדי לחזור לימי הגרמנים שחיו כאן. כדי לאגור את המים נבנו בצידי הבית 6 מרזבים אשר ניקזו את המים מהגג היישר לתוך ברכת מים שמוקמה במרתף. אדריכלות הסביבה מדהימה כאן. " נישט פרשטהיין" ( לא מבינים) אמרנו לאדון קלר כשהראה לנו את בית הספר החקלאי בוילהלמה , כשביקרנו במקום. ואם אתם לא מבינים , זהו חלק ממסלול מומחז שנעשה בתיאום מראש. מומלץ למי שכספו בידו או אם מתארגנים בקבוצה. טל. 052-2921508



איך מגיעים?
נוסעים בכביש 40 עד לצומת בני עטרות . פונים לתוך המושב וחונים ליד בית העם, מול בית הספר. משם הולכים לאורך הרחוב הראשי. האנשים נחמדים ומסבירי פנים.

