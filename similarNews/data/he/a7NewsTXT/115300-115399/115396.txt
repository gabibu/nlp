

שר החוץ המצרי המבקר בישראל מזהיר: ללא התנתקות ביו"ש "עזה תתלקח". מזכירת המדינה האמריקאית: ההתנתקות תוביל למדינה פלשתינית ברחבי יש"ע. שרון: המשך הצעדים תלויים במאבק פלשתיני בטרור.

הלחץ על ממשלת ישראל לביצוע מהיר של התנתקות נוספת גם ביהודה ושומרון מתחזק עם הבהרת עמדתה הרשמית של מצרים המעריכה כי אם יעצור ראש הממשלה את נסיגותיו המדיניות בעזה לא יהיה שקט בטחוני.

את הדברים אמר שר החוץ של מצרים אתמול במהלך סיור שהוא מקיים בישראל. שר החוץ, אחמד אבו אל רית, הבהיר כי אם יסתפק ראש הממשלה שרון בנסיגה ברצועת עזה ללא המשך דומה ביהודה ושומרון הרי שהטרור ימשיך להכות באזרחי ישראל. "עזה צפויה להתלקח", הזהיר אל רית.

יצויין כי בדבריו שיבח אל רית את מה שהגדיר כאומץ ליבו של ראש הממשלה שרון המבצע את מהלכי ההתנתקות למרות הקרבן הכבד אותו מקריבה ישראל.

כתבנו מציין כי אתמול הגיעה למשנה לראש הממשלה, שמעון פרס, הזמנה מנשיא מצרים חוסני מובארק לבקרו, ואכן המשנה, פרס, יצא היום לארוחת צהרים משותפת עם הנשיא המצרי בשארם א-שייח'.

כאן המקום להזכיר כי בפגישותיה אתמול ושלשום עם בכירים בהנהגה הישראלית ובהנהגת הרש"פ, אמרה מזכירת המדינה האמריקאית, קונדוליסה רייס, כי לארצות הברית ברור שההתנתקות מרצועת עזה וצפון השומרות היא אך ורק צעד ראשון לקראת צעדים דומים ביהודה ושומרון על מנת שאלה יביאו להקמתה של מדינה פלשתינאית על פי מתווה מפת הדרכים של הנשיא האמריקאי, בוש.

יצויין כי במהלך כל נאומיו אתמול ניסה ראש הממשלה שרון להימנע מהתחייבות לצעדים אותם דורשת ארצות הברית, כמו גם מצרים, ואמר כי כל מעבר ליישום מפת הדרכים יתבצע אך ורק לאחר שהנהגת הרש"פ תוכיח מאבק בלתי מתפשר בטרור. עם זאת, מדבריו ברור כי המשך יישום מפת הדרכים לקראת הקמת מדינה פלשתינאית על כל שטחי יש"ע מקובלת על ראש הממשלה באם יוכח מאבק פלשתיני בטרור.
(ש)
