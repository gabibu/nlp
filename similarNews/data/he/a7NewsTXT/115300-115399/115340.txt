

יו"ר ועדת העבודה והרווחה של הכנסת פנה אתמול למנכ"ל משרד הרווחה, דב גולדברגר בבקשה שיימנע מפגישה מתוכננת עם ראשי הסופרלנד והלונה פארק. הנימוק: סירוב הנהלות האתרים להתיר כניסת נכים למתקנים.

יו"ר ועדת העבודה והרווחה של הכנסת, ח"כ שאול יהלום כותב לגולדברגר "אתה אמור להיפגש עם הנהלת הסופרלנד והלונה-פארק לדיון 'מקצועי' ולאחר הדיון תשקול הנהלת הסופרלנד האם לשנות את עמדתה השלילית תוך דיון בכל מתקן ומתקן".

"הסרבנים הם עבריינים העוברים על חוק המדינה", כותב יהלום ומסביר כי חוק איסור הפליה במוצרים, בשירותים ובכניסה למקומות בידור ולמקומות ציבוריים, קובע (בסעיף3) איסור אפליה בהספקת (מוצר או) שירות ציבורי או בהפעלת מקום ציבורי מחמת מוגבלות. עוד הוסיף כי "למותר לציין כי אין זה מקובל שאנשי ממשלה יפגשו עם עבריינים. בוודאי שבהתרחשות הנוכחית, כשהעבירה מתפרסמת בפומבי, ועוברי העבירה מתראיינים עליה בעזות מצח בתקשורת, פגישה כזו תשדר זילות בשלטון החוק וסלחנות כלפי עבריינים".

עוד כותב יהלום "על הנהלת הסופרלנד והלונה-פארק לעמוד לדין פלילי ואזרחי, והפגישה עימם תערך עם רשויות המשפט, המשטרה והאכיפה, ועימם בלבד".

יש לציין כי הנהלות האתרים טוענות שהנימוק להחלטתם לאסור כניסת נכים מקיטנת אילן הוא בטיחותי.
