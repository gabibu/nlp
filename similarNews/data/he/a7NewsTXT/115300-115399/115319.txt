

מחבלת השחיתה אחר הצהרים קוראן שהיה ברשותה ונסתה להשליך את דפיו לאסלה, כך נמסר משירות בתי הסוהר.

קריעת דפי הקוראן על ידי המחבלת, העצורה בשל פעילות חבלנית עויינת, והשלכתם לאסלה אירעה בעת שהמחבלת הועמדה לחיפוש לפני הוצאתה לנסיעה מכלא שקמה לכלא השרון. היא החלה להשתולל ואז קרעה את הקוראן שהיה ברשותה וניסתה להשליך את דפיו הקרועים לאסלה.

שירות בתי הסוהר פתח בחקירת הארוע.

השר לביטחון פנים: האסירים הערבים היו אלו שהשחיתו את הקוראן
לאחר שלפני כשבוע וחצי טענו אסירים ערבים מכלא מגידו כי הסוהרים חיללו את ספר הקוראן במהלך חיפוש שערכו בתאיהם הודיע בסוף השבוע השר לביטחון פנים, גדעון עזרא, כי הוכח מעבר לכל ספק שלא היתה פגיעה בדת האיסלם ובספרי קוראן מוסלמים בבתי הכלא, כפי שהאשימו אנשי דת מוסלמים.

"גורמים פוליטיים שטובת המדינה ואזרחיה אינה בראש מעייניהם מנסים שוב ושוב לעשות שימוש ציני בתעמולה כוזבת כדי לנגח ולהכפיש את מדינת ישראל ומוסדותיה"- האשים השר עזרא ברומזו לחברי הכנסת הערבים אשר הקימו קול זעקה למשמע הטענות ואף לאחר שנמצא בבדיקת שירות בתי הסוהר שהדפים ש"נתלשו" לא היו שייכים לספר הקוראן אלא היו גדולים יותר הגישו חברי הכנסת הערבים שאילתות בכנסת בנושא.
