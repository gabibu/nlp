

בעקבות הנחיית פרקליט המדינה נערכים חוקרי המשטרה לחקירה ראשונה מסוגה: חקירתו של הרב הראשי לישראל הרב יונה מצגר.



פרקליט המדינה ערן שנדר התיר אמש למשטרה לחקור באזהרה את הרב מצגר בפרשת החשדות נגדו לפיהן קיבל טובות הנאה בעת שהתארח במלון 'מצודת דוד' שבירושלים.

על פי החשד התארח הרב בסוויטה יוקרתית מבלי שהתבקש לשלם על החדרים אלא רק על סעודות החג בהן השתתף.

עם היוודע דבר החשדות נגדו שלל הרב מצגר את המיוחס לו והודיע כי יהיה נכון להחקר במשטרה על מנת להציג את עמדתו.

נזכיר כי לפני כחודש התראיין בפרשה היועץ המשפטי לממשלה מני מזוז לעיתון 'כותרת'. בראיון זה הגדיר את מעמדו של הרב הראשי לישראל כרם מעלה וככזה שממנו מתבקשת השעייה עצמית לנוכח האשמות וחשדות כמו אלה שבפניהם עומד מצגר. תפקידו של הרב הראשי הוא "משרה ערכית מוסרית, ולכן יש רגישות מאוד גבוהה לגבי כל פגם או חשד שדבק באדם כזה, אבל זו שאלה ציבורית ולא משפטית", אמר אז מזוז.

כאמור, בעקבות אישורו של פרקליט המדינה למשטרה להיערך לחקירת הרב מצגר, נערכים החוקרים לחקירת המשטרה. החוקרים מנתחים מסמכים שנאספו בין השאר גם במשרדי הרבנות הראשית וגם במלון 'מצודת דוד'. ממסמכים אלה מבקשים החוקרים לברר אם אכן, כגרסת הרב מצגר, התנהלות זו בה נקט הייתה הנורמה בה נקטו גם קודמיו בתפקיד, ואין במעשיו כל רבב.

עורך הדין ווינרוט, המייצג את הרב מצגר אמר בעבר כי "לשכת הרב הילכה בכל ענייני אירוח הרב הראשי בתלם חרוש ולא חידשה דבר. כל שנעשה היה על פי הנהלים המקובלים מימים ימימה".

על הנתונים שיעלו מבדיקת המסמכים יצטרך הרב מצגר להשיב כבר בימים הקרובים.
(ש)
