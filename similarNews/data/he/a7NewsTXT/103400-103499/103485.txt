

מכתבי איום ושטנה הם מנת חלקם של אנשי ציבור "ומי שאינו סובל את חום האש שלא ייכנס למטבח", כך אומר השר לעניני תפוצות, חברה וירושלים נתן שרנסקי בתגובה לפרסומים אודות איומים המופנים כלפי שרים.

כתבתנו רותי אברהם מוסרת כי לדברי שרנסקי המשטרה, השב"כ והפרקליטות צריכים להתייחס לאיומים על שרים במלוא הרצינות, אבל "הקמפיין התקשורתי וההיסטריה הציבורית רק משחק לידיהם של המטורפים ומעודדים מופרעים פוטנציאלים".

שרנסקי מציין כי גם הוא קיבל בימים האחרונים מכתב נאצה הטוען כי הוא "גזען", ו"חבל שלא השאירו אותך בכלא". אבל, "כל איש ציבור חשוף לפניות כאלה, ואין בכך כל חדש".

עוד הוא מגלה כי ימים ספורים לאחר שחרורו מהכלא הסובייטי קיבל בפקס מכתב שטנה אנטישמי שבו נכתב: "לא הרגו אותך ברוסיה, נהרוג אותך בישראל".

לדעת שרנסקי יש לטפל במכתבי האיום במישור המקצועי, ובמידה ויש בהם היבט פלילי, גם בכל הכלים העומדים לרשות שלטון החוק, אך העיסוק בנושא בתקשורת יצא מפרופורציה. "לצערנו כבר יש בידנו פרופיל של רוצח פוליטי קר ומחושב. יגאל עמיר לא טרח לכתוב מכתב עילג, הוא התמקד בתכנון הרצח. מוטב שנאפשר לכוחות הביטחון לעשות את מלאכתם בשקט ולא נהפוך להד שמעצים ומשרת את הגורמים השוליים".
