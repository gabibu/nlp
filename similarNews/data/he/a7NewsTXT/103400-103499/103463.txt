

לשכת עורכי הדין הודיעה כי תתייצב לצד עורכת הדין תמי אולמן פרקליטתו של "גנב הברינקס" אילן קופרמן שזומנה לחקירה בשל מסירת כספי השוד לבית המשפט. כך מוסרת כתבתנו רותי אברהם.

כזכור, בית המשפט המחוזי בחיפה שדן בעניינו של הנאשם אילן קופרמן סגל, המואשם בגניבת משאית הברינקס, והמיוצג על ידי עו"ד תמי אולמן, קבע בהחלטתו מיום 20.1.05 כדלקמן: "אם עד 10.2.05 תימסר על ידי הפרקליטות הודעה לתיק בית המשפט, שהמערער השיב את הכסף או את חלקו, עשוי הדבר לבוא בחשבון בעת מתן פסה"ד".

ביום, 8.2.05, התייצבה עו"ד אולמן בבית המשפט כאשר בידיה שני שקי כסף המכילים סך של 700,000 , שלדבריה נמסרו לה על ידי הנאשם בהתאם להחלטת בית המשפט. בעקבות העברת הכסף קיבלה עו"ד אולמן זימון לחקירה במשטרה.

לשכת עורכי הדין הודיעה בתגובה כי היא רואה בחומרה עצם חקירתו של עו"ד בענין הנוגע לשירותו המקצועי. הלשכה מציינת כי לדעתה אין עילה לחקירתה של עו"ד אולמן וכי חובתה של אולמן לשמור על חסיונו של הלקוח. "נוכח כוונתה של עוה"ד אולמן לפנות להרכב השופטים, תתייצב לצידה על ידי עו"ד שתמנה".

