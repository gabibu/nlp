

יריחו תעבור לאחריות הרש"פ בקרוב מאוד, כך הוחלט בפגישה שהתקיימה הלילה בין תא"ל אייזנקוט לבין בכיר ברש"פ, חאג' איסמעיל. כמו כן תקבל הנהגת הרש"פ את גופותיהם של 15 מחבלים.

יצויין כי מזה תקופה ארוכה זוכה העיר יריחו ליחס אחר משאר ערי יהודה ושומרון. לבד משלושה מחסומים סביב העיר המוחזקים בידי חיילי מילואים לא היו תושבי יריחו נתונים בשליטה צבאית ישראלית.

כמו כן, שלא כבשאר הערים, שוטרי רש"פ בלתי חמושים פעלו במרחב העיר באופן משמעותי יותר. לישראל חשוב היה להותיר את יריחו תחת שלטון הרש"פ על מנת לבחון את יכולותיה של ההנהגה הפלשתינית להשליט סדר פנימי ולהנהיג מרות עירונית.

כעת, כאמור, הוחלט להעביר באופן רשמי את יריחו לשליטת אנשי הרש"פ. זאת כצעד ראשון לקראת העברת ערים נוספות, אותן יעזוב צה"ל ויפרק חלק מהמחסומים סביבן. העיר הבאה בתור המעבר לידי הרש"פ תהיה קלקילייקה ולאחריה טול-כרם.

יצויין כי לבד מיריחו הוכרע אמש בפגישת אייזנקוט-איסמעיל כי הנהגת הרש"פ תקבל לידיה את גופותיהם של חמישה עשר מחבלים שהוחזקו בידי משרד הבטחון בבית הקברות להרוגי האוייב.

זיהויין של הגופות יתבצע על ידי ארגון הצלב האדום בטרם העברתם לידי הרש"פ.
(ש)
