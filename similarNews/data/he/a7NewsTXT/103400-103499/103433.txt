

בגוש קטיף, תחת הכותרת 'הטרנספר לא יעבור', מתקיימת כעת הפגנת המונים נגד יישום תכניתו המדינית של ראש הממשלה. הרב קמינצקי: ננצח במאבק בזכות מסירות הנפש (תמונה: ארכיון)

מאז ההפגנה הגדולה שנערכה לפני כחודש בירושלים חתמו למעלה מ-92 אלף איש על התחייבות להתייצב ביום פקודה בגוש קטיף ולהיאבק בנסיגה באופן בלתי אלים. כך גילה יו"ר מועצת יש"ע, בנצי ליברמן, במפגן בגוש קטיף.

"ממשלת ישראל הניחה על שולחן הכנסת את חוק הגירוש שעבר בוועדת חוק ומשפט, אבל באנו לומר כאן שאנחנו באנו להגביה את החוק ולהשליך אותו לפח האשפה של ההיסטוריה", הוסיף ליברמן.

"אל תתבלבלו אל ויחת לבבכם גם כאשר תראו את חוק הגירוש הזה, יש עדיין הרבה פעילויות שניתן ויהיה אפשר לעשות. אנחנו מאמינים בכל לב שהחוק הזה יימחק ונוכל לשכנע את האנשים ההגונים בעם ישראל ובכנסת ישראל שיש דרך אחת בלבד כדי למנוע את השסע ומלחמת האחים. אנחנו קוראים להחזיר את ההכרעה אל העם- אין דרך אחרת", קרא ליברמן.

למעלה מ-30 אלף איש הגיעו להפגנה, וזאת למרות קשיי התחבורה באזור מחסום כיסופים. כך נמסר ממועצת יש"ע. "המפגינים נוכחים במפגן כוח אדיר שמהווה הצגת תכלית בזעיר אנפין, לכוחו הרב של הציבור שיגיע למנוע את הגירוש ביום פקודה, לא עלינו", נמסר בהודעת המועצה.

מפגן ההזדהות עם תושבי גוש קטיף נערך ליד נווה דקלים. "משנכנס אדר הכל מתהפך לטובה", אומרים מארגני ההפגנה שמביעים שביעות רצון ממספר המשתתפים.

הרב יגאל קמינצקי, הרב האזורי של גוש קטיף, חזר ואמר כי המאבק הוא לא רק על גוש קטיף, אלא על הבית של העם היהודי בכללותו.
"מרגיש כמו ערב קריעת ים סוף ונראה כאילו אין מה לעשות. הקב"ה אומר למשה מה תצעק אלי - דבר אלי בני ישראל ויסעו", אמר הרב קמינצקי, "כשיהודי נמצא בצרה, כשהעם נמצא בצרה, האם לא יזעק אל בורא עולם? האם לא יקרע את השמים? הקב"ה אומר למשה יש תפילה ואפשר לבקוע את הרקיעים גם בעזרת מסירות הנפש. נחשון בן עמינדב שקפץ למים זכה להציל את עם ישראל וזכה למלכות שקידש את שם הקב"ה".

הרב קמינצקי הוסיף: "אנחנו נמצאים בנקודה הזו שאנחנו יכולים לקרוע את היום בזכות מסירות הנפש בגוש קטיף ובזכות מסירות הנפש בצפון השומרון. אנחנו בע"ה נמשיך מתוך מסירות נפש ונאמין שאפשר לנצח במאבק הזה. אפילו חרב חדה מונחת על צווארו של אדם אל ימנע עצמו מן הרחמים. בע"ה אנחנו ננצח".

ח"כ צבי הנדל אמר כי לשרון אין מנדט, "אין לך רוב בכנסת ולכן אתה חייב לחזור לעם ואנחנו ננצח", אמר ח"כ הנדל לקול תרועות האלפים שבאו למפגן. "ארץ ישראל שייכת רק לעם ישראל. חבל עזה לא בידינו כבר 12 שנה, זה שקר, 90% נמצאים כבר בידי הרוצחים וכך זה אכן נראה", הסביר.

"המאיים העיקרי על חברי הכנסת ועל שרים והמסית נגד ההתיישבות הוא ראש ממשלת ישראל", אמר הנדל כשהוא מתייחס לתקרית שהייתה היום בכנסת. "אתה חכם ומבין שאין לך סיכוי מפחד ממשאל עם, קיבלת תשובה גם במשאל מפקדי הליכוד שעם ישראל איתנו ואנחנו ננצח. עם הנצח לא מפחד מדרך ארוכה".

ח"כ אפי איתם אמר: "אריאל שרון סרבן הדמוקרטיה. ראיתי אותך היום בוועדת החוץ והביטחון ולא יכלת אפילו לשמוע את הביקורת שלי. כמו שפיטרת שרים ואתה דורס את כל מה שעומד בדרכך גירשתי אותי מהוועדה".

ח"כ איתם המשיך לזעוק: "לקרוא לנו מסיתים? זאת הסתה. אתה נוהג ללגלג על החברים שלך ולשר החוץ שלך אתה קורא קבצן ולמתפקדים שלך אתה משקר בלי בושה. אריאל שרון אתה תסיים את הקרב הזה בבית, תסיים את הקרב בחוות השקמים ואני אומר לך בשם כל מי שיגיע לכאן ביום פקודה אתה יכול להשמיד ולהמציא לנו שקרים אבל אנחנו נעמוד כאן ונוכיח שאנחנו אוהבים את עם ישראל, אוהבים את ארץ ישראל ואת צה"ל. לא נפעל נגד האחים שלנו שמשרתים בצה"ל".

לארגון ההפגנה חברו מועצת יש"ע, מטות ערים, מטה מאמ"ץ, ועד ישובי גוש קטיף וישובי השומרון. במועצת יש"ע אומרים כי אלפי מפגינים שיגיעו היום להפגנה יבהירו להנהגת המדינה כי בעת פקודה יהיו פי כמה וכמה מהם נכונים להתייצב להגנת החבל מסכנת העקירה המתקרבת לישוביו.

סמוך לשעה חמש אחר הצהריים הבעירו מתנגדי הנסיגה מספר צמיגים בוערים בצומת הכניסה הראשי לירושלים וליד הקסטל. כתוצאה מכך נחסם לתנועה כביש ירושלים תל-אביב מכיוון השפלה. כוחות משטרה באו למקום, ועצרו תשעה מפגינים.

בצומת גולני שבגליל הפגינו מאות. הפגנה סוערת נוספת התקיימה בכביש גהה, ובמהלכה נעצרו ארבעה מהמפגינים.


