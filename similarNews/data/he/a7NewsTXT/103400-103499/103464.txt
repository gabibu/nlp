

היום (ב') קיימה תנועת 'נשים בירוק' הפגנה בכיכר פאריז בירושלים, תחת הכותרת: "שרון הדיקטטור מפקיר ת'יהודים בידי רוצחים ערבים".

אחת מפעילות התנועה, אניטה, אומרת לכתבתנו רותי אברהם כי הן מקבלות תמיכה וצפירות אהדה לקריאתן: "לא לשחרור מחבלים ולא לתת להם רובים, מספיק עם האלמנות והיתומים".

יו"ר התנועה נדיה מטר מתייחסת להתעסקות התקשורתית ב"הסתה ובאלימות" כביכול מצד המחנה הלאומי ואומרת כי מדובר ב"גימיק מפוברק ובפרובוקציה של תומכי שרון, על מנת להסב את תשומת הלב הציבורית מהפשע האמיתי של ממשלת ישראל, פשע שיסכן כבר בימים הקרובים את כל אזרחי ישראל".

לדבריה ממשלת ישראל משחררת מחבלים, מוסרת שטחי מולדת לאויב והופכת אותם ל"פתח-לנד" נקי מיהודים, שממנו ישוגרו טילי קסאם ונ"ט לעבר כל הערים הגדולות בישראל, מאמנת ומחמשת מחדש את צבא אש"ף ומאפשרת כניסת לוחמים ירדנים ומצרים לאזור.

"כדי שהציבור לא יחשוב על כל הסכנות והאיומים ורציחות היהודים שייגרמו כתוצאה מתוכנית שרון שהיא מעין "מגה-אוסלו", הוחלט לצאת במתקפה נגד "כל אלו המעיזים לזעוק גוועלט ולהתריע", מוסיפה מטר.

"אנו מודיעים בזה שלא יצליחו להשתיק אותנו. אנחנו נמשיך להפגין, למחות ולהזהיר שתוכנית שרון מסכנת את המשך קיומה של ישראל. למרות שאנו מתנגדים למעצרים מינהליים. אם כבר משתמשים בכלי הזה נגד יהודים, יש לשים את אריאל שרון ושמעון פרס במעצר מינהלי, הם היהודים המסכנים היום את בטחון כולנו", דברי מטר.
