

במסיבת עיתונאים שתתקיים בעוד יומיים (ביום ד') יודיעו ארגוני האמנים על כונתם להחרים את גלי צה"ל כיוון שתחנה זו מוסיפה לסרב להעביר תמלוגים לאמנים על השמעת שיריהם בתחנה.

האמנים טוענים שגלי צה"ל משמיעה יצירות מוסיקאליות מבלי להעביר תמלוגים תמורתם לארגון 'אשכולות' המייצג את האמנים ואת זכויותיהם.

האמנים יודיעו ביום רביעי על כוונתם להחרים את גלי צה"ל ולהורות לאמנים שלא להשתתף בשידורי התחנה ולא לקיים בה הופעות חיות.

בסירובה זה של תחנת גלי צה"ל לשלם תמלוגים לאמנים מפירה התחנה הסכמה אליה הגיעו אנשיה והאמנים בהוראתו של שר הבטחון באותם ימים בנימין בן אליעזר שקבע את חובתה של גלי צה"ל לש/לם תמלוגים. האמנים טוענים כי הנחיותיו הברורות של בן אליעזר אינן מיושמות תחת הנהגתו של שר הבטחון הנוכחי מופז, האחראי כשר הבטחון על גלי צה"ל.

כאמור, גולת הכותרת של ההחרמה הצפויה בעקבות מסיבת העיתונאים, תהיה הימנעות האמנים מלהשתתף בהופעות חיות באולפני התחנה, או מתן אישור לגלי צה"ל להקליט הופעות חיות ברחבי הארץ ולשדרן בשידורים חיים או חוזרים.

בדבריו המתפרסמים באתר Ynet מגיב מפקד גלי צה"ל לטענות נגד תחנתו ואומר "אינני מציע לאף ארגון ובעיקר לא לארגוני אמנים לעסוק בחרמות ובהחרמות. את נושא התמלוגים יש לסכם בין הארגונים לבין משרד הביטחון ומשרד המשפטים, מבלי לקחת את חיילי צה"ל ואת מאזיני גלי צה"ל כבני ערובה. גלי צה"ל מכירה בחובתה ובזכותה לשלם, באמצעות משרד הביטחון, תמלוגים גם לנגנים אך איננו מכירים כל הסכם רב-שנתי בתחום זה".

מפקד גלי צה"ל מקווה שאגודת העיתונאים ומועצת העיתונות יסייעו לגלי צה"ל בסוגייה.
(ש)
