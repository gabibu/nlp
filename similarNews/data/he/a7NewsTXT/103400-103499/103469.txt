

שר הבטחון שאול מופז סירב להתייחס לשאלתו של כתבנו פריאל בדבר הכוונה לבצע מעצרים מנהליים בקרב פעילי ימין, אולם שיער כי באם תיושם ההתנתקות כפי שהיא מתוכננת נעמוד בעוד שנה במציאות אחרת, טובה הרבה יותר.

השר מופז השתתף בכנס של המועצה לשלום הילד באוניברסיטת בן גוריון ובו הביע את חזונו באשר ליישום תכנית ההתנתקות של ראש הממשלה. "אני סבור שאם נדע לנוע בתבונה ולממש את תכנית ההתנתקות, ונדע לבחון בזהירות את אשר קורה בצד הפלשתיני, אבל יחד עם זה לתת הזדמנות לתהליך הזה, בעת הזו בשנה הבאה אנו יכולים למצוא את עצמנו במציאות כלכלית, חברתית, בטחונית הרבה יותר טובה", אמר.

באשר לפעילותם של מתנגדי התכנית המדינית אמר מופז ש"אנחנו חיים במדינה דמוקרטית, בדמוקרטיה ייצוגית, שמייצגת את אזרחי מדינת ישראל, מי שמייצג את המדינה זו הממשלה והכנסת. התקבלו החלטות באשר לתכנית ההתנתקות. זה יהיה תהליך קשה, לא קל, אבל אנחנו רואים לנגד עינינו קודם כל את טובתה של ישראל, וכאזרחים במדינה דמוקרטית אני סבור שכל מה שקשור בסוגיית אלימות, סרבנות ואלימות כנגד החוק, אין לו מקום במדינה. שלטונות החוק במדינת ישראל עושים כמיטב יכולתם להתמודד מול התופעות הקיצוניות ואני חייב לומר שבסה"כ ההתנהלות וקבלת החלטות בממשלה נעשות באופן שבו אנחנו רואים לנגדנו קודם כל את טובתם של אזרחי מדינת ישראל, ואסור לנו בשום פנים ואופן לתת לקומץ של קיצוניים באשר הם, להלך איימים על החלטות הדמוקרטיות של ממשלת ישראל ושל כנסת ישראל"

לשאלת כתבנו בדרום משה פריאל לתגובתו באשר לסוגיית המעצרים המנהליים, סרב מופז להשיב והעדיף לסכם "אני ממליץ שבכך נסכם את הראיון הקצר הזה".

כתבנו מציין שבאירוע הפתיחה של הכנס שאמור להימשך יומיים באוניברסיטת בן גוריון השתתף גם הרב הראשי לישראל הרב יונה מצגר.

