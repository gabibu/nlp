

"פוליטיקאים צריכים להיות מוכנים לקבל קריאות ביקורת, גם חריפות, בדיוק כמו שהם אוהבים לקבל מחיאות כפים וקריאות הידד", אומר עו"ד נפתלי ורצרברג.

לדברי עו"ד ורצברג, "אם לימור לבנת כתומכת התנתקות, מופיעה באזכרה של "יאיר" שבה הציבור מאוד מוגדר, מאוד תומך ארץ ישראל בעבר ובהווה, זה ממש מובן מאליו שהיא תזכה לביקורת. גם הקריאות נגד נתניהו הם אולי לא מנומסות, אבל רחוקות מאוד מהסתה או אלימות. אפילו הצבתו של שרון במדי סטאלין , היא אולי וואלגרית, אך מותרת עפ"י החוק", מדגיש ורצברגר.

ורצברג דוחה את הדימוי לרצח רבין, ואומר כי "אין שום קשר בין רצח שביצע מופרע אחד, לבין כל הביקורת שנאמרה נגד רבין והסכם אוסלו. יתרה מזאת בכל המשפט של יגאל עמיר או בכל ועדות החקירה, אין דבר וחצי דבר למסע הציבורי ולביקורת נגד רבין".

הפרקליטות משתמשת בצורה נבזית ומרושעת ברצח רבין, כדי לתרץ רדיפה וסתימת פיות, מדגיש ורצברגר.

"אסור לאיים על אישי ציבור, זו עבירה על החוק , אבל "איום" כמו "לא נבחר בך" זו איננה עבירה, שכן גם ראש הממשלה משתמש בנשק הזה, כשהוא מאיים על מי שיתנגד לו לפטר אותו", גיחך ורצברגר, שדיבר בימן "סוגרים יום" בערוץ 7.

כיום, חופש הביטוי במדינת ישראל נתון בסכנה, הזהיר ורצברגר, שכן לדבריו, האמונים על שמירת חופש הביטוי, כיועץ המשפטי לממשלה, בתי המשפט והאגודות לזכויות האזרח, אינם מוחים על הרדיפה.

אתמול כינסו משפטנים המייצגים אנשי ימין מטעם ארגון "חננו" מסיבת עיתונאים בירושלים. עורכי הדין תקפו בחריפות את כוונת היועץ המשפטי לנקוט בצעדים מנהליים נגד אנשי ימין.

עו"ד ורצרברג אמר לעיתונאים: "בחודש האחרון אנחנו נתקלים בבקשות של המשטרה והפרקליטות למעצרים עד תום ההליכים אפילו על הפגנות. רק הבוקר הוגשו כתב אישום נגד אנשים שהם לא כהניסטים ושלא היה להם תיקים. וזאת רק בגלל שהפגינו ויום אחרי שהובטח השקט בועידת שארם. הם יצאו להפגין על הפצמ"רים ונעצרו. הוגש הבוקר נגדם כתב אישום על התקהלות בלתי חוקית והמשטרה ביקשה מעצר עד תום ההליכים. יש כאן שבירת כלים מצד הממסד כאשר חופש הביטוי נרמס ונוקטים בכלים דרקוניים".

עוד הוסיף כי זה רק "עניין של ימים עד שיוצא הנשק הזה (המעצר המנהלי) מהארסנל. וממי שהיינו מצפים להילחם כמו האגודה לזכויות האזרח אנחנו שומעים שתיקה רועמת. "ועל כך אנחנו דורשים לעצור את ציד המכשפות הזה כבר עכשיו, עוד לפני שיתחילו גל המעצרים רק משום שמתנגדים למהלכיו של ראש הממשלה ולו גם באופן החריף".

איתמר בן גביר אמר אתמול כי "אם ינסו להשתיקם המוטיבציה לפעול רק תלך ותגבר". הוא ציין כי כל פעולותיהם נעשות במסגרת חופש הביטוי.
