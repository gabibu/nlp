

איש הליכוד מיכאל אלנקווה הודה אתמול בבית המשפט כי הוא היה זה ששכר את חדרי המלון ב"סיטי טאוור" ולא ח"כ בלומנטל.

תפנית מסויימת במשפטה של חברת הכנסת נעמי בלומנטל אירעה אתמול כשאיש הליכוד מיכאל אלנקווה הודיע לבית המשפט כי הוא ששכר את חדרי המלון, ולא חברת הכנסת בלומנטל.

אלנקווה העיד בפני בית המשפט עדות שתאמה לחלוטין לדבריה של חברת הכנסת בלומנטל. הוא אמר כי לא חברת הכנסת הייתה זו ששכרה את החדרים במלון, אלא הוא עצמו. אלנקווה התנצל בפני בלומנטל ואמר כי היא הייתה קורבן לתאוותו לפרסום, ובשל כך נפלה האשמה על כתפיה בעוד הוא חשש לשאת באחריות למעשיו.

בעדותו בפני בית המשפט האשים אלנקווה את נהגה של חברת הכנסת בלומנטל אבי אוסקי בכך שלא העביר לה כספים שנמסרו לה דרכו.

אלנקווה העיד כי על מנת לבצע את השכרת חדרי המלון ביקש מבלומנטל סכום כסף. בלומנטל העבירה לו את הסכום שביקש. כעבור ימים אחדים ביקש אלנקווה להשיב לה את ההלוואה והעביר את הסכום לאוסקי, על מנת שזה ימסור את הכסף לבלומנטל, אך זה לא עשה כן והכסף, ככל הנראה, נותר בידיו.

כעת נדמה שממעמד של עד תביעה מרכזי נגד בלומנטל, עלול להפוך אבי אוסקי למואשם בהעלמת סכום כסף גדול השייך לחברת הכנסת בלומנטל.
