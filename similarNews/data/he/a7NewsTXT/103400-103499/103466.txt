

"לא היתה אפשרות להתנות את חוק ההתנתקות בביצוע משאל עם כי לא היה לכך רוב בועדה", אומר חבר הכנסת רביץ בעקבות אישור חוק פינוי פיצוי לפני הצבעה שניה ושלישית בכנסת.

"במקום התניית חור ההתנתקות במשאל עם השהינו את תחולת החוק למשך שלושה שבועות, על מנת לאפשר העלאת חוק משאל העם במליאה", כך הסביר אמש ח"כ אברהם רביץ מדגל התורה, חבר ועדת החוקה, את תמיכתו בחוק פינוי-פיצוי, המאפשר את ביצוע ההתנתקות.

כזכור, בשבוע שעבר תמך חברו של רביץ לסיעה, ח"כ יעקב ליצמן בחוק פינוי פיצוי, בדיון בועדת הכספים.

לדברי רביץ השהיית החוק גורמת כי הממשלה לא יכולה להוציא צווים למתיישבים, שעליהם לפנות את בתיהם, תוך חמישה חודשים. רביץ הזהיר כי אין שום ביטחון שיש רוב במליאה למשאל העם. "אי אפשר לעשות משאל עם בלי חקיקה מוקדמת וההשהיה שנתנו, מאפשרת לקבל תמונה אם יש לנו רוב למשאל עם", הדגיש רביץ.

לגבי פרישתו מהקואליציה אמר ח"כ רביץ כי הממשלה לא קיימה את התחחיבויותיה, ולדבריה היא "לא מצליחה" לבצע את ההסכם בינה לבין יהדות התורה. "אמנם לגבי גני הילדים הפתרון באופק, אך לא כן ביחס לישיבות למקוואות ולכוללים", ציין ח"כ רביץ.

רביץ הדגיש כי למרות פרישתו מהקואליציה, הרי שיצביע בעד תקציב המדינה, שכן "לגבי התקציב התחייבנו לתמוך גם אם לא נהיה בקואליציה, והכל בגלל אותם 290 מיליון ש"ח אומללים".
