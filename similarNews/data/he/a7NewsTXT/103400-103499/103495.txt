

סמוך למערת המכפלה בחברון ניסה מחבל לדקור חייל. המחבל התקרב אל החייל בריצה עם שני סכינים וניסה לדקור אותו, אך החייל לא נפגע והצליח לירות לעבר המחבל.

דובר צה"ל מסר כי המחבל התעלם מקריאות הכוח לעצור. לאחר מכן, המחבל שלף סכין וניסה לדקור את אחד החיילים. החייל פתח לעבר המחבל באש, ופגע בו. טיפול רפואי ראשוני ניתן למחבל הפלסטיני, אך הוא מת מפצעיו. בחיפושים שנערכו על גופת המחבל נמצאה סכין נוספת.

ר' יוסי נחשון, שליח חב"ד במקום, סיפר כי שמע שלוש יריות בודדות. "בתחילה חשבתי כי מדובר בפיצוצי חזיזים מעשה קונדס של ילדים, אך כאשר הבחנתי בכוחות הגדולים של הצבא ומגן דוד אדום שזרמו לזירת האירוע התברר כי מחבל ארב לכח של הנח"ל שהיה בסיור רגלי באיזור, זינק על אחד החיילים וניסה לדקור אותו, החייל המופתע הגיב במהירות וירה במחבל שנפצע אנושות, ומאוחר יותר מת מפצעיו".

בתגובה לניסיון הדקירה, אומר דובר וועד יהודי חברון כי "הוצאת צה"ל מחברון משאירה את העיר למחבלים ויצרה תנאים נוחים למחבל להגיע עד פאתי היישוב היהודי. יהודי חברון דורשים לא לסמוך יותר על ניסים ולהחזיר אחריות בטחונית מלאה לצה"ל לאבטחת התושבים ועשרות אלפי התיירים".

פצצת מרגמה נורתה הבוקר לדרום הרצועה. הפצצה נחתה סמוך למוצב צה"ל בדרום הרצועה, לא היו נפגעים ולא נגרם נזק.
