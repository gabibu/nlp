

הקיבוצים ילמדו קואופרטיבים מהרש"פ חקלאות ויסייעו להם תוך הקמת מייזמים משותפים להם ולרשות. המייזמים ימומנו בתקציב איטלקי. כך סוכם בפגישת מנכ"ל איגוד התעשייה הקיבוצית ויו"ר הקואופרטיבים ברש"פ.

עוד מסימני האופוריה שאחרי פסגת שארם א-שייח' מתברר כעת עם היוודע דבר פגישתם של מנכ"ל איגוד התעשיה הקיבוצית, עמוס רבין, ונציגי איגוד הקואופרטיבים הפלשתינאים. השניים דנו בביצוע פרויקטים משותפים לשני הארגונים.

את הקואופרטיבים הפלשתיניים ייצג יושב ראשם דאוד איסטנבולי.

בפגישה השתתפו ד"ר יהודה פז החבר בארגון הקואופרציה הבינלאומי ורוני בוכמן מאיגוד התעשיה הקיבוצית. בפגישה סוכם שאיגוד התעשיה הקיבוצית ישתף פעולה עם ארגונים קואופרטיבים פלשתינאים בהדרכה והקמת קווי יצור לעיבוד תוצרת חקלאית.

ערוץ הקשר בין ראשי איגוד התעשיה הקיבוצית ואיגוד הקואופרטיבים הפלשתינאים נוצר בכנס בינלאומי שנערך בחודש דצמבר האחרון ברומא. בכנס הביע הארגון הקואופרטיבי האיטלקי (לגו קואופ לציו) את רצונו לסייע בפרויקטים משותפים לישראלים ולפלשתינאים ובכך לתרום את תרומתו למה שהוגדר כ"שלום בין העמים".

קיומה של ועידת שארם והדיווחים אודות רגיעה בטחונית מסויימת היוו זרז משמעותי לקיומו של המפגש המדובר.

בפגישה סוכם שאיגוד הקואופרטיבים הפלשתינאים יכין תוכנית עבודה שתרכז את הצרכים של הארגונים השיתופיים ברש"פ. התוכנית תוגש לאיגוד התעשיה הקיבוצית ולאחר מכן לארגון האיטלקי, במטרה לקבל את עזרתו במימון. הסיוע של הקיבוצים להקמת קווי היצור ברש"פ ינתן באמצעות ציוד ויעוץ מקצועי.

מנכ"ל איגוד התעשיה הקיבוצית עמוס רבין אמר שהאיגוד רואה חשיבות רבה בתרומה לפיתוח המשק הפלשתינאי ולהידוק הקשרים הכלכליים בין שני העמים. הוא ציין שלקיבוצים היה בעבר שיתוף פעולה כלכלי נרחב ביותר עם הפלשתינאים, אולם עם פרוץ אירועי הלחימה הנוכחית ירד בצורה חריפה שיתוף הפעולה. כעת, מקווה רבין ש"עם החזרה לתהליך השלום יחזור הסחר ההדדי להיקפו הקודם ואף יצמח מעבר לכך".
