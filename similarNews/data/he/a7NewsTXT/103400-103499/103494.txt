

במהלך הדיון בוועדת חוץ וביטחון פרץ ויכוח חריף בין רה"מ שרון לבין ח"כ איתם, שבעקבותיו הוציא יו"ר הוועדה את איתם.

במהלך ישיבת וועדת חוץ וביטחון העריך ראש הממשלה, אריאל שרון, כי פינוי היישובים ברצועת עזה ובצפון השומרון יימשך כ-12 שבועות. שרון הוסיף כי ביום ראשון הבא יביא לאישור הממשלה את ההחלטה לעקירת כל הישובים בחבל קטיף וארבעה ישובים בצפון השומרון.

העימות בוועדה החל לאחר ששרון אמר שישנם אישים פוליטיים העומדים מאחורי ההסתה והאיומים כלפי שרים התומכים בהתנתקות. איתם שיסע את דבריו: "מי הם?". שרון השיב לו: "אלה שקופצים פה. הם לא רגישים מספיק. לא אכפת להם מההסתה".

איתם התפרץ בצעקות: "מה שאתה אומר זה הסתה, מה אתה אחראי לזעזוע שלי? אני מגנה מעל כל במה אלימות וסרבנות. הסתה יוצאת מהלשכה שלך. אתה מתרשל בכוונה מלטפל באנשים המסוכנים באמת ומה שאתה עושה פה זו הסתה". בעקבות חילופי הדברים הקשים והצעקות הרחיק יו"ר הוועדה, ח"כ יובל שטייניץ (ליכוד), את איתם מהדיון.

ראש מינהלת ההתנתקות, יונתן בשיא, חשף בדיון יוזמה להעביר לאשקלון את כל 500 המשפחות בנוה-דקלים. דובר מועצת חוף עזה, ערן שטרנברג, אמר בתגובה לדברי בשיא: "בגוש-קטיף לא מתרשמים משקריו של בשיא שפורסמו והפכו לדפוס פעולה קבוע. בגוש מזכירים כי עד כה חגגה מינהלת הגירוש בהפקות תקשורתיות על 'הצלחתה' עם משפחות בודדות וביישוב נוה-דקלים שבשמו נקב בשיא אף חנכו לאחרונה שכונה חדשה והיישוב גדל בשנה האחרונה ביותר מ-100 איש וסובל ממחסור חריף בדירות ריקות".
