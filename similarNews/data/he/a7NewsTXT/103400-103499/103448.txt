

15 גופות המחבלים שיוחזרו היום לפלשתינים, הינם של מחבלים שניסו לבצע פיגועים רצחניים ביישובים היהודיים ברצועה, ובחלקם אף הצליחו.

כתבנו חגי הוברמן מוסר כי ממקורות פלשתיניים עולה כי ישראל תחזיר את גופותיהם של יוסף עבדאללה עמר, בן 20, תושב מחנה הפליטים שאטי בעזה, עימאד עטוה אבו סמהדאנה בן 21, תושב רפיח, ומוחמד זהיר אלעזאזי בן 22, תושב רפיח. שלושתם נהרגו ב-23 בספטמבר בהתקפה על מוצב צה"ל ליד מורג, בו נהרגו שלושה חיילי צה"ל.

הוחזרה גם גופתו של מצעב מחמד פריג'ה, שביצע את הפיגוע בניסנית ב-30 בספטמבר, בו נרצחה תושבת ניסנית שולה בטיטו ז"ל וחובש צה"ל שבא לעזור לה נהרג אף הוא.

ישראל החזירה גם את גופת יאסר מצטפא דחלאן בן 21, תושב ג'באליה, את גופת מחמד מוסא אלשאמי בן 22, אף הוא תושב ג'באליה, עימאד מחמד אלמנסי בן 25, תושב עזה, ועבד אלמנעם אחסאן אבו בכר בן 20, תושב עזה. ארבעתם נהרגו בשבת חול המועד סוכות השנה כשהצליחו לחדור לשטח ישראל ליד נחל עוז בניסיון לבצע פיגוע. הם חוסלו לפני שהצליחו לבצע את זממם.

הוחזרו גם גופות המחבלים איאד פאא'ז אבו אלעטא בן 21, תושב דיר אלבלח, של ראמי עבד אלרחמן מחיסן בן 21, תושב אלבורייג' ושל עלי ח'אלד אלג'רו בן 17, תושב דיר אלבלח, שלושתם נהרגו בעת שניסו לחדור לכפר-דרום בג'יפ ממוגן ירי השייך לרשות-הפלשתינית, בכא' תשרי, 6.10. בפיגוע נרצח פועל תאילנדי, נאנוג קאסם פרטיף, בן 24. המחבלים היו מצוידים ברובים, ברימונים, במטעני חבלה ובטילים נגד טנקים. בנסיעתם, שקע לפתע הג'יפ בשלולית מים גדולה ובוצית שהיתה במרכז השביל עליו הם נהגו. בקרב שהתלקח נהרג מחבל אחד. מחבל אחד התבצר במבנה, והשלישי החל להניח מיטענים בדרכים המובילות לחממות, כדי לפגוע בחיילי צה"ל. הכוחות פעלו בזהירות, וצה"ל הפעיל דחפור די-9 כדי לפוצץ את המיטענים. המחבל נהרג ככל הנראה מפיצוץ אחד המיטענים.
