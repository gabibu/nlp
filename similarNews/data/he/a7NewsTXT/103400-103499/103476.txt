

הערב (ב') יתקיים בנהלל כנס פעילים מראשי ההתיישבות העובדת ובו יבטאו את התנגדותם החריפה ליישום תכניתו המדינית של ראש הממשלה ויכריזו "לא נשאיר את חלוצי קטיף לבד במערכה הזדונית, מאבקם מאבקינו".

חבר הכנסת עוזי לנדאו יהיה אחד המשתתפים הבולטים בכנס התמיכה בנהלל. כמו כן עומדים מאחורי האירוע אישים כמאיר הר ציון חברו לשעבר של ראש הממשלה.

"אנו קוראים לכל בעל מצפון אנושי ולאומי לבוא להרים קול שפוי ציוני,לאומי והתיישבותי נגד ניסיון העקירה והחורבן הבלתי חוקי והבלתי מוסרי של חבל קטיף וצפון השומרון. מול כוחות רשע אטומים, מול אנשים חסרי ערכים ציוניים התיישבותיים מול דיקטטור מטורף הגורר את המדינה למלחמת אזרחים אנו נציב מחדש את סולם הערכים הציוני התיישבותי שהקים את מדינת ישראל ביתו הלאומי של העם היהודי", אומרים מארגני האירוע.

"זוהי ארצנו ההיסטורית, בזכות היסטורית ולא בחסד גויים הקמנו את מדינת ישראל, אויבינו שאסרו עלינו מלחמה מתחילת הציונות לא יסתפקו בחבל ארץ זה או אחר, מטרתם הסופית היא לעקרנו ולגרשנו מכל הארץ", אומרים המארגנים ומזכירים את נאומו של שמעון החשמונאי בפני אנטיוכוס.
בנהלל מציינים כי הם משוכנעים שאחריתה של עקירת ישובי חבל קטיף והשומרון יהיה בעקירת ישובי בקעת הירדן ורמת הגולן.

גם על הטענה נגד אי הדמוקרטיות שבפעולות ראש הממשלה קובלים מארגני הכנס בנהלל. הם מבהירים כי בשלוש מערכות דמוקרטיות אמר העם את דברו נגד תכנית עקירה: בבחירות לכנסת שם נחל חבר הכנסת עמרם מצנע שהציג תכנית זהה לתכנית שרון תבוסה, במשאל חברי הליכוד ובמהצבעה בממשלה שם הוצרך ראש הממשלה לפיטורי שרים שאינם מזדהים עמו כדי להשיג רוב. "הדמוקרטיה הישראלית בסכנה, לא מדובר רק על חורבן גוש קטיף, מדובר על חורבן הדמוקרטיה בישראל ועל חורבן הערכים הציוניים שהאירו את דרכה של הציונות מתחילת דרכה", מזהירים המארגנים.

"לא נשאיר את חברינו חלוצי גוש קטיף לבד במערכה הזדונית המתרגשת עליהם נהיה אתם בשעה הקשה. מאבקם הוא מאבקינו", מתכוונים המארגנים להכריז באירוע.
(ש)
