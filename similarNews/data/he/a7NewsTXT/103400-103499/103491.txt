

יו"ר ועדת הכלכלה, ח"כ אמנון כהן, תובע ממשרד התחבורה לבטל את התקנה המתירה הסעת תלמידים ללא חגורת בטיחות, ובנוסף לחייב מלווה מבוגר בהסעות.


יו"ר ועדת חינוך, חברת הכנסת מלי פולישוק-בלוך מצדדת בעמדתו של חבר הכנסת כהן וקבעה ש"המדינה מפקירה את חיי ילדינו, אסור ששיקולים תקציביים ישפיעו על בטיחות התלמידים".

הדברים נאמרו בישיבה משותפת של ועדות החינוך והכלכלה בנושא הסעות תלמידים.

במהלך הישיבה מתחו חברי הכנסת בקורת קשה על משרדי התחבורה והחינוך המתירים הסעת 3 תלמידים במושב אחד, ללא חגורת בטיחות וללא מלווה. בישיבה נדונה היוזמה לביטול תקנה 84ז' לתקנות התעבורה, המתירה זאת.

יו"ר הוועדה, ח"כ כהן, דרש ממשרד התחבורה לחייב התקנת חגורת בטיחות לבל תלמיד: "לא יתכן שהמדינה מחייבת נוסעים ברכב פרטי 'לחגור גם מאחור', בעוד היא מתירה להסיע תלמידים לא חגורים".

יושבת ראש ועדת החינוך, ח"כ פולישוק-בלוך, האשימה את משרד החינוך בפסיביות: "המשרד היה צריך לצאת בחריפות נגד התקנה במקום להמתין 4 שנים למסקנות הוועדות שמינה משרד התחבורה לעניין".

בישיבת הוועדות דיבר גם אריק רוזנפלד, ששכל את 2 בנותיו בתאונת אוטובוס תלמידים. רוזנפלד אמר שחוזר מנכ"ל של משרד החינוך מחייב חגורת בטיחות לילדי גן וחינוך מיוחד, אך מפקיר את חיי התלמידים האחרים. לטענתו, ישראל מפגרת אחרי מדינות המערב בהן התקנים מחייבים רכבים להסעת תלמידים במיגון מיוחד ואמצעי בטיחות מוגברים.

התנגדות להצעה הביע נציג משרד התחבורה, המשנה למנכ"ל, אלכס לנגר, שאמר כי הורדת מספר התלמידים ברכב יעלה את הסיכון לתאונת דרכים, מאחר ויותר רכבים ינועו על הכביש. לטענתו, הסכנה הגדולה לתלמידים היא דוקא בעת העלייה והירידה מהאוטובוס ולאו דווקא בזמן הנסיעה.

בנימה צינית הגיבה לדברי לנגר חברת הכנסת יולי תמיר (עבודה) שתהתה בתגובה "מפליא אם כך שהמדינה לא בחרה להפחית את מספר תאונות הדרכים ע"י היתר לנסיעת 8 אנשים או יותר ברכב פרטי, ובכך לצמצם את מספר כלי הרכב הפרטיים הנעים על הכביש...".

ח"כ אילן לייבוביץ סיפר שעלה בשבוע שעבר להסעת תלמידים ונחרד ממראה עיניו: "תלמידים דחוסים כמו סרדינים והגדולים מעיפים את הקטנים מהמושבים".

יו"ר הוועדה ח"כ אמנון כהן הודיע כי הועדה בראשותו תהיה עם יד על הדופק בעניין יישום מסקנות ועדת הבדיקה שמינה משרד התחבורה בנושא. ח"כ כהן ביקש מהממשלה להקצות את התקציב הנדרש שיאפשר את ההצטיידות לאוטובוסים, והודיע כי יקדם בוועדה הצעות חוק ותקנות שיבטיחו את בטיחות התלמידים. עוד הוסיף חבר הכנסת כהן הוסיף, כי יבקש מיו"ר ועדת המשנה של ועדת הכלכלה למאבק בתאונות הדרכים שייחד מספר דיונים לנושא הסעות התלמידים.
