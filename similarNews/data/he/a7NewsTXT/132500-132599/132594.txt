

נשיא איראן ממשיך בהתבטאותיו האנטי ישראליות: יש להקים מדינה ציונית בגרמניה אם המערב חש רגשות אשם באשר לשואה.

נשיא איראן, מחמוד אחמדינג'אד, אומר שיש להעביר את מדינת ישראל ליבשת אירופה אם המערב חש רגשות אשם באשר לשואת יהודי אירופה. את הרעיון העלה במהלך כינוס של הוועידה האיסלאמית בנושא הטרור שהתקיימה בעיר מכה שבסעודיה.

"כמה מדינות אירופאיות מתעקשות לטעון שבמהלך מלחמת העולם השנייה, היטלר שרף מיליוני יהודים ושלח אותם למחנות ריכוז. כל היסטוריון, פרשן או מדען שמטיל ספק בכך מושלך לכלא וסופג גינויים. בואו ניתן שטח אדמה לציונים באירופה או בגרמניה או באוסטריה כדי שיקימו את מדינתם שם", אמר אחמדינג'אד.
בכירים ישראלים גינו את הדברים בחריפות והגדירו אותם "שערורייתיים וגזענים".


