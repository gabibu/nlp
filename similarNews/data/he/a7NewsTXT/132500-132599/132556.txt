

ביהמ"ש העליון דחה עתירה להשעות את ח"כ טאריף תוך ביטול החלטת ועדת הכנסת בנושא. מדובר בעתירה של עמותת אומ"ץ וח"כ רשף חן משינוי.


השופטים בייניש לוי וג'ובראן דחו עתירה להורות על השעייתו של ח"כ צאלח טאריף תוך ביטול החלטת ועדת הכנסת. כתבתנו רותי אברהם מוסרת כי את העתירה הגישו עמותת אומץ וח"כ רשף חן משינוי.

בהחלטה כותבים השופטים כי "העותרים שמיאנו להשלים עם ההחלטה שהתקבלה (בועדת הכנסת ר.א.), חשו והגישו לבית משפט זה בקשה שכותרתה 'עתירה מתוקנת למתן צו על תנאי וצו ביניים'. הסעד המתוקן אותו הם מבקשים עתה, הוא כי נורה על ביטול החלטתה של ועדת הכנסת ונקבע כי עליה לשוב ולהתכנס ולהחליט על השעייתו של טריף לאלתר". השופטים דחו את העתירה בטענה כי מדובר למעשה ב'עתירה חדשה לגמרי' - "סעד שונה בעליל", ולפיכך "לא יוכל להתברר תחת אותה קורת גג". השופטים הוסיפו עם זאת כי העמותה יכולה להגיש עתירה חדשה.

טאריף ח"כ מטעם העבודה, הורשע כי נתן שוחד במהלך כהונתו כחבר כנסת. עם זאת במועד הרשעתו לא כיהן ככזה, ולכן לא נקבע אם העבירה שבגינה הורשע, נושאת קלון. טריף ערער על הרשעתו לביהמ"ש המחוזי בתל אביב והענין עוד לא הוכרע. בעקבות פרישתו של אברהם בייגה שוחט מהכנסת, אמור היה טריף להכנס. בעקבות כך ביקש היועץ המשפטי לממשלה מביהמ"ש המחוזי בתל אביב לקבוע אם מדובר בעבירות שיש עימן קלון.

עמותת אומץ עתרה לבית המשפט העליון כדי שיורה לועדת הכנסת להשעותו עד לבירור הנושא ולהוציא צו שימנע ממנו לעשות פעולה כלשהי כחבר כנסת לרבות השתתפות בדיוני ועדות הכנסת, בטרם יצהיר אמונים כמתחייב מהחוק.

כאמור ביהמ"ש העליון דחה את הבקשה.
