

השבוע נערכים במרכז שניידר לרפואת ילדים,טיפולים בקור ע"י צנתור לילדים הסובלים מהפרעות קצב מורכבות. השיטה החדשה מיושמת כבר בעולם ומבוצעת לראשונה בארץ בקרב ילדים.

הצנתור המיוחד מבוצע בילדים הסובלים ממגוון הפרעות קצב מורכבות, אשר המשותף לכולם הוא שמוקד הפרעת הקצב נמצא קרוב למערכת ההולכה הנורמלית של הלב ולכן צנתור וצריבה בשיטה הקונבנציונאלית (בעזרת גלי רדיו) עלול לגרום לפגיעה במסלול הנורמלי ולהזדקקות לקוצב לב.
השיטה החדשה של צנתור בקור (במינוס 70-80 מעלות) היא בטוחה יותר, ומביאה למצב של חיסול מוקד הפרעת הקצב ע"י הקפאתו (קריואבלציה), כלומר - דרך קטטר מועברת אנרגיה שיוצרת הקפאה ומחסלת את הפרעת הקצב. בשיטת הטיפול ע"י צריבה בקור קיימת נקודת חזור, כך שבמידה ונוצרה פגיעה במסלול הנורמלי, ניתן לעצור   ללא הזדקקות לקוצב לב. במידה ולא נוצרה פגיעה, ניתן להמשיך עד לריפוי מלא. לטיפול 80 אחוז סיכויי הצלחה.

הצנתורים מבוצעים ע"י צוות יחידת הצנתורים במכון הלב בשניידר בראשות ד"ר רמי פוגלמן, מנהל יחידת הפרעות קצב לב במרכז שניידר לרפואת ילדים. לצורך השקת הפעולה וביצועה בארץ הגיעו שני רופאים מבית חולים לילדים בטורונטו, קנדה שישתתפו בצנתורים: פרופ' רוברט המילטון ופרופ' ג'ואל קירש . רופאים מכל הארץ מתוכננים להגיע על מנת לצפות בצנתורים.

