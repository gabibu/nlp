

הרב פורת ממייסדי האיחוד הלאומי אומר כי טענות על 'קשיי גיבוש אג'נדה' בדרך לאיחוד, הם ספינים תקשורתיים. הוא קורא לרבנים 'ליטול המושכות'.

הרב חנן פורת ממקימי האיחוד הלאומי אומר כי הויכוח על מקום ברשימה ומי יהיה בראש, הוא שמונע לפי שעה את האיחוד בין המפד"ל לאיחוד הלאומי. הטענות בדבר 'קשיים בגיבוש אג'נדה' ומשקל ארץ ישראל בתוכה, הן 'כסות עיניים'. "זה לא הוגן ולא נכון שאת הויכוחים האלה יכסו בספינים תקשורתיים הנוגעים לאג'נדה כביכול", אומר פורת לכתבנו יגאל שוק.

הרב פורת מוסיף כי פנה לרב יעקב אריאל מיוזמי האיחוד בין שתי המפלגות, וכן לרבנים מלמד וליאור, וביקש מהם לא להסתפק ב'קריאה' לאיחוד "אתם צריכים לעמוד עם היד על הדופק ואם הדברים עולים על שרטון, לא בגלל בעיות אג'נדה אלא בגלל בעיות פרסונליות, אנא, קחו המושכות ותיענו לבקשת הציבור וחברי הכנסת, ותשמשו כבוררים. הציבור לא יסלח לנו אם לא יווצר איחוד לנוכח המציאות המרה לאומית וחברתית העומדת בפנינו".

פורת מתייחס לאג'נדה של האיחוד הלאומי ומדגיש כי לא תהיה הסכמה שנושא ארץ ישראל יוחבא במצע המפלגה "האם רוצים שלא יהיה כתוב באופן ברור שהמפלגה שלנו שוללת מכל וכל הקמת מדינה פלשתינית? האם היו רוצים שלא יהיה כתוב שאנחנו שוללים עקירת ישובים? אם רוצים
להשפיל או להחביא או לבטל ענין ארץ ישראל, לא נסכים ואני חושב שגם המפד"ל לא תסכים".

במציאות הנוכחית שבה "קדימה הולכת אחורה" ובליכוד שוררת "מהומה ומבולקה", חשוב שתהיה מפלגה אחת שתאמר דברים ברורים בנושא ארץ ישראל, אומר פורת. "גם מצד האמת, עלינו לשאת את דגלה של ארץ ישראל ברמה ואת הדבקות בה. אם מאחדים את השורות, ברור שהמפלגה צריכה לומר את דרכה ומי שרוצה להצניע דברים תחת הכותרת של 'אגנדה חינוכית', הוא לפי דעתי מועל בשליחות בארץ ישראל, שכן הדברים אינם עומדים זה בניגוד לזה".

החמור מכל, הוא מדגיש, "ברגע שמנצלים את האג'נדה החינוכית והחברתית כדי להשפיל או לצמצם את ערכה של ארץ ישראל, משפילים גם את האגנדה החינוכית, כי אז אתה משתמש בה כקרדום לחפור בו, במגמה להסית את ענין ארץ ישראל הצידה, וזו אינה רק השפלתה אלא גם השפלת הענין החינוכי. החינוך לאהבת הארץ הוא כמו חינוך לאהבת העם והתורה. אלו שלושה דברים שהם מקשה אחת".

