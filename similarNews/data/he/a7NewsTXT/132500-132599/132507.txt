

הליכוד ינוהל זמנית ע"י צוות בכיר שבראשו השר דני נווה. זאת עד למינוי יו"ר חדש למרכז במקום צחי הנגבי, שעזב היום לקדימה. ראש מטהו לשעבר של פרס על מעבר הנגבי לקדימה: 'שרון עבד על שמעון פרס בעיניים'

הליכוד ינוהל זמנית באמצעות צוות בכיר שבראשו יעמוד שר הבריאות דני נווה זאת עד למינוי יו"ר חדש למרכז. כך הוחלט היום בהנהלת הליכוד. הצעד נדרש בעקבות עזיבת השר צחי הנגבי למפלגתו של שרון קדימה. הנגבי כיהן כיו"ר מרכז הליכוד וכיו"ר התנועה הזמני, עם עזיבתו של אריאל שרון.

על הצוות הבכיר נמנים מלבד נווה, שרת החינוך לימור לבנת, ח"כ גדעון סער, יו"ר ועדת החוקה ח"כ מיכאל איתן, השר ישראל כץ המכהן כיו"ר מזכירות הליכוד ומזכ"ל הליכוד אריק ברמי.

מעברו של הנגבי היום לקדימה עורר סערה בליכוד אך לא רק שם. הצטרפותו לקדימה ביום שבו הודיעה המשטרה כי הוחלט להמליץ לפרקליטות להעמידו לדין ,עוררה תגובות גם ב'עבודה'. אחת התגובות היא של מי שהיה ראש מטהו של שמעון פרס, יורם מרציאנו. הוא אמר לעתון מפלגת העבודה כי "שרון צריך להתבייש כי הוא פשוט עבד על שמעון פרס בעיניים". מרציאנו ציין כי שרון ביקש מפרס להצטרף אליו למפלגת "מרכז" אבל "מיום ליום הולך ומתברר כי פרס בסירה אחת עם המושחתים ביותר בפוליטיקה הישראלית. אין לי ספק שמצפונו של פרס לא יאפשר לו להצביע לחבורת הבושה ששרון ליכד סביבו".

לצפייה במהדורה היומית
