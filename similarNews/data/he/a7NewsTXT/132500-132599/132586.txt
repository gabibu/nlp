

המטה הכתום הכריז אחר הצהריים על מבצע 'התפקדות והחתמה ארצי' במטרה ללחוץ ליצירת גוש פרלמנטרי גדול ש'אי אפשר יהיה להתעלם ממנו'.

המטה הכתום, שכולל פורום של התנועות הלאומיות החוץ פרלמנטריות, קורא לציבור להצטרף ולחתום - חרדים, חילונים וציונים-דתיים כאחד, תחת הכותרת "פתק אחד לכוח היהודי".

בהודעה שפירסמו באתר "המטה המשותף" קראו "לאחדות הציבור היהודי והמפלגות המאמינות והנאמנות על בסיס עקרונות משותפים, תוך שמירה על ייחודה של כל תנועה". הם ציינו כי קריאה זו מופנית לציבור ולח"כים כאחד ולנציגי המפלגות שכבר הביעו הסכמה והחלו לפעול בנושא.

העקרונות המשותפים, לדברי ראשי המטה, נוגעים לארץ ישראל, עם ישראל ותורת ישראל: "התנ"ך הינו ספר הספרים ויסוד קיומו הנצחי של עם ישראל. ארץ ישראל כולה הינה נחלתו של העם היהודי. ערכיה של מדינת ישראל נגזרים מהיותה מדינה יהודית".

הם הדגישו בקריאתם זו כי "המפלגות שיצטרפו לאיחוד הכוחות היהודי, מתחייבות לפעול כגוש אחד בכל מהלך ומשא-ומתן אשר ייערך אחרי הבחירות, תוך ניצול כוחם ומעמדם כגוף מאוחד ומשותף. בבחירות הקרובות אנו נצביע רק לאותן מפלגות אשר יצטרפו לאיחוד ויחתמו על העקרונות המשותפים".

הם קראו, כאמור, לבני 16 ומעלה מכל החוגים לנצל את המצב ולחתום באתר המטה המשותף על הקריאה לאחדות כדי שתוכל לשמש אל מול חברי הכנסת. גם לאלה שלא בקיאים בתורת הטפסים באינטרנט יש פתרון: הם יוכלו לשלוח SMS למספר *3636* עם המילה אחדות. ניתן גם לשלוח טופס חתימה - או רשימת חותמים שאספתם - לפקס שמספרו 097928424.
