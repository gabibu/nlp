

הקהיליה הבינלאומית כולל ארה"ב ואירופה תומכת בדרישת הפלשתינים, כי האוטובוסים שיופעלו ב"מעבר הבטוח" מהרצועה ליהודה ושומרון יסעו גם לרמאללה ולג'נין דרך שטח מדינת ישראל.

הקהיליה הבינלאומית כולל ארה"ב ואירופה תומכת בדרישת הפלשתינים, כי האוטובוסים שיופעלו ב"מעבר הבטוח" מהרצועה ליו"ש יסעו גם לרמאללה ולג'נין דרך שטח מדינת ישראל. כתבנו חגי הוברמן מוסר כי ישראל דורשת כי יופעל רק נתיב אחד, מארז לתרקומיא, ומשם דרך יו"ש לכל מקום שיחפצו באיזורי יהודה ושומרון.

לכתבנו נודע כי הנושא נדון בשיחות בין ראש המטה המדיני-ביטחוני עמוס גלעד למוחמד דחלאן. זו אחת מנקודות המחלוקת שלא הגיעו לפתרון, ואשר בגינן הורה שר-הביטחון להקפיא לפי שעה את הדיונים על הפעלת המעבר הבטוח.

הנושא נדון גם בשיחות של השליח וולפנזון עם הצמרת הביטחונית הישראלית. לדברי האמריקנים, המעבר בתוך יו"ש מסורבל בגלל ריבוי המחסומים המעכבים את התנועה וגוזלים זמן רב.
ויכוח נוסף הוא על מספר הנסיעות ביממה. הפלשתינים דורשים שחמשת האוטובוסים שיופעלו בין עזה ליו"ש ינועו הלוך ושוב. ישראל מוכנה לחמישה אוטובוסים ביום בלבד.

בנוסף, דורשים הפלשתינים שהאוטובוסים יהיו פלשתיניים. ישראל דורשת, מסיבות של בטיחות, שרק כלי רכב ישראלים ינועו במעבר. כתבנו מציין כי הנושא המעיב ביותר על פתיחת המעבר הבטוח, הוא
העדר פתרון מניח את הדעת בנושא מעבר רפיח. בישראל מתלוננים כי המידע על העוברים במעבר רפיח מגיע באיחור של דקות, אולם אלו דקות קריטיות שבחסותם יכולים מחבלים להסתנן לרצועה. מופז הורה כי כל עוד נושא מעבר רפיח לא נפתר, לא יתקדמו הסיכומים בנושא המעבר הבטוח.
