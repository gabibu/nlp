

משרד התיירות בשיתוף משטרת התיירות, משרד התחבורה ועיריית ירושלים קיימו אתמול מבצע לבדיקת איכות שירות המוצר התיירותי בירושלים.

כתבנו קובי פינקלר מוסר שבמסגרת המבצע נבדקו אזורים שונים במערב ובמזרח העיר וביניהם מתחם הר ציון, גן הקבר, קבר דוד והסביבה, מצפה הר הזיתים, התחנה המרכזית, בנייני האומה, הכנסת, מוזיאון ישראל ועוד.

צוותים משותפים לכל הגורמים בדקו את בעיות הניקיון, הרוכלים, רשיונות מורי הדרך כייסות ועוד בכל אחד ואחד מהאתרים. כמו כן התבצעה ביקורת מוניות באמצעות מבקרים של משרד התחבורה.

במהלך הבדיקה נתגלו ממצאים חמורים בתחום הנקיון והתברואה במוקדים שונים ובעיקר במתחם גן הקבר האתר הקדוש ביותר לנצרות הפרוטסטנטית. כמו כן טופלו בעיות של רוכלים ששהו במקום ללא רשיון.

שיתוף הפעולה של כל גורמי האכיפה הינו תוצאה של פעילות משרד התיירות מול כל הגורמים.
יצויין כי משרד התיירות יפיק דוח שירכז את כל הממצאים שעלו מהבדיקה ויעבירו לטיפול מיידי של הגורמים הנוגעים בדבר. כמו כן בכוונת המשרד ליזום שיתוף פעולה עם הגורמים הרלוונטים בערים נוספות ולבצע בהן בדיקות.
