

בתום שלושה ימי דיונים, אישרו המדינות החתומות על אמנת ז'נבה להוסיף לשני הסמלים, צלב וסהר, סמל שלישי - יהלום אדום על רקע לבן, שיאפשר את צירוף מגן דוד אדום.


בתום שלושה ימי דיונים, אישרו המדינות החתומות על אמנת ז'נבה להוסיף לשני הסמלים, צלב וסהר, סמל שלישי - יהלום אדום על רקע לבן, שיאפשר את צירוף מגן דוד אדום.

98 מדינות תמכו בצירוף מד"א; 27 מדינות התנגדו, רובן מדינות מוסלמיות; ועשר מדינות נמנעו. את מגן דוד אדום ייצג גם אורי גלר, אף שאין לו תפקיד רשמי בארגון. סוריה טענה בדיונים, כי ישראל מזניחה את הדרוזים ברמת הגולן ולכן התנגדה לצירוף מד"א.

ישראל תוכל להוסיף את המגן דוד האדום למעויין רק בישראל ובמקומות בעולם עם אישור מיוחד, במקומות אחרים יופיע רק המעויין.

יו"ר מד"א, ד"ר נועם יפרח, אמר לערוץ 7 כי מד"א כבר ביצעה שורה ארוכה של שינויים ארגוניים, ובכלל זאת שינתה את תקנון מד"א, בהתאם לדרישות הצלב האדום הבינלאומי, וכי שינוי הסמל וקבלת מד"א לשורות הצלב האדום, הם צעדים חיוניים אשר יובילו לשיפור רמת שירותי ההצלה לתושבי ישראל. "בעקבות הצטרפותו של מד"א לארגון הצלב האדום, צפוי מד"א לקבל מענקים ותקציבים שונים שמטרתם לשפר עוד את שירותי ההצלה בישראל", אמר.

ממד"א נמסר כי קבלת מד"א לצלב האדום לא התאפשרה עד היום בגלל אמנת ג'נבה. האמנה מחייבת אגודות לאמץ את אחד "הסמלים המוכרים" כאחד מהתנאים לחברות מלאה בצלב האדום. כיום, מוכרים רק שני סמלים, הצלב האדום והסהר האדום, אך סמל מגן דוד אדום אינו מוכר, ועל כך מתעקשת מד"א. מדינות ערב מנעו עד היום הכרה כזאת.

כמו כן, ההחלטה התקבלה לאחר שישראל הסכימה להכיר הכרה הדדית בארגון הסהר האדום הפלשתינים המפעיל את שירותיו בערים הפלשתיניות.
