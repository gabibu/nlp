

המפכ"ל קראדי מודה בהדלפה לגבי המלצת המשטרה להעמיד לדין את צחי הנגבי, אך המדליף 'אינו בהכרח מהמשטרה'. קראדי מקווה שחקירות יתנהלו בחדרי חקירות ולא בתקשורת. למפלגות הוא קורא 'לשמור על הסדר'.

"לצערי הרב היתה הדלפה, זה לא אומר בהכרח שהגורם המדליף היה ממשטרת ישראל", הודה המפכ"ל משה קראדי בהתייחסו לכך שהמידע על סיום החקירה נגד השר צחי הנגבי דלף לתקשורת בטרם נמסר הדבר להנגבי עצמו. התיק הועבר עם המלצה להעמיד לדין לידי הפרקליטות.

כתבנו משה פריאל מוסר כי בפגישה עם תא כתבי הנגב ציין קראדי כי החקירה נגד השר התנהלה במשך יותר משנה בחשאיות גמורה והצוות בראשות תת ניצב יואב סיגלוביץ ספג אפילו ביקורת על כך שדבר לא הודלף ממנה לתקשורת. "אני מקווה שגם בעתיד החקירות יתנהלו עפ"י נורמות אלו, בחדרי חקירות ולא בכלי התקשורת", אמר.

קראדי התייחס לבחירות וקרא למפלגות "לאפשר את המהלך הדמוקרטי ולשמור על הסדר כדי שהמשטרה תוכל להתפנות למשימות אחרות שהן רבות".

קודם לכן ערך סיור בתחנת המשטרה בבאר שבע ונפגש עם הסגל הבכיר. הוא ציין כי למד מהסיור כי עקומת הפשע במעגלים השונים ירדה במרחב הנגב וכי הוא פועל דרך השר לבטחון פנים להפוך את תחנת באר שבע לתחנה בכירה ולהעניק לעומד בראשה דרגת ניצב משנה.
