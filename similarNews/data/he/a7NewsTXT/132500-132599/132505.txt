

ישראל העבירה מידע על המחבל שחוסל הערב (ד) מחמוד סלימאן מתולי ערקאן, בכיר ב'ועדות ההתנגדות העממיות', אך הרש"פ נמנעה מלעוצרו. ישראל חיסלה את ערקאן בירי מטילים לעבר רכבו. כך מוסר כתבנו חגי הוברמן.

(תמונת אילוסטרציה)

ערקאן היה אחראי במהלך החודשים האחרונים על חלק ניכר מכלל הפיגועים שבוצעו באזור רפיח.

עיקר פעילותו התמקדה בפיגועי ירי וירי טילים נגד טנקים לעבר כוחות צה"ל. כתבנו חגי הוברמן מוסר כי ערקאן, בן 28, שירת בעבר במשטרה הימית הפלשתינית. מידע אודות פעילותו הועבר למנגנוני הבטחון הפלשתינים, אך אלו לא פעלו על מנת למנוע את המשך פעילותו.

בין פעולות הטרור שערקאן היה אחראי לביצוען היו פיגוע ירי טילים נגד טנקים לעבר מבצעי עבודות הנדסיות בסמוך למוצב גירית ביוני 05. בפיגוע זה נהרג נגד צה"ל ושניים נוספים נפצעו. ערקאן פעל בשיתוף עם מחבלי "הג'יהאד האסלאמי", פלג אבו ריש ומחבלים עצמאיים בהוצאתם לפועל של פיגועים ואף סייע להעברת אמצעי לחימה בין מחבלים ובהוצאתם לפועל של פיגועים.

במהלך הגירוש מגוש קטיף הוביל ערקאן יחד עם מחבלים נוספים פיגועים נגד כוחות צה"ל באזור ציר "פילדלפי". לאחר נסיגת צה"ל מרצועת עזה וגם בתקופה האחרונה היה ערקאן מעורב בתכנון ובביצוע פיגועי ירי לעבר ציר הוברס- גדר המערכת החדשה המקיפה את הרצועה - ובהברחות אמצעי לחימה בהיקף נרחב.

גם בימים אלה המשיך לשקוד על ביצוע פיגועים נוספים.
