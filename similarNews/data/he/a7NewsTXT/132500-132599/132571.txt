

הותר לפרסום שם החייל שנהרג היום בתאונת אימונים בבית הספר לתותחנות: סמל אבי סיאג בן 20 מתל אביב. הודעה נמסרה למשפחתו.

התאונה אירעה לפנות בוקר כאשר נגמ"ש התהפך לתוך תהום באימון. קצין ועוד שני חיילים שהיו עמו בנגמ"ש פונו במצב קל לקבלת טיפול רפואי בית החולים "סורוקה" בבאר שבע.

מפרטי חקירה ראשונית של האירוע עולה כי החייל עמד בחלק האחורי של הכלי המשוריין כשפלג גופו העליון חשוף. במהלך הנסיעה, התהפך הנגמ"ש לתוך שיפוע תלול. החייל, שלא הספיק להיכנס לתוכו, נמחץ למוות.

אלוף פיקוד המרכז, יאיר נווה, הורה על הקמת ועדה לבדיקת נסיבות התאונה, בראשות אלוף משנה רמי עמדי.
