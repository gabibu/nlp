

משרד החוץ שיגר משלחת של נפגעי טרור לפגישות עם קובעי מדיניות באירופה במטרה להעביר את המסר כי לטרור הפלשתיני יש פנים, שמות וקרובים.

כתב עתי"ם מוסר, כי המשלחת נועדה היום בבריסל עם הממונה על הביטחון ויחסי החוץ באיחוד האירופי חווייר סולאנה ובהמשך השבוע תגיע המשלחת לשטרסבורג, שם ייפגשו חבריה עם נשיא הפרלמנט האירופי פט קוקס. כמו כן מתוכננות למשלחת פגישות עם הקהילות היהודיות בבלגיה ועם נציגים של אמצעי התקשורת המקומית.

המשלחת מונה 6 אנשים: ארנולד רוט, שבתו מלכה נרצחה בפיגוע במסעדת סבארו בירושלים; זהבה וידר, ששכלה את בתה סיוון, בעלה זאב וחתנה לעתיד אבי במלון פארק בנתניה; דורון מנצ'ל, שבתו דניאלה נרצחה בפיגוע התאבדות במסעדת מצה בחיפה; שרון ניגרי, שאחותה שירי נרצחה בפיגוע ההתבדות באוטובוס בקו 32 בירושלים; אבי אוחיון, שאשתו ושני ילדיו נרצחו בקיבוץ מצר; ואליעד מורה, שנפצעה בפיגוע בקמפוס האוניברסיטה בהר הצופים.

הפגישה עם סולאנה הייתה מרגשת וחלק מהמשתתפים פרצו בבכי. זהבה וידר סיפרה, כי למרות האסון, היא החליטה לתרום את אברי בעלה הי"ד להשתלה ואחת המושתלות הייתה אישה פלשתינית, שקיבלה את כליית בעלה ובכך ניצלו חייה. "לנו איכפת מבני אדם בלי קשר לדתם ולאומם", אמרה.

כתב עתי"ם מציין, כי למרות מאמצי שגרירות ישראל ליד מוסדות האיחוד האירופי בבריסל, הנציב ליחסי חוץ של האיחוד כריס פאטן "לא מצא את הזמן" כדי לפגוש את המשלחת.
