

באולמי ישיבת הכותל, בעיצומו של יום עשרה בטבת קיימה אגודת "אל הר המור- משמר המקדש" כינוס בנושא הר הבית. בכינוס נשאו דברים הרב דוד דודקביץ, ממייסדי אגודת "אל הר המור- משמר המקדש", הרב מרדכי אלון, ראש ישיבת הכותל, הרב דב ליאור, רבה של קריית ארבע, והרב יהושע שפירא, ראש ישיבת רמת גן.

בין שאר הדברים קראו הדוברים לפתוח את שערי הר הבית ליהודים ולא לאפשר כניסת ערבים למתחם הקדוש.

לאחר תפילת ערבית צעדו האלפים לכיוון חומות הר הבית וסובבו את ההר בשירה ובאמירת פרקי תהילים, כמידי חודש בחודשו ב"סיבובי השערים".

על הנעשה בתוככי הר הבית מהזווית הארכיאולוגית שוחח ערוץ 7 עם יצחק צווייג, העוקב אחר ההתפתחויות הארכיאולוגיות במקום. צווייג מציין כי חל שיפור בנושא האכיפה המשטרתית בהר הבית.

בחורף האחרון, אומר צווייג, חל מהפך: אחד מפקידי הווקף ריצף את כניסת משרדו ללא קבלת אישור, וימים אחדים לאחר מכן הורה השר לביטחון הפנים עוזי לנדאו להסיר את הריצוף. הדבר נראה פעוט ושולי, אומר צווייג, אך לא כך הוא. זו הפעם הראשונה שבה ישראל פועלת נגד המצב שבו המוסלמים בהר הבית קובעים עובדות בשטח, והנה פעולתה זו אינה מעוררת זעזוע. צווייג סיפר כי גם פעולת מניעה שנקטה משטרת ישראל נגד החדרת חומרי בנין באמצעות מאות שקים התבצעה ללא הפרעה. הנושא הבעייתי, אומר צווייג, נותר הבלט בכותל הדרומי. לדבריו, בין ישראל לוואקף יש הידברות שקטה. לאחר סיכום שהושג הגיעה ועדת מומחים ירדנית ובדקה את הבלט. ועדה זו הגיעה למסקנות מעניינות, אומר צווייג. הם אמרו שיש לפרק את הכותל הדרומי ולבנותו מחדש, אך מצד שני הם גם אמרו כי אין נשקפת סכנה מיידית מכותל זה, וכי הוא אינו צפוי להתמוטט.

ברמדאן האחרון, ציין צווייג, כינס הוואקף אלפי מתפללים ליד הכותל הדרומי. לדבריו, כששוחח עם כמה מהמתפללים ושאל אותם אם אינם חוששים כי הקיר יתמוטט עליהם הם השיבו כי הם אינם חוששים אלא שמחים למות במקום זה. מדובר, לדבריהם, בזכות גדולה, אומר צווייג. אולי, משער צווייג, מדובר בפרובוקציה אנטי ישראלית, ולפיה נושא הוואקף את עיניו למצב שבו יתמוטט הכותל והאצבע המאשימה תופנה כלפי ישראל. צווייג ציין כי תכניות השיפוץ של הוואקף בהר הבית מוכתבות על פי תקציבים שעיקרם הגיע עד כה מסעודיה, אך זו מעדיפה להעבירם לטרור, ולכן כרגע אין שיפוצים במקום. עם זאת, אומר צווייג, כאשר דובר על הסכמי קבע כבר ביצעו אנשי הוואקף את עיקר המהלכים של השתלטות על שטחים במתחם הר הבית. הם בקשו אז לקבוע עובדות בשטח, ולכן הם השתלטו על שטחים נרחבים, ריצפו אותם, כיסו אותם בסככות, ומרבית חלקו המזרחי של המתחם הפך לאזור תפילה של הוואקף.
