

חיזוק משמעותי לתומכי ישראל במימשל האמריקני. זאת עם מינויו אתמול של אליוט אברהמס לתפקיד ראש מחלקת המזרח התיכון במועצה לביטחון לאומי.

אברהמס, מתנגד ותיק לתהליך אוסלו, תקף בשעתו את ויתורי ממשלת ברק בקמפ-דיוויד והוא דוגל בהעברת השגרירות האמריקנית בארץ מתל-אביב לירושלים.

בעבר היה אברהמס מעורב בפרשת איראן גייט, אך קיבל חנינה מהנשיא בוש האב. לפני חמש שנים פירסם ספר שבו הזהיר את יהודי ארצות-הברית לחדול מהאשליה שהם חיים במדינה חילונית, וקרא להם לשמור על זהותם הלאומית, להילחם בנישואין מעורבים ולהגביר את החינוך היהודי גם במחיר התרחקות מהחברה הכללית האמריקנית.

על אף שהוא קונסרבטיבי בהשקפת עולמו הטיף אברהמס ליהודי אמריקה לקחת דוגמה מהאורתודכסים, המצליחים לשמור על זהותם באמצעות דבקות בטקסים עתיקים ובחינוך מסתגר.
