

יצחק בואניש , אלכס צביטמן ואלכס דוכן הי"ד, חללי כיתת הכוננות מקריית ארבע, הוכרו כחללי צה"ל. אתמול, בתום שלושים יום לנפילתם בקרב בחברון, הוצבו על קבריהם מצבות צבאיות. משרד הביטחון מסר כי גם יוסף טוויטו הי"ד, איש כיתת הכוננות של היישוב איתמר, שנהרג לפני ארבעה חודשים בחדירת מחבל ליישובו, הוכר כחלל צה"ל.

מחבל מהג'יהאד האיסלמי שהיה בדרכו לפיגוע התאבדות בירושלים נעצר אתמול במחסום צה"ל שליד היישוב אדם, צצפון לעיר. כתבנו קובי סלע מסר כי המחבל נעצר כשנסע במונית ויחד עמו נעצרו סייען וארבעה ערבים נוספים, המבוקשים לחקירה.

ברשותו של המחבל נמצאה חגורת נפץ. בעקבות המעצר פוצצו חבלנים של צה"ל את המכונית על תכולתה, וזאת מחשש כי טמונות בה חגורות נפץ נוספות.

העצורים הועברו לחקירת כוחות הביטחון.

בשעות אחר הצהרים פתחו ערבים באש לעבר מכוניות ישראליות שנעו על הכביש סמוך לבקעה אל שרקייה ליד טול כרם. כתבנו קובי פינקלר מוסר כי לא היו נפגעים.

באירוע חבלני נוסף זרקו ערבים בקבוק תבערה על מכוניות ישראליות ליד הכפר מרדה בצפון השומרון. כתב ערוץ 7 קובי פינקלר מוסר כי גם באירוע זה לא היו נפגעים, ולא נגרם נזק למכונית.
בשכם היו עימותים בין כוחות צה"ל לבין סטודנטים ערבים מאוניברסיטת א'נג'ח.

מצה"ל נמסר כי בקסבה של העיר שכם פוזרו הפרות סדר, וכי לא דווח על פצועים כלשהם.

גם במחנה המעצר עופר שמדרום לרמאללה פרצו עימותים בין עצורים ערבים לבין כוחות הביטחון. כפי הנראה פרצו המהומות לאחר שנפוצו שמועות על אי פינויו של עציר חולה לטיפול רפואי. הכלואים החלו להתפרע. בתגובה על הידיעה נמסר מצה"ל כי עצירים התפרעו במחנה עופר, וכי עתה שורר שקט במקום.

בית המשפט המחוזי בירושלים גזר עונשי מאסר עולם על ארבעת המחבלים, חברי חוליית סילוואן. הארבעה הורשעו ברציחתם של 35 בני אדם ופציעתם של מאות בשרשרת פיגועים, וביניהם הפיגוע באוניברסיטה העברית, הפיגוע בקפה מומנט והפיגוע במועדון ה"שפילדס קלאב" בראשון לציון. כתבנו אפי מאיר מוסר כי על ראש החוליה נגזרו 35 מאסרי עולם מצטברים וחמישים שנות מאסר חופף. 26 מאסרי עולם מצטברים וארבעים שנות מאסר בחופף נגזרו על מחבל נוסף: ויסאם עבאסי. תשעה מאסרי עולם וארבעים שנות מאסר חופפות נגזרו על המחבל מוחמד עודה, ושישים שנות מאסר נגזרו על המחבל החוליה עלא עבאסין.
