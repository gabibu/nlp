

חשד לשוחד במשרד הרישוי בקריית-מלאכי ולדעת המשטרה שבעה אזרחים, תושבי הנגב, חשודים בכך שקיבלו רישיון נהיגה ללא שעברו כלל מבחני תיאוריה או מבחני נהיגה, תמורת שוחד לבוחן משרד הרישוי.

בימים אלה הסתיימה חקירה מסועפת שארכה חמישה חודשים ונוהלה בידי צוות חקירה אתגר לכיש בפיקודו של רב-פקד יוסי בוטראשוילי, במהלכה נבדקו חשדות נגד בוחן משרד הרישוי. לטענת המשטרה, הוא קשר עם בית ספר לנהיגה ונטל, לטענת המשטרה, שוחד מתלמידים שביקשו ברישיון נהיגה, ללא שעברו כלל מבחני תיאוריה ומבחני טסט ואף הופיעו ברשומות משרד התחבורה ככאלה "שעברו בהצלחה" את המבחנים ולצד שמותיהם נמצאה גם חותמת רישמית.

החקירה בדבר חשד המרמה והזיוף נפתחה בחודש יולי 2002, בעקבות תלונתו של קצין בטחון במשרד התחבורה, לפיה הבוחן חתם על טופס תיאוריה ומבחנים מעשיים לשבעה בני-אדם, אשר כלל לא למדו ולא הופיעו ברשומות תלמידי בית הספר.

בעקבות התלונה, זומנו התלמידים "שהצליחו בטסט" שלושה מביניהם על משאית ואחד על רכב פרטי, לחקירה במשטרה. הם נשאלו מדוע העדיפו לעבור את מבחני התיאוריה או הטסט דווקא בעיר מסויימת, ולא במקום מגוריהם בנגב. השבעה סיפרו לחוקרי המשטרה, כי איש הקשר שלהם, סיפר להם כי באותה עיר ניתן עבור את הטסט "על בטוח" ללא כל בעיות, והכחישו כי נדרשו לשלם שוחד.

במהלך החקירה התברר, לדברי המשטרה, כי איש קשר מהנגב פנה למזכירות בית הספר לנהיגה, שקשרה קשר עם הבוחן, שלטענת המשטרה, הוא זה שנתן את "חותמת הגומי" שאישרה כי "פלוני אלמוני" למד שיעורי נהיגה ועבר בהצלחה טסט מעשי או תיאוריה. במהלך שיתוף הפעולה בין השניים, זוייפו חותמות של בית הספר לנהיגה וחותמות של מורים לנהיגה, כך שהתלמידים מהנגב הופיעו ברשימותיהם של המורים, ללא ידיעתם וללא כל היכרותם עימם.

גם מורי הנהיגה שנחקרו בפרשה, נדהמו לגלות שמות של "תלמידים" שהופיעו ברשימותיהם ללא ידיעה על קיומם, תחת חתימות מזוייפות שלהם.

המשטרה פתחה בחקירה מסועפת, וחקרה פקידה במשרד הרישוי, בחשד לזיוף והוצאות רישיונת נהיגה בדויים, הפקידה הכחישה את האשמות נגדה וטענה, לדברי המשטרה, כי לא היתה שותפה בפעילות של הבוחן ומזכירת בית-הספר לנהיגה.

רפ"ק יוסי בוטראשוילי מסר לסוכנות עתי"ם, כי נחקרו עשרות חשודים ועדים, וחלקם, לדבריו, שיתפו פעולה והצביעו על חשדות נגד מזכירת בית הספר לנהיגה ונגד הבוחן. עוד נמסר מהמשטרה, כי במהלך החקירה זכו לשיתוף פעולה וסיוע ממנהל משרד הרישוי בנפה יצחק אורדמן וכן מהממונים עליו במשרד התחבורה, כדי לגלות את אופן פעולתם של המזכירה והבוחן.

בחקירתו קשר עצמו, לדברי המשטרה, הבוחן את עצמו לארועים המיוחסים לו וטען להגנתו, כי "עשה זאת בלי כוונה ובלי תמורה". עוד טען בפני החוקרים, כי במעשיו חשב שהוא "מסייע" למדינה, משום שקבלי הרישיונות המזוייפים טענו בפניו כי הם "משתפים פעולה עם כוחות הבטחון", וזוהי תרומתו למדינה בכך שהקל עליהם בהשגת רישיון נהיגה.

לטענת המשטרה, קיבל מנהל משרד הרישוי האיזורי יצחק אורדמן איומים טלפוניים מאלמוני בו נאמר לו, כי "אם לא יירד מהסיפור, הוא ייפגע".

לדברי רפ"ק בוטראשוילי, המשטרה הצליחה למרבה המזל "להקפיא" את תהליך הוצאת רשיונות הנהיגה ובימים הקרובים יוגשו כתבי-אישום נגד שני המעורבים בפרשה בחשד לזיוף בנסיבות מחמירות, קשירת קשר לביצוע פשע, מתן וקבלת שוחד ואיומים.

