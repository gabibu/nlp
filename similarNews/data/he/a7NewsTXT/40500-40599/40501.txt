

גבר שהשאיר את בנו בן הארבע להמתין לו בתוך הרכב הדולק כשיצא לקניות, נדהם כאשר חזר לאחר מספר דקות לאותו המקום ולא מצא בו את הרכב או את הילד.

הפתעה ציפתה גם לגנב הרכב, שהבחין בגבר היוצא ממכוניתו בשכונת פסגת זאב בירושלים תוך שהוא משאיר בתוך המכונית את המפתחות. הגנב ניצל את ההזדמנות ונכנס לרכב החונה, אך משהחל לנסוע ברכב הגנוב גילה כי לנסיעה הצטרף אליו בנו של בעליו החוקיים של הרכב.
הגנב עצר, העביר את הילד לנהג מונית שראה בסמוך, המשיך בנסיעה לכיוון צפון ונמלט מהאזור.

האב ההמום שגילה כי בנו ורכבו נעדרים, התקשר למשטרה, וזו פתחה במצוד אחרי הרכב הנמלט
באמצעות מסוק משטרתי וניידות.

בזמן שהמרדף התנהל, יצר נהג מונית קשר עם המשטרה, וסיפר כי למוניתו הוכנס פעוט בן ארבע ע"י גבר זר שנמלט מהמקום.

הפעוט הושב לאביו, אך במשטרת ירושלים מציינים שמלבד המרדף אחר גנב הרכב, תישקל האפשרות להגיש כתב אישום נגד האב, על הזנחת בנו.
