

בעלי המלון פרדייז במומבסה, שבו נהרגו שלושה ישראלים בפיגוע טרור, דורשים בימים האחרונים מבעלי יחידות הנופש הישראלים להעביר אליהם סכום של 2,000 דולר, כדי לשקם את המלון לאחר הפגיעה הקשה. מסתבר כי המלון לא היה מבוטח מפיגועי טרור ועל כן נדרשים מחזיקי יחידות הנופש לשלם וזאת בנוסף ל 7,000 דולר ל-10,000 דולר, ששילמו בשנים האחרונות עבור זכות השימוש ביחידה למשך שבוע בשנה. כך פורסם באתר "גלובס".

אף לא סיים עדיין לשלם עבור זכות הנופש. חלק מבעלי היחידות סבור, כי אין לדרוש ממנו סכום זה ועל בעלי המלון לשפצו מכספם או מכספי הביטוח. חלק אחר טוען, כי מדובר בדרישה הגיונית, משום שהמלון אינו מבוטח נגד נזקי טרור.

הנאמן של יחידות הנופש שרכשו ישראלים במלון, עו"ד יגאל כהן, אמר כי "אכן הועברו בקשות כאלו לבעלי היחידות. מדובר בכ-1,000 בעלי יחידות ישראלים. הדרישה הגיונית בהתחשב בכך שהמלון לא מבוטח מפני פיגוע טרור. אם הדבר היה מתרחש בארץ, הרי שמס רכוש היה מכסה את הנזקים.

"בדקתי הימצאות מוסד דומה בקניה, אך אין כזה, ועל כן בעלי המלון צריכים לשאת בכל העלות. מבחינת בעלי היחידות, מדובר בתשלום עבור דמי תחזוקה, שממילא היו נדרשים בעתיד לשלם. במקביל, אני בודק עם הגורמים הממשלתיים בארץ אם ישתתפו בעלות הנוספת וגם פניתי למס רכוש. אני ממתין לתשובות". עוה"ד כהן פנה גם לשגריר קניה בארץ.

יודגש, כי כהן אינו צד לדרישה לשלם 2,000 דולר, אלא רק בעלי המלון, שהם משקיעים זרים. כהן הוא המחזיק, פורמלית, בבעלות על יחידות הנופש, עבור הרוכשים הישראלים, משום שזכות שימוש לשבוע בשנה אינה יכולה להירשם בטאבו, ועל כן נדרש נאמן.

כהן רשם הערת אזהרה עבור היחידות, באמצעות חברה קנייתית שבניהולו. לדבריו, בעלי היחידות כבר החלו לנהל מגעים עם בעלי המלון בנושא דרישת תשלום ה-2,000 דולר, ואפשר שלבעלי היחידות ינתן פיצוי, כגון הוספת זכות נופש לשבוע נוסף.

המוסד לביטוח לאומי הכיר באחרונה בנפגעים הישראלים במומבסה כנפגעי טרור לכל דבר, והם יהיו זכאים להקצבות הכספיות הקבועות בחוק. מהמוסד לביטוח לאומי נמסר, כי כבר הוגשו בקשות על-ידי חלק מהנפגעים והן נענו בחיוב.

