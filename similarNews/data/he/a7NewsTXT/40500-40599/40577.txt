

כתמי הנפט שדלפו מהמיכלית "פרסטיז'" לחופי צפון-מערב ספרד, החלו היום לאיים בגל זיהום חדש.

כתמי הענק נעים כעת צפונה, כאשר הם מדלגים ככל הנראה על המים העשירים בדגה ובצדפות דרומית לחוף גליסיה, אך מאיימים על "חוף המוות" המצוי צפונה מגליסיה, כך מדווחת סוכנות עתי"ם.

מחוז גליסיה מתמודד בגל השלישי של כתמי נפט שדלף מה"פרסטיז'" ואשר גרמו לאסון הסביבתי החמור ביותר שנרשם אי-פעם בספרד. מאות קילומטרים של חוף זוהמו, והדבר הותיר אלפי דייגים התלויים כיום בסיוע ובקצבאות מהממשלה.

דייגי האזור גייסו כ-4,000 ספינות וסירות, והם מנסים בימים אלה לאסוף את הנפט הצף על פני הים.

יורש העצר הספרדי הנסיך פליפה, היה אמור לבקר היום בחוף גליסיה, בעקבות אביו המלך חואן קרלוס, שהגיע לאזור האסון מייד לאחר טביעת ה"פרסטיז'".

ראש ממשלת ספרד חוסה מריה אסנר, ביקר בגליסיה בפעם הראשונה בשבת, והודיע על שחרור מימון וחבילת סיוע בסך של יותר מ-200 מיליון אירו, להמרצת הכלכלה המקומית. למרות ההבטחה, זכה ראש הממשלה לביקורת נוקבת על התגובה המאוחרת.

אלפי ספרדים הפגינו אתמול בברצלונה, וקראו לאסנר ולבכירים אחרים בממשלה להתפטר. באשר למספר המפגינים קיימת מחלוקת בין משטרת ספרד למארגני ההפגנה. מהמשטרה נמסר כי בהפגנה השתתפו 12,000 איש, אולם מארגניה דיווחו על נוכחות של 50,000 איש.
