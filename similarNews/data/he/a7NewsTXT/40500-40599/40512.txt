

כמידי חודש סבבו אלפי יהודים סביב שערי הר הבית בדרישה לפתוח את ההר. הצעדה התחילה מרחבת הכותל המערבי לאחר תפילה המונית בכותל לציון יום צום עשרה בטבת, וסובבה את שאר שערי הר הבית. ליד כל שער אמרו הצועדים את שירי "המעלות" כפי שהיה נהוג ע"י הלויים בזמן שבית המקדש היה קיים. המשטרה אבטחה את הצעדה.

קודם לכן התקיים בישיבת הכותל כנס גדול בהשתתפות הרב דוד דודקביץ, ממיסדי אגודת "אל הר המור-משמר במקדש", הרב מרדכי אלון- ראש ישיבת הכותל, הרב דב ליאור- רבה של קרית ארבע והרב יהושע שפירא- ראש ישיבת רמת גן. הרבנים דיברו על המצב בהר וקראו לכל יהודי לפעול בנושא.

מארגני הכנס הביעו שביעות רצון מהשתתפותם העצומה של הציבור הגדול. "יש התעוררות מאוד גדולה ונמשיך לקיים מידי חודש את סיבוב השערים", אמרו המארגנים.
