

מראשית חודש ינואר 2003 ינהיג משרד התחבורה שיטה חדשה להקצאת מבחני נהיגה מעשיים ("טסטים") לתלמידי נהיגה, שיטה שתאפשר לייעל את תהליך חלוקת המבחנים לתלמידים ולקצר את זמן ההמתנה ל"טסט", כך מסר מנהל אגף הרישוי שוקי שדה.

על פי השיטה החדשה חלוקת ה"טסטים" לתלמידים תתבצע על פי רשימת שמות, ובה יופיע שמו של כל תלמיד בנפרד. הדבר יתבצע באמצעות המחשב של משרד הרישוי. לאחר שעבר בהצלחה את המבחן העיוני, ה"תיאוריה" יוזן שמו של התלמיד למאגר הנבחנים של משרד התחבורה, המשרד יקצה למורה את רשימת הנבחנים הממתינים ל"טסט" ויגרע מהרשימה כל תלמיד שעבר בהצלחה את ה"טסט".

בשיטה הישנה לא נערכה רשימה שמית של התלמידים הממתנים ל"טסט" אלא כל מורה קיבל הקצאה של מבחנים באופן ידני, אחת לשלושה חודשים ואלה חולקו לתלמידים בהתאם להחלטת מורי הנהיגה.

בשיטה זו לא היה אפשר לדייק בחלוקת ה"טסטים", וזאת מאחר שטופסי התלמידים עברו תכופות בין המורים ובתי הספר לנהיגה, וכך תלמיד היה יכול להופיע ברשימה של שני מורים ויותר ולקבל מבחן נוסף כעבור ימים אחדים על חשבון תלמיד אחר.

יצוין כי בחלק מהמקרים תלמידים שעברו את המבחן המעשי המשיכו להופיע ברשימת המורים כתלמידים הזכאים ל"טסט".

דובר משרד התחבורה אבנר עובדיה מסר כי השיטה החדשה תאפשר למשרד התחבורה לקבל את מספרם המדויק של התלמידים הזכאים למבחן מעשי וכן מידע סטטיסטי של אחוזי התלמידים שעברו או נכשלו ב"טסט". הרישום הממוחשב יאפשר גם לשחזר באופן מיידי טפסים שאבדו ולחסוך בכוח אדם ומשאבים.

דובר משרד התחבורה מסר כי בקרוב יהיה אפשר לקבל גם נתונים סטטיסטיים על הסיבות לכישלון תלמידים ב"טסט", ובכך יתאפשר למורי הנהיגה להדגיש באוזני התלמידים את הסיבות לכישלון.
