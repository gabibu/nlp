

יו"ר מפלגת העבודה לשעבר, בנימין בן אליעזר, יצביע ביום ג' נגד תקציב המדינה שיובא לאישור הכנסת.
"אני, שהובלתי את עזיבת הממשלה בגלל התקציב, הולך להצביע נגד התקציב וזאת זכותי", הדגיש בן אליעזר

בן אליעזר יפעל בניגוד להחלטת סיעת מפלגת העבודה, שהחליטה היום, בישיבה בשכונת התקווה בתל אביב, להימנע בהצבעה על תקציב המדינה, כפי שהציע יו"ר המפלגה עמרם מצנע.

בסיעה לא התקיימה הצבעה בנושא זה, אולם יוחלט לפעול על-פי הצעת היו"ר מצנע. זאת, לאחר שהיה סיכוי שבהצעה בסיעה יובס מצנע ודעתו, להימנע בהצבעה על התקציב, לא תתקבל.

בישיבה התחלקה הסיעה בין המצדדים בהתנגדות לתקציב, ובראשם בן אליעזר, לבין המבקשים להימנע לתקציב, ובראשם עמרם מצנע. בבן אליעזר תמכו חברים כאפריים סנה, דליה איציק וצלי רשף. במצנע תמכו חברים כשלום שמחון, אברהם בייגה שוחט, אורית נוקד ואבי יחזקאל.

בדיון טען מצנע, כי הוא נחרץ בדעתו להמנע, וזאת משום שאם לא יאושר תקציב המדינה 2003, יפגעו השכבות החלשות שלא יקבלו את מלוא הסיוע הסוציאלי. יו"ר הסיעה אפי אושעיה צידד במצנע, וביקש מהחברים לעמוד מאחורי היו"ר הנבחר. כאמור, התקבלה החלטה עקרונית להמנע בהצבעה על התקציב, אך בן אליעזר יצביע נגדו.

יחד עם זאת ייתכן, כי יהיו חברים נוספים בסיעה, שינצלו את העובדה שלא היתה הצבעה והחלטה מפורשת בנושא, ויבקשו אף הם להצביע נגד התקציב. הם יוכלו לעשות כן, אחרי שיפנו בבקשה בנושא לאפי אושעיה. עד יום ג', אם-כן, עוד יהיו דיונים וניסיונות במפלגת העבודה ליישר קו עם עמרם מצנע. מנגד, עלולים אוהדי בן-אליעזר להפר את האידיאליה ולהתעקש על הצבעה נגד התקציב, דבר שיפלג את מפלגת העבודה ועלול להשפיע לרעה על מנהיגותו של היו"ר הטרי.
