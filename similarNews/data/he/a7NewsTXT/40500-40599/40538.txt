

ארגוני העצמאים מארגנים כינוס חירום לעצירת התמוטטות העסקים

בתחילת חודש ינואר הקרוב מארגנת לשכת ארגוני העצמאים כינוס חירום מיוחד לקבלת החלטות לבלימת ההתמוטטות של העסקים הקטנים והבינוניים. הכינוס נערך בשיתוף התאחדות המלאכה והתעשייה והתאחדות התעשיינים- המועצה לעסקים קטנים ובינוניים.

לכינוס הוזמן רה"מ שרון, וכן ראשי כל המפלגות וחברי כנסת.

לדברי נשיא לשכת ארגוני העצמאים זאב וינר מזה שלוש שנים יש תהליך קריסה של רבבות עסקים פרטיים קטנים ובינוניים שאינם מסוגלים יותר לשאת את חומרת המצב במשק. "מיום ליום מצטרפים עסקים רבים קטנים למעגל הסגירה, המקיף את כל ענפי הפעילות המשקית בכל הארץ. חייבים לשים קץ לתופעה חמורה זו, שהיא בעלת השלכות הרסניות על המשק כולו", אמר נשיא לשכת ארגוני העצמאים.

"אנו נתבע מכל ראשי המפלגות ומראש הממשלה עצמו, שישתתף בכינוס, להכריז על שנת 2003 כ'שנת העסקים הקטנים', ונתבע מהם לפעול בכל כלי החקיקה לעצור את המגמה של התמוטטות העסקים הקטנים", אמר וינר.
