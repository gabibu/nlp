

מפכ"ל המשטרה שלמה אהרונישקי כינס הערב את ראשי אגפי החקירות והמודיעין במשטרה וכן את ראש היחידה הארצית לחקירות הונאה מירי גולן, לדון בחשדות לפלילים בבחירות הפנימיות במפלגות השונות. כתב עתי"ם מוסר, כי במשטרה יוקמו צוותים שיבחנו כל מידע בקשר לחשדות לפלילים בפריימריס של המפלגות.

חבר הכנסת לשעבר עקיבא נוף, שהתמודד בפריימריס בליכוד, העיד הבוקר ביחידה הארצית לחקירות הונאה בבת ים. הוא מסר לחוקרים שמות של חברי מרכז הליכוד, שלטענתו ביקשו ממנו כסף תמורת תמיכה במועמדותו. במשטרה מטילים ספק אם אפשר יהיה להשלים את החקירה עד מועד הבחירות.
