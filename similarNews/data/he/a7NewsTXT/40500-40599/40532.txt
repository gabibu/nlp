

הנהלת מרכז הקניות "קניון ערים" בכפר סבא החליטה שלא לפתוח עוד את שעריו בשבתות. זאת על פי החוק האוסר לפתוח חנויות בשבת. בסגירת הקניון תמכו חברי העבודה הליכוד והסיעות הדתיות שבמועצת עיריית כפר סבא. התנגדה לכך סיעת מר"ץ.

הסיעה אף תכננה לשנות את חוק העזר העירוני במהלך ישיבת מועצת העיר, וזאת כדי שיהיה אפשר לפתוח את הקניון מבלי לעבור על החוק. ראש העירייה ואלד השיב על הביקורת שהופנתה אליו מאנשי סיעת מר"ץ באומרו כי יש לשמור על החוק, כולל זה שאוסר לפתוח חנויות בשבת.

סיוע למאמציה של מר"ץ לחלל את השבת יהיה אפשר לקבל דווקא ממפלגת "ישראל בעלייה". העיתונאית חני לוז דיווחה כי מצעה של "ישראל בעלייה" כולל תמיכה בפתיחת עסקים בשבת. המפלגה כותבת כי היא מעודדת הסדרים ברמה המקומית, במקום חקיקה מרכזית, שתסדיר, בין השאר, את האופי של השבת. כמו כן מעודדת המפלגה הפרטה של התחבורה הציבורית, אשר "תאפשר היסע המונים בשבת. בד בבד אפשר להעביר החלטות על הפעלת התחבורה בשבת לרמת הקהילות והשכונות בכל עיר ועיר", נאמר במצע המפלגה.

בדיווחה מציינת לוז כי שרנסקי ומפלגתו מצליחים לגרוף קולות של תומכים מקרב קהילת עולי ארה"ב וארצות אנגלוסקסיות אחריות. לפני כשבועיים קיים שרנסקי כנס גדול בהשתתפותם של מאות עולים אנגלו סקסים בירושלים, שרובם המוחלט שומרי מצוות. לדברי משתתפת בכנס, שרנסקי הדגיש את פעילותו לחקיקת יום מנוחה נוסף ביום ראשון, דבר שיוריד את המתח סביב שאלת השבת, אולם המשתתפים לא שמעו על תמיכתו בפתיחת עסקים ובהסדרת תחבורה ציבורית בשבת, כך לדברי אותה משתתפת.

אחד מנושאי המאבק של "ישראל בעלייה" הוא המאבק נגד החקיקה הכלכלית החדשה שהעביר שר האוצר סילבן שלום, המטילה מס על הכנסות של עולים מחו"ל. בכך מתגברת התמיכה למפלגה בקרב אותם עולים, שכאמור, ברובם שומרי מצוות.
