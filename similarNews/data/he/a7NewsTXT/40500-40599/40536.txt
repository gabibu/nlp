

מפכ"ל המשטרה הורה לבדוק את החשדות לפלילים בבחירות המוקדמות במפלגות.

מפכ"ל המשטרה שלמה אהרונישקי כינס אמש את ראשיהם של אגפי החקירות והמודיעין במשטרה וכן את ראש היחידה הארצית לחקירות הונאה מירי גולן, וזאת כדי לדון בחשדות לפלילים בבחירות הפנימיות במפלגות השונות.

במשטרה הוחלט על הקמת צוותים שיבחנו כל מידע בקשר לחשדות לפלילים בנסיבות אלו.
חבר הכנסת לשעבר עקיבא נוף, שהתמודד בבחירות המקדימות בליכוד, העיד הבוקר ביחידה הארצית לחקירות הונאה בבת ים. הוא מסר לחוקרים שמות של חברי מרכז הליכוד, שלטענתו ביקשו ממנו כסף תמורת תמיכה במועמדותו. במשטרה מטילים ספק אם אפשר יהיה להשלים את החקירה עד מועד הבחירות הכלליות.

ישראל כץ מהליכוד אמר לערוץ 7 כי אין ספק באשר לקבילות תוצאותיהן של הבחירות הפנימיות. נבחרתי במקום החמישי ובמקום השביעי לאחר השיבוץ, וזאת ללא מטה, בלי בלונים, בלי אוהלים ובלי גימיקים. קיבלתי את המקום בשל העמדות שלי, שלהן, כך יודעים גם חברי המרכז, אני מחויב, אמר כץ. לעומת זאת ציין כץ כי ישנם מועמדים, גם בין הבכירים במפלגה, שנבחרו למקום פחות גבוה משום שעמדותיהם לא תאמו את דעותיהם של חלק מהמצביעים. הוא הוסיף כי ייתכן שהיו תופעות בשוליים, שמן הדין, לדבריו, לחקור אותן, ולמצות את הדין עם מי שגרם להן, אך מכאן ועד להכפשתה של תנועה שלמה רחוקה הדרך.

כץ הוסיף כי נראה שבמסע הכפשות זה מנהלת התקשורת מסע תעמולה משל עצמה נגד הליכוד. מדובר, לדבריו, במסע תעמולה של התקשורת לטובת מצנע. "יש כאן סדר יום ברור של רוב אמצעי התקשורת להחליש את הליכוד", אמר כץ, והוסיף כי מאחורי ניסיון זה עומדת כוונה לאלץ את הליכוד ללכת לממשלת אחדות מבלי שהליכוד יוכל לעמוד על עקרונותיו ועל דעותיו. כץ הוסיף כי אף על פי שאינו שולל את זכותם של אנשים להתריע על מה שהתנהל לדעתם באופן לא תקין בכל מקרה צריך לזכור שהדיון האמיתי אל מול מצנע הוא בנושאים העקרוניים כמו הוספת נושא חלוקת ירושלים במצע העבודה ועל דרכו כאיש שמאל קיצוני המבקש מנדט מהציבור לדרכו. ניכר ניסיון להסיט את מערכת הבחירות מנושאים אלו לנושאים שוליים, שגם מפלגת העבודה אינה נקיה מהם, אמר.
