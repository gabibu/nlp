

בלשי מרחב השומרון של המשטרה, בלוויית כוחות צה"ל, פשטו בסוף השבוע על העיירה קבטיה שברש"פ ולכדו 19 כלי רכב גנובים. בין כלי הרכב שנמצאו בפשיטה נמצא טרקטור וגם כלי רכב אחדים שנעלמו במהלך הימים האחרונים. בפשיטה נעצרו שישה חשודים. הפשיטה לאזור התבצעה באמצעות שני טנקים של צה"ל וכוחות רגליים, וזאת על פי מידע מודיעיני שהצטבר במהלך הימים האחרונים. ממשטרת מחוז ש"י נמסר כי נוכח האפשרות של שימוש בכלי רכב גנובים למטרות פח"ע תמשיך המשטרה לרדוף אחרי גנבי רכב מהרש"פ.

סוגיית גניבות כלי הרכב הגיעה בימים האחרונים עד לפתחו של בית המשפט. העיתון גלובס מדווח כי חברות הביטוח "כלל ביטוח" ו"אריה" הגישו לרש"פ ולמועצה הפלשתינית תביעת פיצויים על סך 144.5 מיליון שקל בגין גניבות רכב.

בתביעה שהוגשה לבית המשפט המחוזי בירושלים קובעות שתי חברות הביטוח כי הסכום שאותו הן תובעות מהווה 10% מנזקיהן בשל גניבות הרכב בשנים 96' עד 00'. "כלל" תובעת 120 מיליון  ו"אריה" תובעת 24 מליון .

בין היתר נטען בכתב התביעה כי הנתבעות הפרו את ההתחייבויות שקיבלו עליהן, התחייבויות המעוגנות בהסכמים המכוננים שמדינת ישראל חתמה עמן עליהם. (הסכם קהיר, המכונה הסכם עזה-יריחו, הסכם הביניים ואחרים.) בהסכמים צוין כי הנתבעות מחויבות למנוע פשיעה בכלל וגניבת כלי רכב וסחר בהם ובחלקיהם בפרט. הסכמים אלו הם אשר כוננו את הגופים הנ"ל כגופים הכשירים לתבוע ולהיתבע ללא כל חסינות ריבון, כך נכתב בכתב התביעה.

בתביעתן טוענות החברות כי לא זו בלבד שהרש"פ והמועצה הפלשתינית לא קיימו את התחייבויותיהן ואף עצמו את עיניהן מלראות את "תעשיית הרכב הגנוב" שפרחה בעקבות גניבת כלי רכב ישראליים, אלא שגם פניות חוזרות ונשנות של ישראל למלא אחר ההסכמים לא נענו. יתר על כן: הנתבעות אף עודדו את התופעה, הכשירו כלי רכב גנובים לשימוש חוקי כביכול, ובחלק מהמקרים השתתפו באופן פעיל במעשי הגניבה ובשימוש ברכבים הגנובים.

אם לא די בכך במהלך הדיונים על פתיחת "המעבר הפתוח" אף הציעו נציגי הרש"פ לנציגי ישראל כי הרש"פ תחזיר לחברות הביטוח עשרת אלפים כלי רכב גנובים תמורת תשלום של 4000 ש"ח עבור כל רכב גנוב. התובעות מציינות כי הצעה זו נדחתה, והיא מבליטה את יכולתן של הרש"פ ושל המועצה הפלשתינית לשלוט בתופעה או לצמצמה.

מחדלי הרש"פ והמועצה הפלשתינית, כך על פי כתב התביעה, גרמו במחדליהן לכך שכ 70% מכלי הרכב הגנובים באותה תקופה מתושבי ישראל הקטנה הגיעו אל שטחי הרש"פ.

גלובס מוסיף ומציין כי בד בבד עם הגשת כתב התביעה הגישו התובעות בקשה לעיקול זמני של כספי הנתבעות המוחזקים בידי מדינת ישראל, וזאת לשם הבטחת ביצועו של פסק הדין לכשיינתן.

עוד מציינת הכתבה כי חברות הביטוח בוחנות אפשרות להיטיב עם מבוטחיהן שנפגעו עקב הגניבות אם יזכו בתביעה ואם יושב כספן בגין נזקי הגניבות.
