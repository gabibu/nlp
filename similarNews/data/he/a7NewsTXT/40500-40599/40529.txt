

היחידה הארצית לחקירות הונאה פתחה בחקירה בחשד לאי-סדרים, ועבירות של שוחד וסחיטה בבחירות הפנימיות בליכוד.

החקירה נפתחה בעקבות תלונה שהגיש עקיבא נוף, אחד המתמודדים, לפיה פעילי ליכוד וחברי מרכז ניסו לסחוט ממנו כספים וטובות הנאה תמורת גיוס קולות עבורו.

הבוקר דווח כי התנועה לאיכות השלטון פנתה ליועץ המשפטי לממשלה בבקשה שיורה למשטרה לפתוח בחקירה פלילית בחשד לאי סדרים במהלך הבחירות הפנימיות במפלגת העבודה.

בפנייה נטען שבפריימריס הצביעו חלק מהבוחרים עבור מועמדים בתמורה לשוחד כספי. עוד נטען שחלקם השתמשו בתעודות זהות שאינן שלהם, והצביעו יותר מפעם אחת.


בין השרים שיתבקשו למסור עדויות יהיו שרת החינוך לימור לבנת, שר התקשורת רובי ריבלין והשר לביטחון פנים עוזי לנדאו שממנו ביקשו פעילים להסדיר חנינות לאסירים, או שיפור תנאים לאסירים אחרים. ככל הידוע, שרים אלה סירבו להיענות לתביעות שהוצגו בפניהם כתנאי לתמיכה בהם.
