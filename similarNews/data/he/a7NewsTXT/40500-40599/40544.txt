

ממשלת ירדן הודתה אתמול בקיום תאים של ארגון אל קאעידה בתחומה, אך לטענתה, הצליחו כוחות הביטחון לפרק תאים אלה.

עוד נמסר כי בכירים ירדנים התנגדו לאפשרות שארגון אל קאעידה פעיל בממלכה עד לרציחתו של הדיפלומט האמריקני לורנס פולי, ב-28 באוקטובר לפני ביתו בעמאן.

שני הפעילים באל קאעידה ,הלובי סאלם סאעד בן סווייד והירדני יאסר פאתיח' איבראהים, נעצרו כחשודים ברציחתו של הדיפלומט האמריקאי. השנים הודו שתא אל קאעידה, אליו השתייכו, התכוון להבריח למדינה טילי קרקע אוויר וכי סופקו להם מכונות ירייה, רימוני יד וכסף כדי לבצע פיגועי טרור נגד שגרירויות ודיפלומטים זרים.

תא זה של אל קאעידה לא היה הראשון שהתגלה בירדן. בנובמבר 1999 סיכלו השלטונות תוכנית להשתמש בגז מרעיל וחומרי נפץ נגד אמריקנים וישראלים במתי מלון ובאתרי תיירות במהלך חגיגות המילניום, וחודשים אחדים לאחר מכן דווח, כי אוסאמה בן לאדן שלח את אנשיו להתנקש בחייהם של המלך עבדאללה ובני משפחתו, שנפשו ביאכטה בים התיכון. התוכנית נכשלה לאחר מידע מודיעיני שהגיע לשירותי הביטחון הירדניים.



