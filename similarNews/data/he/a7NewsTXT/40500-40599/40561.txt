

צפון קוריאה מאשימה את ארה"ב בכך שהיא מונעת העברת סיוע למדינה על מנת לאלץ את המשטר לוותר על חידוש תכניתו לפיתוח נשק גרעיני.

"ארה"ב מונעת העברת סיוע בכל הדרכים ובכל השיטות, כולל פוליטיזציה של הנושא", אמר דובר משרד החוץ בפיונגיאנג, אותו ציטטה סוכנות הידיעות הרשמת של צפון קוריאה.

לפני שבועות אחדים, הודיעה ארה"ב כי היא מתנה את משלוחי המזון לצפון קוריאה ברצונו של המשטר לאפשר גישה נוחה יותר לעובדי סיוע בינלאומיים המפקחים על חלוקת הסיוע לצפון קוראה.

עובדי הסיוע הבינלאומיים קובלים על כך שהגישה לאזורים רבים במדינה אסורה עליהם. יש הסבורים שהסיוע מהמערב מופנה לצבא צפון קוריאה.

המתיחות בין ארה"ב לצפון קוראה גברה בשבוע שעבר, לאחר שפיונגיאנג הודיעה על כוונתה לחדש את תכניתה הגרעינית, שהוקפאה מאז שנת '94 על הסכם עם ארה"ב.

יצוין כי על פי נתוני הממשל האמריקני, 45% מהילדים בצפון קוריאה בני פחות מ-5 סובלים מתת-תזונה כרונית, ויותר מארבעה מיליון ילדים בגיל בית ספר סובלים מתת-תזונה חמורה.
