

"יאסר ערפאת והמושחתים שסביב חוששים מהתעצמות כוחן של תנועות החמאס והג'יהאד האיסלמי, אם יתקיימו הבחירות בשטחים בתחילת 2003. מסיבה זו, בדעתו של ערפאת לעשות הכל לדחות את הבחירות למועד בלתי ידוע, כך אמר חבר המועצה המחוקקת הפלשתינית חוסאם חאדר, שהוא אחד מבכירי הפתח במחנה הפליטים בלטה בשכם.

חאדר נחשב למבקר חריף של ערפאת וחוג האנשים הסובב אותו.

לדבריו, כי ערפאת ומקורביו מנמקים את ההחלטה לדחות את הבחירות בפעילות צה"ל בשטחים, אך מאחורי הנימוק, הממשי כשלעצמו, מסתתר החשש מפני עליית כוחם של חמאס והג'יהאד האיסלאמי. ערפאת חרד יותר מהאפשרות ששתי תנועות הסירוב, שהתחזקו בדעת הקהל הפלשתינית בתקופת האינתיפדה, יקחו חלק בבחירות וינצלו את המצוקה הקיומית בשטחים ואת התסכול שנלווה אליה, נוכח נגע השחיתות המושרש בעומק ההנהגה הפלשתינית, המנותקת מהבוחרים ומסבלם, כדי לחזק את מעמדן.

בעוד ערפאת ומקורביו מסתגרים במתחם המוקטעה, מניידים מיליוני דולרים החוצה מהשטחים לחשבונותיהם האישיים בבנקים זרים, כפי שנחשף בפרשת גנוסר ושותפו הפלשתיני בפרשה מוחמד ראשיד, יועצו האישי של ערפאת ומקורבו, אומר חוסאם חאדר, מצטיירים מנהיגי תנועות החמאס והג'יהאד האיסלאמי באור שונה ובכך מאיימים על מעמדו.

