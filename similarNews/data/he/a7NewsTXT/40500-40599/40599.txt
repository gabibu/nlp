

מעצרו של רב פקד גיורא עזורי, החשוד בקבלת שוחד וטובות הנאה מידי אסירים בתמורה למתן הקלות בתנאי מאסרם, הוארך בצהריים ב-7 ימים, בפקודת שופט השלום בירושלים, חיים לי-רן.

לדברי המשטרה, עזורי עובד מזה 30 שנה באגף המודיעין המשטרתי כראש חולייה בשרות בתי הסוהר ומקשר בין האסירים לבין ועדת השחרורים.

הוא חשוד בכך כי במשך חודשים ארוכים נהג לקבל שוחד כספי וטובות הנאה שונות מאסירים, אותם פקד. זאת, בתמורה למתן חוות דעת חיוביות וסיוע בבקשת הקלות בתנאי מאסרם ובבקשות לחופשות.

מן החקירה עולים שמות רבים של אסירים ועבריינים פליליים, המוכרים היטב למשטרה, מהם קיבל, לכאורה, עזורי את טובות ההנאה והכספים.

האסירים ניצלו, על פי החשד, את קירבתו של עזורי אל ועדת השחרורים וידעו, כי להמלצותיו משקל רב בהחלטות הנופלות בוועדה.

החקירה נמשכה חודשים רבים חלקה באופן סמוי וכללה האזנות סתר רבות ועשרות עדויות של אסירים ועבריינים שונים, שהעידו, כי שיחדו את עזורי, כך טענה המשטרה.

בין השאר נחשד עזורי, כי קיבל כרטיסי טיסה לרומניה ולבולגריה, סעודות שונות וכספים.

הסניגור, עוה"ד יוסי זילברברג, הכחיש בשם מרשו את האשמה וטען, כי לעזורי עבר מפואר במשטרה וכי אם בכלל, הרי שהוא דווקא נותן חוות דעת קשוחות בנוגע לאסירים ולא להיפך. "מרשי היה במשך 30 שנה 'האיש הרע' במשטרה. הוא היה זה שנלחם בוועדות השחרורים בכל הארץ על מנת למנוע חופשות ויציאות של אסירים", אמר זילברברג. עוד טען הפרקליט, כי כל המקרים שהוצגו בתיק החקירה ניתנים להפרכה וכי החשוד מעולם לא קיבל כל כספים או טובות הנאה מן העבריינים המוזכרים בחקירה.

שופט בית משפט השלום בירושלים חיים לי רן סירב לבקשת ההגנה לאפשר לעזורי מעצר בית בתנאים מגבילים ופסק להאריך את מעצרו בשבוע ימים.
