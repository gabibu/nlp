

במשטרה יוקמו צוותים שיבחנו כל מידע בקשר לחשדות לפלילים בפריימריס של המפלגות.

מפכ"ל המשטרה שלמה אהרונישקי כינס היום בערב לפגישת עבודה את ראשי אגפי החקירות והמודיעין במשטרה, מזרחי ופרנקו, וכן את ראש היחידה הארצית לחקירות הונאה מירי גולן, לדון בחשדות לפלילים בבחירות הפנימיות במפלגות השונות.

המשטרה בודקת את החשדות לשוחד כספי בבחירות הפנימיות בליכוד, והעומדים לתת עדות בעניין זה במשטרה הם חברי כנסת ושרים.

חבר הכנסת לשעבר עקיבא נוף, שהתמודד בפריימריס בליכוד, העיד היום ביחידה הארצית לחקירות הונאה בבת ים. הוא מסר לחוקרים שמות של חברי מרכז הליכוד, שלטענתו ביקשו ממנו כסף תמורת תמיכה במועמדותו.

ח"כ נחמה רונן מהליכוד, שטסה היום לחו"ל, תוזמן מיד בשובה לארץ לחקירה, והמשטרה תופרים את החקירה מעדויות אלה וצופים, כי רשימת שמות נותני ומקבלי השוחד תלך ותגדל.

נחמן שכטר, מתמודד שנכשל בפריימריס ולא נכנס למקום ריאלי ברשימת המועמדים לכנסת, מסר כי יגיש תלונה במשטרה ויפרוש מהליכוד. "מישהו הציע שאני אשלם כמה עשרות אלפי שקלים תמורת 299 קולות, ואני בציניות אמרתי, תביא לי עוד קול אחד ואתן לך מאה ועשרים. ברחתי כל עוד נשמתי בי מהמקום", אמר.

במשטרה מטילים ספק אם אפשר יהיה להשלים את החקירה עד מועד הבחירות, וזאת משום שלא ברור עד כמה היא תסתעף. החשודים ייחקרו תחת אזהרה וגורמי משטרה מסרו לתקשורת, כי אין להוציא מכלל אפשרות שגם חברי כנסת ושרים יוזמנו לחקירה כחשודים.
