

מתנגדיו של סדאם חוסיין הסכימו ביום ראשון על טיוטת תוכנית מדינית לעתידה של עירק, וקראו להקמת מדינה פדראלית וסובלנית למקרה שסדאם יופל מהשלטון.

כ-330 צירים מ-6 ארגוני אופוזיציה, המוכרים על ידי ארה"ב, דנו בלונדון במשך יומיים על הצהרת הסיכום המתווה את עתיד עירק שלאחר סדאם חוסיין.

בטיוטה הסופית של ההצהרה, שתתפרסם ככל הנראה ביום שני, מביעים הנציגים התנגדות לשלטון ביניים זר ולכיבוש עירק, והם קובעים כי הממשלה החדשה צריכה להיות דמוקרטיה פדרטיבית וכי האיסלם יישאר דת המדינה.

עם זאת, המשלחות המשיכו היום לדון על הרכבה של ועדת ההנהגה, שבה יהיו 40-45 חברים ואשר תתפקד כממשל ביניים.

בהצהרה נאמר גם, כי חייבים להרשות לעירק להפיק נפט ככל שביכולתה לעשות זאת.

ההצהרה קובעת גם כי עשרות אלפי הכורדים, שגורשו מבתיהם תחת שלטון סדאם, יורשו לשוב לעריהם ולכפריהם, וכי הכורדים שנפגעו מהתקפות המשטר יוכלו לבקש פיצויים.

ההצהרה מכירה בעובדה שהמוסלמים השיעים, המהווים את רוב תושבי עירק, סובלים מאפליה רשמית המונעת מהם השתתפות במערכת החברתית והפוליטית.

לא כל ארגוני האופוזיציה העירקית הסכימו לקחת חלק בכינוס בלונדון, ועדיין לא ברורה מידת התמיכה שיש למשלחות העירקיות בעירק עצמה. ידוע גם כי האופוזיציה מפולגת, וכי חילוקי דעות קיימים בעיקר בין התומכים בארה"ב, בראשותו של הבנקאי לשעבר אחמד חלבי, לבין "המועצה למהפכה איסלמית בעירק", הנוטה לאירן והטוענת כי יש לה תמיכה והתארגנות טובים יותר בתוך עירק.

"המועצה למהפכה איסלמית", המפלגה הכורדית הדמוקרטית, האיחוד הפטריוטי של כורדיסטן וחברים לשעבר של מפלגת הבעת הקימו ברית רופפת הידועה בשם "קבוצת הארבעה". ארבעה אלה מתנגדים לשני הארגונים הנוספים המשתתפים בכינוס: "הקונגרס הלאומי העירקי" בראשותו של חלבי והתנועה המלוכנית.

"אתם רואים בועידה זו הליך פרלמנטרי, שמטרתו להקים רשות שתהיה מוכנה למלא כל חלל העלול להיווצר בעירק", אמר חלבי.

"איננו רוצים מלחמה עם עירק. אנחנו רוצים שסדאם ימלא את החלטות האו"ם, ואנו רוצים בחופש ובחירות לעם העירקי", אמר מצידו זלמאי חלילזאד, שליחו של בוש ל"שחרור העירקים".

מחוץ לאולם בו נערך הכינוס הפגינו כ-150 כורדים ואיסלמים, שקראו סיסמאות בגנות הנציגים. "אי אפשר לסמוך על השליטים האלה מטעם עצמם. הם ימשיכו את מעגל הדיכוי בעירק", אמר אחד מהם.

