

נשיאה לשעבר של ארה"ב ביל קלינטון אמר כי ממשלו איים על צפון-קוריאה בהשמדת מתקניה הגרעיניים, כשהמדינה באסיה עסקה בתחילת שנות ה-90' בפיתוח נשק גרעיני.

"בתקופת כהונתי הראשונה, הייתה מתיחות רבה עם צפון-קוריאה. הם תכננו לייצר שישה עד שמונה כלי נשק גרעיניים מדי שנה מפלוטוניום שהשיגו מתחנות כוח", ציין קלינטון בנאום לפורום לענייני בטחון שהתכנס בעיר הנמל רוטרדם שבהולנד.

"הכנו תוכניות להתקפה על צפון-קוריאה ולהשמדת הכורים שברשותה, ואמרנו להם שנתקוף, אלא אם-כן ישימו קץ לתוכניתם הגרעינית", הוסיף.

פעילות הכור הוקפאה על-פי הסכם שנחתם ב-1994 עם ארה"ב.

בחודש זה מסרה צפון-קוריאה על כוונתה להפעיל מחדש כור גרעיני בו ניתן להשתמש לייצור פלוטוניום לבניית נשק גרעיני.

שלטונות סאול הגדירו את ההחלטה בלתי מתקבלת על הדעת, וארה"ב ודרום-קוריאה מפעילות מאז לחץ על פיונגיאנג כדי שתוותר על תוכניתה הגרעינית.

"ככל הנראה, הם אינם מתכוונים למכור את כלי הנשק האלה, אלא להתמקח על סיוע נוסף באמצעות איומים. אני תומך בגישתו של הנשיא בוש, שמהותה לפעול יחד עם דרום-קוריאה, סין, יפן ורוסיה כדי לשים קץ לתוכנית. אולם, שלא יבינו אותי לא נכון, חייבים לשים לה קץ", אמר קלינטון.
"לא היינו רוצים לראות את צפון-קוריאה מייצרת פצצות ומוכרת אותן למרבה במחיר, משום שהיא אינה יכולה להאכיל את עצמה בחודשי החורף", הוסיף קלינטון.
