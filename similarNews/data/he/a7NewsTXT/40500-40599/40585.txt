

הבוקר התפרסם דיווח לפיו מתכוונת שרת החינוך לשעבר שולמית אלוני להקרין את הסרט ג'נין ג'נין בפני תלמידיה באוניברסיטת תל אביב ובכך לעקוף את צו הצנזורה האוסר את הקרנתו.

בתגובה לידיעה זו אומרת שרת החינוך לימור לבנת כי "זהו ניסיון ציני המנצל את החופש האקדמי, כדי להקרין סרט המציג טיעונים שקריים, ומסלף את המציאות. הסרט פוגע קשות בחיילי צה"ל ובמדינת ישראל כולה, ונוער לחיות כלי תעמולה בידי הטרור הפלשתיני".

דובר משרד החינוך מוסר כי שרת החינוך שצפתה בסרט המדובר "ג'נין ג'נין" מעידה, כי הסרט יוצר מצג שווא, בין היתר באמצעות טכניקות קולנועיות וצילומיות המסלפות את האמת.

שרת החינוך מוסיפה, כי ועדות בדיקה שחקרו את עובדות קרב ג'נין קבעו כבר, כי לא התרחש במקום כל טבח, ולא נמצא כל פגם בהתנהגות המוסרית של חיילי צה"ל. לפיכך, נראית ההחלטה להקרין את הסרט במוסד אקדמי ישראלי תמוהה, ויש בה משום פגיעה קשה בזכרם של הלוחמים שנפלו בקרב ג'נין.

יצוין כי את הסרט ביים השחקן מוחמד בכרי בן לחמולת בכרי ממנה יצאו מחבלי חוליית הטרור שבצעה את הטבח באוטובוס התופת בצומת מרון.
