

במהלך דיון פרוצדוראלי בעניין המדרכות והכבישים בישיבת מועצת עיריית תל אביב-יפו ניסה אחד החברים להביע דעתו. ראש העירייה רון חולדאי(עבודה) שלא אהב את הדברים קרא לעבר החבר "שקרן" וכיו"ב. כשביקש החבר שלמה מסלאווי לגונן על דבריו ולגשת למיקרופון ניסה ראש העירייה לגונן בגופו על המיקרופון ולמנוע גישה אליו. כשניסה מסלאווי להגיע אל המיקרופון השני הסתובב לעברו חולדאי, חבט בו ותפס אותו בבגדיו תוך שהוא מצמיד אותו אל הקיר.

ברגעיה הראשונים של התגרה האלימה התקשו חברי המועצה שנכחו במקום להגיב למהלומותיו של חולדאי. לאחר פרק זמן קצר של מהלומות הדדיות הפרידו חברים בין השניים זמן קצר לאחר מכן דרשה גילה הרץ, חברת המועצה גם היא, מיו"ר הישיבה להפסיק את הישיבה. משנענתה בשלילה ניגשה לומר את דבריה במיקרופון כדי שיכנסו דברי מחאתה לפרוטוקול הישיבה, התנפל ראש העירייה רון חולדאי גם עליה, סובב ועיקם את ידה עד כדי ששבר את המיקרופון.

למקום הוזעק שוטר שדרש את הפסקת הישיבה, דרישה שנענתה בסירוב.

בדברים של הרץ ומסלאווי הבוקר בגלי צה"ל ציינו השניים כי זו לא הפעם הראשונה בה משתמש חולדאי באלימות כזו או אחרת. לדבריו של מסלאווי, חולדאי משתמש בדבריו במועצת העיר בכינויי גנאי ודברי עלבון כלפי מתנגדיו במועצת העירייה, אולם משום מה הם מבכרים את השתיקה על פני תלונה כלשהי.

גילה הרץ מציינת כי רון חולדאי מכהן יו"ר המועצה למניעת אלימות.

בתגובה מסרה עיריית תל אביב-יפו כי דווקא השניים הם שניסו להשתלט בכוח על הישיבה וראש העירייה "לא ייכנע לאלימות ולא ייתן לאלימות לפגוע בהליך הדמוקרטי".
