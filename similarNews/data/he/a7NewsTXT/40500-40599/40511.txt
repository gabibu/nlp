

מהו מועד שחרורו המדויק מצה"ל של שר הביטחון, שאול מופז?

ועדת הבחירות המרכזית תכריע בשאלת כשירותו של מופז להתמודד על חברות בכנסת הבאה מטעם הליכוד.

מפלגת העבודה פנתה לועדת הבחירות המרכזית בדרישה שלא להכליל את השר מופז ברשימת הליכוד לכנסת. לטענת בא-כוחה של מפלגת העבודה, מועמדותו של מופז אינה עומדת בדרישות חוק הבחירות, לעניין "תקופת הצינון המחויבת", לפיה נדרש צינון של שישה חודשים מיום השחרור, שכן הוא שוחרר מצה"ל ב-11 באוגוסט השנה.
לעומת זאת, מנהלת לשכת הרמטכ"ל הודיעה כי ב-11 באוגוסט ביקש מופז להסדיר את סיום חופשת הפרישה שלו מצה"ל. לדבריה, כפי שהיה נהוג עד כה במקרים דומים לגבי משרתי הקבע המבקשים להשתחרר במהלך החודש, קבעה מחלקת הפרישה בצה"ל את יום סיום שירותו בתיאום עמו על ה-31 ביולי. במצב זה עומד מופז בחוק הצינון.

בשל הסתירה בין העובדות, נתבקש הפרקליט הצבאי הראשי להעביר את הפרטים באשר למועד השחרור המדויק של הרמטכ"ל לשעבר.
כמו כן פנה יו"ר ועדת הבחירות המרכזית, השופט חשין, גם לשר הביטחון עצמו ולשר ראובן ריבלין, בא כוח רשימת מועמדי הליכוד לכנסת ה-16, וביקש מהם להעביר לידיו את תגובתם.


ההכרעה הסופית בנושא זה תתקבל על ידי ועדת הבחירות המרכזית לא יאוחר מה-3 בינואר.
אם תחליט הוועדה לפסול את הכללתו של מופז ברשימת הליכוד, הוא יהיה רשאי לעתור לבג"ץ נגד החלטת הוועדה.

שר הביטחון הוא רק אחד מן המועמדים לכנסת הבאה שמידת כשירותם תיבדק ע"י הדרג המנהלי של ועדת הבחירות.
בבדיקה שנעשית בתאום עם המשטרה, בודקים אם ברשימות המועמדים ישנם מועמדים עם עבר פלילי, דבר שימנע את השתתפותם ברשימות המועמדים. כמו כן, תבדוק ועדת הבחירות אם ישנם מועמדים שהיו עובדי מדינה שלא התפטרו מתפקידם 90 ימים לפני הבחירות כפי שקובע החוק.


