

מעצרו של רב פקד גיורא עזורי, החשוד בקבלת שוחד וטובות הנאה מידי אסירים בתמורה למתן הקלות בתנאי מאסרם, הוארך אחר בצהריים ב-7 ימים.

הסניגור, עוה"ד יוסי זילברברג, הכחיש בשם מרשו את האשמה וטען כי לעזורי עבר מפואר במשטרה. "מרשי היה במשך 30 שנה 'האיש הרע' במשטרה. הוא היה זה שנלחם בוועדות השחרורים בכל הארץ על מנת למנוע חופשות ויציאות של אסירים", אמר זילברברג. עוד טען הפרקליט, כי כל המקרים שהוצגו בתיק החקירה ניתנים להפרכה וכי החשוד מעולם לא קיבל כל כספים או טובות הנאה מן העבריינים המוזכרים בחקירה.

שופט בית משפט השלום בירושלים חיים לי רן סירב לבקשת ההגנה לאפשר לעזורי מעצר בית בתנאים מגבילים ופסק להאריך את מעצרו בשבוע ימים.
