

בישיבת הממשלה אמר הרמטכ"ל רב אלוף משה יעלון כי ישראל תישאר בבית לחם, וכי תאפשר את החגיגות בעיר רק אם לא תהיינה התראות על פעילות עוינת.

בלשכתו ברמאללה כינס ערפאת את הנהגת הרש"פ כדי להודיעם כי במצב השורר ברש"פ אין אפשרות לקיים בחירות במועדן. חוסאם חאדר, מבכירי הפאתח', וממתנגדיו החריפים של ערפאת, אמר כי הסיבה לכך שערפאת מעוניין לדחות את הבחירות היא כי "יאסר ערפאת והמושחתים שסביבו חוששים מהתעצמות כוחן של תנועות החמאס והג'יהאד האיסלמי, אם יתקיימו הבחירות בשטחים בתחילת 2003. מסיבה זו בדעתו של ערפאת לעשות הכל כדי לדחות את הבחירות למועד בלתי ידוע".

את ההחלטה לדחות את הבחירות תולה ערפאת בפעילות צה"ל ברש"פ, טוען חאדר, אך הנימוק האמיתי הוא, כאמור, החשש מפני עליית כוחם של החמאס והג'יהאד. הסיבה לכך שאלו התחזקו, ציין חאדר, טמונה במצוקה הקיומית ברש"פ ובנגע השחיתות בהנהגה. "בעוד ערפאת ומקורביו מסתגרים במתחם המוקטעה, מניידים מיליוני דולרים אל מחוץ לשטחים לחשבונותיהם האישיים בבנקים זרים, כפי שנחשף בפרשת גינוסר ושותפו הפלשתיני בפרשה מוחמד ראשיד, יועצו האישי של ערפאת ומקורבו", אומר חוסאם חאדר, ממשיכים החמאס והג'יהאד "לסייע לבני עמם".

ערפאת לא יורשה להגיע לבית לחם לחג המולד הנוצרי, כך הודיע רה"מ בישיבת הממשלה. רה"מ אף הוסיף כי אם ערפאת יחמוק מרמאללה צה"ל ייכנס למוקטעה וילכוד את המבוקשים המסתתרים שם בחסותו.

בישיבה ציין הרמטכ"ל רב אלוף משה יעלון כי ישראל תישאר בבית לחם, וכי היא תאפשר את החגיגות בעיר רק אם לא תהיינה התראות על פעילות עוינת.

כתב ערוץ 7 קובי פינקלר מוסר כי בשבוע שעבר, בעקבות בקשה של הוותיקן לצמצם את היקפם של כוחות צה"ל בעיר, אכן שקלה ישראל להוציא את צה"ל מהעיר לפני החג.

למאבקיו של ערפאת במתנגדיו נוסף היום מאבק גם בבין לאדן. בראיון לעיתון הלונדוני "סנדיי טיימס" דרש ערפאת מאוסמה בין לאדן, העומד בראש ארגון אל קעאידה, להפסיק "לנצל"כהגדרתו, את העניין הפלשתיני לקידום מטרותיו. בין לאדן ורשת הטרור שלו אל-קאעידה מנצלים את המאמץ הפלשתיני להשגת עצמאות כדי לגייס תמיכה במדינות המוסלמיות, טען ערפאת בראיון והוסיף: "מדוע מדבר בין לאדן פתאום על פלשתין? מעולם הוא לא עזר לנו. הוא פעל באזור אחר, שונה לחלוטין, ונגד האינטרסים שלנו", אמר ערפאת לעיתון. "אני אומר לו ישירות שלא להסתתר מאחורי העניין הפלשתיני", הוסיף.

ערפאת העניק את הראיון בעקבות פרסום ההודעה שפורסמה מטעם אל-קאעידה באתר אסלאמי באינטרנט, שבה קיבל עליו הארגון את האחריות לפיגועים נגד מטרות ישראליות בקניה.
