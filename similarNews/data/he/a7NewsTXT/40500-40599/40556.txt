

בשכונות ברז'יל ועראיב ממזרח לרפיח, פועלים טנקים של צה"ל. בפעילותם זו הורסים חיילי צה"ל ע"י הטנקים בתים ששימשו את מחבלי הרש"פ כעמדות לירי מחסה ותצפיות לקראת פיגועי ירי שביצעו בעבר ומתוכם ניהלו גם קרבות עם עמדות צה"ל שמנגד.

פעולת צה"ל היא תגובה לאירועי ירי רבים שהתרחשו במהלך הלילה האחרון בו יירו מחבלי הרש"פ לעבר עמדות צה"ל שבמקום.

ובחברון, חיילי צה"ל ממשיכים בימים האחרונים להדק את אמצעי הביטחון סביב לעיר העתיקה בחברון.

סוכנות עתי"ם מוסרת כי צה"ל סגר בגדרות תיל שתי כניסות מרכזיות נוספות, המובילות לעיר העתיקה ומחברות את שכונת אבו סנינה ושכונה פלשתינית נוספת לעיר העתיקה. בכך, נחסמו בעצם כל הכניסות הראשיות של העיר העתיקה משאר חלקי חברון. צה"ל בודד את העיר העתיקה, ומנע כל רצף טריטוריאלי בינה לבין שאר שכונות חברון.

יצוין כי העוצר על העיר העתיקה בחברון נמשך מזה שלושים יום, מאז הפיגוע בציר המתפללים בו נרצחו שנים עשר לוחמי צה"ל מג"ב וכיתת הכוננות של קריית ארבע. בתקופה זו הוסר העוצר לעיתים רחוקות לשעות אחדות בהן הותרה ההצטיידות.
