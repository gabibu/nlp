

ח"כ איוב קרא וחבר מרכז הליכוד חיים כהן הגיעו היום לתחנת היחידה הארצית לחקירות הונאה בבת-ים, למסירת עדות על עסקאות שוחד בחירות, לכאורה, בבחירות המקדימות בליכוד.

השניים הגיעו בשעות הצהריים למסירת עדות, מרצונם ובלא שנקראו על-ידי המשטרה לעשות זאת. חיים כהן, שהתמודד במחוז השפלה הגיע למקום ה-71. כהן, היה ממקימי הפורום להחזרת נתניהו וכאשר נבחר אריאל שרון לראשות הליכוד מיתן במעט את פעילותו למען נתניהו.

ח"כ איוב קרא, שהגיע למקום ה-40 ברשימת הליכוד לכנסת ה-16, החל במסירת עדותו ב-12:00 והיא נמשכת גם בשעת מסירת הידיעה.

כתב עתי"ם מציין כי קרא בדומה לנחמה רונן ועקיבא נוף נחשב לאחד המפסידים הגדולים בבחירות המקדימות בליכוד לאחר שאולץ להתמודד ברשימה הארצית ולא ברשימות המגזריות.
