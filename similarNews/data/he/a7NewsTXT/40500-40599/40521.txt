

בעוד יו"ר העבודה עמרם מצנע מסתייג מאחד הסעיפים במצע המפלגה האומר "ירושלים תישאר מאוחדת בריבונות ישראל", צעדו אלפים סביב שערי הר הבית בדרישה לפתוח את ההר בפני יהודים.

בעוד יו"ר העבודה עמרם מצנע מסתייג מאחד הסעיפים במצע המפלגה האומר "ירושלים תישאר מאוחדת בריבונות ישראל", צעדו אלפים סביב שערי הר הבית בדרישה לפתוח את ההר בפני יהודים.

הצעדה מתקיימת מידי חודש סביב שערי ההר באישורה ובאבטחתה של משטרת ירושלים. במקביל לעצרת התפילה הגדולה שנערכה ברחבת הכותל המערבי בהשתתפות הרב מרדכי אליהו והרב שפירא, הגיעו לרחבה מבוגרים ובני נוער והחלו לצעוד ברחובות העיר העתיקה סביב השערים.

לטענת המארגנים, המשטרה ניסתה לדחות את הצעדה בטוענה שאין לה מספיק כוחות אבטחה ורק לאחר שעה הסכימה המשטרה והצעדה יצאה לסיבוב שערי ההר.

אחד ממארגני הצעדה מסר לכתב ערוץ 7 כי יש משמעות סמלית לצעדה ביום צום עשרה בטבת שבו החל המצור על ירושלים. ליד כל שער משערי הר הבית אמרו הצועדים את שירי "המעלות", כפי שהיה נהוג ע"י הלויים בזמן שבית המקדש היה קיים. אנשים רבים אף רקדו ברחובות והביאו עימם כלי נגינה.

קודם לכן התקיים בישיבת הכותל כנס גדול בהשתתפות הרב דוד דודקביץ, ממיסדי אגודת "אל הר המור-משמר במקדש", הרב מרדכי אלון- ראש ישיבת הכותל, הרב דב ליאור- רבה של קרית ארבע והרב יהושע שפירא- ראש ישיבת רמת גן. הרבנים דיברו על המצב בהר וקראו לכל יהודי לפעול בנושא.

מארגני הכנס הביעו שביעות רצון מהשתתפותם העצומה של הציבור הגדול. "יש התעוררות מאוד גדולה ונמשיך לקיים מידי חודש את סיבוב השערים", אמרו המארגנים.

עוד סיפרו כי בראש חודש טבת היה אמור להתקיים סיבוב שערים כמידי חודש ויומיים לפני האירוע החליטה המשטרה לבטל את הצעדה בטוענה כי המוסלמים הקדימו את חגם ויש חשש להתפרעויות.

למרות שהמשטרה ביטלה הגיעו מאות לרחבה והמשטרה איפשרה כצעד יוצא דופן כניסה לתוך בית הקברות המוסלמי שנמצא בסמיכות לשער האריות ודרכו ניתן להגיע שער הרחמים. המשתתפים הדליקו נרות חנוכה במקום. יצויין כי בדרך כלל המשטרה אינה מאשרת כניסת יהודים למקום זה.
