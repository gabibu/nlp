

מדד המחירים לצרכן ירד בחודש נובמבר ב-0.8 אחוזים, עובדה שנחשבת להפתעה, ומעלה השערה כי נגיד בנק ישראל יוריד בעקבות כך את הריבית.


מדד המחירים לצרכן ירד בחודש נובמבר ב-0.8 אחוזים, עובדה שנחשבת להפתעה, ומעלה השערה כי נגיד בנק ישראל יוריד בעקבות כך את הריבית.

ירידת שער הדולר והתחזקות השקל מולו היא שהשפיעה על ירידת המדד, שכן בשלה הוזלו מרבית סעיפי ההוצאות, כמו סעיפי התחבורה, הירקות והפירות, חינוך ותרבות.
במיוחד ניכרו הירידות בשכר הדירה ובמחירי נסיעות לחו"ל, ובירידה העולמית במחירי הדלק.

מתחילת השנה עלה המדד הכללי ב-6.8 אחוזים וקצב האינפלציה השנתי המשוער עומד כעת על 7 אחוזים.

מדד מחירי המזון ירד ב-0.3 אחוזים, מדד מחירי ירקות ופירות ירד ב-4.2%, מדד מחירי הדיור ירד ב-1.9%, מדד מחירי הלבשה והנעלה עלה ב-1% אולם בניכוי ההנחות למבצעי סוף העונה ירד הסעיף הזה ב-2 אחוזים, מדד מחירי תחבורה ותקשורת ירד ב-0.6% , מדד מחירי בריאות עלה ב-0.3%, ומדד מחירי סעיף חינוך ותרבות ירד ב-0.9%.

במיוחד הוזלו מחירי עופות, סוכר ודגים בתחום המזון, פירות ההדר, האפרסמונים, העגבניות, הכרוב ותפוחי האדמה בתחום הפירות והירקות ומחירי הנפט, שירותי צביעה וסיוד והסולר לחימום בתחום הדיור.

בסעיף החינוך והתרבות היו ירידות במיוחד במחירי המחברות, כרטיסים למשחקי ספורט, מלונות ובתי הבראה ועריכת מסיבות ואירועים.

בסעיף התחבורה נגרמו הירידות בעיקרבשל הוזלת מחירי הנסיעות לחו"ל באחוז אחד כתוצאה מהירידה בשער הדולר, והירידה במחירי הדלקים והשמנים לכלי רכב וזאת בשל ירידת המחירים העולמית.

ירידת המדד מיוחסת למיתון ולמצב הכלכלי הקשה: האנשים ממעטים לקנות ולכן המחירים יורדים.
בעקבות ירידת המדד מתעוררת תקווה כי האינפלציה תיעצר וערך השקל יישמר.
