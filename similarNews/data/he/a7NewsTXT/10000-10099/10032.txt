

בתגובה למכתבם של 62 תלמידי כיתות י"ב, שכתבו מכתב לראש הממשלה, ובו הם הצהירו כי בשל מדיניות ישראל כלפי הפלשתינים הם מסרבים להתגייס, שיגרו אתמול 700 תלמידי ישיבות ובני השירות הלאומי מרעננה מכתב נגדי לראש הממשלה.

בין היתר הם כותבים כי הצטערו לגלות שיש מבני גילם המתקשים לעמוד בעוז מול קשיי המערכה, ומבקשים לברוח מהתמודדות. לדברי השמיניסטים מרעננה, חבריהם מבלבלים בין תוקף למותקף, ובכך מחלישים את יכולתו של העם להילחם על חייו.

יגאל פסו, תלמיד הישיבה התיכונית ברעננה, אמר אתמול ביומן הצהריים של ערוץ 7 כי הוא וחבריו הזדעזעו ממכתבם של 62 השמיניסטים. לדבריו, במכתב ששיגרו הוא וחבריו לראש הממשלה הם הצהירו על מחויבותם לשרת את עם ישראל, והוסיפו כי הם רואים זאת כחובתם להגן על כל אחד מעם ישראל.

עוד הוסיף פסו כי במכתב הם ציינו שהם לומדים על הגלות הנוראה, וכי הם ייאבקו בחירוף נפש שהגלות שעליה הם לומדים לא תחזור. פסו ציין כי במכתבם הם קוראים לראש הממשלה להמשיך בעמידתו האיתנה. את הידיעה מסר כתבנו עוזי ברוך.
