

מחבל בכיר בתנועת הפתח' ברמאללה עבו עלא מנצור ניצל מנסיון סיכול ממוקד של ישראל, כך טוען מרואן ברגותי, מנהיג התנזים של הפתח' ביו"ש. ברגותי מסר במוצאי שבת לכלי התקשורת הערביים ברמאללה כי מנצור עזב את משרדי התנזים באל-בירה, 5 דקות לפני שהותקפו בידי מסוקים של חיל האוויר.

התקפת צה"ל, שאירעה בשבת אחר הצהרים, גרמה נזקים כבדים לבניין באל בירה, בו שוכנים משרדי תנזים ולשכות נוספות של הרשות הפלשתינית.

בשבת לפנות בוקר נהרג מחבל הפתח' עז א-דין אבו עיסא, חבר הוועדות העממיות של האינתיפאדה, מפיצוץ בבית נטוש, סמוך לביתו בחבל עזה. תנועת הפתח' בחבל עזה פרסמה כרוז, ובו היא מאשימה את ישראל בחיסולו של אבו עיסא. מחבל פתח' נוסף שהיה עמו באותה שעה נפצע.

בכרוז מאיימת תנועת הפתח' לנקום את מותו של אבו עיסא. בשבת אחה"צ נערכה הלווייתו של אבו עיסא שבה השתתפו אלפים שקראו קריאות בגנות ישראל, ארה"ב ומנהיגי מדינות ערב שאינם יוצאים לעזרתם.

