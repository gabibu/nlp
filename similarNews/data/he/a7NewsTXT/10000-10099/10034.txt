

האף.בי.איי ערך אתמול בלילה בארה"ב פשיטה על משרדי ארגון צדקה השייך לחברה בבעלות החמאס. בפשיטה הוחרמו מחשבים וספרי חשבונות.

אחד מראשי החברה הוא מוסא מרזוק, מראשי החמאס, שגורש מארה"ב לפני שנים אחדות. מומחי טרור בארה"ב אומרים כי לחמאס תשתית נרחבת בארה"ב, תשתית המזרימה כספים לארגוני הטרור.

נמסר כי סוכני היחידה ללוחמה בטרור של האף.בי.איי פשטו ביום רביעי גם על משרדי חברת "אינפוקום" במדינת טקסס. חברה זו מנהלת פורטל המספק שירותי אינטרנט במזרח התיכון, מסר מקור רשמי.

על פי ידיעות שמקורן בדובאי, הפשיטה שיבשה את שידורי הטלוויזיה באיחוד הנסיכויות. "אנו עורכים פשיטה, ועצרנו את שרתי החברה", ציין המקור במשרדי האף.בי.איי. בעיר דאלאס. המבצע נערך במסגרת חקירה, שנמשכת שנתיים, על משרדי החברה בריצ'רדסון שבפרברי דאלאס. לא נמסרו פרטים נוספים על סיבות החקירה.

בהודעה נאמר, כי בחקירה מעורבים מוסדות פדראליים אחדים, וביניהם משרד המסחר, שירות ההגירה וההתאזרחות, רשות המסים, המכס והשירות החשאי, האחראי לאבטחת אישים חשובים במדינה.

על פי אתר באינטרנט, העוסק בענייני מיסוי, שותפתה של "אינפוקום" במזרח התיכון היא "ערב וייד ווב", שמרכזה בדובאי. רשת הטלוויזיה בלוויינים "אל ג'אזירה" בדובאי דיווחה ביום רביעי כי סוכנים של האף.בי.איי. פושטים על משרדי "אינפוקום" בדאלאס, וכי הפעולה משבשת את שידוריה.

