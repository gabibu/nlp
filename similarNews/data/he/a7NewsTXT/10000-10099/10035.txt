

ראש הממשלה חזר אתמול מביקורו ברוסיה. שליח סוכנות הידיעות "עתי"ם" יורם לוי התלווה אל פמליית ראש הממשלה, ובשיחה ביומן הצהריים של ערוץ 7 הוא אמר, כי החלק החשוב בביקורו של שרון היה המפגש עם היהודים.

לדבריו, בזמן הביקור באתרים היהודיים ניכרה על פניו של שרון התרגשות רבה. באחת מכיתות האולפן של הסוכנות היהודית, סיפר לוי, גילה שרון כיתה של הורים שילדיהם משרתים בארץ בצבא או השוהים בארץ במסגרת פרויקט "נעל"ה".

רה"מ שוחח עם גלינה, אחת מתלמידות הכיתה, ששני בניה משרתים בצה"ל, והתרגש מאוד. גלינה עורכת עתה הכנות לעלות לארץ בקרוב. לוי הוסיף כי בכל אתר יהודי השמיע שרון קריאה נרגשת ליהודים לעלות לארץ. מבחינת שרון, ציין לוי, העלייה היא בין השאר עניין אסטרטגי, מפני שהממדים הדמוגרפיים קובעים לא מעט במדינה.

שגריר ישראל במוסקווה נתן מרון סבור כי מאז נבחר ולדימיר פוטין לנשיא רוסיה, חל מהפך לחיוב ביחסה של רוסיה לישראל ולקהילה היהודית החיה שם. בראיון לכתב עתי"ם בתום ביקורו של שרון במוסקווה אמר השגריר כי הנשיא פוטין הוא ידיד אמת של ישראל. "יש לו יחס חם ואוהד לישראל, וגם לנושא היהודי".

השגריר סיפר כי בשיחה עם ראש הממשלה אמר הנשיא פוטין כי הוא מאמין בצורך לשמר את ישראל חזקה, "משום שרק ישראל חזקה יכולה לתרום ליציבות במזרח התיכון". מרון העריך כי העובדה שמיליון דוברי רוסית מתגוררים בישראל, תורמת גם היא את חלקה ליחס האוהד של פוטין. הרוסים, הוסיף מרון, מקבלים את העמדה הישראלית שאין לנהל משא ומתן תחת אש.

לביקורו של שרון ברוסיה היה גם היבט כלכלי חשוב ביותר. המפגשים בין משלחת אנשי הכלכלה והעסקים מישראל, שהתלוותה לשרון, לבין עמיתיהם הרוסים היו מוצלחים, וסוכם בהם על הרחבת שיתוף הפעולה הכלכלי.


