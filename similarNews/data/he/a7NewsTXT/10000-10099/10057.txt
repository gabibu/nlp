

משטרת קרית שמונה הוזעקה הבוקר על ידי שומר בבית ספר בצפון לאחר שהודיע כי מצא חפץ חשוד. שוטרים וחבלני התחנה שהגיעו למקום הבחינו בתיק קטן שחוטי חשמל מבצבצים מתוכו. הם בדקו את התיק והתברר כי מדובר במטען סרק.

האתר Ynet מדווח כי בחקירה מהירה של אנשי התחנה, בראשות סגן ניצב יורם מלול, נשבר השומר וסיפר כי רצה להצטייר כגיבור וכשומר עירני לאחר שלבית הספר הגיע שומר חדש והוא חשש למקום עבודתו.

השומר נעצר עד לתום החקירה, שלאחריה הוא ישוחרר לביתו. נפתח נגדו תיק על "תקלה ציבורית". במקביל הועברה הודעה מטעם המשטרה לאגודת השומרים שלא להעסיקו יותר כשומר.
