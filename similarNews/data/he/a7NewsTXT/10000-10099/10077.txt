

בשבת שידרה תחנת הטלוויזיה בלוויין אל-ג'זירה כתבה נרחבת שסיכמה את ועידת האו"ם נגד גזענות שהתקיימה בדרבן, דרום אפריקה. מסקנת הכתבה היתה כי הפלשתינים נחלו כשלון בוועידה.
כתבי התחנה הגיעו למסקנה זו, משום שנוסח ההחלטה על המזרח התיכון היה מתון והתקבל בעיכוב ולאחר מאבק דיפלומטי קשה.

הממונה על ההסברה ברש"פ יאסר עבד ראבו אמר לעומת זאת במוצאי שבת כי הפלשתינים נחלו הצלחה מובהקת בוועידת דרבן, שכן לראשונה מזה עשר שנים נתקבלה בעניינם החלטה בינלאומית בלתי-ממשלתית.

עבד ראבו עמד על דעתו, כי ההחלטה על המזה"ת פירושה גינוי מפורש ומלא למדיניות ישראל כלפי הפלשתינים, ומגדירה אותה כגזענות של כובש.

גם ישראל הכריזה על עצמה כמנצחת בוועידת דרבן. לדברי שר החוץ שמעון פרס, "נשבר בדרבן לראשונה הרוב האוטומטי נגד ישראל, והנסיון לעשות דה-לגיטימציה למדינת ישראל ולעם היהודי".
ארה"ב הצהירה שהיא "מאוכזבת" מוועידת דרבן בהדגישה שהיא היתה נגועה "בפוליטיזציה".
"אנו מאוכזבים מהוועידה, שיכלה להיות הזדמנות לדון בנושא הגזענות, והוסטה לנושאים פוליטיים", אמרה סוזאן פיטמן, דוברת במשרד החוץ.

וושינגטון "מעריכה את מאמצי המשתתפים בוועידה שניסו להשמיט את המונחים המעליבים", הוסיפה, ברומזה לדיונים הארוכים במסגרת מאמצי מיתון התקפות מדינות ערב נגד ישראל.

משרד החוץ האמריקני הצדיק בנוסף את ההחלטה האמריקנית לפרוש ביום שני מוועידת דרבן, בצעד של סולידריות עם ישראל.

"אנו משוכנעים שפרישתנו היתה הדבר הנכון שיש לעשותו, ואנו מקווים שהחלטה זו השפיעה על התוצאה (של הוועידה), שמסתבר שהיא יותר טובה מהצפוי למרות שאיננה מושלמת, הוסיפה פיטמן.
יו"ר חוג הפרופסורים לחוסן מדיני וכלכלי ד"ר רון בריימן אמר לאחר פרסום הודעת הסיכום בדרבן כי "שתי דמויות בלטו בוועידת הגזענות, שתיהן עשו דרך ארוכה מאוסלו עד דרבן: האחת - שהיתה שם - יאסר ערפאת, והאחרת   שנעדרה - שמעון פרס. הגולם קם על יוצרו, ומי שהיה "על הקרשים" ערב אוסלו, נעשה כוכב עולמי מחוזר, למרות שאינו אלא טרוריסט אכזר. לעומתו, פרס ירד מאיגרא רמה לבירא עמיקתא, והוא מחזר אחריו בתקווה שיואיל לקבלו לשיחה, תמורת דמי-חסות כבדים. התנהגותו הפתטית של פרס בולטת על רקע הטרור וההסתה של ערפאת".

לדברי ד"ר בריימן, "גילויי החולשה של ישראל הולידו את אוסלו, ודרדרו את ישראל למלחמת אוסלו ולספסל הנאשמים של דרבן. האנטישמיות הפנימית עודדה את אחותה החיצונית: כאשר פרופסורים (לייבוביץ ואחרים) וסופרים (באר, רביקוביץ) משווים בין היהודים לבין הנאצים, וכאשר פרופסורים (שטרנהל ואחרים) מתירים את דמם של יהודים בלב ארצם, וכאשר כלי התקשורת הממלכתיים מראיינים את ראשי המחבלים, מה לנו כי נלין על שהתרחש בדרבן ?!"


