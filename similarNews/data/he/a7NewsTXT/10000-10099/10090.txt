

מורה ונהג מיניבוס נהרגו וארבעה נפצעו בפיגוע ירי של מחבלים שארע היום בבוקר, כ-300 מטרים דרומית לגשר אדם בבקעת הירדן.

מיניבוס הסעות יצא מבית שאן לכיוון דרום, ובו היו מורות וגננות שנסעו לעבודתן בבקעת הירדן. כ-300 מטרים דרומית לצומת גשר אדם נפתחה אש מרכב עוקף ובו מחבלים. נהג המיניבוס ואחת הנוסעות נפצעו באורח אנוש ומתו מפצעיהם. 4 פצועות באורח קל עד בינוני קיבלו טיפול בשטח על-ידי צוותי מד"א והועברו לבית החולים העמק בעפולה.

דובר מחוז ש"י רפי יפה מסר , כי רכב ההסעות נפגע מקליעים רבים בדופן השמאלי.

כוחות משטרה גדולים בפיקודו של נצ"מ רפי פלד הגיעו למקום הפיגוע. הם סגרו את האזור וסרקו את השטח לאיתור המחבלים. כמו כן הוזנקו שני מסוקים שהחלו לסרוק את האזור במטרה ללכוד את היורים.


