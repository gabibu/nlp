

מנהיג חיזבאללה השייח' חסן נסראללה קרא אתמול לפלשתינים למצוא נשק הרתעה נגד החיסולים שעושה ישראל נגד בכירי המחבלים.

בנאום שנשא נסראללה במסגרת ועידה לתמיכה באינתיפאדה, שנפתחה ביום חמישי בביירות, ביקש השייח' מהמשתתפים שבאו ממדינות ערביות לחשוב על אסטרטגיה שתניא את הישראלים מלהמשיך בחיסולים.

לדוגמה, הוא הזכיר את ארגונו, שהגיב לרצח מנהיגו עבאס מוסאווי ב-1992 מאש מסוקים, בירי קטיושות לעבר צפונה של ישראל. "הישראלים קלטו את המסר, ולא העיזו עוד לרצוח בכירים של החיזבאללה בהתקפות מן האוויר", אמר.

השייח' נסראללה קרא גם למדינות ערב ולמדינות האיסלמיות האחרות להמשיך ולתמוך במלחמת הרש"פ נגד ישראל, ולהעניק לה סיוע כספי. "אני גם קורא להם לנסות ולספק נשק לאחינו הפלשתינים, למרות מדיניות הדיכוי של המשטרים הערביים הגובלים בפלשתין", הוסיף.


