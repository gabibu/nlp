

מקורביו של יו"ר הכנסת אברהם בורג אמרו במוצ"ש, כי לא היתה ולא נבראה הצעת פשרה עליה דווח בתקשורת, ולפיה בורג מסכים כביכול לבחירות חוזרות ב-23 קלפיות, שקיים חשש לגבי כשרותן.
במטה בן אליעזר אמרו, כי יו"ר הכנסת אכן היה מוכן לפשרה כזו אך חזר בו ברגע האחרון.

לדברי מקורבי בורג, לעומת זאת, יו"ר הכנסת ניצח בבחירות לראשות מפלגת העבודה והוא מחכה להיכנס לתפקידו בהקדם, מיד בתום הדיונים בוועדת הבחירות על הערעורים של מטות בורג ובן אליעזר. לדברי מקורבי בורג, אין סיבה לפשרה כלשהי ועל אנשי בן אליעזר לקבל את דין הבוחר.
היום ב-2 בצהרים תתכנס ועדת הבחירות של מפלגת העבודה בראשות אפי שטנצלר כדי להמשיך לדון בערעורים של שני הצדדים על כשרות הבחירות. כבר ביום שישי ב-5 בבוקר הכריז שטנצלר על התוצאות, אולם עד שיסתיים הדיון בערעורים קרוב לוודאי שלא יוכרז המנצח בבחירות ויו"ר מפלגת העבודה החדש.

במטהו של בנימין בן אליעזר אמרו במוצ"ש, כי ועדת הבחירות הציעה פשרה בין הצדדים שלפיה תהיה בדיקה של גרפולוג בנוגע לתקינות החתימות של בוחרים בקלפיות שכשירות ההצבעה בהן נתונה בספק. לדברי אנשי בן אליעזר הסכים מטהו של שר הביטחון להצעה, אך מטה בורג התנגד לה.
הן יו"ר המוסד לבירור עתירות של המפלגה עו"ד שפרה גליק והן יו"ר ועדת הבחירות שטנצלר, אמרו בסוף השבוע לאנשי בנימין בן אליעזר כי כדאי להם לפנות למשטרה בנוגע לקלפיות שההצבעה בהן זויפה כביכול. הדבר מצביע על כך ששטנצלר וגליק לא יוכלו לדון לגופן של העתירות בדבר זיוף בקלפיות, ואין ביכולתם לעשות כן מבחינה מקצועית.

בסוף השבוע התגברו מאוד חילופי ההאשמות הקשות בין שני המטות. לשיא הגיעה האיבה כאשר מקורבי בורג צוטטו כאילו הם מבקשים להתחיל מהלך לסילוקו של בנימין בן אליעזר ממפלגת העבודה. מלשכתו של בן אליעזר נמסר, כי שר הביטחון נלחם למען אחדותה של מפלגת העבודה, כי הוא רואה בה את ביתו היחידי וכי כיו"ר המפלגה הוא ילחם למען נצחונה של מפלגת העבודה בבחירות לראשות הממשלה.


