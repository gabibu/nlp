

ראש הממשלה אריאל שרון שב אתמול אחר הצהריים ממוסקבה. מיד עם הגעתו הוא כינס אחדים מן השרים, וגורמי ביטחון בכירים להתייעצות בטחונית, שעסקה בין השאר גם בנושא המרחב הסמוך ל"קו התפר.

השרים שהשתתפו בהתייעצות, נוסף על גורמי הביטחון הם שר החוץ שמעון פרס, והשר מרידור, וסגנית שר הביטחון דליה רבין פילוסוף.

טרם המראתו חזרה ממוסקבה לישראל, הסביר שרון כי תכנית מרחב התפר, כפי שעמדו להציגה קציני צה"ל, כללה רכיבים נוספים "בעלי משמעויות מרחיקות לכת", כהגדרת שרון, הדורשים את אישור הקבינט.

יו"ר חירות ח"כ מיכאל קליינר אמר כי שטחי ההפרדה באזור קו התפר יצרו עובדות מדיניות שמשמען הכרה ישראלית דה פאקטו בקווי 67'. לדבריו, במדינה דמוקרטית אין כופים פתרון מדיני באמצעות קביעת עובדות בשטח מבלי לקיים דיון ציבורי ולקבל את אישור הכנסת.

ח"כ קליינר מציין כי זהו צעד מרחיק לכת שאינו מאפשר לציבור לעמוד על הסכנות הבטחוניות הטמונות בו, ועל ההשלכות המדיניות הנלוות אליו. עוד אמר כי הניסיון בגילה ובחבל עזה מלמד שהרעיון כי ההפרדה תפתור את בעיות הביטחון אינו אלא אשליה.

לעומתו השר לבטחון הפנים עוזי לנדאו מצדד בתכנית. לדבריו "תפיסת מרחב התפר לא תחסום מפגעים בודדים, אלא תקשה עליהם, ותמנע את התופעה שרבים יכולים לחדור לישראל ולהטמין מטעני חבלה. המכשולים על דרכם יהיו רבים הרבה יותר".

בתשובה לשאלה אם יישום התוכנית לא יפגע בתדמיתה של ישראל בעולם, אמר השר לנדאו: "הגיע העת שנפסיק לחשוב כל הזמן על הפגיעה בשמנו הטוב בעולם. נוצר מצב שבגלל החששות מפני דעת הקהל בעולם אנו נמנעים מלנקוט פעולות החיוניות לבטחוננו. צריך להתחיל לחשוב מה טוב לנו. מי שסבור שההבלגה, המתינות והרצון לרצות את כולם יביאו לנו תועלת, אינו אלא טועה: אדרבה: עליו לזכור כי מי שמתנהג כאן בחולשה יזכה אך לבוז, וכן ייווכח בסופו של דבר שהטרור אך יגבר".


