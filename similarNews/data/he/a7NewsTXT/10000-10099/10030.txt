

שלושה שבועות אחרי שראש הממשלה נעתר ללחציו של שמעון פרס, ואישר לו לפגוש את ערפאת, עדיין לא נקבע מועד לפגישה בין השניים.

פגישה שתוכננה להתקיים מחר באיטליה, במהלך כינוס בינלאומי, כנראה לא תצא אל הפועל. אתמול פורסם כי הפלשתינים מעמידים שלושה תנאים לקיומה של פגישה זו. הם דורשים כי פרס יגיע לפגישה עם "מנדט ברור" משרון, לאחר קיום "הכנה טובה", כלשונם, ודרישה נוספת היא שבפגישה יידונו סוגיות מדיניות.

אמש אמר שמעון פרס כי הוא מקווה להיפגש עם ערפאת בטאבה או במחסום ארז, ולקיים עמו שלוש פגישות רצופות, שאולי יביאו להפסקת אש, ולחידוש התהליך המדיני.

אתמול פורסמה בעיתון "הארץ" כתבתו של אמיר אורן, ובה הוא מדווח על כך שמערכת הביטחון מתנגדת לכוונתו של פרס להיפגש עם ערפאת. המערכת ממליצה להתנות את סדרת המפגשים שפרס מתכנן במערכת כללים שתגביל את חופש הפעולה שלו.

בכתבה נאמר כי עם מתנגדי הפגישה בין פרס לערפאת נמנים השב"כ, אמ"ן, אגף התכנון במטכ"ל, מתאם הפעולות ביש"ע, ועוד.

לדעת הצמרת הבטחונית המפגש עם ערפאת הוא בבחינת "פרס לאלימות". כדי למזער את הנזק הגלום במפגשים הציעה מערכת הביטחון כללים אחדים. בין היתר הם ממליצים כי המפגש בין פרס לערפאת ייערך במקום קרוב לישראל, אך מנותק מתקשורת, ואף ללא צילומים.

עוד ממליצה המערכת הבטחונית כי ינוסחו מראש, ובכתב, נושאים ה"מותרים בשיחה", "כדי לא להעמיד את נציג צה"ל האלוף איילנד, במצב של שותפות מאונס במגע מדיני החורג מהחלטת ראש הממשלה להתמקד אך ורק בהפסקת האש", לשון הכתבה.

