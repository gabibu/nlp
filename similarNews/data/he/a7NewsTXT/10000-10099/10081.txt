

טילים גרעיניים, המשוגרים לעבר ארה"ב והמיורטים על ידי מערכת ההגנה שמתכנן הפנטגון, יכולים ליפול על אירופה, או על כל מדינה אחרת בעולם, כך מגלים חוקרים במכון אם.איי.טי. הידוע של בוסטון.

מטרת תוכנית ההגנה נגד טילים היא להסיט את הכלים ממסלולם, ולא להשמיד את ראשי החץ, שעלולים ליפול במקרה של יירוט מוצלח באופן אקראי על פני כדור הארץ, כך מעריכים פיסיקאים במכון הטכנולוגי של מסצ'וסטס (MIT).

האופציה שנבחרה על ידי הפנטגון היא לכוון אל הטילים העויינים בשלב ההאצה, שבמהלכו הזיהוי הוא קל. טיל בהאצה פולט חום, מה שמאפשר את זיהויו. בהמשך, ובמסלולו הנמוך, הוא מתקרר, ולכן קשה יותר לזהותו.

"קודם כל, היירוט בשלב ההאצה צריך להצליח, וזה טעון הוכחה", הסביר ג'ורג' לואיס, פיסיקאי באם.איי.טי., מומחה למערכות הגנה נגד-טילים, "אבל אם זה עובד, השאלה השניה היא: איפה יפול ראש החץ הגרעיני?".

לפי הצוות של שלושת הפיסיקאים ב-MIT, העובדים זה שנים על הנושא, אין שום אפשרות בטכנולוגיה הנוכחית או אפילו בזאת של השנים הבאות ליירט טיל, תוך כדי שליטה בנקודת נפילתו. "באופן מעשי", ממשיך לואיס, "מנסים להפילו מוקדם ככל האפשר, ובעיקר בגלל הצורך לירות עליו מספר פעמים, אם הניסיון הראשון נכשל. לכן לא תהיה שליטה רבה על מקום נפילת ראש החץ הגרעיני".

אין כנראה שום סיכוי שראש החץ הגרעיני יושמד, יהיה האמצעי המיירט טיל או לייזר ענקי המותקן במטוסים או באוניות, מדגישים החוקרים.

בתשובה לשאלה של כתב סוכנות הידיעות הצרפתית, אמר דובר של רשות ההגנה נגד-טילים בליסטיים בפנטגון שזה "לא הגיוני" שראש חץ גרעיני ימשיך במסלולו אחרי שהטיל הנושא יושמד.

"אני חושב שאם יש אפשרות להשמיד טיל ששוגר מצפון-קוריאה בשלב ההאצה, יפול ראש החץ כנראה בצפון-קוריאה", אמר סא"ל ריק לנר.
