

ביטאון מפלגת הבעת' שבשלטון בדמשק האשים אתמול את אלה הקוראים לכינון הדמוקרטיה, בכך שהם "משחקים לידיה" של ישראל, שמגמתה היא להחליש את סוריה.

"ישראל שקועה זה שנה בדם, ומכונת הדיכוי ומלחמת ההשמדה שלה נגד הפלשתינים אינן מצליחות להפסיק את האינתיפאדה. על כן היא ארגנה את ההתקפה נגד סוריה, והיא עשתה זאת, כביכול, בשם החופש, הדמוקרטיה וזכויות האדם", כתב העיתון "אל בעת'" במאמר מערכת.

"הפעילים למען הדמוקרטיה סברו כי סובלנותם של השלטונות מאפשרת להם לפגוע בבטחון המדינה, ולא נופתע אם נגלה שהם סבורים גם שבשם החופש יש להם הזכות ליצור קשר עם האויב הישראלי", הוסיף העיתון.

"סוריה היא קרבן לקשר. ישראל יודעת שהחלשתה של סוריה פירושה נצחון הפרויקט הציוני, ומשום כך היא מנהלת מסע נגדה", הוסיף.

שני אנשי אופוזיציה ידועים נעצרו באחרונה בסוריה: ריאד טורק וחבר הפרלמנט העצמאי מאעמון אלחומסי. ארגונים רבים למען זכויות האדם גינו את מעצרם.


