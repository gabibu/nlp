

הוועדה לבירורים במפלגת העבודה החליטה הלילה לאשר את פרסום תוצאות הבחירות, ולפיהן מוביל בורג בהפרש קטן, אולם היא החליטה כי אסור להכריז עליו כמנצח עד שיתבררו הטענות שהגיש השר בן אליעזר.

בורג עצמו נשא כבר אתמול נאום ניצחון, ובו תקף את בנימין בן אליעזר וטען כי הוא הורס את מפלגת העבודה. בבניין המפלגה בשכונת התקווה בת"א התפתחה תגרה בין מחנה בורג למחנה בן אליעזר.

ראשי רשויות, ובראשם פיני קבלו מבית-שאן, איימו אתמול לעזוב את המפלגה אם יתקבלו תוצאות הבחירות כפי שהן, לאור האי-סדרים.

לאור הטענות השונות על זיופים המליץ אתמול יו"ר ועדת הבחירות של העבודה אפי שטנצלר לוועדת הבחירות לספור מחדש את כל 527 הקלפיות.

ח"כ איוב קרא מהליכוד, שאף הוא ממוצא דרוזי, אמר ביומן ערוץ 7 כי הוא משוכנע שהיו במגזר הדרוזי זיופים במהלך הבחירות, מאחר ש"אם היה למישהו סיכוי לנצח אצל הדרוזים זה לפואד. הוא פופולרי מאד ומוכר".

לבורג, לדבריו, אין אחיזה בציבור זה, ונצחונו בקרבם בא לו מעסקנים שפעלו שם, במטרה לארגן לו את הניצחון בכל מחיר. לדברי קרא קבוצה קטנה במחלקה הדרוזית של מפלגת העבודה שהפכה ל"בעלת אינטרסים", היא שעובדת בשביל בורג, והיא שהבאישה את ריחו של המגזר הדרוזי.

