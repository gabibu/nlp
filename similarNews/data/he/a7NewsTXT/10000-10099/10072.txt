

ראש הממשלה אריאל שרון יכנס היום את הקבינט המדיני-ביטחוני לדיון מפורט על תוכנית מרחב התפר. הכוונה היא להתחיל בדיון מפורט על התוכנית לאחר שב-18 ביולי אישר הקבינט את התוכנית באופן עקרוני. בלשכת ראש הממשלה מעריכים כי הדיון לא יסוכם ויהיה לו המשך בשבועות הבאים.

יצוין, כי הבעיה המרכזית בתוכנית היא ההצעה להכריז על מרחבים לאורך "הקו הירוק" כשטח צבאי סגור. מדובר בסוגיה משפטית סבוכה שעלולה להתפרש בעולם כסיפוח של אותם שטחים ולגרור את ישראל למחלוקת מדינית נוספת, עם מדינות ידידותיות כמו ארה"ב.

ככל הידוע ראש הממשלה אינו נוטה לאשר סיפוח שטחים בשלב הזה. זו גם היתה הסיבה שבגללה החליט שרון להתערב באמצע השבוע שעבר, כאשר היה במוסקווה, ולבטל את מסיבת העיתונאים שתיכנן צה"ל לכתבים הצבאיים, בה אמור היה צה"ל להכריז על התחלת יישום התוכנית. שרון כעס מאוד על שצמרת צה"ל ביקשה לקבוע עובדות בסוגיות שהן מדיניות טהורות. "יש ממשלה בישראל ורק היא זו שתחליט", אמר שרון.

מייד עם שובו מרוסיה ביום ה' אחה"צ כינס שרון את המטבחון ונזף בשר הביטחון וברמטכ"ל על כך שלא המתינו לשובו כדי להכריז על יישום תוכנית מרחב התפר. במהלך הדיון התפתחו חילופי דברים ושר הביטחון בנימין בן אליעזר יצא להגנת צה"ל וביקש להטיל את האחריות עליו ורק עליו.
צפוי כי הדי הויכוחים הללו יעלו שוב במהלך הדיון של הקבינט, שבו כידוע משתתפים שרים נוספים שאינם חברי המטבחון המדיני.


