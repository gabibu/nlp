

בסוף השבוע התבטא ח``כ אחמד טיבי בשבח ארגון החיזבאללה ואמר כי הוא גוף התנגדות לגיטימי הפועל נגד הכיבוש הישראלי, סירובה של ישראל לסגת מאזור הר דב ולהשלים את הנסיגה מלבנון.

טיבי התראיין לשבועון הערבי ``כול אלערב`` ואמר כי: ``ארגון החיזבאללה הוא גוף התנגדות לבנונית לגיטימית נגד הכיבוש. חוות שבעא הן שטח כבוש. על סוריה ולבנון להכריע בנושא זה, ועל ישראל לסגת משם כדי שהנסיגה מלבנון תהייה מלאה``.

כשנשאל טיבי לדעתו בעניין חטיפת שלושת חיילי צה``ל בהר דב בידי החיזבאללה השיב: ``ישראל גילתה את שיטת החטיפות. היא אשר המציאה את הסגנון הזה. על ישראל היה לסגת מחוות שבעא ולשחרר את כל האסירים הלבנוניים. ההתנגדות הלבנונית נאלצה לחטוף את החיילים, לאור דרך המחשבה של ההנהגה הישראלית וטמטומה``. בעניין פעילות צה``ל וחטיפת בכירים באירגוני טרור מתח ביקורת ואמר כי: ``ישראל אינה משתמשת במלה חטיפה במה שקשור לחטיפת מוסטפא דיראני. זוהי היהירות והחוצפה הישראלית. מה שמותר לישראל אסור לאחרים. עלינו להיאבק ביהירות זו``.

בתגובה לדבריו של טיבי פנתה אתמול משפחתו של החייל החטוף, בני אברהם במכתב תקיף אל השופט מישאל חשין יושב ראש ועדת הבחירות המרכזית, וקרא לו לפעול להוצאתו של טיבי ומפלגתו אל מחוץ לחוק ולפתוח נגדו בחקירה פלילית.

``מר טיבי פועל בהתבטאויותיו נגד קיומה של מדינת ישראל. בכך הוא מסייע לאויבינו להציג את מטרתם. לא ייתכן שנישאר אדישים לאות ביטויי ההזדהות עם מבקשי רעתנו המשבחים את מבצעי הפיגועים נגדנו, מצדיקים את חטיפת בנינו ומסיתים את הציבור הערבי בישראל נגד היהודים ויוצרים, אגב כך, מצב בלתי אפשרי מבחינת דו-קיום. אין אני יכול לשבת עם נציג מפלגה המשבח את חוטפי בני, בעוד ארגון החיזבאללה מסרב בתוקף לספק מידע על בנינו``, חתם אברהם, המשמש גם כחבר בוועדת הבחירות המרכזית של הכנסת.
