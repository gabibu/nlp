

ארבעה חברי כנסת ממר"צ נועדו בעזה עם מוחמד דאחלאן. למשלחת של מר"צ הצטרפו גם חברי קיבוץ כפר עזה, שידע בימים האחרונים הפגזת מרגמות. כתב עתי"ם מוסר, כי בזמן פגישת משלחת מרצ עם בכירים פלשתינים בעזה, גברו ניסיונות הפגיעה בחיילי צה"ל. שבעה רימונים נגד טנקים נזרקו לעבר כוח צה"ל בגבול ישראל-מצרים סמוך לרפיח.

בתגובה למפגשים הללו אומר חבר הכנסת מיכאל קליינר כי השמאל היהודי גרוע מחברי הכנסת הערבים. לדבריו, נאבקים אנשי שמאל על הזכות הגדולה ללחוץ את ידיהם של רוצחי ילדים. קליינר אומר כי ערפאת וברגותי הם נאצים מודרניים. מנגד אומרים במר"צ כי פגישותיו של עומרי שרון עם ערפאת הן שנתנו הכשר לפגישות הללו.

בתגובה לפגישות אמר ח"כ צבי הנדל מ"האיחוד הלאומי" כי הוא מתכוון ליזום הצעת חוק שתגדיר את אש"ף כארגון טרור, ושתאסור על חברי כנסת ישראלים להיכנס לשטחי הרשות הפלשתינית.
