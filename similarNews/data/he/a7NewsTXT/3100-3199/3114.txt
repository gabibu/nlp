

ראש ממשלת רומניה אנדרה נסטאסה, הורה לשגר לישראל מטוס פרטי מיוחד כדי להטיס את גופותיהם של שני הפועלים הרומנים שנהרגו בצהריים בפיצוץ מטען החבלה באזור כיסופים.

שגרירת רומניה בישראל, ולריה-מריאנה סטויקה, ביקרה הערב את הפצוע הנוסף המאושפז בבית החולים סורוקה בבאר שבע. לדבריה, מצבו של הפצוע שפיר.

היא אמרה כי התנהגות ממשלת ישראל בשעה קשה זו ראויה לשבח. וכי הרשויות בארץ מאוד משתפות פעולה ותומכות. לדבריה גופות ההרוגים הועברו למכון לרפואה משפטית באבו כביר ובמוצ"ש יוטסו חזרה לרומניה. "אני עדיין המומה ומזועזעת מהאירוע, זהו מקרה ראשון ונדיר שבו אנשים שבאים לישראל על מנת לעבוד ולהתפרנס נפגעים בפיגוע טרור. שוחחתי עם משפחות ההרוגים ומשפחת הפצוע וכולם קיבלו את הידיעה בצורה קשה.


