

ב"הארץ" פורסמה ידיעה ולפיה החליט שרון להקצות למעלה ממיליארד שקלים ליישובי יש"ע. בעקבות הכתבה לחצו האמריקאים על שרון, והוא החליט לקצץ מסכום זה, ולהותירו על סך שש מאות מיליון שקלים בלבד.

בשיחה עם יומן ערוץ 7 אמר גזבר תנועת ההתיישבות "אמנה" משה יוגב, כי הפרסום ב"הארץ" על גובה ההקצבה ליש"ע היה מגמתי. לדבריו, העובדה שלא פורסם בכותרות שהכסף כולו מיועד לצורכי ביטחון מעידה על חוסר תום לב, ועל מגמתיות. הכספים היו מיועדים לצרכים כמו כבישים עוקפים, שתוכננו עוד בימי רבין, אמר יוגב. מדובר על כספים שהוקצו כבר על ידי ועדת המנכלי"ם שמינה ראש הממשלה הקודם ברק, בראשות מנכ"ל משרד ראש הממשלה יוסי קוצ'יק, כדי לבדוק כיצד לפתור את הבעיות בשטח, הנגזרות ממצב המלחמה. לדבריו, שר האוצר לשעבר אברהם שוחט העביר תקציב מיוחד של 20 מיליון ש"ח לרשויות לרבעון הראשון של שנת אלפיים, והתחייב לעשות זאת כל עוד נמשכת המלחמה. הממשלה הנוכחית אינה עומדת בהתחייבויות, אמר יוגב.

במועצת יש"ע כועסים על הקיצוץ, וטוענים כי ממשלת שרון הקפיאה למעשה את הפיתוח ביישובי יש"ע. לדברי ראשי המועצה, שרון חושש לאשר תוכניות בינוי, הדולפות לתקשורת, והמכעיסות את האמריקנים.

אתמול נועדו ראשי מועצת יש"ע עם שר הפנים אלי ישי בפגישה שעסקה במתן סיוע ליישובים, נוכח המצב הבטחוני שם.
