

אתמול נפגשו יוסי ביילין וערפאת. ביילין מרבה לאחרונה להיפגש עם בכירים ברשות הפלשתינית, תוך שהוא מנסה לקדם את היוזמה המצרית-ירדנית ואת יישום דו"ח ועדת מיטשל.
ערפאת אמר לשר לשעבר ביילין, כי הוא מוכן לקיים את מסקנות דו"ח מיטשל, אף על פי שלפלשתינים יש הערות על הדו"ח.

בסיום פגישתם אמר נביל שעת', השר לתכנון בינלאומי ברשות, כי "הראיס ערפאת וידידנו ביילין סיכמו כי דו"ח ועדת מיטשל הוא מסמך חשוב, וכי ביצועו יכול להיות הדרך לסיום הקטסטרופה שאנו עוברים". שעת' אמר כי ערפאת וביילין הסכימו גם להמשיך במגעים כדי לצאת מהמשבר.

שר החוץ שמעון פרס דחה את המלצות ועדת מיטשל להקפיא את הבנייה בהתנחלויות. באיגרת לעמיתו האמריקני קולין פאוואל כותב פרס כי יישום המלצת הוועדה בעניין זה ייראה כ"פרס לאלימות הפלשתינית". באיגרת אזכר פרס את קווי היסוד של הממשלה, ולפיהם לא יוקמו התנחלויות חדשות, אך יהיה מענה לצרכים השוטפים של היישובים הקיימים. לדבריו, המלצותיה של ועדת מיטשל בעניין ההתנחלויות חורגות מההסכמים שנחתמו בין ישראל לפלשתינים, וסוגיית ההתנחלויות צריכה לעלות במשא-ומתן על הסכם הקבע.
