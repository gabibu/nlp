

הבוקר, סמוך לשעה 7, עבר רכב ערבי ליד עמדת צה"ל בכביש כפר דרום חאן יונס ונוסעיו השליכו שלושה רימוני רסס לעבר החיילים בעמדה. בהתפוצצות הרימונים נפצעו שני חיילי צה"ל, אחד באורח בינוני והשני באורח נפצע. חיילים אחרים שהיו בעמדה ירו לעבר הרכב התוקף, אך ככל הנראה הם לא פגעו בו.

אמבולנסים צבאיים פינו את הפצועים לבית החולים.

בתגובה להשלכת הרימונים ירה טנק של צה"ל פגזים לעבר עמדה של צבא המחבלים סמוך לכפר דרום.

בתגובה לפיגוע אתמול, שבו נהרגו שני פועלים רומנים בעת שעסקו בשיקום גדר המערכת,
שיגר צה"ל 7 טילי קרקע-קרקע לעבר שלוש מפקדות של הכוחות המזוינים של הרש"פ.
בהתקפה נפגעו יעדים של הרש"פ בשכונת רימל בעזה, ומפקדתו של רזי ג'יבלי.

אתמול בצהרים נפצע חייל צה"ל פצעים קלים מירי פלשתיני לעבר מוצב צה"ל בגבול ישראל מצרים.
כתבנו משה פריאל דיווח כי לעבר כוח צה"ל שעסק בפעילות שגרתית באזור נורו ארבע פצצות ררנ"ט, רימוני יד ובקבוקי תבערה. לא היו נפגעים.

שני אזרחים ישראלים נפצעו פצעים קלים מאבנים שיידו פלשתינים לעבר מכוניתם בצומת א-רם, בכביש ירושלים רמאללה.

בכנס פעילים של הליכוד בצפת הגדיר אתמול ראש הממשלה שרון את היעד אליו מדיניות הממשלה מעונינת להוביל: "עד שהשקט יחזור". לדבריו תקיפת המפקדות הפלשתיניות בעזה היא חלק ממערכה שמנהלת ישראל נגד ארגוני הטרור.
