

ראש הממשלה לשעבר בנימין נתניהו התארח היום בבית אל, כאורח מיוחד ברדיו של ערוץ 7 בשפה הרוסית. אריאל כהנא כתבנו סקר את ביקורו של נתניהו וסיכם את תשובותיו לשאלות המאזינים. כתבנו ציין שהיענות המאזינים היתה רבה מאוד ורוב המטלפנים היו גולשי אתר האינטרנט של הערוץ ברוסית ולאו דווקא המאזינים לרדיו.

בין השאר אמר נתניהו שכעת החובה היא לחזק את הליכוד מכיוון שנראה כי בשנים האחרונות המפלגה מאבדת מכוחה "היום הליכוד במצב שבו הוא אינו יכול לשלוט בממשלה מכיוון שכוחו די מועט" אומר נתניהו "לליכוד יש רק 19 מנדטים ולכן אין לו ממש השפעה   ואת זה צריך לשנות"

על הסכמי אוסלו אמר נתניהו כי ברור שההסכמים בוטלו על ידי הרשות הפלשתינית, בפעילות האלימה שלה נגד ישראל, והממשלה צריכה להתייחס אל ההסכמים הללו כמבוטלים "מדיניות הממשלה צריכה להיות מושתתת על העובדה שההסכם הזה הוא הסכם מבוטל" אמר נתניהו.

נתניהו דיבר גם על הצורך לפתוח את מספר ערוצי התקשורת שפועלים היום בארץ, "אני עבדתי שעות רבות בכדי לנסות לגרום לכך שערוץ 7 יוכל לשדר מהקרקע ולא מהים, אך נתקלתי בהתנגדות של הרבה גורמים. זהו תהליך שלא הספקתי לסיים וברור שצריך להמשיך לפעול להשלמתו" אמר נתניהו.

לסיכום הביקור אמר כתבנו כי צעדיו של נתניהו מחושבים כמו כל אדם פוליטי שרצונותיו להשתלב במפה הפוליטית הישראלית. נתניהו כבר מכיר את המפה הפוליטית וכעת נראה שהוא פועל בכדי לשוב אליה.
