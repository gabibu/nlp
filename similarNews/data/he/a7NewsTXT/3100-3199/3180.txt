

בית משפט השלום בירושלים זיכה הבוקר את יהודה עציון שהואשם בהפרת הוראה חוקית של הפרעה לציבור והפרעה לשוטר במילוי תפקידו.

האשמה על עציון הובאה לבית המשפט בחודש מרץ 95' לאחר שעציון ישב על המדרגות המובילות לשער המוגרבים בדרך להר הבית וסירב להתפנות למרות שהשוטרים הורו לו לעשות כן.

כתב עתי"ם מוסר, כי התיק נידון לראשונה בפני השופט פרנקל בבית משפט השלום ואז זוכה עציון מעבירות שיוחסו לו. המדינה עירערה ובית המשפט המחוזי בירושלים ביטל את הזיכוי והחזיר את התיק לשופט פרנקל.

ביוני 97' שוב זוכה יהודה עציון והמדינה שוב ערערה למחוזי בירושלים, גם הפעם ביטל בית המשפט המחוזי את פסק הדין והחזירו לבית משפט השלום.

התיק הגיע שוב לשופט פרנקל והוא פסל את עצמו לדון בו. אז הוא הגיע אל השופטת מיכל אגמון. בית המשפט החליט לזכות את יהודה עציון, בסופו של דבר והביע תמיהה על עמדת הפרקליטות שהחליטה לנהל את ההליך בפעם השלישית.

כתב עתי"ם מציין, כי השופטת אגמון קבעה, כי לא היו ראיות לאישום בדבר הפרת הוראה חוקית ואשר לעבירות של הפרעה לציבור והפרעה לשוטר במילוי תפקידו קובע בית משפט השלום בירושלים, "כי בנסיבות שתוארו בהם הנאשם רק ישב על המדרגות ולא עשה שום דבר אחר, אין לומר כי הפריע לציבור או שהפריע לשוטרים במילוי תפקידם ועל כן יש להעדיף את חופש המחאה וחופש התנועה של הנאשם ואין מקום להרשיעו גם בעבירות אלה".
