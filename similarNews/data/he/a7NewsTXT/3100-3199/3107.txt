

כתב עתי"ם מוסר, כי תקיפת הטילים בעזה כמו גם כניסת כוח צה"ל לשטח הרשות הפלשתינית מול מחסום כיסופים היום בצהריים, באו בתגובה למטען החבלה שהתפוצץ מדרום למחסום. המטען אשר הונח בידי פלשתינים גרם למותם של שני עובדים זרים ופציעתו של עובד שלישי. השלושה עסקו בעבודות תשתית קבלניות על גדר המערכת, בניסון לתקן נזקים שעשו הפלשתינים באיזור הגדר מאז תחילת הלחימה.

כוח צה"ל שנכנס לשטח שבשליטה הרשות הפלשתינית ממערב לכיסופים עדיין ממשיך במשימתו. חיילי צה"ל הרסו עמדה של הפלשתינים שצפתה על מקום הנחת מטען החבלה שהתפוצץ.

הכוח נכנס לשטח הרשות גם כדי לוודא כי אין מטעני חבלה נוספים בסביבת המטען שהתפוצץ ולאבטח את הסריקה אחרי מטענים נוספים. בתום ביצוע המשימה יצא כוח צה"ל בחזרה לשטח ישראל. (עתי"ם)

כתב עתי"ם מוסר, כי היום, בזמן פגישת משלחת מרצ עם בכירים פלשתינים בעזה, גברו ניסיונות הפגיעה בחיילי צה"ל. שבעה רימונים נגד טנקים נזרקו לעבר כוח צה"ל בגבול ישראל-מצרים סמוך לרפיח.

חייל צה"ל נפצע באורח קל מאוד מרסיס של קליע סמוך למוצב צה"ל בגבול ישראל-מצרים. כן נזרק לעבר כוח צה"ל שהיה במקום רימון-יד ובקבוקי תבערה. לעבר המוצב נורו מספר פעמים מטחי-אש מנשק קל במהלך שעות הצהריים ואחר הצהריים.
