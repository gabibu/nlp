

בבית המשפט המחוזי בחיפה הואשמו אתמול חיילי צד"ל המתגוררים בישראל בעבירות שיש בהן פגיעה בביטחון המדינה.

בינוא חביב (33) מהכפר גוש חלב שבצפון, וג'אן אגריס (53), לשעבר שליש החטיבה המערבית בצבא דרום לבנון, המתגורר כיום בנהרייה, ואסעד אלעלם (45) אף הוא מאזור נהרייה, הואשמו באיסוף ידיעות ומסירתן למודיעין הלבנוני, בכוונה לפגוע בביטחון המדינה, ומסירת ידיעות לאויב.
בכתב האישום נגד השלושה, נטען, כי לאחר שעבר לישראל יצר ג'אן אגריס, שהיה בין היתר יד ימינו של קולונל האשם עקל, מפקד היחידה המערבית בצבא דרום לבנון לשעבר, קשר עם מוחמד חמזה מלבנון, שאותו הוא הכיר קודם לכן, כדי שזה יסייע לו לשוב לארצו. לטענת התביעה, חמזה קשור למודיעין הלבנוני, ופועל מטעמו לאיתור ולגיוס סוכנים בישראל שיאספו ידיעות על אנשי צבא דרום לבנון וכן שיפעלו לטובת המודיעין הלבנוני בהעברת ידיעות מודיעיניות נגד ישראל, ללבנון.
