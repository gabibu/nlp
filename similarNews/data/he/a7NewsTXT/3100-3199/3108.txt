

בנאום שנשא בפני המתכנסים ליד קברו של רבי שמעון בר יוחאי במירון היום הטיל רה"מ שרון את מלוא האחריות לגל הרציחות ולהתקפות נגד חיילי צה"ל על הרשות הפלשתינית ועל העומדים בראשה:

"מזה שמונה חודשים אנחנו נתונים להתקפות של ארגוני הטרור הפלשתינים שחלק נכבד מהפעילות הזאת נעשה ע"י יחידות של הרשות הפלשתינית. רק אתמול נרצחו באכזריות נוראה שני ילדים. אנחנו יודעים שלעתים נפגעים אזרחים וגם לצערנו ילדים בפעולות מלחמה. אבל כאן מדובר ברצח בדם קר. לפני דקות מספר הותקפו מפקדות מרכזיות של הרשות הפלשתינית בעזה. זה חלק מן המערכה המתנהלת, והמערכה הזאת תתנהל עד שיחזור הביטחון באופן מלא. לא הפחתת טרור אלא הפסקת טרור. מדובר במאבק ארוך וקשה שדורש סבלנות ואורך נשימה. בסופו של המאבק, אנחנו ננצח" אמר רה"מ שרון.
