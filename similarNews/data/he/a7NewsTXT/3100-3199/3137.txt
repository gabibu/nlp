

רצונה של הנהלת פסטיבל ישראל לנגן את יצירתו של המלחין אוהד הנאצים ריכרד וגנר עדיין בכותרות. הכנסת הפצירה בהנהלת פסטיבל ישראל להימנע מהשמעת יצירותיו, וועדת החינוך של הכנסת עסקה בכך, אך זווית מעניינת לסוגיה זו הוסיף סיפורו של יצחק מאיר, מי שהיה שגריר ישראל בברן שבשוויץ. הוא סיפר שבזמנו הוא התבקש לתת חסות לקונצרט של הפילהרמונית הישראלית בשוויץ, אך התברר לו שרוצים לנגן את וגנר. השגריר שהיה בג'נבה נתן את חסותו, סיפר מאיר, וזה שבברן לא נתן את חסותו, ומשרד החוץ הצדיק את שניהם. לדברי מאיר משרד החוץ שיקף את המבוכה. מאיר הוסיף שלדעתו הדבר משקף את העובדה שהציבור חושש להתעמת עם אדנותם של האנשים המתיימרים לדבר בשם התרבות. אין מדובר כאן בחופש התרבות, אמר מאיר, אלא בחופש הפגיעה בערכים, הנעשית בשם התרבות. "וגנר הוא חלאה", לדברי מאיר.
לפי שעה עדיין אין יודעים אם אכן ינוגנו יצירותיו של וגנר או לא.

נמסר כי גם נשיא המדינה משה קצב פנה לוועד המנהל של פסטיבל ישראל וביקש שלא להשמיע את יצירותיו של המלחין. הנשיא הדגיש כי עם כל חשיבות הערך האמנותי שביצירותיו של וגנר, בשל היות הדבר פוגע ברגשות ניצולי השואה אין להשמיע אותן.
