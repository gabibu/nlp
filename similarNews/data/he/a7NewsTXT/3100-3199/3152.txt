

מחבל מארגון התנזים מועתסן מוחמד סבאג' ממחנה הפליטים בג'נין, נהרג וקצין במודיעין הכללי הפלשתיני נפצע בשבת מירי מסוק תקיפה ישראלי בעיר ג'נין. בתקיפה נהרג שוטר פלשתיני שלטענת הפלשתינים כיוון את התנועה במקום האירוע.

לדברי עדי ראיה ירה מסוק "קוברה" של חיל האוויר טיל לרכב בו נסעו המחבל וקצין המודיעין הכללי. הטיל לא פגע ישירות ברכב אולם טיל נוסף ששוגר מיד אחר כך פגע ברכב והרג את סבאג' לפני שהספיק לברוח.

מעשה ההתנקשות מתפרש כאיתות של ישראל, במיוחד לראש המודיעין הכללי בגדה, תאופיק טיראווי. טיראווי נתפס בישראל כמפקדן של כנופיות טרור, שבחלקן חברים גם אנשי החמאס והג'יהאד האיסלאמי. בישראל התקבלו התרעות כי טיראווי הוא האחראי לכוננות הפלשתינית לירי מרגמות מג'נין, בשלב ראשון ליישובים גנים וכדים.

בישראל מסבירים כי המחוסל והפצוע פעלו במסגרת חוליית טרור שביצעה פיגועים בגזרת ג'נין, בפיקוחו של טיראווי.

פעילותו החבלנית הערה של טיראווי מסמנת אותו מזה זמן כמטרה לגיטימית לפגיעה ישראלית, אולם ברור, כי פגיעה בו תהיה משום הסלמת המצב. יחד עם זאת, מאותתת ישראל לטיראווי כי לא תסבול את המשך פעילותו וניסיון ירי המרגמות מערים ביהודה ושומרון.
