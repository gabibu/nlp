

האוכלוסיה הערבית בישראל תציין החל משנה זו את יום הקמת מדינת ישראל כ"יום הנקבה" [יום האסון] מדי שנה. כך החליטה היום בצהריים ועדת משנה של ועדת המעקב של ערביי ישראל. הועדה התכנסה בכפר מנדה שבגליל התחתון לדון באירועי יום ה-15 במאי.

כתב עתי"ם קובי מנדל מוסר, כי סוכם ש"יום הנקבה", יצויין ב-15 במאי, התאריך הלועזי של הקמת המדינה' ולא יצויין בתאריך העברי. ההחלטה סוכמה בתיאום עם הרשות הפלשתינית. בישיבה סוכם, כי ביום ג' בשבוע הבא (15 במאי), יתקיימו עצרות בצמתים מרכזיים הסמוכים לכפרים וערים ערביות. כמו כן, סוכם כי בצומת א-רם שבאיזור ירושלים תתקיים ביום זה הפגנה שתייצג את כל המגזרים הערביים בישראל, לרבות חברי כנסת, ראשי רשויות ונציגי תנועות פוליטיות ערביות.

ביום זה תציין האוכלוסיה הערבית בארץ ובמקומות אחרים את "יום הנקבה" בדקה דומיה בשעה 12:00 בצהריים. כמו-כן סוכם, החל מיום ה' (היום) יחלו פעולות חינוכיות בנושא "יום הנקבה" לתלמידים ולסטודנטים. המגזר הערבי יציין יום זה כאירוע שלא הסתיים אלא כטרגדיה הנמשכת עד ליום זה.

כתב עתי"ם קובי מנדל מוסר, כי בדיוני ועדת המשנה בה ישתתפו בין היתר הסופר מוחמד עלי טהא מכאבול, ראז'ה אגבריה מתנועת בני הכפר, ראש עיריית אום אל פאחם, השייח' ראיאד סלאח, חברי כנסת ערבים ונציגיהם ונציג ועדת המעקב עאבד ענבטוואי, סוכם גם להחרים מוצרים שונים שמקורם ביישובים יהודים ביש"ע.
