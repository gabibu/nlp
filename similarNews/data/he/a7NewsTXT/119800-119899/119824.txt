

לשון החוק הצבאי מגדירה פעילות נגד האזרחים כפעילות בלתי חוקית שחייל המסרב לה ראוי לעזרה משפטית. קובע עו"ד חיים משגב הרואה בהוראה לבלום מפגינים ברחבי הארץ על ידי חיילים כצעד בלתי חוקי.

בראיון ליומן הצהריים של ערוץ 7 תוקף המשפטן עורך הדין דוקטור חיים משגב את החלטת היועץ המשפטי לממשלה מני מזוז להתיר למשטרה לחסום אוטובוסים בדרכם להפגנת ההתחברות מחר בשדרות.

לדברי עורך הדין משגב ההוראה לבלום את האוטובוסים אינה תואמת את לשון החוק. "ההחלטה של מזוז לאשר למשטרה לבלום אזרחים שנויה במחלוקת בכל פרמטר   חוקי, מוסרי ועוד. אני לא מבין איך עושים שימוש בשוטרים והחיילים בדרישה לעצור אזרחים בכל רחבי הארץ. קשה לראות בכך פקודה חוקית. קשה לראות בהוראה לחסום אזרחים ביציאות מהערים פקודה לגיטימית. אנחנו הופכים להיות למשהו הזוי לחלוטין, אנחנו הופכים למדינה שאף אחד מאיתנו לא היה רוצה לחיות בה. היום משתמשים בחיילים נגד מפגינים אלה ומחר יוכלו לעשות בהם שימוש אחר. אנחנו עושים דברים שאינם מקובלים בשום מדינה מערבית".

"צה"ל הוקם מתוך התפיסה שתפקידו היא להגן על המדינה, ותפקידו מוגבל להגנתה. בחוק השיפוט הצבאי נאמר שאין חובה לקיים פקודה בלתי חוקית ולא מצויין שמדובר בפקודה בלתי חוקית בעליל. די שהיא תהיה פקודה שגלוי וברור שהיא אינה חוקית. חייל שמתבקש לפעול נגד אזרח מתבקש בעצם לבצע פעולה בלתי חוקית. זהו נוסח החוק". משגב מבהיר בשיחתו זו עם עוזי ברוך כי אמנם את ההבדל בין פקודה בלתי חוקית בעליל שבה מדובר בירי על חפים מפשע לעומת פקודה בלתי חוקית שאינה בעליל אך גם למסרב לבצעה קיים אישור על פי חוק השיפוט הצבאי, ופקודה בלתי חוקית היא פקודה שבאופן ברור וגלוי פוגעת באזרחים.

"יחש לחייל הגנה על פי חוק השיפוט. כך על פי תפיסתי. החוק קובע שאין לקיים פקודה שאינה חוקית ולא ישא חייל באחריות אם סירב לפקודה שאינה חוקית. לטעמי, חיילים שמתבקשים להתעמת עם אזרחים מתבקשים לבצע פקודה שאינה חוקית".

באשר להפגנה הצפויה מחר אומר עורך הדין משגב כי המשטרה רשאית על פי החוק לבלום את המפגינים במחסומים שסביב גוש קטיף, אך לא מעבר לכך.

"גם ההתכנסות בשדרות היא חוקית. מותר לאנשים להתכנס להפגין ולמחות". אומר משגב ומביע תמיהה על עצם בקשת האישור לקיים את ההפגנה: "הרי כל ההתכנסות נועדה למחות נגד מעשי השלטון. הרי זה תרתי דסתרי לדרוש אישור מהשלטון שנגדו הם מוחים. איך אתה יכול לצפות מהשלטונות שנגדם אתה הולך למחות שיאשרו. לא פלא שלא נותנים רשיון".


בהתייחסו לחשש המשטרה מאלימות המפגינים מזכיר עורך הדין משגב את ההתכנסות בכפר מימון שם "היו מראות המפגינים מלבבים לעומת אלימות שהופעלה אך ורק על ידי השוטרים. ראיתי תמונות של שוטרים שהופיעו ללא תגי זיהוי. מדובר בהתנהגות בלתי חוקית ופסולה", מגדיר משגב את ההוראה להופיע באופן שכזה. "עמדו שם שורה ארוכה של שוטרים כשלאיש מהם אין תג זיהוי". בדבריו מזכיר את פקודתו של תנ"צ שחר אייליון בימי עקירת המאחזים להגיע ללא תגי זיהוי. "כאשר מישהו יודע שהוא עומד לבצע פעילות בלתי חוקית אז הוא נותן הוראה להוריד את התגים כדי שלא יזהו את האנשים. זה מקומם, נורא ומזכיר מדיניות במדינות עולם שלישי".


באשר ליוע"מ מזוז, אומר משגב כי הוא מתגלה יותר ויותר כיועץ משפחתי למשפחת שרון. משגב אינו מתרשם מכתב האישום נגד בנו של ראש הממשלה חבר הכנסת עמרי שרון, וטוען כי אין בכך הוכחה לכך שהוא אינו פועל למען משפחת שרון. "מדובר בטיוטת כתב אישום בלבד, חוץ מהאופן בו התאמץ מזוז להגיע לעיסקת טיעון'' לבד מהמאמץ שלא להכניס את ראש הממשלה לכתב האישום וכו'. אין צורך להאריך". משגב מזכיר גם את ההודעה הטלוויזיונית על הכוונה לפרסם כתב אישום נגד השר צחי הנגבי. להערכתו מדובר בהודעה שנועדה להפוך את הנגבי לשר צייתן כפי שהיה בעת כהונתו כשר משפטים, אז הפך, לדברי משגב, לשר הצייתן ביותר בממשלה, מאימת כתב האישום. בכל אלה רואה משגב הוכחות להיותו של מזוז יועץ משפטי העושה את רצון שולחו, ראש הממשלה שרון.

לדיווח מהיומן
