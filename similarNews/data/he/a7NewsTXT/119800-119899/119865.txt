

באונ' העברית החלה השתלמות מומחים מרחבי העולם בנושא ההתיחסות לאסונות ומצבי חירום כצונאמי ואסון ורסאי. אחד המרצים הוא ד"ר בנימין זאב בגין שירצה על רעידות אדמה במזה"ת.

מצבי החירום בעולם כרוכים בהתמודדות עם פגעי טבע קשים כמו צונאמי אך גם עם פגעי 'יד אדם' כמו אסון ורסאי. באוניברסיטה העברית נפתחה היום השתלמות בת שבועיים בנושא "רפואה וחברה   מוכנות ותגובה למצבי חירום" שבה ישתתפו מומחים מרחבי העולם העוסקים בתחומים שונים של אירועי חירום 'טבעיים' כצונאמי ורעידות אדמה וגם כאלו שסיבתם נעוצה בין היתר בטרור.

בהשתלמות ישתתפו רופאים, אחיות, חוקרים ובעלי תפקידים בכירים ממדינות שונות בעולם. מדובר בצוותי חירום ורפואה אשר נאלצו להתמודד עם מצבי חירום כגון אסונות טבע ופיגועים, ובהן מדינות כסרי לנקה שנפגעה קשות מהצונאמי.

בין המרצים: ד"ר בנימין זאב בגין , שירצה על רעידות אדמה במזה"ת בעבר ובהווה. מרצים נוספים: סמנכ"ל בית חולים הדסה פרופ' שמואל שפירא - מומחה לטיפול בנפגעי טרור, סגן נשיא האוניברסיטה
העברית למו"פ פרופ' הלל ברקוביאר שנושא הרצאתו: "טרור ביולוגי   סקירת הסיכונים". אל"מ יצחק אשכנזי ממפקדת קצין רפואה ראשי בצה"ל ירצה על "משלחות לסיוע במצבי חירום", תא"ל (מיל') אבי בכר מומחה בהיערכות לחירום, ד"ר דני לאור, מנהל מחלקת החירום במשרד הבריאות שירצה על "מדיניות משרד הבריאות מול אסונות", ד"ר גיא סטקלוב מהאוניברסיטה העברית: "טרור והתנהגות חברתית", איש התקשורת נחמן שי שירצה על "תקשורת, רפואה ומצבי חירום" פרופ' אליהו ריכטר מביה"ס לבריאות הציבור של האוניברסיטה העברית שירצה על "דרפור   דוגמא לאסון וחירום", ד"ר אלסנדרו לורטי ממטה ארגון הבריאות העולמי בז'נבה, עו"ד רותם גלעדי מהצלב האדום ומר גיא כספי ממגן דוד אדום.

אחד השיעורים בהשתלמות יוקדש ללימוד המקרה של אסון אולם ורסאי.

ראש ביה"ס לתלמידים מחו"ל ע"ש רוטברג באוניברסיטה העברית פרופ' חיים קפיטולניק אומר כי "ההשתלמות מהווה תרומה ייחודית של האוניברסיטה העברית להפצת הידע המקצועי והמדעי הדרוש בהתמודדות עם מצבי חירום".
