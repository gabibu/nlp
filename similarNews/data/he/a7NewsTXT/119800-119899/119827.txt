

בפניה ליועה"מש תוקף חבר הכנסת מיכאל איתן את קצב התנהלות המערכת המשפטית מול שוטרים שהפגינו אלימות מול אנשי הימין. "את החשודים מקרב המפגינים מחזיקים בבית סוהר והשוטרים האלימים ממשיכים לפעול בשטח".

יושב ראש וועדת החוקה של הכנסת, חבר הכנסת מיכאל איתן פנה ליועץ המשפטי לממשלה מני מזוז ואמר לו כי זו בושה למדינת ישראל שתלונות נגד שוטרים אלימים נבדקות במשך שבועות.

"את החשודים מקרב המפגינים מחזיקים בבית סוהר והשוטרים האלימים ממשיכים לפעול בשטח" אמר ח"כ איתן. בפנייתו ליועץ ביקש איתן לקיים הליך מזורז לבדיקת תלונות כנגד אותם שוטרים אלימים ולבדוק אפשרות להשעיית השוטר עד לבירור העובדות בעניינו. "אתם מגינים על השוטרים הגנה לא מוצדקת. אם הייתם פועלים במהירות כנגד אותם שוטרים הייתם מחזקים את המערכת אבל בצורה כזו אתם רק מחלישים אותה".

לדברי איתן "התחושה היא שיש מסר שמותר לעשות הכל". היועץ המשפטי לממשלה, בתגובה, אמר כי תלונות על אלימות שוטרים ייבדקו ללא סייג ובמלוא החומרה.

באשר לאירועים בהם מפגינים שוטרים אלימות כלפי מפגיני הימין מדווח כתבנו אריאל כהנא על אירוע בו "במחסום כיסופים שוב התפוצץ אמש הפתיל הקצר של השוטרים".

אמש בשעת ערב הגיעו בני הזוג גיא וגלית אדלר מגני טל לנקודת הבידוק במחסום כיסופים. שלא כמו תושבים אחרים מגוש השניים מיהרו להציג את תעודות הזהות שלהם בפני החיילים ואלה אישרו את המעבר. הבעיה התעוררה כאשר הבדיקה ברכב שלפניהם התעכבה לזמן בלתי סביר. האדלרים המתינו עשר דקות ואז בקשו מן השוטר להזיז הצידה את הרכב החוסם ולאפשר להם את המעבר. השוטר, יניב רחמים, הגיב בזלזול. "יש לי זמן. אני כאן כל הלילה".

חמש דקות נוספות חלפו. במחסום הצטבר פקק. גיא צפר ושוב ביקש לעבור. גיא מספר כי בשלב זה פקעה סבלנותו של השוטר. "אתה מפר חוק. אתה מזלזל בי ובחוק", אמר. הוא פתח את דלתות הרכב, הזעיק תגבורות והחל יחד עם שנייים מעמיתיו למשוך את גיא החותה בכוח. גיא התנגד והשוטרים הגבירו את הלחץ. כשנזעקו למקום מספר חיילים כבר היו זרועותיו של גיא נפוחות ומלאות בשטפי דם.

הוא, שרק ביקש להזיז רכב שחסם את דרכו, נאלץ להסיט את רכבו שלו הצידה. את יניב רחמים, השוטר העצבני, הרגיע אחד מתושבי הגוש. כתבנו מדווח כי גם כהשסתיימה התקרית לא הבין השוטר רחמים מה לא היה בסדר.
(ש)
