

אתר האינטרנט 'מוריה' המציג שאלות ותשובות בענייני הלכה שהוגשו ונענו על ידי רבה של צפת נפרץ, ככל הנראה על ידי אנשי שמאל.

האתר נפרץ לפני שלושה ימים ובמקום השאלות והתשובות שנשאל הרב הוצג עמוד ובו נכתב "יהודי מקדש את האדם, ולא את האדמה".

ההערכה בקרב מפעילי האתר היא כי פורצי האתר ביקשו לפגוע באתר בהיותו "ידוע כאתר המביע התנגדות לגרוש יהודים מבתיהם". זאת בעיקר לנוכח הכיתוב המתריס שהוצב על ידי פורצי האתר המבקשים להביע התנגדות לערכי קדושת הארץ.

יצויין כי האתר 'מוריה' כולל בתוכו כעשרים וחמישה אלף שאלות ותשובות ומאמרים בנושאים תורניים שונים. מפעילי האתר שיקמו אותו אולם לדבריהם כשש מאות שאלות ששוגרו החל מתחילת השבוע נמחקו.

מנהלי האתר קובעים כי למרות הפריצה "אנו אתר מוריה נמשיך להציג את דעתנו האיתנה בלי שאף גורם ינסה להכניע אותנו".


(ש)
