

הרשויות המקומיות בישראל לא יפתחו את שנת הלימודים הקרובה אם הממשלה לא תפנה תקציב בסך 140 מיליון ש"ח לתיקון מיידי של ליקויי בטיחות במערכת החינוך. כך הבהיר יו"ר מרכז השלוטן המקומי לשר האוצר.


בפגישה שקיימו הערב נציגי השלטון המקומי, עם שר האוצר, בנימין נתניהו ושר הפנים, אופיר פז-פינס, הבהירו ראשי הרשויות לשני השרים כי כלל הרשויות המקומיות בישראל לא יפתחו את שנת הלימודים הקרובה אם הממשלה לא תפנה תקציב בסך 140 מיליון ש"ח לתיקון מיידי של ליקויי בטיחות במערכת החינוך.

יו"ר מרכז השלטון המקומי, עדי אלדר, אמר לשר האוצר כי סכום זה הוא המינימום ההכרחי שיאפשר את פתיחת השנה, מתוך סך של למעלה ממיליארד ש"ח שיש להשקיע בשיפוצים ותיקון כל הליקויים במערכת החינוך.

בנוסף, דרשו שר הפנים וראשי הרשויות, תוספת תקציבית בגובה של כמיליארד וחצי ש"ח לתקציב הרשויות המקומיות בשנת 2006, כשכמחצית מהסכום תופנה לתוספת בתקציבי הפיתוח, התשתיות ותיקון ליקויים בתשתיות התחבורה העירוניות.

שר האוצר וראשי הרשויות סיכמו כי צוותים מקצועיים של שני הצדדים ינסו להגיע להסכמות בנושאים התקציביים, עוד לפני ישיבת הממשלה על תקציב המדינה לשנת 2006, המיועדת להתקיים ביום ג' הבא.

