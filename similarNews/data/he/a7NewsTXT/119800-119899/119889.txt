

במחנות הפליטים בלבנון נערכים לשליחת תגבורות של 'לוחמים' לרש"פ כדי להשליט סדר לאחר ההתנתקות. כך טוען הדיילי סטאר הלבנוני.

ראש הפתח' בלבנון מוניר מקדח אומר לעתון הלבנוני דיילי סטאר כי הם נערכים לתסריט לפיו ישראל תפתח במערכה צבאית בלבנון כדי להסיח את דעת הקהל הישראלית מהמשבר העמוק אליו היא תכנס לאחר ההתנתקות.

העתון מציין כי במחנות הפליטים בלבנון נערכים לשלוח תגבורות של 'לוחמים' לרש"פ כדי לסייע בהשלטת הסדר אחרי ההתנתקות. בואם של פליטים מלבנון נדון כבר ב 93 אחרי החתימה על הסכמי אוסלו אך מערכת יחסים מתוחה בין הפלשתינים ללבנונים טרפדה את הענין. העתון מציין כי לאחרונה החלו פתח' ואש"פ לאסוף דרכונים ולהרכיב רשימות של אלו אשר שהו לפני 67 ביש"ע והגיעו ללבנון.

מקדח לא הכחיש את הדברים והוסיף כי "3 החודשים הקרובים יהיו מכריעים". הוא הוסיף כי ממגעיו עם 'מפקדים' ברש"פ הוא למד כי הכל אפשרי וכי הובטח לו ש"בקרוב נצטרף אליהם'. אם ישראל תעמוד 'בהבטחותיה', הנסיגה תהווה "צעד גדול לקראת מימוש מטרות לאומיות", אמר מקדח.

סוכנות הידיעות הפלשתינית דיווחה היום כי אל הרש"פ הגיע היום משלוח של כמאה רכבים על ציודם המלא ו 50 אופנועים. כמו כן 'ציוד משטרתי נוסף'. מדובר ברכבים ובציוד שנמסרו לרש"פ מידי ממשלת ספרד. ראש כוחות השיטור הפלשתינים עלי חוסני אמר כי המשטרה "ערוכה ליטול אחריות על הבטחון לאחר ההתנתקות".
