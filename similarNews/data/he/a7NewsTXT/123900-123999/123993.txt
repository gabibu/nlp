

"יש להקצות אחוז נכבד מתקציבי עידוד המלחמה בעוני לעידוד פתיחת עסקים חדשים. בעיות האבטלה לא ייפתרו רק באמצעות מתן הכשרה מקצועית לעובדים, יש להקצות גם עזרה כספית וניהולית בפתיחה של עסקים ובמניעת קריסתם", כך אמר השבוע יעקב קופרברג, נשיא לשכת היועצים העסקיים בתגובה להוראתו של שר האוצר והתמ"ת, אהוד אולמרט לגבש תוכנית יסודית לטיפול בבעיית העוני.

לדבריו, בכל ההצעות לפתרון הבעיה חסר הפתרון החשוב ביותר, שטמון בעידוד המובטלים למצוא פרנסה באמצעות פתיחת עסקים, ולו גם קטנים. "לעתים הרבה יותר קל לאדם מובטל וחסר השכלה לפתוח יזמות קטנה כגון פתיחת דוכן פלאפל מאשר למצוא עבודה כשכיר".

בנוסף, אמר כי לנתינת עזרה בפתיחת עסק יש ערך מוסף על השקעה בהכשרה ובהסבה מקצועית של שכירים. בפתיחת עסק טמון פוטנציאל להתפתחות וליצירת מקומות עבודה חדשים בנוסף לפתרון בעיית התעסוקה של פותח העסק עצמו.

לטענתו, הפתרונות המיידיים המתבקשים הם להגדיל משמעותית את היקף החונכויות הניתנות, לדוגמא במסגרת פרויקט החונכות העסקית. כמו כן, אמר כי יש להגדיל את תקציבי קרן ההלוואות בערבות המדינה לעידוד עסקים קטנים ובמקביל לקצר את משך הזמן הנדרש לטיפול באישור הבקשות להלוואות.

רו"ח קופרברג הדגיש בנוסף כי יש ליצור מסלול מהיר שיספק הלוואות עד 120 אלף , בערבות מדינה, ללא בטחונות ועם שני ערבים.


