

במסגרת תחרות "הדבש הישראלי הטעים ביותר" שבה השתתפו כ-35 מכוורות מרחבי הארץ, זכו 4 מכוורות בתואר הדבש הטוב והטעים ביותר.

לקראת "פסטיבל הדבש 2005" נערכה השבוע תחרות "הדבש הזני הישראלי הטעים ביותר". בתחרות, שנערכה ע"י "מועצת הדבש", השתתפו כ-35 מכוורות מכל רחבי הארץ ששלחו כ-80 צנצנות דבש ב-4 קטגוריות שונות- דבש פרחי בר, דבש הדרים, דבש פרחי אקליפטוס ודבש המכוורת (דבש המיוחד לכל מכוורת ומכוורת). את סוגי הדבשים השונים טעמו 8 שופטים מתחום המזון שהחליטו לפי קריטריונים של טעם, צבע, מרקם ומראה.
4 הדבשים שהוכרזו כדבשים הטובים והטעימים ביותר הם:

דבש פרחי בר - מכוורת בנש מבית הלל, דבש הדרים - מכוורת מור מירקונה, דבש אקליפטוס - מכוורת רביד מבית עובד ודבש מכוורת - יורם פז ממכוורת עמק חפר (דבש הדרים ולימון) ומכוורת נחמני מיקנעם (דבש פרחי אזוב).
בסיום האירוע נתרמו כל צנצנות הדבש האיכותי (כ-80 קילו) לעמותת "פתחון לב".

פסטיבל הדבש נערך על-ידי מועצת הדבש ובמסגרתו כ-20 מכוורות מרחבי הארץ יפתחו את דלתן לציבור הרחב עם פעילויות שונות כגון ביקור בביתן הדבורים ובמוזיאון הדבש, סיור מודרך בנושא גידולי דבורים, תצוגת כלי העבודה של הדבוראי, צפייה בכוורות שקופות, רדייה עצמית של דבש, הדגמת תהליך הפקת הדבש מאיסוף הצוף ועד דבש בצנצנת, ייצור קוסמטיקה טבעית מדבש, תצוגת ציוד המכוורות מפעם ועד ימינו, פינת יצירה לילדים בדונג, טעימות דבש ודבש זני כגון דבש זעתר, סברס, ועוד ומוצרי מכוורת כגון שמן זית וליקרים, הכנת נרות מדונג, הדרכה על הסגולות הרפואיות בדבש, ביקור בבית אריזת הדבש, סרטים המתארים את חיי הדבורה והדבוראי (כוורן) ועוד.

