

בעלי השליטה בקבוצת-הדלקים "דור-אלון", דודי ויסמן ושרגא בירן, מבטיחים הבוקר, כי בעקבות רכישת השליטה בתחנות הדלק של "סונול" יוזלו המחירים בצורה משמעותית. על-פי תכניתם, יוסבו חלק גדול מתחנות "סונול" במרכזי הערים לפורמט של תחנות מוזלות בשירות עצמי. מלבד הוזלת מחירי הדלקים יסייע המהלך ל"סונול" לבדל עצמה מחברת הדלק המתחרה "פז".

ההודעה על רכישת "סונול" תמורת 155 מיליון דולרים פורסמה שלשום. לאחר שהמיזוג יאושר, תחזיק "דור-אלון" כ-350 תחנות דלק ותהפוך לתאגיד הדלק הגדול בארץ המחזיק כ-40% מהשוק. "פז" המתחרה מפעילה 260 תחנות ו"דלק" של יצחק תשובה מחזיקה 230 תחנות. למרות החשש לפגיעה ברמת-התחרות של השוק צפוי הממונה על הגבלים עסקיים לאשר את השלמת המיזוג.

המשקיעים בבורסה מעריכים את המיזוג: בעקבות המהלך עלתה אתמול מניית "דור-אלון" ב-3.9% ובכך השלימה זינוק בשיעור של 9% בתוך יומיים.


