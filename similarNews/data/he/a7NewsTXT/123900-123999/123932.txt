

11 בנות קטינות, שנעצרו בצפון השומרון, מסרבות להשתחרר בתנאים מגבילים עקב ההתנכלויות, לטענתן לאחת הבנות הכלואות. עדות אמה של עצורה במעשיהו: פגיעות הסוהרים בילדות.

כבר בתחילת השבוע היו אמורות הבנות להשתחרר ממעצרן בתנאים מגבילים מסויימים, וזאת לאחר שהפרקליטות הסכימה להקל על ההגבלות שניתנו להן, אלא שהבנות החליטו "ללכת עד הסוף" ולדאוג לאחת החברות שלהן שהועברה למתקן נווה תרצה במטרה להפריד ביניהן. אי לכך החליטו הבנות שלא לחתום על תנאי השיחרור ולהישאר במעצר. הבנות הובאו הבוקר שוב לדיון בעניינן והוחלט להאריך את מעצרן עד תום ההליכים.

עורך דינם אמר במהלך הדיון כי הבנות היו עדות במהלך הבוקר גם לאירוע מצער, שבמהלכו אחד הסוהרים סטר לאחת הבנות. בעקבות התקרית הודיעו הבנות על סירובן לחזור לבית המעצר מחשש שימשיכו להתנכל אליהן. עוד ציין העו"ד כי "הבנות דואגות לחברתן העצורה מאחר ועשו דברים מעין אלו גם כלפיה".

עו"ד קמיר דורון הוסיף והדגיש את חומרת התקרית כאשר אחת הקטינות נכחה בחדר הסמוך והייתה עדה לכל ההתרחשות. לאחר מכן אותה קטינה הייתה צריכה, לדבריו, גם לעבור את אותו הליך של בידוק גופני טרם הגעתה לבית המשפט. "הוא אשר גרר בעקבותיו את אותה סטירה. האירוע היה בבית המעצר במעשיהו.. אל לנו להקל בזה ראש".

השופטת בבית משפט השלום לנוער בראשון לציון, ליאורה ברודי, הורתה על מעצרן של הבנות כאמור עד תום ההליכים אך התנתה זאת באפשרות שחרור עם הערבויות המתאימות. השופטת כלל לא התייחסה לתקרית בה סטר קצין שב"ס על קטינה.

חלק מהבנות שבו והסבירו לשופטת כי הן לא מעוניינות בייצוג משפטי בגלל שהיא לא פועלת לפי חוקי התורה. קטינה נוספת הסבירה: "אבקש להוסיף שעוד חודש זה יום הדין האמיתי וכולנו נישפט, והמדינה היא הפושעת ואנחנו לא פושעים, המדינה מגרשת תושבים מהבית. לשאלת בית המשפט - לא עמדתי בתנאים כי אני לא מכירה בסמכות בית המשפט לשפוט אותי כי היא נוגדת את חוקי התורה,
אני רוצה בי"ד יהודי על פי חוקי התורה. אני בטוחה שהוא יבין שאני לא פושעת".

עדות אמה של עצורה במעשיהו: פגיעות הסוהרים בילדות
אמה של אחת הבנות העצורות בכלא מעשיהו מגוללת היום בפני ערוץ 7 את יחסם של סוהרים כלפי הבנות העצורות בכלא מעשיהו, בהן קטינות בנות 14.

לדבריה ביום ראשון, השבוע, התקיים דיון בעניינן של הבנות בבית המשפט בראשון לציון. בשובן לכלא מעשיהו נבדקו מעשה שבשיגרה בגלאי מתכות. לאחר שבתה עברה בגלאי המתכות, ולמרות שהמכשיר לא צפצף, היא נדרשה פתאום לפשוט את בגדיה. הבת סירבה והסוהרת סופי לביא איימה עליה כי אם לא תפשוט את חצאיתה היא תקרע אותה מעליה. חילופי הדברים עוררו את תגובתן של יתר הבנות, שהקימו לדברי האם קול זעקה. הסוהרת חזרה בה, לא לפני שניבלה את פיה כלפי הבת .

כתוצאה הוחמרו תנאי מעצרן של הבנות ואם עד אז הן הסתובבו באופן חופשי בין תאיהן, עתה הן ננעלו בתוכם במשך חמישה ימים.

היום, הוסיפה האם וסיפרה, נערך דיון נוסף והבנות הוסעו שוב לבית המשפט. בדרך אמרה אחת הבנות, ילדה בת 14 לסוהר פארס חסן, לסתום את פיו, ובתגובה הוא סטר על פניה וצעק עליה כי 'אפילו אשתו אינה אומרת לו לסתום את הפה'.

עורך דינן של הבנות ציין אירוע זה בפני השופטת במהלך הדיון.

האם מוסיפה כי העצורות הן בנות דתיות שמורגלות בהלכות צניעות ובחיים בחברה נפרדת, אך הדבר אינו מונע מהשב"ס לפגוע בהן בנושא זה. לדבריה ספירת הבנות נערכת מספר פעמים ביום, הראשונה שבהן מתקיימת בחמש בבוקר. כל בת צריכה לצאת מיד מהמיטה כשנכנסים לספור. הבנות התלוננו כי אל חדרן נכנס סוהר בעודן ישנות והן נאלצות לצאת מהמיטה כשהוא מתבונן בהן וביקשו שאת הספירה תבצע סוהרת.
לדברי האם השב"ס נענה לבקשה אחרת שלהן, להודיע ברמקול כמה דקות לפני כניסת סוהר, כדי לאפשר להן לצאת מהמיטה ולשמור על צניעותן, אך היענות זו נמשכה יומיים בלבד. לאחר מכן המשיכו הסוהרים להכנס לחדרן ומבלי הודעה מוקדמת. האם הוסיפה כי הבנות מנהלות מאבק לשמור על צניעותן ובין היתר ניסו לתלות סדין, אך גם אותו קרעו סוהרים.
