

לראשונה בישראל יתקיים קורס הכשרת רופאי משפחה בתחום התזונה הקלינית

רופאים מזהירים כי אחוז גבוה בארץ כיום מבני הגיל השלישי, מצוי בחסרים תזונתיים ואף בתת-משקל ובתת תזונה ,עקב תפריט דל ולא מאוזן. לדבריהם מצב זה מהווה סיכון לתחלואה, נכות ותמותה. לטענתם, הסיבות לתת תזונה: בדידות, אלמנות, עלייה בתחלואה, צריכת תרופות גבוהה, בעיות בליעה ולעיסה, קושי להכין מזון, אכילה לא מסודרת, דכאון, חוסר מעש ועוד.

רופאי משפחה לא תמיד יודעים לאבחן את הבעיה ולהתמודד עם נושא התזונה.

חברת התרופות האמריקאית, אבוט (Abbott ), יצרנית סימיליאק ומוצרי מזון רפואי "אנשור" ENSURE, החליטה להעלות את המודעות לבעיית התזונה בגיל השלישי.
החברה, ביחד עם איגוד רופאי המשפחה בישראל, והחברה לתזונה קלינית, השיקה לאחרונה תוכנית הלימודים הנקראת TNT-Total Nutritional Therapy, המיועדת להכשרת רופאי משפחה בתחום התזונה.

רופאי המשפחה יוכשרו בנושאי ניטור והערכה של טיפול תזונתי, מרכיבים תזונתיים, תזונה בגיל המבוגר, תגובה מטבולית לרעב, תזונה במחלות כרוניות ובמחלות דרכי העיכול וטיפול תזונתי בחולי סרטן.

תכנית הלימודים של הקורס העיוני והמעשי שהסתיים לפני כחודש אך יתקיים גם במועדים נוספים במהלך החודשים הקרובים מתבססת על מודל, שפותח בחו"ל על-ידי חברת אבוט T ABBOT, מהמובילות בעולם בתחום המזון הרפואי ביחד עם רופאים מומחים בתחום התזונה הקלינית. למעלה מ-10,000 רופאים ברחבי העולם סיימו עד כה את התוכנית וכעת היא הגיעה לישראל.

"מצבו התזונתי של המטופל מהווה חלק בלתי נפרד מהפרמטרים המשפיעים על קצב ההחלמה ויעילות הטיפול הרפואי.אבחון מצב תזונתי וטיפול יעיל, הכרחיים להצלחת הטיפול הרפואי הכולל" טוענת הדיאטנית, ענת מאירי, מנהלת השיווק של מוצרי אנשור, בחברת אבוט-ישראל, "בעידן שבו נושא ההשמנה לא יורד מהכותרות, סברנו שמן הראוי לקדם מודעות גם בנושא פחות מדובר של תזונת קשישים בעולם השפע שלנו, ולהגיע לרופאים הבאים במגע כמעט יומיומי עם הקשישים בקהילה".

