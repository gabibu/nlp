

לשכת המסחר והתעשיה לאיזור חיפה והצפון יוצאת בחריפות נגד כוונתה של עיריית חיפה להעלות את הארנונה בעיר. בלשכת המסחר רואים בהעלאה זו "צעד השמעיד על עיוורון ואטימות"

"העלאת הארנונה מעידה כי הנהלת העיר וראשיה מנותקים לחלוטין מהקורה בחיפה" אומר עודד פלר, נשיא לשכת המסחר "רק בשבוע שעבר דיווח ראש העיר כי בחיפה ילמדו השנה פחות 400 תלמידים מאשר אשתקד. המשמעות היא הידלדלות העיר, המשך בריחה של תושבים מחיפה ופחות 400 משפחות עתידיות   והסיבה היא מחסור במקומות תעסוקה".

"...ומה צעדו הבא של ראש העיר? הנחתת מכת מוות על עוד עשרות או מאות עסקים אשר אינם מחזיקים היום מעמד. עוד עסקים ייסגרו, עוד מקומות עבודה יאבדו, עוד תושבים ינטשו. אותו ראש עיר המצהיר שוב ושוב כי שמטרתו העיקרית להוסיף מקומות תעסוקה לעיר, הורג כל סיכוי לכך על ידי הגדלת המיסוי העירוני", טוען פלר.

בלשכת המסחר חיפה מתכוונים להיאבק כנגד הכוונה להעלות את הארנונה. לא יתכן כי תושבי העיר והעסקים בה יידרשו לממן במסיהם התנהלות לא יעילה המביאה את העירייה לגרעון שבו היא נמצאת.

"בכוונתנו להיאבק לא רק כדי למנוע את העלאת הארנונה. אנחנו דורשים אף את הפחתתה באזורים שהם אזורי מצוקה מבחינה תעסוקתית, כמו הצ'קפוסט, חוף שמן, חלוצי התעשייה ואזור העסקים של העיר התחתית. באזורים אלה נדרשות בנוסף גםהשקעות של ממש בשיפור התשתיות".

"העלאה שערורייתית וחד צדדית של הארנונה, ללא הידברות עם המיגזר העסקי, אולי תביא להקלה זמנית על כיסה של העירייה, אך תהרוס את העיר וכלכלתה. אנחנו נילחם בזה בכל כוחנו" אמר פלר.


