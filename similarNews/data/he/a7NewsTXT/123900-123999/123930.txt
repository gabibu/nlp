

ח"כ אלדד אומר כי לפי שעה אין נסיון אמיתי להפיל את הממשלה, מהלך הקשה לביצוע בפגרה וגם אחרי ששרון ביצע את העקירה, מפלגות השמאל מתכוונות לתת לו 'מטריה' כדי שלא יווצר הרושם שהוא מודח על רקע הגירוש.

ח"כ הפרופ' אריה אלדד מהאיחוד הלאומי אומר כי לפי שעה אין נסיון אמיתי להפיל את הממשלה, מהלך הקשה לביצוע בפגרה וכי גם עכשיו, אחרי ששרון ביצע את תכניתו מפלגות השמאל מתכוונות לתת לו 'מטריה' כדי שלא יווצר הרושם שהוא מודח על רקע הגירוש. "נכון לשבוע האחרון אין בידינו לגייס 61 חתימות כדי לפזר את הכנסת".

בראיון ליגאל שוק בערוץ 7 אומר אלדד כי בעוד מספר ימים יצא במהלך לגיבוש גוף מפלגות של המחנה הימני לגוש פרלמנטרי אחד גדול ומוצק. מהלך זה מותנה לדבריו בשינויים בתוך הליכוד ולכן "אנחנו נדע יותר על הנכונות להצטרף אליו, אחרי שנשמע מה יחליט מרכז הליכוד".

על המידע לפיו בגוש קטיף נותר רכוש בשווי של עשרות מיליוני שקלים שלא הצליחו להוציאו, כולל חממות ציוד חקלאי וגם ציוד פרטי, אומר אלדד כי אינו מתפלא על כך ש"הרשע שהרס חיים של 1700 משפחות" לא היה מוכן לחכות אפילו מספר ימים כדי שאפשר יהיה להציל את רכושם של המתיישבים. " נדמה לי שהוא ובניו עוסקים באינטנסיבית במידות האנטומיות של פרי ההרבעה שהם קונים ומוכרים, מאשר בציוד של עשרות מיליונים של עם ישראל".

אלדד אינו אופטימי באשר לתוצאות העתירה לבג"ץ נגד הריסת בתי הכנסת. "אין משפט בירושלים ואיני מצפה שהם יקבלו החלטה בניגוד למדיניותה של מדינת ישראל, ושל ממשלת ישראל. בג"ץ יטען ש'הממשלה ניסתה וכיון שאי אפשר להבטיח שהרשות תתחייב לשמור על בתי הכנסת אז אינו מתערב בשיקול דעתה של המדינה'.
דומה אבסורד זה למצב שבו כיון שאני חושש שמישהו יפגע בבן שלי, אז אני הולך לרצוח אותו כדי שמישהו אחר לא יהרוג אותו". המצב בלתי נסבל אך סביר, אומר אלדד וזאת אם מסתכלים על דפוסי ההתנהגות של שרון ואנשי החצר שלו.

נכון היה לדעתו 'למלא את בתי הכנסת בטון לאטום אותם ולהשאיר אותם כמצבות חיות להתיישבות שנהרסה'.
"אבל אני חושש שהקול שלנו יהיה קול קורא במדבר בענין זה, ושרון ישתדל להרוס להחריב לאבד ולהשמיד כדי שלא יישאר זכר. לא זו בלבד ששרון אינו רוצה להקים ישובים חדשים על בסיס הקהילות שנהרסו 'כדי שלא יהיו מצבות חיות לחורבן שהביא', הוא גם לא רוצה מצבות מתות. הוא מקווה שבמשך שנתיים שלש אנשים יתפזרו לכל רוח, ויישברו". אלדד אומר כי יותר מכך, שרון אינו מעונין רק בהרס הישובים אלא בהרס ההתיישבות כשיטה והרס המתיישבים כבני אדם ולכן הוא מציע להם להקים שכונה בעיר כלשהי, מעין 'שכונה על שם גדיד', באחת מערי ישראל".

הוא מוסיף כי הודעת ועדת השרים לפיה גם מי שיצא באיחור מגוש קטיף יקבל את הפיצויים אינה נובעת מ"צדיקות" של שרת המשפטים. "איני חושד ששרת המשפטים צדיקה גדולה והתעוררו בה רגשי חמלה אלא שהיא הבינה שמול מפלגתה ומול הציבור שאמור לשלוח אותה לכנסת הבאה, היא לא יכולה להצטייר כמי שמתעללת גם בקורבנות של הגירוש. הטענה שנשמעה מפי שרי ממשלה לפיהם התושבים לא יהיו זכאים לפיצויים היא "נסיון שפל של הממשלה לאיים עליהם ולסחוט אותם ולהפעיל על ציבור שהוכיח שהוא חסין מפני לחצים, עוד לחץ כספי".

להאזנה לראיון

