

עשרים חיילים ממפקדת זרוע היבשה שהשתתפו בגירוש יהודי גוש-קטיף רצו לכפר על מעשיהם בסיוע לחקלאים המגורשים, ולהקים מחדש את החממות שלהם. צה"ל דרש מהם לעשות זאת בזמנם הפנוי, על חשבון חופשתם

חיילים שהשתתפו במעגל הגירוש הראשון, ורצו לכפר על מעשיהם בהתנדבות ועזרה לחקלאים המפונים בהקמה מחדש של החממות שלהם, נאלצו לוותר על ימי חופשה, ולעשות זאת דרך ארגון מתנדבים אזרחי, כך מגלה הכתב המשפטי של עיתון 'הארץ', יועד קדרי.

החיילים, בסדיר ואנשי קבע ממפקדת זרוע היבשה שהיו בין המגרשים ביישובים השונים בגוש קטיף ובצפון השומרון, ביקשו לסייע לחקלאים שגירשו מבתיהם מגני טל בהקמת החממות שלהם מחדש, בסמוך ליישוב נתיב העשרה.

מפקדי זרוע היבשה החליטו, ככל הנראה, שחייליהם עשו מספיק למען האזרחים שגירשו מבתיהם, וכי אם ברצונם להמשיך לסייע, עליהם לעשות זאת על חשבון ימי החופשה או הרגילה שלהם.

לחיילים שלא הסכימו לחתום על ויתור על ימי חופש לא הותר לצאת ולסייע לחקלאים בבניית החממות.

למרות זאת, התנדבו למשימה כעשרים חיילים וקצינים. "היינו תאילנדים ליום אחד והשתתפנו בכל ההקמה של החממות ליד נתיב העשרה. אני רואה חשיבות בחיבור הזה, ולכן התנדבתי למשימה הזו על חשבון ימי חופש" אמר אחד מהחיילים.

החיילים פנו לארגון המתנדבים האזרחי' של מועצת יש"ע "למען אחינו", המסייע למגורשים מגוש קטיף, שפתח חדר מצב מיוחד לסיוע לחקלאים בתוך הרצועה ומחוצה לה, והארגון דאג לשיבוצם בהקמת החממות בסמוך לנתיב העשרה.

"פנו אלינו מאות חיילים שחלקם אף השתתפו במעגל הגירוש הראשון, בבקשה לסייע למגורשים. רבים הגיעו עם היחידות הצבאיות, ואחרים באופן עצמאי " אמר דוד אנסבכר, סמנכ"ל הארגון.

"מדובר לא רק במפקדת זרועות היבשה. המסה העיקרית הייתה דווקא של חיילים מיחידות חיל האוויר השונות, אמר הסמנכ"ל, "יש אפילו צוער שהשתתף במעגל הראשון בגירוש, שהגיע ברגילה שלו, במהלך קורס קצינים, באופן עצמאי" הוסיף אנסבכר.

יחידות רבות של צה"ל נטלו חלק וסייעו בפרוק החממות של מפוני הרצועה, וחלקן אף בהקמתן מחדש, מה שהופך את עמדתה של מפקדת זרועות היבשה לחריגה.

מדובר צה"ל נטען בתגובה כי בצה"ל כמובן מייחסים חשיבות רבה לסיוע למגורשים, ומדי יום נשלחים חיילים מהזרועות השונות לסייע להם. "הסיוע המדובר היה בגדר יוזמה פרטית דרך עמותה פרטית ולאור היוזמה המבורכת של החיילים התאפשר להם לקחת יום חופש כדי לעזור למפוני הגוש, בזמנם הפנוי".

