

לאחר שנים רבות שבהן לא הוקמו ישובים יהודיים חדשים בארץ ביוזמה ממשלתית, ושבועיים בלבד לאחר החרבת 25 ישובים תונח הבוקר אבן הפינה ליישוב החדש "צור יצחק", שנקרא על שמו של ראש הממשלה יצחק רבין. היישוב יוקם על קו התפר, סמוך ליישובים כוכב יאיר וצור נתן.

בטקס הבוקר, ישתתפו הרב ישראל מאיר לאו הרב הראשי לתל אביב, שר הפנים אופיר פינס ודליה רבין.

"צור יצחק" ינוהל תחת המועצה האזורית דרום השרון וישתרע על שטח של כ-610 דונם. על פי התוכניות, ביישוב ייבנו 2,350 יחידות דיור בבנייה רוויה.

ראש המועצה, מוטי דלג'ו, אומר כי הקמת היישוב תעניק חיזוק משמעותי להתיישבות לאורך קו התפר בשרון.

עפ"י החלטת ממשלת שרון מכ"ה באב תשס"ד, טקס הנחת הפינה יהיה ממלכתי. הישוב יבנה סמוך לגן הלאומי צור נתן, המשתרע במדרונות מיוערים ברובם, בגדתו הצפונית של נחל אלכסנדר .

