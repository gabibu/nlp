

הנהלת יד ושם אישרה את מינויו של שופט בית המשפט העליון לשעבר, יעקב טירקל, לתפקיד יו"ר הוועדה לציון חסידי אומות העולם הפועלת ליד יד ושם.

השופט טירקל מחליף בתפקיד זה את שופט בית המשפט העליון לשעבר יעקב מלץ שפרש מהתפקיד לאחר כ- 10 שנים. השופט משה לנדוי, היה הראשון שכיהן בתפקיד זה ולאחריו השופט ד"ר משה בייסקי. במהלך שנות כהונתו של השופט מלץ הוכרו כ- 8,000 אישה ואיש כחסידי אומות העולם. הוא הקדיש זמן רב בהתנדבות ולא אחת הוביל את הוועדה בדיונים במקרים מורכבים, תוך שהוא נוהג בכבוד ובקשב רב לכל חברי הוועדה הפועלים גם הם בהתנדבות.

השופט טירקל (70) נולד בישראל. סיים לימודי משפטים באוניברסיטה העברית בירושלים וכיהן כשופט בית משפט השלום, שופט בית המשפט המחוזי וכנשיא בית המשפט המחוזי באר-שבע. הוא מונה ב- 1995 לשופט בית המשפט העליון עד פרישתו לפני חודשים ספורים. טירקל שימש מרצה באוניברסיטת בן גוריון בנגב, באוניברסיטת תל אביב ובמוסדות אקדמיים נוספים.

יו"ר הנהלת יד ושם הודה לשופט מלץ על השנים הרבות שהקדיש לתפקיד וברך את השופט טירקל על שהסכים לקבל את התפקיד.

הוועדה לציון חסידי אומות העולם הפועלת ליד יד ושם מורכבת מחוקרים, היסטוריונים ומשפטנים שרובם ניצולי שואה הפועלים כולם בהתנדבות. היא מתנהלת כוועדה בלתי תלויה, סוברנית ועצמאית המכריעה החלטותיה בהליך דומה לחבר מושבעים. הוועדה הכריזה עד כה על כ- 21,000 איש ואישה כעל חסידי אומות העולם   לא יהודים אשר שמו נפשם בכפם להצלת יהודים בתקופת השואה.

שמם של חסידי אומות העולם מוטבע על לוח הכבוד בגן חסידי אומות העולם ביד ושם והם מקבלים מגילת קלף ומדליה ממלכתית וזכאים לקבל אזרחות כבוד של מדינת ישראל. כמו כן לאחרונה פרסם יד ושם את הכרכים הראשונים של לקסיקון חסידי אומות העולם.
