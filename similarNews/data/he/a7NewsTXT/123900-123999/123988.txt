

תקנה חדשה של שר התחבורה - מבקשי רשיונות נהיגה יחוייבו לעבור בדיקה רפואית אצל הרופא המטפל בלבד; עד כה יכל כל רופא לחתום על הטופס הרפואי דבר שאפשר להסתיר מידע על עברו של הנבדק

מבקשי רשיונות נהיגה יחוייבו לעבור בדיקות רפואיות, כלליות על ידי הרופא הקבוע של מבקש הרשיון או אצל רופא המכיר את עברו הרפואי של מבקש הרשיון, בחמש השנים האחרונות שקדמו לבדיקה - כך קובעת תקנה חדשה שנחתמה על ידי שר התחבורה, מאיר שטרית.

עד כה יכול היה כל מבקש רשיון נהיגה לעבור בדיקות רפואיות אצל כל רופא , גם כאשר לא הייתה היכרות כל שהיא עם עברו הרפואי של מבקש הרשיון או שלא הכיר כלל את תיקו הרפואי של הנבדק.

על פי התקנות, חייב כל מבקש רשיון נהיגה לרכב פרטי, אופנוע או רכב משא להציג לרשות הרישוי טופס רפואי חתום על ידי רופא, הכולל מידע רפואי על מצבו של מבקש הרשיון.

המידע הרפואי הנדרש כולל נושאים רבים שאינם ניתנים לאיתור בבדיקה קלינית של רופא כגון נטילת תרופות ואירועי אובדן הכרה , המחייבים עיון מוקדם בתיקו הרפואי של מבקש הרשיון.

דובר משרד התחבורה, אבנר עובדיה, מסר כי במקרים רבים הוגשו טפסים רפואיים חתומים על ידי רופאים שלא היו מוסמכים לכך או אף טפסים שזוייפו בידי מבקשי רשיונות נהיגה.


