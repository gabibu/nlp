

ממשלת ישראל תמסור לפלשתינים ביום שני גם את מעבר רפיח, ובכך ייפתח באופן מעשי הגבול בין רצועת עזה למצרים, בלי שלישראל תהיה כל יכולת לשלוט או לפקח על המעבר בו. אתמול נמשך הרס המוצבים של צה"ל באיזור

ממשלת ישראל תמסור לפלשתינים ביום שני גם את מעבר רפיח, ובכך ייפתח באופן מעשי הגבול בין רצועת עזה למצרים, בלי שלישראל תהיה יכולת לשלוט על המעבר בו, כך מגלה לכתבנו חגי הוברמן גורם ביטחוני בכיר.

בין ישראל והרשות הפלשתינית עדיין קיימים חילוקי דעות בנושא השליטה במעבר, אולם למרות זאת מבנה המעבר יימסר לשליטה פלשתינית מלאה, ולמעשה מאותו רגע לא תהיה לישראל איזושהי שליטה או בקרה על התנועה בין מצרים לרצועת עזה.

עם זאת, במערכת הביטחון רווחת הערכה, כי הפלשתינים יהססו בשלב הראשון לפתוח לחלוטין את הגבול, כדי שלא לבטל את מעטפת המכס האחידה עם ישראל.

החל מאמש נאסרה כניסתם של אזרחים ישראלים לרצועת עזה. דובר צה"ל מסר כי בימים האחרונים הסתיים שלב פינוי התשתיות האזרחיות ופינוי החי והצומח שנותרו ברצועת עזה על ידי צה"ל, בסיוע מתנדבים. עם תום שלב זה, שכלל את פירוק החממות, מערכות החשמל והמים ותשתיות נוספות, סגר צה"ל את הרצועה החל מהלילה והוא ממשיך בפינוי התשתיות הצבאיות בלבד.

ואולם אביעד ויסולי, יו"ר מטה ארץ ישראל בחיפה והצפון פירסם אמש הבהרה כי בניגוד לפרסומי צה"ל הרי ש 90% מהנכסים של מדינת ישראל בגוש קטיף עומדים על תילם ובקרוב יימסרו לידי המחבלים. לדברי ויסולי "ממשלת ישראל לא פירקה ולא הרסה דבר למעט בתי המגורים של התושבים, והיא עומדת להפקיר למחבלים רכוש בשווי מאות מיליוני ש"ח. כל מאות המיבנים הציבוריים - בתי הספר, הישיבות, האולפנות, גני הילדים, המשרדים, המועדונים, המפעלים, החנויות, תחנות הדלק, המחסנים, הסככות, המקלטים ושאר מבני הציבור יוענקו ע"י ממשלת ישראל במתנה לידי החמאס, הג'יהאד, הפתח, הועדות העממיות וכל מחבל זב ומצורע".

ויסולי מזהיר כי "מדינת ישראל לא רק מספקת למחבלים יותר מבנים, רכוש ונדל"ן מאשר יש לכל ארגוני הטרור בעולם גם יחד   היא מוסרת להם תשתיות וציוד בעשרות רבות של מיליוני דולרים, אותו הם ימכרו וישתמשו בכסף למימון הפעילות השוטפת: גדרות (כולל גדרות חשמליות, גדרות תלתליות, גדרות קשיחות וגדרות התראה), אלפי בטונדות אשר יאפשרו להם למגן את הכל המפקדות שלהם נגד צה"ל, אנטנות קשר ומאות ק"מ של כבלי נחושת, צינורות מים, משאבות ומערכות השקיה, משאבות ומכוני ביוב, ציוד אספקת חשמל כולל תחנות משנה, שנאים ואלפי ק"מ של כבלי חשמל שיפורקו ויימכרו ע"י המחבלים יום אחרי הבריחה. וכן - למעלה מ   80% מהחממות עוד עומדות על תילן. גם הם יימכרו במזומן לטובת תעשיית הטרור.

המחבלים, אשר יקבלו סכומי עתק רק ממכירת המתכות, הכבלים, הגדרות והציוד שישראל משאירה מאחוריה, יוכלו לייצר בהן אלפי טילי קסאם. כך תהפוך מממשלת שרון למקור המימון הרישמי של ארגוני הטרור בדרכם לרצוח יהודים. שרון יעביר לחשבונות הבנק של החמאס השנה יותר כספים מאשר איראן".

ויסולי מדגיש כי "אל תאמינו לדיווחים על "ניקיון" גוש קטיף. צה"ל בורח משאיר את כל הישובים ומחנות הצבא למחבלים, ואלה יהפכו למפקדות של ארגוני הטרור. את המוצבים המבוטנים והמבוצרים הם יקבלו בשמחה ובהם הם יאחסנו את חומרי הנפץ וכלי הנשק שלהם. גם את מגדלי השמירה, התצפית והפילבוקסים לא יספיקו לפנות והם יהפכו למוצבים, מגדלי תצפית וטיווח של הקסאמים על ישובי צפון הנגב. מפקדת אוגדת עזה תהפוך למפקדה של ארגוני הטרור".

לדברי הגורם הביטחוני, אתמול נמשך הרס המוצבים של צה"ל, וכמעט לא נותר מוצב צבאי שלם ברצועה. צה"ל פינה את כל הפילבוקסים. היום יפורק סופית גשר מור, ששימש לתנועת כלי הרכב הישראליים ממחסום כיסופים לגוש-קטיף. צה"ל יבצע ביומיים הקרובים סריקות נרחבות באיזור גוש-קטיף, בעיקר במבני הציבור, לוודא שלא נשכח ציוד, וכל מה שניתן היה להוציא אכן יצא.


