

לפי הדיווחים בתקשורת, אריאל שרון נענה לפניית מופז להביא את ההכרעה בעניין הרס בתי הכנסת לדיון בממשלה ביום ראשון. ההחלטה עשויה להשפיע על מועד יציאת כוחות צה"ל מחבל עזה.

ראש הממשלה, אריאל שרון, נענה לפניית שר הביטחון, שאול מופז, להביא את ההכרעה בעניין הרס בתי הכנסת לדיון בממשלה. בעקבות ההחלטה עיכב צה"ל את תחילת הפעולות להרס בתי הכנסת, שתוכננה להתחיל כבר הלילה.

בעקבות החלטת בג"ץ הערב על הריסת בתי הכנסת בגוש קטיף, מתכוננים נאמני ארץ ישראל לחסום היום כבישים ברחבי הארץ.על פי התכנון, יגיעו בשעה 11:00 בבוקר הפעילים לצמתים. בשעות האחרונות מעבירים מארגני החסימה לפעילי השטח את רשימת הצמתים והתוכנית לחסימתם.

הרב הראשי לתל אביב, ישראל מאיר לאו, אמר אמש כי אין זה מאוחר עדיין לנצל את ערוצי הקשר עם הפלשתינים, כדי לאפשר את המשך קיומם של הבניינים. לדברי הרב לאו, פנייתו היא פנייה של הדקה האחרונה, וממשלת ישראל צריכה להימנע פעולה אקטיבית שתהרוס את בתי הכנסת, על-מנת לשמור על המקומות הקדושים ליהדות כמו גם שמירה על כבודם של מקומות הקדושים לשאר הדתות.

ברוך מרזל אומר בתגובה להחלטת בג"צ כי "לא במקרה התפרסמה ההחלטה על הריסת בתי הכנסת והחנינה ליצחק מרדכי באותה שעה. צבא שהורס בתי כנסת ראוי לאלפים מסוגו של מרדכי".
לדברי מרזל, הלילה ייזכר כ"ליל הבדולח תשס"ה" ואם יחריבו את בתי הכנסת בגוש קטיף -"לא נסלח ולא נשכח".
