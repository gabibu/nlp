

חברת Carilion Biomedical Institute וממשלת מדינת וירג'יניה שבארה"ב, מציעים לחברות מכשור רפואי ישראליות מסלולי השקעות, שת"פ מחקרי וחיבור ישיר לשוק האמריקני

מכון קאריליון לביו-רפואה (Carilion Biomedical Institute - CBI) מארה"ב, ו'מועצת העסקים ישראל-וירג'יניה' (VIAB), הפועלת במסגרת משרד מושל מדינת וירג'יניה, הכריזו השבוע על השקתה של תוכנית שת"פ מיוחדת לחברות מכשור רפואי ישראליות. משלחת מטעמם של שני הגופים תגיע לישראל בעוד כעשרה ימים כדי לאתר ולהציע לחברות מכשור רפואי ישראליות גיוס השקעות (שיכול להגיע להיקף מיליוני דולרים) וסיוע בכניסה לפעילות בארה"ב.

"תוכנית הביו-רפואה ישראל וירג'יניה" מיועדת הן לחברות צעירות הזקוקות, בין השאר, להשקעות כספיות והן לחברות שכבר עברו סיבובי השקעה ומעוניינות בסיוע למחקר, פיתוח אב טיפוס, מציאת אתרי בטא, והחדרת ושיווק מוצריהן לשוק האמריקני. החברות שייבחרו על ידי המשלחת, יהנו מ'פתיחת דלתות' במגוון חברות וארגוני ממשל אמריקניים ובחיבור לשני מוסדות מחקר נחשבים בתחומם: אוניברסיטת וירג'יניה וה- Virginia Tech (הטכניון של וירג'יניה).

לדברי המארגנים, במסגרת התוכנית יוכלו החברות הנבחרות להנות מ:
- ייעוץ ועזרה לכיוון המסחרי - כולל השגת אישור ה- FDA הליך 510K, סיוע במחקר, פיתוח אב-טיפוס, ניהול קשרי שותפים עסקיים, הקמת אתרי בטא וכד'.
התחייבות של CBI- להשקעה מיידית במזומן בסך של 100 אלף דולר ואף מעבר לכך בשירותים נלווים לטובת הקמת בסיס פעילות בווירג'יניה.
יכולת של CBI לסייע באיתור משקיעים אמריקניים לטובת גיוס מיידי של עדחצי מיליון דולר.
- השקעה בהיקף של עד 1.2 מיליון דולר מוצעת על ידי קרן Southwest Virginia's NewVa.
- חיבור לקרנות הון סיכון נוספות ולמשקיעים פרטיים נוספים.
- ארגון קשרים אסטרטגיים עם שותפים עסקיים.
- חיבור למוסדות אקדמאיים מובילים בתחומי המחקר הביו-רפואי, דוגמת אוניברסיטת וידג'יניה והמכון הטכנולוגי של וירג'יניה.
- חיבור לצוות הרפואי של Carilion Health System, מערכת קופת החולים הגדולה במדינת וירג'יניה, לטובת שיתופי פעולה מחקריים ואו שימוש בהם לטובת אתרי ביטא.
- ארגון של שטחי משרדים - לתקופה הראשונה - במחיר נמוך.

סבב הראיונות ייערך בישראל, בפארק המדע, קריית וייצמן ברחובות, בין ט"ו לי"ח באלול תשס"ה 19-22 בספטמבר 2005. במסגרתו ייבחרו 4 חברות אשר יוזמנו לסידרת פגישות בוירג'יניה בעוד כחודשיים. הראיונות ייערכו על ידי ועדה שתורכב מ: ד"ר אנדרה (אנדי) מולנאר, המנהל הרפואי של CBI, ראלף רובינס, מנהל VIAB) Virginia Israel Advisory Board), גוף הפועל במשרד מושל מדינת וירג'יניה לטובת הידוק קשרי המסחר והעסקים בין המדינות וד"ר הרי לנגבהיים, יועץ בעל שם בתחום הבריאות והביוטכנולוגיה.

"ישראל הוכיחה עצמה לאורך השנים כ'יצרנית' מרשימה ביותר של המצאות בתחומי המיכשור הרפואי", אמר ד"ר מולנאר. "CBI מחפשת שיתוף פעולה עם חברות ישראליות המפתחות, או נמצאות בהליכי הייצור הראשונים, של מכשור רפואי, טכנולוגיה רפואית, דוגמת מוצרים בתחומי ההדמיה, שתלים, סנסורים, רובוטים רפואיים, סטנטים, מיכשור דיאגנוסטי וכד'. החברות הישראליות הנבחרות ייפגשו במהלך הביקור בוירג'יניה עם קרנות הון סיכון, 'מלאכים', מומחים בתחום המיכשור הרפואי ושותפים פוטנציאליים, כך שמעבר להשקעות הראשוניות בהן, אנו בעצם מציעים להן קיצור דרך משמעותי בפריצה לשוק האמריקני".

"פריצות דרך רפואיות אינן קורות מעצמן", אומר ד"ר מולנאר. "כדי להפוך רעיונות מחקריים למוצרים ממשיים ולשירותים לחולים בשר ודם יש צורך בשילוב מדע, טכנולוגיה, רפואה, עסקים וחוק. אנו ב- CBI יכולים להרכיב את כל חלקי הפאזל כך שרעיונות טובים בתחום הביו-רפואי יהפכו מחזון למציאות".


