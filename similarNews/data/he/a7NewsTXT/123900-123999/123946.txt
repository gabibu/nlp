

אשה מנווה דקלים, שילדה בזמן העקירה, רצתה להצטרף חזרה לקהילת המגורשים, אך במנהלת מסרבים 'בהוראה מלמעלה'. בעלה: "נזרקנו כמו כלבים ברחוב, אין לנו איפה לישון". (צילום: קובי קלמנוביץ- מאהל נצר חזני)

"אשתי ילדה לפני חודש בתקופת הפינוי והייתה כמובן בבית חולים. משם המשכנו לבית של הוריה כמה ימים כדי לקבל עזרה. מתחילת השבוע אנחנו במאבקים מול המנהלת כדי שנוכל להתארגן ולא מאשרים לנו", כך מספר דוד בעלה שהתגורר בנווה דקלים למעלה מ-13 שנה.

דוד סיפר כי פנה לכל הגורמים במנהלת סל"ע, אך הם השיבו לו שלא מגיע לו לחזור לקהילתו: "אומרים לי שזה בעייה שלך שלא פתרת לפני חודש". הפ ביקשו ממנו לחזור 'להיכן שהיה בימים האחרונים'.

"גרתי 13 שנה בנווה דקלים ויותר מ-3 שנים התגוררתי בדירת שכירות, עכשיו אני נמצא באמצע הכפר נופש של אשקלון יחד עם אשתי וילדה בת חודש ואומרים לי לא מגיע לך כלום", מוסיף דוד.

הוא הגיע למקום יחד עם ציודו ומשפחתו לאחר ששוחח עם אחד הפקידים. כשביקש ממנו מקום בכפר הודיע לו שקיבל 'הוראה מלמעלה' שלא לקלוט אותו. "מהבוקר אני זרוק פה כמו כלב, ביקשתי כמה ימים להתארגן באשקלון או בירושלים אבל זה לא עניין אותם. דיברתי עם כולם ולא נעניתי. למזלנו יש הרבה אנשים בגוש שהוציאו אוכל קצת וניסו לסדר קצת מקום בחדרים יחד עם אנשים אחרים ויש ב"ה אנשים טובים".
