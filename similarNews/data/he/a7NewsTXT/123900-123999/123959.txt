

"הממשלה והתקשורת מריצים עכשיו את הספין כאילו כל גוש קטיף הרוס ורק בתי הכנסת נותרו על עומדם, אין שקר גדול מזה", כך אמר הלילה אביעד ויסולי, מרכז מטה ארץ ישראל. "לשרון מגיע פרס נובל לטרור".

אביעד ויסולי אומר כי 90% מהנכסים של מדינת ישראל בגוש קטיף עומדים על תילם ובקרוב יימסרו לידי המחבלים. "ממשלת ישראל לא פירקה ולא הרסה דבר למעט בתי המגורים של התושבים, והיא עומדת להפקיר למחבלים רכוש בשווי מאות מיליוני ש"ח", אומר ויסולי ומבהיר כי כל מאות המבנים הציבוריים - בתי הספר, הישיבות, האולפנות, גני הילדים, המשרדים, המועדונים, המפעלים, החנויות, תחנות הדלק, המחסנים, הסככות, המקלטים ושאר מבני הציבור יוענקו ע"י ממשלת ישראל במתנה לידי החמאס, הג'יהאד, הפתח, הועדות העממיות "וכל מחבל זב ומצורע", כלשונו.

"אבל מדינת ישראל לא רק מספקת למחבלים יותר מבנים, רכוש ונדל"ן מאשר יש לכל ארגוני הטרור בעולם גם יחד", מוסיף ויסולי", "היא מוסרת להם תשתיות וציוד בעשרות רבות של מיליוני דולרים, אותו הם ימכרו וישתמשו בכסף למימון הפעילות השוטפת: גדרות (כולל גדרות חשמליות, גדרות תלתליות, גדרות קשיחות וגדרות התראה), אלפי בטונדות אשר יאפשרו להם למגן את הכל המפקדות שלהם נגד צה"ל, אנטנות קשר ומאות ק"מ של כבלי נחושת, צינורות מים, משאבות ומערכות השקיה, משאבות ומכוני ביוב, ציוד אספקת חשמל כולל תחנות משנה, שנאים ואלפי ק"מ של כבלי חשמל שיפורקו ויימכרו ע"י המחבלים יום אחרי הבריחה. וכן - למעלה מ   80% מהחממות עוד עומדות על תילן. גם הם יימכרו במזומן לטובת תעשיית הטרור".

המחבלים אשר יקבלו סכומי עתק רק ממכירת המתכות, הכבלים, הגדרות והציוד שישראל משאירה מאחוריה, יוכלו לייצר בהן אלפי טילי קסאם. כך תהפוך לדבריו מממשלת שרון למקור המימון הרישמי של ארגוני הטרור בדרכם לרצוח יהודים. שרון יעביר לחשבונות הבנק של החמאס השנה יותר כספים מאשר איראן ועל זה מגיע לו פרס נובל לטרור.

ויסולי מוסיף כי "גם הברברים הגדולים בעולם לא יצליחו להרוס את בתי הכנסת בידים. בתי הכנסת עשויים מבטון מזוין, בגובה המגיע עד 5 קומות, וחלקם הגדול מצופה באבן (בבית הכנסת בכפר דרום יש מאות מ"ר של שיש). להריסתם נדרשים מנופים ובולדוזרים שספק אם יש כלל לרשות הפלשתינאית. גם צה"ל לא יוכל להרוס אותם אפילו בכלים ההנדסיים הענקים שלו, אם הוא יקבל את הפקודה האנטישמית, חסרת התקדים בהיסטוריה היהודית, להחריב את עשרות בתי הכנסת בגוש קטיף. או אז צבא ההריסה והגירוש יצטרך לפוצץ את בתי הכנסת המפוארים בעזרת טונות של חומרי נפץ".

"נכון, מראה של 1500 בתים הרוסים, בתוך הגינות הירוקות של נווה דקלים, קטיף וגני טל, הוא קשה. את מימדי ההרס שרואים בישובי גוש קטיף (עד כמה שהוא חלקי ומרושל), ניתן להשוות אולי רק להפצצות על דרזדן בימי מלחמת העולם השניה. חורבות הבתים גוש קטיף גדולים יותר מההרס שמשאירים אחריהם 10 הוריקנים גדולים בארה"ב. ושם, גם במקרים הגרועים ביותר, חוזרים התושבים הביתה תוך כשנה. אך הבתים ההרוסים בנווה דקלים, בכפר דרום ובשאר ישובי גוש קטיף יגרמו לכך שלא ניתן יהיה ליישב אותם מחדש. ובהבטחת שמחת עניים זו לא נותר לי אלא לציין את מלון "מעוז הים" שהפך לעשרות דונמים של איי חורבות הנוגעים במים הכחולים של חוף הדקלים. בחוף ההוא לא תדרוך רגל אדם עוד הרבה הרבה שנים, אם בכלל".
