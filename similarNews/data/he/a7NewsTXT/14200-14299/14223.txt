

חברי הרשת האיסלמית "אל קאעידה" שנעצרו בספרד, היו ככל הנראה מעורבים ישירות בהכנה ובביצוע פיגועי ההתאבדות ב-11 בספטמבר בארה"ב, כך אמר היום השופט בלטסאר גארסון במדריד.

השופט, הורה להשאיר במעצר שמונה מתוך אחד עשר החשודים שנעצרו ביום שלישי במדריד ובגרנדה. השופט מסר כי התא האיסלמי, בראשו עמד האימאם הספרדי ממוצא סורי, עימאד-א-דין בארכת יארבס, המכונה "אבו דאדא", היה בקשר ישיר עם ההכנות והביצוע של הפיגועים בניו יורק ובוושינגטון.

השופט מתבסס על שיחות טלפון שהקליטה המשטרה לפני הפיגועים, בין עימאד בארכת יארבס לבין ראשי תאים אחרים.
