

אתמול התכנסה לראשונה "ועדת הארבעה", שתפקידה לקבוע את עקרונותיה של עסקת החבילה שמבקש האוצר לגבש כדי לחלץ את המדינה ממצב החירום הכלכלי שהיא שרויה בו. "הארבעה" הם מנכ"ל משרד האוצר, ראש האגף המקצועי בהסתדרות, נציגת בנק ישראל ונציג התאחדות התעשיינים.

לאחר שהסתיימה אתמול השביתה במכס, עדיין שובתות קבוצות אלו: עובדי משרד העבודה והרווחה, עובדי המשרד הראשי של המוסד לביטוח לאומי ועובדי רישום המקרקעין. גם המרצים באוניברסיטאות ממשיכים לשבות, וכנגדם ממשיכים הסטודנטים לנקוט צעדי מחאה. היום ישביתו הכבאים את תחנותיהם במחאה על אי תשלום משכורותיהם, ועל מחסור בציוד לכיבוי אש. נמסר גם כי הביוכימיים והמיקרוביולוגים בבתי החולים ובמרפאות עומדים להכריז על סכסוך עבודה ארצי, וזאת בגלל תנאי בטיחות לקויים במעבדות, בגלל התעלמות מהסכמים, ועוד. אנשי ארגון המורים מאיימים להשבית את הלימודים במחאה על הקיצוץ בתקציב החינוך, ובמכללות להכשרת מורים הוכרז סכסוך עבודה בגלל אי תשלום משכורות. הרשויות המקומיות צפויות גם הן לנקוט השבוע עיצומים לאחר שלפני כ-20 יום הכריזו על סכסוך עבודה.

