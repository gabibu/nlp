

תחנת הטלוויזיה של קאבול נערכה היום לחידוש שידוריה, ובכך תשים קץ להפסקה של חמש שנים, על פי הוראת הטליבאן הקיצונים.

בתחנת הטלוויזיה בבירה האפגנית, ההרוסה בחלקה והריקה מאז 1996, עסקו מהנדסים בסידור כבלים וציוד אלקטרוני מיושן, ובהכנה לקראת שידור חי בן שלוש שעות הצפוי להתחיל בשעה שש בערב (שעון מקומי).

"יש לנו מספר תכניות לערב", אמר מנהל הטלוויזיה של קאבול, הומאיון ראווי. "יש לנו ראיון, דיון פומבי, מוסיקה וחדשות בשפות פשטון ודארי", הטעים.

מנחי התחנה, בהם מגישת החדשות החשובה, לידה עזימי, שבו לעבודה לאחר שהיו מובטלים במשך חמש שנים.

משטר הטליבאן הטיל איסור על שידורי טלוויזיה, ומנע מהנשים לצאת לעבודה.

מספר תושבים אמידים הסתכנו בצפייה בתחנות טלוויזיה זרות באמצעות צלחות לווין, אך רוב התושבים הסתירו את מכשיר הטלוויזיה בארונות. שידורי הרדיו הציעו להם מנה יומית של תפילות איסלמיות, דרשות ותעמולה של הטליבאן.

הצלחת הענקית לקליטת שידורים בלווין של תחנת קאבול נהרסה בלחימה בין קבוצות המוג'הידין היריבות בתחילת שנות ה-90. מאז שהטליבאן נסו מהעיר ביום שלישי, כשבעקבותיהם באו אנשי הברית הצפונית, עבדו המהנדסים נגד השעון על מנת להקים משדר חדש.

"הצטרכנו להתמודד עם בעיות טכניות רבות", אמר אחד המהנדסים. "חלק מהציוד שברשותנו הוא בן שלושים שנה. יש לנו משדר של עשרה וואט בלבד, שלא מספיק לקאבול כולה, אולם האנשים המתגוררים במרכז העיר יוכלו לצפות בשידורים", הוסיף.


