

צה"ל מקצץ במספר החיילים הנשלחים לאבטחת יישובים. מדובר גם ביישובים הנמצאים בעומק יהודה ושומרון. לדברי ראש המועצה האזורית שומרון בנצי ליברמן, הצבא קורס תחת נטל המשימות, והדרג המדיני, שעליו מוטלת האחריות לשמור על בטחונם של אזרחי ישראל, אינו עושה דבר. לדבריו, נמנעים שר הביטחון וראש הממשלה לגייס כוחות מילואים באופן מוגבר כדי שלא לגרום היסטריה בקרב אזרחי המדינה, וכן כדי שלא להראות לפלשתינים שנלחמים נגדם, אולם המחסור בכוח אדם גורר עמו ליקויים באבטחה, ועל כן טוען ליברמן כי הפוליטיקה הזו, של הממשלה היא שמאפשרת ביצוע פיגועים.

בתוך כך נודע כי מחבלים הניחו אתמול שורה של מטעני חבלה שכוונו, ככל הנראה נגד אוטובוסים ממוגני ירי. המטענים הונחו בהרודיון, בכביש הגישה ליישוב מעלה שומרון, ובציר הירידה מהר עיבל. כל המטענים פורקו ללא נפגעים. מטען חבלה הונח אתמול גם בירושלים, והוא התפוצץ בשעה שטיפלו בו. גם כאן - ללא נפגעים.

