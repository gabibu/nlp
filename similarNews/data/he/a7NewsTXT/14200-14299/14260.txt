

השר לבטחון הפנים לשעבר, שלמה בן עמי, מעיד עכשיו בפני ועדת אור. מיד עם תחילת עדותו נשאל בן-עמי אם כפל התפקידים שאותו מילא בממשלת ברק לא פגע באופן תפקודו כשר לבטחון הפנים.

בן-עמי השיב כי אדרבה, היותו גם שר החוץ רק הועילה לו במילוי תפקידו כשר לבטחון הפנים. בעניין אחר אמר כי המשטרה לא עידכנה אותו על החלטת ועדת המעקב של ערביי ישראל לארגן גל מחאות בעקבות עלייתו של אריאל שרון להר הבית. עם זאת הדגיש כי הקו שהינחה אותו תמיד היה לנהוג איפוק והידברות כדי לשכך את המתחים בין ערביי ישראל למשטרה.

במהלך עדותו של בן עמי הוצאה מהאולם אמו של אחד המתפרעים שנהרגו מאש המשטרה, לאחר שקטעה את העדות בצעקות. כתבנו בני טוקר מדווח שמחוץ לאולם בית המשפט מפגניה כעת קבוצה קטנה של ערביי ישראל. אנשיה נושאים בידיהם שלטים המאשימים את המשטרה ברצח.

