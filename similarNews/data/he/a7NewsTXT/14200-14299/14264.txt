

ראש הממשלה קיים אתמול מסיבת עיתונאים משותפת עם ראש ממשלת בלגיה גיא ורהופשטדט ונשיא האיחוד האירופי רומני פרודי, במלון "המלך דוד" בירושלים. שרון אמר כי רווחתו של האדם הפלשתיני היא אמנם חשובה למדינת ישראל, אולם אם תעביר מדינת ישראל לרשות הפלשתינית את הכספים שהיא מעכבת, הם ישמשו תשלום משכורות לאנשיו של ערפאת, המשתייכים לקואליציית הטרור שלו.

שרון קרא לאנשי האיחוד האירופי להשקיע בתשתיות של הרשות הפלשתינית, ולסייע לה בתעשייה, ולא להעביר את הכספים דרך ראשי הרשות, משום שכסף זה ישמש לרכישת כלי נשק ואמצעי לחימה, ואלה יופנו נגד מדינת ישראל. מר שרון הדגיש כי כתנאי מוקדם להתחלת משא ומתן הוא לא יוותר על שבעה ימי שקט מוחלטים, ולאחריהם על תקופת צינון, דברים שסיכם אותם בעבר עם שר החוץ האמריקני קולין פאוול. ראש הממשלה הבלגי טען כי, בניגוד לדעות הרווחות בישראל, עמדת האיחוד האירופי בסוגיית הסכסוך הישראלי פלשתיני אינה חד צדדית, ואינה מוטה לכיוונם של הפלשתינים. ורהופשטדט הוסיף כי על ערפאת לכלוא את הטרוריסטים ולהחליש את האלימות, וישראל מצדה צריכה להתחיל ליישם את דוח מיטשל ואת הבנות טנט.

