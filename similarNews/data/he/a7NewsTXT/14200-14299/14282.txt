

ארה"ב מתכוננת להאשים רשמית את צפון קוריאה, עיראק, איראן, לוב וסוריה בייצור נשק ביולוגי, מסר ביום שני העיתון "ניו יורק טיימס", שציטט מקורות בכירים במימשל האמריקני.

ההאשמות יושמעו ע"י סגן שר החוץ ג'ון בולטון בז'נבה, בוועידה שמטרתה להגביר את התמיכה באמנה משנת 1972, האוסרת ייצור נשק ביולוגי, הוסיף המקור.

144 המדינות, החתומות על האמנה לאיסור ייצור נשק ביולוגי, אמורות להתכנס בז'נבה במשך שלושה שבועות, החל מיום שני, כדי לבחון את יישומה. בהתאם להעתק הנאום של בולטון, שפורסם בעיתון, ארה"ב אימצה מדיניות חדשה לפיה היא מתכוננת לפרסם את שמותיהן של מדינות המתנגדות לאמנה, כדי לנסות להביך אותן ולגרום להן לשים קץ לתוכניותיהן לייצר נשק ביולוגי.

"לפני ה-11 בספטמבר, אפשר היה להימנע מגישה זו. אך העולם השתנה, והמדיניות שלנו להתייחס לנושא זה כאילו כלום לא קורה חייבת גם היא להשתנות", ציטט העיתון את נאומו הצפוי של בולטון.

לדברי העיתון, בהאשמות האמריקניות לא נמסרים פרטים ולא מצויינים המקורות שעליהן הן מסתמכות.



