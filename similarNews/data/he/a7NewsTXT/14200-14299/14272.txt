

ראש עיריית דימונה גבי ללוש קרא אתמול לבכירים במשק ולחברי הכנסת לוותר על תוספת השכר הצפויה להם. "עלינו לשמש דוגמה", אמר ללוש, והוסיף: "אני מוותר על תוספת השכר שבתחילת השנה תעמוד על 4 או 5 אחוזים, וקורא לכל השרים, לחברי הכנסת, לראשי הרשויות ולבכירים לוותר גם הם על התוספת. איך זה יראה כשהבכירים יקבלו תוספות של 1000 עד 2000 ש"ח, בעוד שהציבור יקבל תוספת 12 ש"ח בלבד?", שאל ללוש.

גם יושב ראש ועדת הכנסת יוסי כץ מציע להקפיא את שכר חברי הכנסת למשך שנה.

חבר הכנסת כץ הסביר שלדעתו הוא וחבריו צריכים לשמש דוגמה אישית בימים שבהם המשק נתון במשבר. שכרם של חברי הכנסת אמור לעלות בכ-3%, שכן הוא צמוד לשכר הממוצע במשק, שעלה בשיעור דומה. דבריו של כץ מקבלים יתר משמעות על רקע דיון שהיה בכנסת בשבוע שעבר, שמטרתו הייתה שיפור תנאיהם של חברי הכנסת, ושינוי תנאי הפנסיה שלהם.

