

בתחנת הרדיו של ערוץ 7 נערך אתמול יום שידורים מיוחד שעסק בחלופות לדרך אוסלו. במשך היום נערכו ראיונות עם אנשי רוח מן המחנה הלאומי, והם נשאלו לדעתם בנושא. בין המרואיינים היה השר בני אלון מסיעת "האיחוד הלאומי ישראל ביתנו". הוא אמר שהארץ המובטחת לעם היהודי פרושה מן הים התיכון ועד לעבר הירדן המזרחי, ובכל זאת בתוך המתחם הזה, טוען אלון, מצויה כבר מדינה ערבית אחת, המורכבת ברובה מערבים תושבי פלשתין, הכוונה לירדן. "מדינת ישראל צריכה להתפרש על המרחב שבין הירדן לים התיכון, וגם בקביעה זו יש משום התפשרות", אמר השר אלון. הפתרון לסכסוך הערבי-ישראלי ממערב לירדן, אומר אלון, הוא טרנספר מרצון.

במסגרת יום השידורים רואיין גם ראש הממשלה לשעבר בנימין נתניהו, והוא הציע כי לאחר מיגור הטרור תוקם ישות פלשתינית לצידה של מדינת ישראל, אך לא מדינה. ישות זו לא תוסמך, למשל, להחזיק צבא או לשמור על גבולותיה, וכך לא תוכל לכרות גם בריתות צבאיות. עורך הדין אליקים העצני הצטרף לדעתו של נתניהו, וקרא לישות פלשתינית זו "אוטונומיה".

ראש מועצת קדומים דניאלה וייס טענה כי אין ליפול למלכודת הטמונה בעצם השאלה "מה האלטרנטיבה?". "אנו איננו מדברים על אלטרנטיבה", אומרת וייס. "לנו יש דרך. לעם ישראל יש דרך אחת, המותווית לו מדורי דורות. דרך זו, אמרה וייס, היא דרך ההתיישבות בכל חלקי ארץ ישראל, ודרך החינוך לאהבת העם, התורה והארץ. באשר לערבים, אין לנהוג אחרת מכפי שנהג יהושע: הערבי המקבל את אדנותו ואת מרותו המוחלטת של השלטון היהודי כאן בארץ מוזמן להישאר כאן כגר, מי שאינו מקבל זאת עליו יצטרך לעזוב, ומי שנלחם במדינת ישראל, יש להילחם בו עד חורמה.

משה פייגלין, שהציב את מועמדותו לראשות הליכוד, אמר כי ראשית כל עלינו להיות מודעים בתודעה צלולה וברורה לחלוטין מהי מטרתנו, וכשנדע אותה בבירור כבר נמצא את הדרכים להגיע אליה ולהשיגה.

כדי לנסח את המטרה שנראית לו מטרת העל של עם ישראל הוא בחר להשתמש בלשון המופיעה בתפילת "עלינו לשבח" שבסוף כל תפילה: "לתקן עולם במלכות ש-די". זה, לדעתו, פירוש המושג "להיות יהודים", ולכך עלינו לשאוף.

יהודה עציון הציע לשנות את סדרי השלטון מעיקרם, להנהיג את מלכות ישראל, ומלך בראשה, מלכות שמרכז הכובד שלה יהיה בהר הבית, ועוד לפני שייבנה בית המקדש, לכונן את הסנהדרין, שיכהנו בה אנשי תורה שידריכו את העם, ושישפטו את משפטיהם על פי חוקת התורה.


