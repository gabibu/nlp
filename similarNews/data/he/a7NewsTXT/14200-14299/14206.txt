

יחידות עילית בריטיות ואמריקניות מכתרות את אוסאמה בן לאדן באזור של כ-80 קמ"ר בדרום-מזרח אפגניסטן, דיווח ביום ראשון העיתון "סאנדיי טיימס", שציטט מקורות המקורבים למשרד ההגנה בלונדון.

המקורות ציינו, כי אנשי קומנדו הובאו במסוקים לאזור הסמוך למאחז הטליבאן, קנדהר, כדי למנוע מבן לאדן למצוא מקלט בפקיסטן.

"התכנית היא לצמצם את המרחב של בן לאדן", אמר שר ההגנה הבריטי, ג'וף הון. "המרכז בו הוא פועל הוא כעת מוגבל מאוד", הוסיף.

איש שירותי המודיעין שציטט ה"סאנדיי טיימס" ציין, כי בן לאדן שוהה אי שם בדרום-מזרח קנדהר. "בשל מספר סיבות, אנו משוכנעים כי הוא לא יכל להרחיק לכת", הטעים.

נציג הטליבאן בפקיסטן הכחיש בשבת ידיעות לפיהן בן לאדן יצא את אפגניסטן יחד עם נשותיו וילדיו. "אוסאמה בן לאדן שוהה באפגניסטן, אך איני יודע אם הוא נמצא בשטחנו או באזור שבשליטת הברית הצפונית", ציין הנציג, סלים זאיף.


