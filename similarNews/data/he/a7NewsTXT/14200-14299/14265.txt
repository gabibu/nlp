

כוכב של תוכנית טלוויזיה ערבית רוצה להשתמש ב"נשק הסאטירה" כדי לגנות ולהשמיץ את רה"מ שרון.

"הסאטירה היא הנשק שדרכו אני מראה לאנשים את הברבריות של הישות הציונית, ואני לא אוותר עליה", כך הודיע הקומיקאי הכוויתי דאוד חוסיין בראיון.

בתוכנית יומית המשודרת בתחנת הטלויזיה בלוויין של אבו דאבי מהתחלת חודש הרמדאן ביום שישי, ממלא חוסיין תפקיד של ראש הממשלה אריאל שרון, המוצג כמנהיג ברברי צמא דם.

"מטרת השידור היא להדגיש את הברבריות ומעשי הזוועה של הישות הציונית, המוצגת על ידי ראש הכנופיה אריאל שרון", אמר חוסיין ליומון הכווייתי אל-ראי אל-עאם.

לדידו של חוסיין, "חיקוי זה (של שרון) מושך ללא ספק רבבות צופים".

התסריט נכתב על ידי המצרי יוסוף מעאטי, ששיתף פעולה בעבר עם בדרנים מובילים בעולם הערבי, לרבות עאדל אימאם וסמיר גאנם.

"זה דבר מקומם. זה מצביע על הרמה הירודה של רשת הטלוויזיה הזאת", אמר פרס בראיון לגלי צה"ל. ממשלת ישראל החליטה להשיב במערכה תקשורתית נגד תחנת הטלוויזיה של אבו דאבי, ומתכוונת לשלוח העתקים של השידור לשגרירויות הזרות.

הסדרה, בעלת 30 פרקים ושכינויה "שרוניידס", משודרת מדי יום במהלך הרמדאן בשעה 14:05 שעון גריניץ'. שני שידורים חוזרים מתוכננים באותו ערב.

בתכנית הוצג רה"מ שרון כמי שהמציא משקה קל המורכב מדם ערבים. בסצינה אחרת נראה שרון כמי שמצווה לירות בשבויים ערבים כפותים. "במערכון" נוסף, מודיע הקריין על מותו של דראקולה הערפד לאחר שמצץ את דמו "הקר והמסוכן" של שרון, ו"הטרוריסט שרון" קיבל עליו את האחריות על המעשה.
גדעון סער, מזכיר הממשלה, אמר בישיבת הממשלה כי שידורי התחנה "משקפים תרבות של הסתה ועלילות דם", וסגן שר החוץ הרב מלכיאור אמר כי "על כל בן תרבות בעולם, כולל בעולם הערבי, להוקיע הסתה מעין זו, ולפעול נגדה". שר החוץ שמעון פרס דיווח אתמול לחברי הממשלה כי משרדו העביר תלונה חמורה לאו"ם נגד אבו דאבי. במשרד החוץ הקליטו את השידורים, וצירפו להן כתוביות בשפה האנגלית. כדי לסייע בהסברה של ישראל תופץ הקלטת בשגרירויות ישראל, ובנציגויותיה ברחבי העולם. מומחים לתקשורת הערבית טוענים כי אין כל חדש בשידורים אלה וכי שידורי הסתה הם דבר יומיומי בתחנות טלוויזיה ערביות.


