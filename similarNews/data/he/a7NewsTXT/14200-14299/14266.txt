

שר המשפטים מאיר שטרית חזר בו מכוונתו למנות את עו"ד יהודה שפר לראש הרשות למניעת הלבנת הון. נגד שפר תלויה ועומדת עתירה בבג"צ בגין הטרדה מינית. בעת שהיה שפר סגן אלוף בצה"ל התלוננה נגדו קצינה על שהטריד אותה הטרדה מינית. בבית דין צבאי זוכה שפר מאשמה זו "מחמת הספק", ובעקבות כך עתרה המתלוננת לבג"צ.

עד לישיבת הממשלה שנערכה אתמול היה שר המשפטים איתן בדעתו למנות את שפר, באומרו כי כיום הוא כבר ממלא תפקיד בכיר בשירות המדינה, אולם עקב ההתנגדות שהביעו אתמול חלק משרי הממשלה בדבר מינוי אדם למשרה כה בכירה בעת ששופטי בג"צ טרם פסקו בעניינו, החליט שטרית "לחשוב, ולשקול שנית את החלטתו". כאמור השר שטרית חזר בו מהמינוי ועתה יצטרך למצוא מעומד אחר לתפקיד.

