

אתמול בערב, נערך כנס הוקרה שערכה יחידת הקהילה והמשמר האזרחי של המשטרה למתנדבי זק"א, זיהוי קורבנות אסון, באוניברסיטת תל אביב.

ארגון זק"א שהוקם לפני 8 שנים מונה כ-606 מתנדבי המשמר האזרחי העוסקים בזיהוי קורבנות אסון ומחולקים ל-23 צוותים הפועלים בכל רחבי הארץ, על פי פריסה טריטוריאלית של מחוזות המשטרה.

ניצב דומינסיני שעמדה בראש הכנס אמרה כי המשטרה מלאה הערכה לפעילותם של מתנדבי זק"א וכי בירור שנעשה עם רבנים, שלל את הפרסום שכביכול הם אסרו את השתתפותם של מתנדבי זק"א בכנס. ניצב דומינסיני הסבירה, כי מתנדבים מהסניף הירושלמי לא הגיעו לכנס מתוך לחצים וחשש ממעורבות בויכוח.

יעקב אגסי, ראש חוליה במחוז הצפוני של זק"א סיפר כי המתנדבים, רובם אנשים שעובדים בעבודה מסודרת שעברו הכשרה כאנשי המעבדה לזיהוי פלילי, מקדישים שעות רבות לעבודה זו בתנאים קשים. "אני עצמי סגן מנהל בית ספר ועל שעות שאני ממלא תורנות ולפעמים בעת פיגועים גם תורנויות כפולות אני חייב להשלים בשעות עבודה. עם זאת, אני עושה את עבודתי באהבה רבה למרות שהציוד אותו אנו מקבלים מהמשטרה הוא מינימלי. לעיתים אנו עובדים שעות ארוכות גם בחשכה ובתאורה חלשה ללא מסיכות המגינות. אנו עושים זאת מתוך רצון לשמור על כבוד המת על פי הציווי האלוקי וכן מכוח הערכה הציבורית".

הכנס שנערך ביום א' ע"י המשטרה היה כנס הוקרה למתנדבים על פעילותם בשיגרה ובחירום. בכנס נטלו חלק השר לביטחון פנים עוזי לנדאו, הרבנים הראשיים, מפכ"ל המשטרה וראש אגף קהילה ומשא"ז.


