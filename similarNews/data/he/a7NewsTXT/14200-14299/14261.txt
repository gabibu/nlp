

אתמול ירו הפלשתינים רקטה מסוג "קאסם 1" לעבר המוצב כלנית בגוש קטיף. השימוש ברקטה "קאסם 1" משקף את נסיונם של הפלשתינים להעלות את רמת אמצעי הלחימה שברשותם, ולירות לטווחים רחוקים יותר. טווח הרקטה החדשה 3 ק"מ, וקוטרה 60 מ"מ. על פי ההערכה ביצועיה משתווים לאלה של מרגמות 130 מ"מ, והיא חמושה בק"ג אחד של חומר נפץ. יחד עם זאת דיוקה אינו רב. גורם צבאי בכיר מסר כי אם לא יהיה שינוי ניכר ביחסי הכוחות ברחבי רצועת עזה צפויה הסלמה בשטח. מצבה הגרוע של האוכלוסייה, ועליבותם של מנגנוני הרשות הפלשתינית ברצועה מביאים לעלייה חדה בכוחו של החמאס. לדברי הגורם, ההסלמה משתקפת גם בנסיונות חדירה שהיו באחרונה ליישובים הישראליים ברצועה, במקביל לירי פצצות המרגמה. כך היה בניסיון של מחבלים פלשתינים לחדור ליישוב ניסנית בצפון רצועת עזה ביום שישי לפנות בוקר.

ביום ראשון בערב זיהה כוח צה"ל מחבלים חמושים המתקרבים ליישוב דוגית בצפון רצועת עזה. חיילי צה"ל פתחו באש ופגעו ככל הנראה בשני מחבלים והרגו אותם. בשעת מסירת הידיעה לא נמסרו פרטים נוספים על ההיתקלות.

ערביי הרש"פ ירו מספר פצצות מרגמה ורקטות "קסאם 1" ברצועת עזה במהלך היום. פצצת מרגמה נורתה בשעות הערב לעבר יישוב ישראלי בצפון רצועת עזה. פצצת מרגמה נוספת נורתה לעבר צפון הרצועה בשעות אחה"צ. בשעות הצהרים נורתה רקטה לעבר מוצב כלנית הסמוך ליישוב גדיד שבגוש קטיף.

מלבד זאת פתחו מחבלים באש במהלך היום על מוצב צה"ל ליד היישוב גדיד ועל מוצב צה"ל ליד גני טל. על המוצבים נורו גם רימונים נגד טנקים.

ערבים השליכו רימונים גם לעבר כוח צה"ל בגבול ישראל מצרים סמוך לרפיח בשעות אחה"צ המאוחרות ובשעות הערב.

שלושה אזרחים ישראלים נפצעו באזור התעשייה בנווה דקלים. זאת, מירי צלפים במשך מספר שעות מהבניינים הגבוהים שבפאתי מחנה הפליטים המפריד בין חאן יונס ונווה דקלים. הפלשתינים הצליחו לפגוע באזרח ישראלי שהיה באזור התעשייה ובשני אנשי ביטחון של המועצה המקומית חוף עזה. השלושה נפצעו קל מרסיסי זכוכית. הם פונו לקבלת טיפול רפואי.

קצין בכיר מסר אתמול לכתבים כי מאז תחילת מלחמת אוסלו ירו המחבלים ברצועת עזה על כוחות צה"ל ועל יישובים אזרחיים לא פחות מ-480 פצצות מרגמה. בפיקוד הדרום ובאוגדת עזה נערכים להגנה על היישובים הישראלים מפני התקפות גרילה של המחבלים הפלשתינים כמו שקרה ביום א' בנסיון התקיפה על היישוב דוגית וכפי שקרה ביום שישי לפנות בוקר בנסיון התקיפה ביישוב ניסנית, שבמהלכו נהרג מחבל אחד.

הקצין הבכיר ציין עוד כי תתכן הקמה מחדש של יחידת מסתערבים שתתמחה בפעילות ברצועת עזה, כפי שהיתה יחידת "שמשון" בזמנו.


