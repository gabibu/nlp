

שבת מיוחדת לזכרו של השר רחבעם זאבי הי"ד במלאות 30 להירצחו נערכה השבוע במלון הייאט בירושלים. בשבת השתתפו יותר משש מאות אנשים, אישים פוליטיים ואישי רוח מן המחנה הלאומי.

במוצאי שבת נערך רב שיח, ובו דיון סביב הסכמי אוסלו, והחלופה המוצעת להם. במהלך הדיון השמיע הסופר משה שמיר מילים קשות נגד שמעון פרס, וביניהן:" המלשין הגדול על מדינת ישראל, רוקם השקרים הגדול נגד מדינת ישראל" שמיר גם השתמש במילה "שטן".

בתגובה על דברים אלו השמיעו הח"כים איתן כבל, אופיר פינס, רן כהן ואחרים דברי ביקורת קשים, ואף איימו לפנות ליועץ המשפטי לממשלה. יוסי שריד כינה את אנשי הימין: "אנשים איומים וגם מסוכנים". והוסיף: "אי אפשר להגדיר אותם כבני תרבות".

בתגובה לדברים אלה מסר חבר הכנסת צבי הנדל כי צר לו ששבת כל כך איכותית ויפה הפכה להיות מוקד העניינים בגלל אמירה בודדת. הנדל הוסיף כי ברור לו שאם מילים כאלה היו נאמרות כלפי איש ימין, ואפילו השר זאבי בעוד היה בחיים, איש לא היה נזעק משום "שזה הוא לחם חוקו של העיתונאי, להסית נגד הימין". עם זאת אמר הנדל כי לולא היה מדובר בסופר משה שמיר, שהוא איש עתיר זכויות ומכובד בגיל ובמעשים, הוא היה מוחה נגד השימוש בכינוי "שטן, אולם, בגלל המעמד ובגלל הרצון לשמור על כבודו של הדובר", אמר הנדל, "לא הייתה אפשרות להעיר על הדברים באופן מכובד".

אתמול נערך טקס אזכרה ממלכתי במלאות 30 יום להירצחו של השר רחבעם זאבי. באזכרה, שנערכה בהר הרצל, השתתפו מאות אזרחים ואישי ציבור. יו"ר מועצת מולדת רפאלה סגל אמרה: "רחבעם זאבי היה מנהיג יהודי גאה, וגם חבר". סגל הוסיפה: "אסון אוסלו הביא לרציחתך". הרב אורי זוהר דיבר גם הוא לזכרו של זאבי: "רק גופו טמון כאן באדמה, והוא חי בעולמות עליונים. הוא נהרג על שום היותו יהודי". באזכרה דיברו גם בנו של השר, נכדיו, ראש הממשלה אריאל שרון, וראש הממשלה לשעבר בנימין נתניהו.

