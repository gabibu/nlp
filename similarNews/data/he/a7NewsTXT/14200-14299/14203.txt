

עומרי שרון, בנו של ראש הממשלה, קיבל לשימושו אופנוע יוקרתי, השייך לסגן יו"ר מעריב, כך נמסר בליל שבת בתוכנית החדשות של ערוץ 2 "אולפן שישי".

ביומן החדשות של הערוץ השני נמסר כי האופנוע, מסוג ב.מ.וו. בנפח 1150 סמ"ק שמחירו 105,000 ש"ח, שייך לצבי חפץ, סגן יו"ר מעריב ונציגו בישראל של איש העסקים ולדימיר גוסינסקי.

עוד נמסר בתוכנית, כי בנו של ראש הממשלה ויועצו ושליחו למשימות מיוחדות, רוכב על האופנוע דרך קבע ואף התרברב באוזני חבריו, כי "קיבל אותו חדש עם 600 ק"מ בספידומטר, ועכשיו יש כבר 6000 ק"מ".

חפץ הוא סגן יו"ר ובעל מניות בעיתון מעריב, המייצג את גוסינסקי ומייעץ לו ולעתים אף מייצגו כפרקליטו.

באולפן שישי נחשף גם המכתב ששלח שרון, ב-15 ביוני 2000 כראש האופוזיציה לנשיא רוסיה ולדימיר פוטין בעניינו של גוסינסקי. במכתב הפציר שרון בפוטין לשחרר את גוסינסקי ממעצר בספרד.

הקשרים בין שרון לגוסינסקי נחקרו גם במשטרה לאחר ששרון, בהיותו שר בממשלת ישראל, השתמש במטוסו ובשירותי האירוח של גוסינסקי בעת מסע רשמי לרוסיה.

היועץ המשפטי לממשלה ופרקליטת המדינה החליטו לסגור את התיק, לא לפני שמתחו ביקורת קשה על שרון, על שלא ידע להפריד בין "ענייניו האישיים לבין ענייניו הציבוריים".

עומרי שרון וצבי חפץ מסרו כל אחד בנפרד תגובה זהה לידיעה שנמסרה בערוץ השני, ואמרו כי בין השניים נרקמה ידידות וכי האופנוע הושאל בין חברים.
