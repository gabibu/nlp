

בחדשות השעה 9:00 היום בקול ישראל, דווח כי בפגישה בין סאיב עריקאת, אבי גיל, מנכ"ל משרד החוץ, וראש צוות המשקיפים בחברון , הגיש האחרון דו"ח לחודשים מאי- ספטמבר. המשקיפים טענו בדו"ח כי תושבי חברון היהודיים הם האחראיים לרוב הפרות הפסקות האש בתקופה זו .

בראיון לכתבת אינטרנט ערוץ 7 תמר יהל , דווחה תושבת חברון אורית סטרוק, כי הדו"ח שקרי , וכל גורמי הבטחון בשטח , צה"ל, המשטרה והשב"כ, יודעים כי העובדות מסולפות. סטרוק הוסיפה כי בתקופה הנזכרת בדו"ח התבצע ירי פלשתיני יום יומי, במשך שעות רצופות ולפעמים גם מספר פעמים באותו היום. סטרוק דווחה גם כי בין הפצועים בתקופה זו בחברון היו 6 ילדים יהודיים ושתי נשים ישראליות.

סטרוק התריעה על חומרת הנזק שיגרם לאחר פירסום דו"ח זה, כיוון שהדו"ח מוגש ל- 3 גופים: ל-8 המדינות ששלחו משקיפים לחברון, למדינות האיחוד הארופי, ולאו"ם.

סטרוק פירסמה הודעה לתקשורת בשם ועד חברון, ובה תבעה מרה"מ לבטל את המנדט שניתן למשקיפים הפרו- פלשתינים בחברון, ולגרש אותם מהעיר ומהארץ בשל הסיכון הביטחוני והנזק המדיני שהם גורמים.

יש לציין כי בחודש אוגוסט אישרו קצינים בכירים בצה"ל שמשקיפים מהכוח הבינלאומי בחברון העבירו מידע מודיעיני לתנזים בחברון. המידע כלל רשימות, צילומים ודיווחים על תנועותיהם של כוחות צה"ל ושל תושבים יהודים בעיר. אל"מ (במיל) יגאל שרון, שהיה מפקד חטיבת חברון, אמר אז כי "מידע זה יכול לסכן את חיילי צה"ל וגורם נזק לישראל.



