

עיריית תל אביב יפו עתרה לבג"צ נגד ממשלת ישראל, שר האוצר, שר הפנים ושר החוץ, על מנת לקבל צו על תנאי בו יבהירו המשיבים את התנגדותם לזכות את העירייה במלוא סכומי הארנונה, אותם יכולה העירייה לגבות מנציגויות זרות ומנציגים דיפלומטיים והיא מנועה מלעשות כן בשל הוראות פקודת מיסי העירייה ומיסי ממשלה (פיטורין) 1938, ובשל אמנה בינלאומית שמדינת ישראל הינה צד לה.

בשטח עיריית תל אביב יפו מרוכזות מרבית הנציגויות הזרות, ברישומי העירייה מנוהלים 718 חשבונות של נכסים המוחזקים על ידי נציגויות זרות ונציגים דיפלומטיים. רוב הנכסים מרוכז בחלקים היקרים של העיר.

אלמלא הוראת הדין ואמנת וינה היה מגיע חיובם של הנכסים הנ"ל כדי 11.3 מיליון ש"ח בשנה. למותר לציין כי הנציגויות והנציגים הדיפלומטיים נהנים ממכלול השירותים העירוניים הניתנים לכלל מחזיקי הנכסים בעיר, הפטור מתשלום מטיל נטל נוסף על יתרת התושבים, המוצאים עצמם מסבסדים את השירותים הניתנים גם לנציגויות הזרות.

עיריית תל אביב איננה חולקת על חשיבותן של ההתחייבויות הבינלאומיות אולם היא סבורה כי אין עליה לשאת במימון יחסי החוץ של המדינה, תוך הכבדת נטל המס על תושבי העיר, ואין היא צריכה לספוג חסרון כיס הנגרם לה כתוצאה מהענקת פטור שמקורו באותן התחייבויות של המדינה. בהנחה שהמדינה נהנית על פי עקרון ההדדיות, מפטור ממיסי ארנונה או ממיסים אחרים בעלי אופי דומה של נכסים המוחזקים על ידה בארצות אחרות, אין צודק וסביר הוא שהיא אשר תישא בהפסד ההכנסה של העירייה שבה בוחרות מרבית הנציגויות הזרות לקבוע את מקום מושבן.

