

השר לבטחון הפנים לשעבר, שלמה בן עמי, מעיד היום בפני ועדת אור. עיקרי טיעוניו הם כי לא קיבל בעוד מועד מצמרת המשטרה דיווח על העלול להתרחש במגזר הערבי בעקבות עליית שרון להר הבית, וכי עשה ככל יכולתו כדי לפייס את ערביי ישראל לפני המהומות ואף לאחריהן. יתר על כן, לדבריו נמסר לו כי המשטרה ערוכה ומוכנה לכל התפרצות במגזר הזה.

מיד עם תחילת עדותו נשאל בן-עמי אם כפל התפקידים שאותו מילא בממשלת ברק לא פגע באופן תפקודו כשר לבטחון הפנים.

בן-עמי השיב כי היותו גם שר החוץ רק הועילה לו במילוי תפקידו כשר לבטחון הפנים. זאת מפני שכדבריו, פתרון הבעיה הפלשתינית יביא לרגיעה ברחוב הערבי בישראל.

בן עמי גולל באוזני הוועדה את מאמציו להיטיב עם האוכלוסייה הערבית, ובין היתר ציין כי היה השר הראשון בתולדות המדינה שהעניק חופשות מהכלא למחבלים אסירים. לדבריו, ההנהגה הערבית בישראל עברה בשנים האחרונות תהליך מסוכן של הקצנה, אך דווקא בשל כך יש לטפל בהפרות הסדר שם בשום שכל ובעדינות.

מחר יעיד בוועדת אור ראש הממשלה לשעבר, אהוד ברק.
