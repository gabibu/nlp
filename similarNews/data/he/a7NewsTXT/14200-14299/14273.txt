

אתמול דנו שופטי בג"צ בעתירתם של הח"כים יוסי שריד ומוסי רז ממר"צ נגד מינויו של אהוד יתום לראש המטה למלחמה בטרור. בהרכב השופטים ישבו אליהו מצא דליה דורנר וטובה שטרסברג-כהן. רז ושריד טוענים כי מעורבותו של יתום בפרשת "קו 300" פוסלת אותו מלשמש בתפקיד.

כזכור, אהוד יתום פרש מהשב"כ לאחר ש"נאשם" בהריגת שניים מן המחבלים שחטפו אוטובוס קו 300 בשנת 84'. המחבלים איימו לרצוח את כל הנוסעים. במבצע חילוץ השתלטו חיילים מסיירת מטכ"ל על האוטובוס. ראש השב"כ דאז, אברהם שלום, נתן הוראה להוציא להורג את כל המחבלים, ויתום מילא את המשימה כפי שנדרש. בעקבות לחץ של השמאל, כולל התקשורת, הועמדו יתום ואחרים בשב"כ לדין. הם הואשמו בהריגת שני המחבלים ובשיבוש הליכי משפט בשל נסיונם להעלים את דבר הריגת המחבלים. יתום קיבל חנינה, ופרש משירותו בשב"כ.

נציגת הפרקליטות עו"ד אסנת מנדל טענה כי עוד בטרם החליט ראש הממשלה אריאל שרון למנות את אהוד יתום לתפקיד הוא כבר שקל את מכלול השיקולים. עו"ד מנדל אמרה בדיון כי מאז פרשת קו 300 כבר חלפו 17 שנה, וכי יש לזכור ולהבין כי יתום פעל מתוך אמונה שגויה שהוא פועל לטובת המדינה ובטחונה.

עורך דינו של יתום יעקב נאמן מתח ביקורת על חברי הכנסת יוסי שריד ומוסי רז, וטען כי הם הופכים את בית המשפט לזירה פוליטית.

השופטים מתחו ביקורת על החלטתו של שרון, ושאלו את נציגת המדינה אם גם היועץ המשפטי לממשלה אליקים רובינשטיין שותף לדעתו של אהוד יתום, שהנורמות היום שונות מהנורמות של אז. "האם הייתה זו נורמה לשבש הליכי חקירה ולשקר?", תהו השופטים.

השופטים דחו את קבלת ההחלטה למועד מאוחר יותר.

