

השר לבטחון פנים לשעבר, ח"כ שלמה בן עמי, העיד היום בפני ועדת אור החוקרת את אירועי אוקטובר 2000 במגזר הערבי ואמר, כי בפני הדרג המדיני לא היה מודיעין מבצעי לגבי ההשלכות שעלולות היו להיות לביקורו של שרון בהר הבית על המגזר הערבי בישראל.

בן עמי העיד כי הוא לא דווח על החלטת ועדת המעקב העליונה של ערביי ישראל מה-30 בספטמבר להשבית את המגזר הערבי, בתגובה לאירועים בהר הבית, למרות שזאת היתה חובתו של המטה המבצעי שבלשכת השר לעדכן אותו בהחלטה. בן עמי הוסיף, כי לא רק שלא קיבל את הדיווח הגולמי על ההחלטה, אלא שגם לא קיבל את ההשלכות המבצעיות של ההחלטה מבחינת המשטרה. "ההחלטה לא הובאה לידיעתי, לא באופן ישיר או עקיף או במשתמע", אמר בן עמי.

השר לבטחון פנים לשעבר אמר עוד כי לא רק שהמשטרה לא הציגה בפני הדרג המדיני מודיעין על התפתחויות קשות הצפויות במגזר הערבי, אלא גם שהיא לא באה בתביעות ייחודיות מן הדרג המדיני כדי שיאשר אותם.

ח"כ עמי ציין, כי הנחיות העבודה שלו למשטרה מיום כניסתו לתפקיד היו לטפל באופן שונה במגזר הערבי בכל הקשור לאכיפת החוק, בשל היותו מיעוט לאומי ואתנטי. לדבריו, הוא הנחה את המשטרה להמנע מהתנגשות עם המגזר הערבי ולנסות לפתור כל בעיה בהדברות, כפי שקרה באירועים אחרים שקדמו לאירועי אוקטובר 2000.

גם באשר להנחיות שניתנו עם פרוץ המהומות בואדי ערה אמר בן עמי, כי הנחה את המשטרה לא לפתוח את כביש ואדי ערה בכח. בן עמי אישר, כי "יכול להיות שבשטח קרו דברים אחרים".


