

נבחרת ישראל זכתה במקום הראשון באולימפיאדת המתמטיקה BALTIC WAY, שנערכה בגרמניה, והשיגה הישג מרשים ביותר בתחרות זאת.

הנבחרת הישראלית צברה את כל 100 הנקודות האפשריות, הישג חסר תקדים בכל 12 שנותיה של אולימפיאדת ה- BALTIC WAY, למקום השני הגיע נבחרת אסטוניה עם 82 נקודות. בנוסף על ההישג המושלם זכתה נבחרת ישראל בציון מיוחד לשבח, על פתרון יוצא דופן במקוריותו לאחת מהשאלות. גביע התחרות, הנודד בין המדינות הזוכות, יישאר עד השנה הבאה בישראל.

בנבחרת הישראלית היו חברים התלמידים הבאים: אלכסיי אנטין (שבח מופת), יוני ידידיה (עירוני ד', ת"א), אביב שיין (ישיבת נוה שמואל, ירושלים), דורון שפריר (תיכון אמי"ת, רמת גן).

את הנבחרת אימן וליווה פרופ' שי גירון מהחוג למתמטיקה באוניברסיטת חיפה, במסגרת פרוייקט התחרויות במתמטיקה לנוער.

הפרוייקט נתמך על ידי המינהל למדע וטכנולוגיה במשרד החינוך, ועל ידי אוניברסיטת חיפה.

ה-BALTIC WAY היא אולימפיאדת מתמטיקה רב לאומית, המתקיימת זאת השנה ה-12 ברציפות. משתתפות בה המדינות הגובלות בים הבלטי ומדינות סקנדינביה (איסלנד, אסטוניה, גרמניה, דנמרק, לטביה, ליטא, נורווגיה, פולין, פינלנד, שבדיה). המדינות המשתתפות מתחלפות באירוח התחרות. החל משנת 2001, הוחלט כי כל מדינה מארחת רשאית להזמין, באופן חד פעמי, מדינה נוספת לתחרות. גרמניה, המארחת השנה, הזמינה לתחרות את ישראל כאורחת הכבוד מטעמה.


