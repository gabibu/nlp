

בשעה שרוב עובדי ההוראה בבתי הספר הן נשים, הרי ככל שעולים בסולם הדרגות במשרד החינוך, מספרן של הנשים הולך ופוחת, אולם, מאז שנכנסו לתפקידן שרת החינוך לימור לבנת ומנכ"לית המשרד רונית תירוש, מסתמנת מגמה למנות נשים גם לתפקידים בכירים במשרד. מדו"ח שערך אגף כוח אדם במשרד החינוך נמסר, כי בחצי השנה האחרונה, 65% מהמינויים הבכירים היו של נשים. בכך עולה שיעורן של הנשים בקרב הדרג הבכיר של המשרד ל 50% מכלל הבכירים, זאת לעומת שיעור הבכירות שלפני שנתיים עמד על 31%.

בעקבות פרסומם של נתונים אלה אמרה שרת החינוך לימור לבנת כי היא שמחה לראות שבמשרד מיושמת מדיניות של שוויון הזדמנויות בין המינים. "כמי שפועלת מזה שנים לקידום מעמד האישה, אני חשה סיפוק לראות נשים מנהלות, הנושאות בתפקידים בכירים ובעמדות שבהן ניתנת בידיהן האפשרות להשפיע השפעה אמיתית ומשמעותית במערכת". לבנת הוסיפה כי היא מקווה שגם במשרדי הממשלה האחרים ובכל מגזרי המשק והחברה הישראליים יאמצו את המגמה הזאת, של קידום נשים ומתן שוויון הזדמנויות.


