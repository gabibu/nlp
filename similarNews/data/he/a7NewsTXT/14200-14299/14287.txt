

במשך חמשת החודשים הבאים מוזמנים כמיליון בעלי קנסות לשלם את חובותיהם לרשויות המקומיות בהנחה. מדובר בקנסות חנייה המצטברים לכלל 503 מיליון שקל, וכן קנסות תכנון ובנייה וקנסות בנושא רישוי עסקים. כך מסר יו"ר מרכז השלטון המקומי, עדי אלדר, ביום ב' בבוקר במסיבת עיתונאים שהתקיימה במשרדי מרכז השלטון המקומי בתל-אביב.

תיקון 32 לחוק סדר הדין הפלילי שיזם משרד המשפטים יכנס לתוקפו ב-27 בנובמבר ועל פיו, חייבי קנסות לא יחוייבו יותר בכפל קנס בתום שנה לחוב, אלא על פי שיטת חישוב חדשה שתעמיד את ריבית הפיגורים על 50% מסך הקנס לאחר שלושה חודשים. מי שלא ישלם את החוב לאחר שלושה חודשים יחוייב בתוספת של 5% מידי חצי שנה.

מרכז השלטון המקומי, המציע לבעלי הקנסות ל"פתוח דף חדש", יזם הפעלת מבצע שיחל ב-27 בנובמבר השנה ויסתיים ב-30 באפריל 2002, ובמהלכו, נמסר, יתוגברו יחידות הגבייה ברשויות המקומיות והקנסות ישולמו בהנחה משמעותית. כך למשל, נאמר, קנס שעומד על 140 ש' יעמוד בתקופת המבצע על 108 ש' ואילו קנס שלא שולם במשך שנתיים ועומד על 210 שקל יעמוד בתקופת המבצע על 115 ש'. "בתקופת המבצע", אמר אלדר, "יופחתו החובות בהיקף של 137 מיליון שקל והרשויות יעמידו את שווי הקנסות בתקופה זו על 366 מיליון שקל במקום על 503 מיליון שקל".

עד כה נהגו רשויות להכפיל את הקנסות בתום שנה, ברשויות נמרצות, דוגמת תל-אביב, נהגו לעקל כלי רכב או לחייב את חשבונם של מי שלא הסדירו את תשלום חובם. במרכז השלטון המקומי טוענים כי החוב, בסך 503 מיליון ש' הצטבר בשלוש השנים האחרונות וכי על פי הערכה, בחמשת חודשי המבצע יגבו כ-300 מיליון שקל בשל קנסות חנייה בלבד.

במהלך תקופת המבצע החד פעמי, אמר אלדר, לא תהייה אכיפת גבייה אולם לאחריה, מי שלא יסדיר את חובו יאלץ לשלם את הסכום המקורי שאליו יצטברו הצמדות על פי השיטה החדשה. כמו כן, נאמר, לאחריו יערך מבצע לאכיפה מוגברת.

כמו כן נמסר כי לבעלי החוב נשלחו שוברי תשלום שעליהם מצויין החוב בתעריף המבצע, וכן החוב בתעריף המקורי. הרשויות קוראות לבעלי חוב שלא קיבלו את השוברים לפנות לרשות.
