

חומר מסוכן דלף היום ממשאית שנסעה ליד עומר, לא נפגע איש והמשטרה סגרה את הכביש כדי לאפשר טיפול בחומר שנשפך.

לפני הצהריים דיווח אדם לתחנת משטרת העיירות על משאית שהובילה חביות ליד עומר ועל נוזל שדלף מהחביות לכביש. שוטרים איתרו את המשאית ועצרו את נסיעתה. החביות על המשאית סומנו כמכילות חומר מסוכן. כיוון שכך, סגרה המשטרה לתנועת כלי רכב את קטע הכביש מעומר לצומת שוקת, והזעיקה למקום צוותי מד"א, כיבוי ואנשי המשרד לאיכות הסביבה.

מהמשטרה נמסר, כי איש לא נפגע מדליפת החומר המסוכן. הכביש ייפתח לתנועת כלי רכב רק לאחר שינוטרל החומר המסוכן שדלף מהחביות.
