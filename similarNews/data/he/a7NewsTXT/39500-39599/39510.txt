

כוננות גבוהה בירושלים בשל התרעות חמות לפיגועים בבירה. מפקד משטרת מוריה, סנ"צ מנחם נידן, הוציא במוצאי-שבת צו סגירה לאיצטדיון טדי בירושלים, כדי למנוע משחק כדורגל שהיה צפוי היום בין הקבוצות בית"ר ירושלים וקבוצת אשדוד, וזאת בשל ההתרעות החמות מפני פיגועים בעיר, וביניהם כוונת מחבלים לבצע פיגוע באיצטדיון טדי.

כוננות גבוהה בירושלים בשל התרעות חמות לפיגועים בבירה. מפקד משטרת מוריה, סנ"צ מנחם נידן, הוציא במוצאי-שבת צו סגירה לאיצטדיון טדי בירושלים, כדי למנוע משחק כדורגל שהיה צפוי היום בין הקבוצות בית"ר ירושלים וקבוצת אשדוד, וזאת בשל ההתרעות החמות מפני פיגועים בעיר, וביניהם כוונת מחבלים לבצע פיגוע באיצטדיון טדי.

התרעות חמות מאוד ובמספרים גדולים, על כוונה של מחבלים לבצע היום פיגועים בירושלים, הגיעו לגורמי הבטחון והמשטרה בבירה, ובשל כך נסגר איצטדיון טדי וניתנה הוראה לכוננות מוגברת בעיר. בין ההתרעות היתה, כאמור, גם התרעה על כוונה ממשית לבצע פיגוע באיצטדיון, ולמשטרה אין די כוחות לאבטח את המשחק. היום, בו מתחילה חופשת חנוכה בבתי הספר, יהיה יום עמוס במיוחד באירועים בבירה.

צווי הסגירה הודבקו כבר במוצאי-שבת על שערי האיצטדיון. המשטרה זעמה על יו"ר ההתאחדות, לאחר ששינה באופן חד-צדדי וללא כל תיאום עם המשטרה את מועד המשחק, ממוצאי-שבת ליום ראשון.

במשטרה ציינו, כי אירועי חנוכה רבים המתוכננים היום וההתרעות החמות לביצוע פיגועים בירושלים, כמו גם אירועי עיד אל פיטר המסיים את חודש צום הרמדאן, בהם השתתפו עשרות אלפי מוסלמים במזרח ירושלים, יחייבו את העסקתם של אלפי שוטרים במשימות אבטחה. לכן, טוענים במשטרה, לא ניתן יהיה לאבטח כראוי את המשחק, שנועד להתקיים היום בערב.

במשטרה הציעו להתאחדות הכדורגל לקיים את המשחק במועדון המקורי, או לחלופין, במגרשה של קבוצת אשדוד, אך יו"ר ההתאחדות עמד בסירובו להצעה.

בשלב זה עומדת הצעה של התאחדות הכדורגל להעסיק בשכר מאבטחים מקצועיים שיחליפו את מקום השוטרים, אולם לפי שעה המשטרה מתנגדת לכך.
