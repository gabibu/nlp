

בג"ץ קיבל את עתירתם של שני אנשי "העבודה", ח"כ אפי אושעיה וחבר מליאת רשות השידור עדי הדר, וביטל את הישיבה של ועדת המכרזים של רשות השידור, שהייתה אמורה לדון במינוי מנהל לערוץ הראשון, כך מדווחת העיתונאית חני לוז.

העותרים טוענים כי בימים של בחירות אין לקיים הליך של מינוי אדם לתפקיד בכיר, ומסתמכים בטענתם על הוראתו של היועץ המשפטי לממשלה אליקים רובינשטיין כי בתקופת בחירות אין למנות בכירים למשרות ציבוריות.

עוד הם מסתמכים על כתבה שפורסמה אתמול בעיתון "הארץ", ולפיה אחד המועמדים העומדים בראש הרשימה הוא יוני בן מנחם. הם קבעו כי "מן המפורסמות" הוא שאחד המועמדים הראשונים, יוני בן מנחם, הכתב המדיני של "קול-ישראל", הוא מקורב לרה"מ שרון, ומאז פרישתו של השר הקודם רענן כהן רה"מ שרון הוא השר הממונה על רשות השידור.

לפיכך דורשים העותרים להקפיא את ההליך ולמנוע את בחירתו של מקורב לרה"מ בתקופת בחירות.
בעתירה מוסיפים העותרים כי רפיק חלבי, המנהל את הערוץ הראשון מזה שנתיים, מנהלו, לדבריהם, "מזה שנים בהצלחה רבה". עוד הם מציינים: "אין איש שיוכיח בשער כי עשה עבודתו שלא כדבעי".

לעומת דברים אלו, מציינת לוז כי חלבי נחשד בסיוע למערכת הבחירות של ש"ס, ואף הועמד לדין משמעתי, ונמצא אשם בכמה סעיפים. עוד יש לציין כי בעבר פורסם כי ביום הבחירות הדליף חלבי מידע חשוב לראש ש"ס דאז אריה דרעי, על סמך מדגם הטלוויזיה.

למרות ששמו של חלבי כמנהל טלויזיה שזור בכל עמודי העתירה, מציינת העיתונאית חני לוז, כי חלבי כלל אינו מנהל הטלויזיה בפועל, אלא מנהל חטיבת החדשות. מנהל הטלויזיה הזמני הוא יוסי משולם. מסר עו"ד הדר ללוז כי מדובר בטעות שנבעה מהמהירות בה הוגשה העתירה. חלבי הגיש את מועמדותו למשרה הקבועה של מנהל הטלויזיה, והוא מועמד לתפקיד זה יחד עם בן-מנחם.

העותרים מדגישים שוב ושוב את רגישות המשרה של מנהל הטלוויזיה. לדעתם, הטלוויזיה היא המדיום החזק והמשפיע ביותר. בין השאר נכתב כי "למנהל הטלוויזיה סמכויות נרחבות ביותר, והשפעה מכרעת על עיצוב דעת הקהל. כולי עלמא לא פליגי, כי בהיותה של הטלוויזיה המדיום הרחב ביותר הפונה להמוני בתי אב בישראל, היא הכלי החשוב ביותר להעברת מסרים לקהל הרחב... ודומה כי לא יימצא אדם החולק על כך שמערכת הבחירות אינה מתרחשת עוד בכיכר העיר אלא מתנהלת, רובה ככולה, על פני 'המסך הקטן', ובמיוחד על פני המסך של הערוץ הראשון ..."

העותרים דורשים כי המשך התהליך לבחירת מנהל לערוץ הראשון יוקפא, שכן, לדבריהם, מינוי זה בתקופה זו הוא בהכרח מינוי פוליטי, "וממילא לא ייגרם כל נזק בהשארת המנהל בפועל של הטלוויזיה מר חלבי."

הדר, מציינת חני לוז, שימש יועץ משפטי של מצנע בפריימריס, והיה יו"ר המשמרת הצעירה של "העבודה".

מזה כשנתיים אין לערוץ הראשון של רשות השידור מנהל קבוע, וזאת מאז שיאיר שטרן עבר לערוץ השלישי. כבר פעמיים פורסם מכרז למנהל הערוץ. בפעם האחרונה הוא פורסם לפני כחצי שנה. בוועדת המכרזים משתתפים חברי הוועד המנהל ושני נציגים של אגודת העיתונאים. ועדה זו הייתה אמורה לדון בנושא אתמול ולקבל החלטה בעניינם של כתריסר המועמדים. זאת לאחר שנתקבלו תוצאות מבחני המיון שביצעו המועמדים בחברת משאבי אנוש "פילת".

עוד נודע ללוז כי הוועד המנהל התכנס אתמול לישיבה, אך בטרם החלו את ישיבתם התקבל צו הביניים של השופט אליהו מצא, המורה להם "להימנע מקבלת החלטה בנושא בחירתו של מועמד כלשהו למשרת מנהל הערוץ הראשון".

החלטת השופט מצא התקבלה במעמד העותרים בלבד. כאמור, הישיבה בוטלה, ודיון במעמד כל הצדדים בעתירה אמור להתקיים בקרוב, אך עדיין לא נקבע תאריך לקיומו.

לשאלתה של חני לוז האם אין צעדם של העותרים נובע מתוך כך שנוח להם להשאיר את חלבי כמנהל חטיבת החדשות, שכן דעותיו קרובות לאלו של מצנע, בהתנגדותו למתנחלים ולהתנחלויות, השיב הדר: "יכול להיות שנוח לנו ויכול להיות שלא נוח לנו, אך זו הנחיה של היועץ המשפטי, ובשלטון חוק צריך לכבד את הנחיות החוק". עוד טוען הדר כי הוועד המנהל מזוהה פוליטית, וכי יש בו שלושה חברי ליכוד מוצהרים: אברהם נתן, היו"ר החדש, אלון אלרואי וראובן שלום, וכן נציג מטעם ש"ס: עמרם מליץ.

גורם בכיר ברשות השידור מסר ללוז כי "העותרים הפכו את העניין שאמור להיות מוכרע בוועדת מכרזים לעניין לפוליטי. הם קובעים תקדים שלפיו מנהל הטלוויזיה אמרו להתמנות על פי ההרכב הפוליטי של הממשלה."
