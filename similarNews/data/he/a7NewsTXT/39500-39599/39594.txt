

ראש ממשלת אוסטרליה ג'ון האוורד אמר כי יורה לבצע פעולת-מנע בחו"ל אם יוכח שיש חשש לביצוע פעולת טרור נגד אוסטרליה.

הווארד טען, כי אמנת האו"ם אינה מספקת יותר למאבק נגד איומים לביטחון המדינות, וכי למנהיגי המדינות אין ברירה אלא להפעיל את כל האמצעים שיש ברשותם כדי למנוע התקפות טרור נגד מדינותיהם.

האוורד לא אמר איזה סוג פעולה עלול להיות נחוץ, וגם לא הזכיר פעולה צבאית. לדבריו, לא נשקפת לאוסטרליה סכנה ספציפית, אך אם יידע על סכנה כזו, הוא יהיה מחויב לפעול.

"הגיוני שאם אתה מאמין שמישהו מנסה לבצע התקפה נגד ארצך, בין אם היא מהסוג הקונוונציונלי או התקפת טרור, ואם יש לך את היכולת למנוע אותה ואין לך ברירה אלא להשתמש ביכולת זו, ודאי שתשתמש בה", הדגיש האוורד.

דובר מפלגת העבודה האוסטרלית, קווין ראד, שהוא דובר האופוזיציה בענייני חוץ, מתח ביקורת על האוורד בשל נכונותו לבצע פעולות מחוץ למסגרת החוק הבינלאומי.

מסוכנות עתי"ם נמסר כי דבריו של האוורד עוררו ביקורת גם במדינות אחרות בדרום-מזרח אסיה. שר החוץ האינדונזי, מרטי נאטאלגאווה הזהיר, כי "מדינות אינן יכולות להתעלם כרצונן מהחוקים ומהנורמות הבינלאומיים". גם היועץ לביטחון לאומי בפיליפינים רוילו גולז מתח ביקורת על דברי האוורד, ואמר כי אינם חכמים. "ריבונות אינה מוגדרת בקרב, היא מוגדרת בזכות", הוסיף.

יצוין כי תחושת הביטחון באוסטרליה זועזעה באוקטובר, בפיגוע הקשה שבוצע באי באלי. 90 מתוך 185 האנשים שנספו בפיגוע היו אוסטרלים, והפיגוע כונה "ה-11 בספטמבר של אוסטרליה".
