

שר הביטחון מאשים את ערפאת כי לא זו בלבד שאינו נוקט שום פעולה לעצור את הטרור הוא גם הכשיל את הדיאלוג שהחל בין החמאס לפתח להפסקת אש. שר הביטחון הפנה את האשמותיו אלה לערפאת אף על פי שההשערה היא כי לדיאלוג הזה לא היו סיכויים רבים להתממש.

נולן פינלי, עורך מדור הדעות בעיתון Detroit News, קורא לישראל לגרש את ערפאת. לקראת הבחירות בישראל, כותב פינלי, מעלים הפלשתינים את מספר הפיגועים, והטבח האכזרי של חפים מפשע נמשך במזה"ת ללא מחאה וללא גינוי מהקהילייה הבינלאומית. זו שהצהירה כי אינה מוכנה לסבול טרור.

ביום חמישי, כותב פינלי, נרצחו 11 ישראלים, וביניהם ילדים שהיו בדרכם לבית הספר. מי שרצח אותם הוא מחבל מתאבד, שהתפוצץ בתוך האוטובוס שלהם. בשבת קצרו צלפים ערבים 12 בני אדם שליוו מתפללים בחברון, ובשבת שלפני כן נרצחו חמישה "מתנחלים",כלשונו, מהקיבוץ מצר בידי מחבל שהתגנב דרך הגדר. בין קורבנותיו היו אם ושני ילדיה הקטנים, ואלה נורו במהלך "שעת סיפור".
ישראל זכאית לשאול מדוע האו"ם אינו פועל נגד הטרור המתמשך, ממשיך פינלי, אך האו"ם, כמו גם האיחוד האירופי והליגה הערבית, כשמדובר ברצח יהודים במזה"ת הם מגלים עיוורון. שתיקתם אינה יכולה להתפרש אחרת מאשר מתן רמז לטרוריסטים כי מעשיהם מקובלים.

אמריקה, מוסיף פינלי, המפרסמת אחרי כל פיגוע הודעות הוקעה נגד הטרור, אינה נוקפת אצבע לסייע לבעלת בריתה במאבקה.

לכן, הוא אומר, מה שנותר בידי ישראל הוא להגן על אזרחיה כמיטב יכולתה, ולשם כך עליה תחילה לגרש את ערפאת. זמנו של המנהיג הערבי הזה, שנכשל בדיכוי הטרור או בהבאת הטרוריסטים למשפט, תם, כותב פינלי, ולישראל יש כל ההצדקה להיכנס לתוך רמאללה, ללכוד את ערפאת ולגרש אותו או לעמיד אותו למשפט. כדי להשלים את המלאכה על ישראל להיכנס לכל יש"ע ולנקות את כל האזור מקני הטרור.

צעד זה יכול לעורר את מחאתם הכעוסה של האו"ם, של האיחוד האירופי ושל העולם הערבי, אומר פינלי, אבל מכיוון שקולה של הקהילייה הבינלאומית דומם כשישראלים מתפוצצים עליה להמשיך לשתוק כשישראל פועלת להגנתה.

מי שאינו מתבטא נגד רצח אין לו סמכות מוסרית להתבטא נגד מי שמגיב על רצח.
