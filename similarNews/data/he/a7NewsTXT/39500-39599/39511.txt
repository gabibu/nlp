

שגריר ישראל באו"מ יהודה לנקרי הודיע באו"מ כי "ישראל מקבלת את חזונו של הנשיא האמריקני ג'ורג' בוש בדבר "שתי מדינות שחיות זו בצד זו בשלום ובביטחון", כבסיס להסדר מדיני עם הפלשתינים.

העמדה הישראלית הזו הוצגה במסגרת הדיון השנתי של עצרת האו"ם על "הבעייה הפלשתינית"
שהתקיים שלשום באו"מ. דבריו של השגריר לנקרי פורסמו בפרוטוקול הרשמי של האו"מ.ויחודה בכך שקבלת העמדה הזו היא הבסיס להסדר מדיני עם הפלשתינים.

עיתון "הארץ" שמפרסם את הדברים מציין כי לנקרי אמר בדיון בעצרת האו"מ כי הביטחון הוא מהות השלום, ושהמנהיגות הפלשתינית לא עשתה דבר נגד הטרור, למרות "הגינויים הספורדיים" של ערפאת.

לנקרי שבקרוב יסיים את תפקידו ציין כי למרות הכל הוא עדיין מאמין בשלום ישראלי-פלשתיני.

השר לבטחון הפנים עוזי לנדאו אמר בראיון לקול ישראל כי יש מקום לברר את הענין בישיבת הממשלה שתתקיים היום. לדבריו, הוא לא ידע על הנוסח הזה וגם לא ראה את דברי השגריר לנקרי.

יש לציין כי אמנם ידועה עמדתו של ראש הממשלה התומך בהקמתה של מדינה פלשתינית אולם עד כה ציין ראש הממשלה כי הוא מאמץ את עקרונות נאום בוש בלי שיפרט כי הוא תומך בעיקרון של "שתי מדינות לשני עמים" ודאג להדגיש כי כל הסדר יעשה בשלבים שביניהם יופסק הטרור לחלוטין ותופסק ההסתה.

גם דוברים ישראליים רשמיים אחרים נמנעו עד כה מלציין במפורש כי הם מקבלים את חזונו של בוש ותומכים ב"שתי מדינות לשני עמים".

השבוע יתקיימו בעצרת האו"ם ההצבעות השנתיות על הסכסוך הישראלי-ערבי. בהצבעות אלה הקוראות בד"כ לנסיגה ישראלית מלאה נמצאת ישראל בבידוד למעט תמיכת ארה"ב, ולעיתים מיקרונזיה.
