

מחוקקים אמריקנים קראו לממשל בוש לפעול במהירות כדי להגן על מטוסים אמריקניים מפני התקפות, בדומה לניסיון לפגוע במטוס ארקיע.

סנטור בוב גרהם, הסנטור הדמוקרטי הבכיר בוועדת הביון של הסנאט, אמר כי יש לבצע צעד כזה מיד, בלא להביא אותו לדיון נוסף בקונגרס. "אני חושב כי הסוכנות החדשה לבטיחות בתחבורה חייבת לבצע אותו מיד, מחשש להתקפה כזו או התקפות דומות על טיסות מסחריות או על כל צורה של תחבורה בארה"ב", אמר גרהם בתוכנית "פוקס ניוז סנדיי".

הסנטור ריצ'רד שלבי, הרפובליקני הבכיר ביותר באותה ועדה, הצטרף לגרהם בדרישתו זו ואמר כי סוכנויות המודיעין האמריקניות סבורות כי קיים סיכוי של 75 אחוזים או אפילו יותר שיבוצעו התקפות דומות בתוך ארה"ב, וזאת אם עירק תותקף וסדאם חוסיין יהיה מאוים. לדבריו, מטוסים אמריקנים בתחום האווירי של ארה"ב אינם מוגנים מפני התקפות כאלה.

"בואו נהיה כנים. אלפי טילים כאלה נמצאים ברחבי העולם. אפשר לקנות אותם ולהעביר אותם ממקום למקום, ובמוקדם או במאוחר זו תהיה אחת השיטות של הטרוריסטים", הוסיף שלבי.

עוד ציינו המחוקקים כי נראה שארגון אל קאעידה היה אחראי להתקפות במומבסה, ושלבי מצדו הוסיף: "הטרוריסטים מתבוננים בארצנו".

"יש בארה"ב הרבה מאד טרוריסטים או כאלה שרוצים להיות טרוריסטים, ואני סבור כי הם יחפשו שוב מטרות רכות בתוכה ובחו"ל", הוסיף.
