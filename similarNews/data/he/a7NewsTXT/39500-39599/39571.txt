

במהלך ראשוני מסוגו בתנועת ש"ס הודיע יו"ר ש"ס השר אלי ישי במסיבת עיתונאים מיוחדת בירושלים כי בבחירות הקרובות תתמוך התנועה באריאל שרון. "לא נלך עם עמרם מצנע ועם שותפו יוסף לפיד", הבהיר ישי.

במסיבת עיתונאים מיוחדת בירושלים הודיע יו"ר ש"ס השר אלי ישי כי בבחירות הקרובות תתמוך תנועת ש"ס באריאל שרון. "לא נלך עם עמרם מצנע ועם שותפו יוסף לפיד", הבהיר ישי.

במערכת הפוליטית העריכו כי השר ישי נקט צעד זה כחלק מהמאמץ האסטרטגי של התנועה, להחזיר אליה תומכים שעברו לליכוד, וזאת על רקע הסקרים המנבאים לש"ס ירידה ניכרת במספר המנדטים.
במסיבת העיתונאים אמר השר ישי כי "בשעה קשה זו שרון זקוק לש"ס לימינו, הן במאבק בטרור והן בחיזוק צביונה היהודי של מדינת ישראל, ובמאבק הקשה מכל - המאבק החברתי".

סיוע "מצד ימין" מוגש גם למי שהפסיד בבחירות הפנימיות בליכוד, שר החוץ בנימין נתניהו. מפלגתו של ח"כ אביגדור ליברמן קראה אתמול לנתניהו להתייצב בראש רשימת "האיחוד הלאומי". ליברמן אמר את הדברים בנאום שנשא בכנס הפעילים הראשון של רשימת "האיחוד הלאומי", המאחדת בתוכה את "ישראל ביתנו".

"אנחנו הקמנו רשימה שהולכת נגד הזרם. מה שמייחד אותנו הוא שעולים חדשים ועולים ותיקים, חילונים וחרדים מתייצבים אצלנו ביחד. מדובר במסר ערכי לעם", אמר ח"כ אביגדור ליברמן, העומד בראש הרשימה.

ועוד בנעשה במפלגת "האיחוד הלאומי". אנשי המפלגה הגישו תלונה במשטרה נגד גורמים אמריקנים, שניסו, לדבריהם, להכפיש את שמם של בכירים במפלגה, וזאת באמצעות פרסום מודעות בעיתונות הרוסית.

במפלגה אומרים כי האמריקנים ביקשו לקנות עמודים מרכזיים באחד העיתונים, והסבירו כי בכוונתם לפרסם בהם חומר מביך על ראשי "האיחוד הלאומי". העיתון סירב לבקשתם, ובמפלגה העבירו תלונה רשמית לוועדת הבחירות המרכזית ולמחלק ההונאה במשטרה.
