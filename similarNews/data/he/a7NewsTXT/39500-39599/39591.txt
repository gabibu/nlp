

קניה לא תיענה לבקשות ישראל, להעביר לה חלק מהממצאים שנמצאו בחקירות הפיגוע במלון פרדייז ובהתקפה על מטוס ארקיע, והיא תנהל את החקירה לבדה.

קניה לא תיענה לבקשות ישראל, להעביר לה חלק מהממצאים שנמצאו בחקירות הפיגוע במלון פרדייז ובהתקפה על מטוס ארקיע, והיא תנהל את החקירה לבדה.

בכירים במשטרת קניה מסרו, כי החוקרים הישראלים רצו לקחת חלקים ממכונית הפאג'רו שהתפוצצה ליד המלון ביום חמישי. החוקרים רצו גם לקחת את משגרי הטילים ותרמילי הטילים שבהם השתמשו כנראה המחבלים שניסו לפגוע במטוס.

"אף אחת מהראיות לא תועבר לישראל. ראיות אלה הן באחריותנו", אמר צ'רלס ג'אמו, מומחה קנייתי לפצצות.

ג'אמו ציין כי החוקרים מצאו חלקים משני מכלי הגז, שהיו מחוברים כנראה לקרקעית הפאג'רו כדי לגרום לפיצוץ חזק יותר.

סוכנות עתי"ם מדווחת על איכר קנייתי, המתגורר ליד מלון פרדייז, שסיפר כי מכונית פאג'רו חומה נכנסה לחצרו ביום חמישי, וכי ראה את המחבלים ושוחח איתם.

האיכר חאמיס הארו דאצ'ה אמר לעיתונאים כי ביום חמישי שעבר, זמן קצר אחרי 8 בבוקר, נכנסה מכונית הפאג'רו לחצרו. לדבריו, צעיר שישב ליד הנהג אמר לו בקיסוואהילי (השפה הרשמית של קניה) במבטא ערבי כי הוא וחברו ממתינים לחברים שצריכים לבוא מהמלון.

דאצ'ה הוסיף כי למכונית היו חלונות צבועים, דבר האסור אל פי החוק הקנייתי, וכי כשהתכופף כדי ללחוץ ידיים עם היושבים בה, ראה רק שני אנשים - הנהג שאותו תיאר כגבר בגיל העמידה שלא דיבר, והנוסע שאותו תיאר כאיש הצעיר שנראה לו עצבני.

סוכנות עתי"ם מציינת בדיווחיה כי לעומת הדברים העולים מדבריו של האיכר הקנייתי מתחקירים קודמים עולה שבמכונית היו שלושה מחבלים.

דאצ'ה סיפר, כי זמן קצר לאחר שהמכונית נסעה לכיוון המלון, נשמע פיצוץ עז שזעזע את ביתו.

"הם לא היו אנשים טובים. לחצתי ידיים עם אש", אמר האיכר. "אם אתה לוחץ ידיים עם אש, אתה נשרף".
