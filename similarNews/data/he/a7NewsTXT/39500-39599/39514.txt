

שר החוץ בנימין נתניהו הבהיר הערב כי דברי שגריר ישראל באו"ם, יהודה לנקרי על חזון שתי המדינות לשני עמים, נאמרו על דעתו של לנקרי בלבד. שר התיירות יצחק לוי אמר לאחר ישיבת הממשלה כי דברי לנקרי הסבו לישראל נזק כבד.

שר החוץ בנימין נתניהו הבהיר הערב כי דברי שגריר ישראל באו"ם, יהודה לנקרי על חזון שתי המדינות לשני עמים, נאמרו על דעתו של לנקרי בלבד בטקס פרידה (שאינו רשמי), והם אינם מייצגים את עמדת ממשלת ישראל. לשכת נתניהו פירסמה את ההודעה על דעת ראש הממשלה אריאל שרון.

בתגובה לדברי השגריר לנקרי, אמר יו"ר מולדת ח"כ בני אלון כי "מדינת ישראל לא תוכל לחיות עם מדינה פלשתינית בין הירדן לים. מדינה פלשתינית קיימת כבר ובירתה עמאן. חזון בוש לשתי מדינות לשני עמים יכול להתקיים רק משני עברי הירדן". לדבריו, "אין ערך להחלטות המרכז של הליכוד נגד מדינה פלשתינית כשבראש המפלגה עומד ראש ממשלה שנחוש להיות חוזה ומקים מדינת פלשתין".

ח"כ אלון הזהיר כי "יום אחרי הניצחון האמריקני בעיראק תהיה ישראל נתונה למסע לחצים אדיר לכינון מדינה פלשתינית ובוש הבן כמו אביו יתנה את הערבויות והיחסים הטובים עם ארצו בקיום חזונו האישי. לכן יש צורך שגוש לאומי גדול ממפלגות ימין שונות שיוכל להילחם נגד מדינה פלשתינית".

גורמים בישראל הבהירו בתוקף במהלך היום כי דברי השגריר לנקרי היו על דעתו בלבד. לאחר ישיבת הממשלה שהתקיימה הבוקר, אמר שר התיירות יצחק לוי מהמפד"ל כי הדברים הסבו לישראל נזק כבד.

העמדה הישראלית הזו הוצגה במסגרת הדיון השנתי של עצרת האו"ם על "הבעייה הפלשתינית"
שהתקיים שלשום. דבריו של השגריר לנקרי פורסמו בפרוטוקול הרשמי של האו"ם, ויחודם בכך שקבלת העמדה הזו היא הבסיס להסדר מדיני עם הערבים.

יש לציין כי אמנם ידועה עמדתו של ראש הממשלה התומך בהקמתה של מדינה פלשתינית אולם עד כה ציין ראש הממשלה כי הוא מאמץ את עקרונות נאום בוש בלי שיפרט כי הוא תומך בעיקרון של "שתי מדינות לשני עמים" ודאג להתנות שכל הסדר ייעשה בשלבים שביניהם יופסקו הטרור וההסתה לחלוטין.

השבוע יתקיימו בעצרת האו"מ ההצבעות השנתיות על הסכסוך הישראלי-ערבי. בהצבעות אלה הקוראות בד"כ לנסיגה ישראלית מלאה נמצאת ישראל בבידוד למעט תמיכתם של ארה"ב, ולעיתים של מיקרונזיה.
