

מצבו הקשה של המשק הישראלי נתן אותותיו בשוק החנוכיות, הלפידים והסביבונים. מפעלי מרום אפ.ג'י.פי, המתמחים בייצור אביזרים לחגים, דיווחו על ירידה חדה במכירות לקראת חנוכה. אבי מרום, מנכ"ל המפעל, מסר כי השנה, בניגוד לשנים קודמות, דרשו בעלי החנויות המוכרים את אותם פריטי חג לחנוכה כי המפעל יתחייב לקבלם בחזרה אם לא יימכרו.

עם זאת בקהילות היהודיות ברחבי העולם הסתמן דווקא מהפך. שם זינק הביקוש וגדל ב 45% ויותר. עיקר ההזמנות היו עבור הלפידים והסביבונים. תפרושת ההזמנות רחבה ביותר: מטורקיה הקרובה ועד הקהילה בסין.

מרום הוסיף כי ההפתעה השנה היא דווקא הדרישה לאותם מוצרים המיוצרים בארץ. לדבריו, בדרך כלל מוצרים אלו המיוצרים בארצות שבהן עלות הייצור זולה מביסים את אלו שמיוצרים בארץ, אך השנה דרשו הקהילות כי המוצרים יהיו מתוצרתה של ארץ הקודש בלבד. "חשוב לקהילות היהודיות בחו"ל שהייצור יצא מארץ הקודש. הגדילו לעשות ראשי הקהילה באנגליה. הם דרשו הוכחות שאכן הייצור הוא ישראלי ולא יבוא מסין, שנשלח מהארץ אחרי שהגיע מחו"ל", אמר מרום. עוד דווח כי עקב הירידה במכירות הוחלט במפעלים לתרום את כל עודפי הייצור של הסביבונים למוסדות הדואגים לרווחתה של אוכלוסיית הנכים ונפגעי שיתוק המוחין בישראל. משלוח ראשון כזה יצא בימים אלה ל"בית נועם" בקרית אונו.

ועוד מחדשות החנוכה: חנוכה גם באוויר. לראשונה יודלקו נרות חנוכה בחנוכיות המופעלות על ידי סוללות בטיסות אחדות של "אל-על".

מנכ"ל "אל-על" עמוס שפירא גם יברך את קהל לקוחות החברה ואת עם ישראל בארץ ובתפוצות בברכת חג אורים שמח, וברכתו תשודר על גבי המסכים במטוסים.

לנוסעי "אל-על" הצעירים, שיטוסו בטיסות החברה במהלך החג, יצורפו מטבעות שוקולד לארוחות, וסביבונים יחולקו בקרקע - לפני ההמראה, ובאוויר - במהלך הטיסה.
