

העיתונות האוסטרלית פרסמה כי הזהירה את אזרחיה ב12 בנובמבר מפני פיגוע נגד יעדים מערביים במומבסה. ארה"ב מאשרת כי קיבלה את המידע, בישראל טוענים: לא ידענו.באוסטרליה טוענים כי הזהירו את אזרחיהם והתקשורת שם מדווחת שהיה פרסום גם באינטרנט.

הנוהג בין שירותי הביון המערביים הוא להעביר מידע מודיעיני על סכנה של טרור בין הסוכנויות.
פקיד בכיר בממשל האמריקני אישר כי ארה"ב אכן קיבלה מידע מודיעיני מוקדם מממשלת אוסטרליה על מיתקפה אפשרית בקניה נגד אזרחים מערביים אולם המידע היה כללי, לא ממוקד ואף לא אמין. משום כך, הבהיר הפקיד הבכיר,לא נקטה ארה"ב בצעדים כלשהם.

גורמים במערכת הבטחון בישראל טוענים כי מידע על פיגוע אפשרי במומבסה לא הועבר אליהם.לדבריהם, לו היה מגיע מידע כזה היו מזהירים את האזרחים הישראליים בקניה ובישראל.
באנגליה מסרבים לומר אם ידעו על ההתרעה.

ההתרעה האוסטרלית שפורסמה ב12 בנובמבר דיברה על כך שצפוי פיגוע נגד יעדים מערביים במומבסה או בניירובי. ההתרעה לא כללה מועדים או יעדים אפשריים וגם לא את שיטת פעולת הטרור.
משרד החוץ האוסטרלי הזהיר את אזרחי המדינה מפני שהייה במדינה זו, ובקש מהם להתרחק ממלונות, מועדונים אתרי תיירות ודת ואירועים המוניים בכל מקום שהוא.


ארה"ב הזהירה בשבת את אזרחיה מהאפשרות שהם עשויים לשמש יעד ל"מעשי טרור" במזרח אפריקה, בעקבות שתי התקפות על יעדים ישראליים בקניה, שכתוצאה מהן נהרגו 16 אנשים.

משרד החוץ האמריקני מסר שהוא קיבל מידע, שאמינותו טרם נבדקה עד הסוף, לפיו התקפות דומות עלולות להתרחש בג'יבוטי, הגובלת בסומליה ובאתיופיה.

"משרד החוץ מאמין שג'יבוטי היא אחת ממספר מדינות במזרח אפריקה, בהם קיים איום טרור מוגבר...
בעקבות התגברות זרם המידע אודות האיום, מאמין המשרד שהוא חייב לחלוק מידע זה עם האזרחים האמריקנים, כדי שיוכלו לקבל החלטה אם לנסוע למזרח אפריקה ולשהות בה, אם לאו".

הפנטגון מקים מרכז פיקוד בג'יבוטי, והוא מגדיל את מספר החיילים האמריקנים בקרן אפריקה מ-800 ל-1,200, כאשר רבים מהם שייכים לכוחות המיוחדים, ומוצבים בג'יבוטי או על ספינות המשייטות בים סוף.

משרד החוץ האמריקני חזר גם על אזהרתו לאזרחים האמריקנים הנוסעים לתימן, השוכנת מול ג'יבוטי מעברו השני של ים סוף. ארה"ב מאמינה שתומכיו של בן לאדן מרשת אל- קעיאדה מסתתרים באזורים נידחים בתימן.
