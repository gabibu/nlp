

ראש המועצה האיזורית מרום הגליל, אהרון מעתוק, וכן אנשי הרשות למקומות קדושים דורשים מהשר לבטחון פנים עוזי לנדאו לתגבר את האבטחה במיתחם קבר הרשב"י במירון. כתב עתי"ם מוסר כי השר לבטחון פנים עוזי לנדאו הגיע בסוף שבוע שעבר למירון כדי לבקר בנקודת המשטרה שהוקמה לאחרונה באתר הקבר, וכדי להתרשם מסידורי הביטחון הנהוגים במקום.

במהלך פגישת עבודה עם השר הזהיר אהרון מעתוק, מפני אסון שיתרחש, חלילה, באתר הרשב"י. "לפני ארבעה חודשים וחצי חווינו פיגוע קשה בצומת מירון, הממוקם כמה מאות מטרים בלבד מקבר הרשב"י. אסור לנו להתעלם מכך שכמיליון מבקרים פוקדים מדי שנה את המקום", אמר מעתוק.
