

אהרון מעתוק, ראש המועצה האזורית מרום הגליל, ועמו גם אנשי הרשות למקומות קדושים, דורשים מהשר לביטחון פנים עוזי לנדאו לתגבר את האבטחה במתחם קבר הרשב"י במירון. לטענתם, באתר מבקרים כמיליון מאמינים בשנה, חשוף לפיגוע חבלני.

הדברים נאמרו לשר לביטחון פנים עוזי לנדאו כשהגיע בסוף השבוע שעבר למרון כדי לבקר בנקודת המשטרה שהוקמה לאחרונה באתר הקבר, וכדי להתרשם מסידורי הביטחון הנהוגים במקום.

במהלך פגישת עבודה עם השר הזהיר אהרון מעתוק מפני אסון שעלול להתרחש באתר הרשב"י אם לא יתוגברו בו מיד סידורי האבטחה. "לפני ארבעה חודשים וחצי חווינו פיגוע קשה בצומת מירון, הממוקם כמה מאות מטרים בלבד מקבר הרשב"י. אנחנו חוששים כי המחבלים יגיעו גם לאתר הקבר, ההומה אדם.

על הדברים הקשים של מעתוק הוסיף דברים המנכ"ל למקומות קדושים יוסי שוונגר. הוא אמר כי קבר רבי שמעון בר יוחאי במרון הוא האתר הקדוש השני בכמות המבקרים הפוקדים אותו מדי שנה.

לדבריו, כדי לעמוד בדרישות האבטחה הריאליות יש להציב בכניסה לקבר מאבטחים מיומנים ומכשירי בדיקה אלקטרוניים, בדומה לנעשה בכותל המערבי בירושלים.

השר לנדאו השיב לקובלים שהמצב הכלכלי הרע, השורר היום במדינה, מכתיב גם למשרד לביטחון הפנים את אופן פריסת הכוחות. "אי אפשר לשים מאבטחים בכל מקום שהופך מטרה", אמר השר. "אני בעצמי מאמין יותר בשיטת עבודה של מודיעין ותגבור הרחוב בשוטרים סמויים וגלויים. אל תטעו במראה עיניים. מעגלי האבטחה מתחילים עוד בכבישים המוליכים לאתר הרשב"י, ולא רק במקום. המשטרה מבצעת את האבטחה על פי צורך. מקום שאין בו שום סיכון, גם אם הוא בין החשובים ביותר, חבל להעביר אליו את הכוחות, הנחוצים באתרים רגישים. המשטרה עושה את הערכות המצב שלה ופועלת בהתאם", אמר השר.
