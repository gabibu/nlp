

בהצבעה שיזם יחיאל חזן, מנציגי יש"ע בכנסת, נמנע דיון בשינויים ברשימת הליכוד לכנסת.

בישיבה במרכז המפלגה בגני התערוכה בתל אביב היו חברי המרכז אמורים לדון בעשרות הסתייגויות, שעניינן שינויים ברשימת הליכוד. משמעות השינויים הייתה שנבחרים ממגזרים מסוימים היו נדחקים למטה ברשימה.

חזן עלה על הדוכן וקרא לחברי המרכז להצביע נגד כל ההסתייגויות, וזאת כדי לא לפגוע בחברי מרכז שהתפטרו מתפקידיהם בשירות המדינה ובמקומות אחרים, ועלולים להיפגע מהשינויים של הרגע האחרון ברשימה לכנסת. ברוב של כמעט פה אחד התקבלה עמדתו של חזן.

הנפגעים העיקריים מקבלת בקשתו של חזן הם חברי הכנסת חיים כץ, נחמה רונן ואיוב קרא. השלושה מכהנים כבר כחברי כנסת, ומכיוון שלא התקבלו השינויים הם ייאלצו להתמודד ברשימה הארצית ולא במגזרים, דבר המפחית מסיכוייהם להיבחר לכנסת.

בהצבעה מנע חזן את ירידתו של המקום המשוריין לנציג יש"ע מהמקום ה 31 למקום ה 35.
