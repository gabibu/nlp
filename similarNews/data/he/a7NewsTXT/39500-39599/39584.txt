

במבצע לוגיסטי מורכב ניצל ארון קודש עתיק מהכחדה והועלה מרומניה לצפת. הארון יוצב בבית הכנסת החדש "ובא לציון גואל", המוקם בשכונת רמת רזים בצפת.

מסעו של ארון הקודש לצפת ארך למעלה משנה ולווה בלא מעט תלאות, שאיימו לבטל את המבצע. מדובר בארון קודש שגילו נאמד בכ 150 שנה. הארון היה מוצב בבית הכנסת העתיק של קהילת טרנבן במחוז טרנסילבניה שברומניה.

במהלך מלחמת העולם השנייה נכחדו בשואה שני שליש מאנשי הקהילה, ומספרם של הנותרים הלך ופחת עם השנים. לאחרונה, בשל מיעוט המתפללים ובשל העובדה שבקהילה נותר יהודי אחד בלבד הפסיק בית הכנסת לשמש את ייעודו. בית הכנסת הועבר לרשות המועצה המקומית ברומניה, וסכנה נשקפה לארון הקודש.

"החלטתי כי הדרך הטובה ביותר להצילו היא לנסות ולהעבירו לישראל בשלמותו. היחידים שהסכימו "להרים" את הפרויקט היו ראש המועצה הדתית בצפת מר שלמה חדד ומנהל הקרן החדשה לצפת בנימין שלו, שגייסו את התקציב להעברתו ארצה" סיפר הרב מנחם הכהן, לשעבר ח"כ והיום הרב הראשי ליהדות רומניה.

הרב סיפר כי עד אשר הושגו כל האישורים להעברתו עבר הארון תלאות רבות. היות ומדובר בפריט קודש עתיק נדרשה התערבותו האישית של נשיא רומניה כדי לקבל את האישור הרשמי להעברתו. מדובר בארון קודש העשוי עבודת אמנות ייחודית ועדינה. גובהו כשבעה מטרים, רוחבו שלושה מטרים והוא מעוטר בעיטורים יוצאי דופן.
