

ח"כ יוסי כ"ץ מהעבודה יצא הבוקר לקהיר כדי ליצור קשרים עם הצמרת המצרית והכין את הקרקע לקראת ביקור אפשרי של יו"ר העבודה עמרם מצנע במצריים. ברש"פ, מכחישים את הפרסומים כי משלחת פלשתינית אמורה להיפגש היום בקהיר עם ח"כ יוסי כ"ץ. בכיר פלשתיני: מטרת המפגשים "להשפיע על הבחירות בישראל".

בכיר בהנהגה הפלשתינית רמז, בשיחה עם סוכנות עתי"ם שכל ההתפתחויות המתרחשות עתה מטרתן אחת - והיא: נסיונות לגבש עמדה משותפת בכדי "להשפיע על מה שקורה בישראל" על אף שהערבים וגם הפלשתינים משוכנעים שהליכוד הוא זה שיוביל בבחירות 28 בינואר.
עוד הדגיש הבכיר כי אפשרות הצטרפותו של מצנע לאחר הבחירות, לאור הצהרותיו, לממשלת אחדות עם שרון והודעת שרון בעניין המדינה הפלשתינית, עשויה להוביל להתפתחות חדשה במזרח התיכון לאחר הבחירות בישראל.

בראיון לתחנה הלוויינית "אל ג'זירה" אמר הממונה על ההסברה ברש"פ, יאסר עבד ראבו, כי לפירסומים בדבר הפגישה כביכול עם ח"כ יוסי כ"ץ היום בקהיר, אין כל שחר. הוא אמר, כי יתכן שבואו של סאיב עריקאת לקהיר, כדי לפגוש אנשי מימשל מצריים, באה באקראי בעת שח"כ יוסי כ"ץ מבקר במצרים, לקראת ביקורו של ראש מפלגת העבודה עמרם מצנע בקהיר.

בשיחה טלפונית מרבת עמון, סירב סאיב עריאקת להכחיש או לאשר את הפרסומים הללו.

האני אל חסן, הממונה על תיק הפנים ברש"פ, יצא בסוף השבוע לקהיר, שם הוא אמור לפגוש את מפקד המודיעין הכללי המצרי, עומר סולימאן. כך מדווח העתון "אל אייאם".

העתון מדווח כי אל חסן ידון עם המצרים בהתפתחויות האחרונות באזור יש"ע וההכנות לקראת סבב שיחות נוסף בין החמאס לבין הפתח', שיתחילו לאחר עיד אל פיטר, בתום חודש הרמדאן.

אל חסן נפגש לאחרונה עם בכירי הנהגת החמאס ברצועת עזה בביתו של השייח' אחמד יאסין, מנהיג ארגון המחבלים.
