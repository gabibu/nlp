

העיתון "הארץ" מפרסם היום כותרת לפיה הרמטכ"ל רב אלוף משה יעלון אמר בכינוס בארה"ב כי גם הישראלים וגם הפלשתינים מכירים בכך שבסופו של תהליך יפונו ההתנחלויות. הרמטכ"ל הבוקר: הדברים מסולפים והוצאו מהקשרם לחלוטין.

העיתון "הארץ" מפרסם היום כותרת לפיה הרמטכ"ל רב אלוף משה יעלון אמר בכינוס בארה"ב כי גם הישראלים וגם הפלשתינים מכירים בכך שבסופו של תהליך יפונו ההתנחלויות. מדברי הרמטכ"ל הבוקר עולה כי הדברים מסולפים והוצאו מהקשרם לחלוטין.

על פי דברים שאמר הרמטכ"ל עצמו הבוקר בביקור בבקו"ם עולה כי כוונתו הייתה הפוכה. בדבריו ביקש להוכיח כי אין כל כוונת שלום בצד הפלשתיני, עובדה שהוכחה בקמפ דיויד. הרמטכ"ל אמר כי "הכותרת ב'הארץ' היא עיוות מוחלט של דברים שאמרתי. כרמטכ"ל אני לא מתייחס לעמדות הישראליות אלא לעמדות הצד השני. בסוגיית ההתנחלויות אמרתי שהפלשתינים הבינו בעבר שלפי עמדות ישראליות יש נכונות לפינוי התנחלויות ואף על פי כן לא הושלם הסכם והם פתחו בלחימה".

הרמטכ"ל ציין עוד בביקורו כי זו הפעם השנייה שדברים שאמר בארה"ב מסולפים ומעוותים והוא מקווה כי מקור הסילוף אינו בהליך תרגום דבריו מאנגלית לעברית.

גורמים בכירים בצה"ל מציינים כי בדבריו בארצות הברית אמר יעלון כי קיומו של ערפאת מונע כל אפשרות לקדם הליך של הידברות בין הישראלים לרש"פ. כמו כן קבע הרמטכ"ל כי ערפאת היה מי שהכשיל כל ניסיון להידברות עם החמאס במצרים, זאת כדי להוכיח כי כל הסכם יתבצע תחת שרביטו בלבד. ערפאת ראה בהליך ההידברות עם החמאס שהתבצע בניצוחו של מוחמד דחלאן "הפיכה שקטה".

יצוין כי כל הדיון שהתקיים במצרים עסק בהגבלת פיגועי החמאס לשטחי יש"ע בלבד, ולא להפסקת אש מוחלטת.
