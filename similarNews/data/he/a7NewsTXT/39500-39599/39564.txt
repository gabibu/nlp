

חברי מרכז הליכוד היו אמורים להצביע הערב על כמה הצעות שעניינן שינויים ברשימת הליכוד. הישיבה הסתיימה בסערה גדולה לאחר שנשיאות המפלגה מנעה הצבעה על הליך הבחירה.

בישיבה היו חברי מרכז שביקשו להוסיף עוד שלושה מקומות לנבחרים ברשימה הארצית, דבר שהיה דוחק את הנבחרים במגזרים מספר מקומות אחורה. הסתייגות נוספת ביקשה לקבוע, שמי שמכהנים כבר כחברי כנסת יוכלו להיבחר במגזרים ולא רק ברשימה הארצית, כפי שקובעת כיום חוקת הליכוד.

כתב עיתי"ם מוסר כי יוזם "המחטף", יחיאל חזן, מנציגי יש"ע בכנסת, ביקש לעלות על הדוכן וקרא לחברי המרכז כי יצביעו נגד כל ההסתייגויות כדי לא לפגוע בחברי מרכז שהתפטרו מתפקידיהם בשירות המדינה ובמקומות אחרים, ועלולים להיפגע מהשינויים של הרגע האחרון ברשימה לכנסת. ברוב של כמעט פה אחד התקבלה עמדתו של חזן.

הנפגעים העיקריים מיוזמתו של חזן הם חברי הכנסת חיים כץ, נחמה רונן ואיוב קרא. השלושה מכהנים כבר כחברי כנסת - גם אם לא כולם בליכוד - אך הם ייאלצו להתמודד ברשימה הארצית ולא במגזרים. נחמה רונן, למשל, לא תוכל להיבחר במקום המשוריין לנשים ותאלץ להתמודד ברשימה הארצית בלבד.

ההערכה היא כי שלושת חברי הכנסת הללו לא יוכלו להיבחר מחדש. כמו איוב קרא, שלא יוכל להתייצב על משבצת המיעוטים וייאלץ אף הוא להתמודד ברשימה הארצית, דבר המפחית מסיכוייו להבחר לכנסת.

נפגע נוסף הוא מרדכי הלפרין, מהחברים החרדים היחידים בליכוד, שביקש לשריין מקום ריאלי למגזר החרדי. גם הוא כנראה לא יזכה להיכנס לכנסת.

כתב עתי"ם מציין כי יוזמתו של חזן נולדה, לאחר שהמקום המשוריין לנציג יש"ע אמור היה לזוז מהמקום ה-31 למקום ה-35. הדבר הכעיס את אנשי יש"ע בליכוד, שלא רצו לרדת למקום נמוך ופחות ריאלי ברשימה לכנסת ה-16.
