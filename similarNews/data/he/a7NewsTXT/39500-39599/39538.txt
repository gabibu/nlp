

מחיר המלחמה בעיראק עלול לעלות למשלם המיסים האמריקני עד 200 מיליארד דולר, כך דיווח העיתון "וושינגטון פוסט", בגיליון של יום ראשון, בצטטו הערכות בלתי-רישמיות שגיבשו צוותי מומחים וצוותים של הקונגרס האמריקני.

"אם הפעולה הצבאית תארך זמן ממושך, ואם יחליט סדאם חוסיין כמוצא אחרון להעלות באש את אתרי קידוחי הנפט, עלול המחיר העקיף של המלחמה להגיע לסכומים גבוהים אף יותר", העריכו מצידם הפרשנים הכלכליים של העיתון.

"במסגרת מלחמה קצרה וממוקדת תידרש פריסתם של לפחות 250,000 חיילים. על פי התרחיש האופטימי יסתכם מחיר המלחמה בין 44 ל-60 מיליארד דולר", כך עולה מההערכות של צוות הקונגרס המתנגד לאישור תקציב המלחמה, ושל המיעוט הדמוקרטי בוועדת התקציב של הסנאט.

לשם השוואה, מלחמת המפרץ שהתנהלה בין החודשים ינואר ופברואר 1991 הסתכמה ב-80 מיליארד דולר, על פי הערכים של היום. "ברור כי המחיר יהיה גבוה הרבה יותר מהפעם הקודמת", אמר מייקל או'הנלון, מומחה לכלכלה צבאית במכון ברוקינגס, בוושינגטון.



