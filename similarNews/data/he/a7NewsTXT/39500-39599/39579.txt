

בישיבת הממשלה אישר שר הביטחון שאול מופז כי מתחזק החשד שמי שעמד מאחורי הפיגוע במלון "פארדייס" ומאחורי הפלת מטוס ארקיע במומבסה הוא ארגון אל קאעידה. מופז גילה כי בג'יפ ה"לנדרובר", שהתפוצץ בפתח המלון, היו כ 200 קילוגרמים של חומר נפץ.

עוד נמסר כי החוקרים מצאו במכונית התופת בזירת הפיגוע שרידים של לפחות בלון גז אחד למטרות ריתוך, בלון שהיה חלק מהפצצה.

אמש אמר מופז כי ישראל תעשה כל מאמץ כדי לפגוע בארגוני הטרור שביצעו את הפיגועים ביעדים הישראליים בקניה, ארגונים שאין להם גבולות טריטוריאליים ולא גבולות מוסריים, לדבריו.

הוושינגטון פוסט פרסם אתמול כתבה, ובה מציינת כתבת העיתון כי בקניה שורר עוני, יש שחיתות, ונמצא ריכוז גבוה של מוסלמים, והם הקרקע הפורייה שאפשרה לטרור להתארגן בחופשיות. בכתבה מובאים דבריו של ג'וזף מוטיסיה, עובד בנמל התעופה. הוא אמר לכתבת כי "יש פה הרבה עוני. אנשים מגיעים לכאן מכל מקום: מתימן, מסומליה ומהמזרח התיכון. הם מביאים נשק. הם מביאים כל מה שהם רוצים, בתנאי שישלמו שוחד". לדבריו, "עם שוחד של 50 דולר, אפשר לפוצץ את כל קניה".

טראנספרנסי אינטרנשנל, ארגון מחקר המדרג מדינות לפי מידת היושרה הציבורית שלהן, פרסם כי קניה היא אחת המדינות המושחתות ביותר בעולם, ולכך, מציינת הכתבת, מצטרפת גם אהדה לערביי הרש"פ, השוררת בקרב הקהילה המוסלמית הגדולה, המונה 10% מ 31 מיליוני האזרחים בקניה.
