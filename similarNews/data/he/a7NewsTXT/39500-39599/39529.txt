

ראש הממשלה אריאל שרון ועובדי לשכתו נפרדו היום ממזכיר הממשלה עו"ד גדעון סער שהחליט להתמודד על מקום ברשימת הליכוד בכנסת.

סער התפטר מתפקידו כבר לפני שבועיים ולפיכך נראה כי טקס הפרידה שנערך שבוע לפני הפריימריס לליכוד, נועד בעקיפין גם לסייע לו בהתמודדות.

שרון אמר כי גדעון סער סייע רבות בהקמת ממשלת האחדות, חילץ את הממשלה ממשברים קואליציוניים בכנסת, היה מסביר מצויין ועסק במגעים הדיפלומטיים, זאת בנוסף למילוי תפקידו כמזכיר הממשלה. שרון הוסיף, כי אם סער יחליט לחזור לתפקידים הדיפלומטיים הם שמורים לו "אך אני מאחל לך שלא תחזור".

גדעון סער הודה בהתרגשות לראש הממשלה על דבריו ואמר, כי העבודה לצידו היתה חווייה, "זו היתה זכות גדולה לעבוד לצידך כראש ממשלה".
