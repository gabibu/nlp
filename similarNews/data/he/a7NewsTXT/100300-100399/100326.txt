

"לאור ההצפות האחרונות אנו זקוקים לסיוע כספי דחוף מצידכם בשיקום הנזקים הרבים", כך כותב ראש עיריית נהריה רון פרומר לשרי האוצר, הפנים, התיירות, התמ"ת והחקלאות.

בנהריה המשיכו השבוע לאמוד את הנזקים הקשים שנגרמו מההצפות שאירעו ברחבי העיר ביום רביעי שעבר. בורות שנפערו במדרכות ובכבישים, נזקים לכיכרות, לתמרורים ולגינות במוסדות ציבור, במוסדות חינוך, חצרות ובתים פרטיים, הם רק חלק מהקשיים עליהם מתלוננים התושבים וגורמי העירייה.

75 מ"מ של גשם, שמחציתם ירדו בשעות הבוקר של יום רביעי לפני שבוע, גרמו לעליית מפלס מי נחל הגעתון ולהצפת שטחים רבים סביבו ולהצפות רבות בכל רחבי העיר.

במכתבו למשרדי הממשלה הוסיף פרומר: "כמויות המשקעים החריגות אשר ירדו, גרמו להצפות וגרמו לנזקים רבים לבתים פרטיים והביאו לפינוי משפחות מבתיהם לבתי מלון בעיר. נכון להיום טרם ניתן לאמוד סופית את מלוא היקף הנזקים, ההפסדים וההוצאות הכספיות שנגרמו לרשות ולתושביה".

פרומר מבקש כי נציגי המשרדים יגיעו בדחיפות לסיור בעיר, על מנת לבדוק דרכים לסייע כספית לשיקום הנזקים.(ר)
