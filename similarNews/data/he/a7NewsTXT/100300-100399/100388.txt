

ראש הממשלה, אריאל שרון, נועד היום עם יו"ר ש"ס אלי ישי. השניים סיכמו כי הדרישות הכלכליות שהציבה ש"ס כתנאי להצטרפותה לקואליציה יועברו לעיון האוצר.

הממונה על התקציבים באוצר, קובי הבר, אומר כי "מימון הסכמים קואליציוניים נוספים יבוא על חשבון קיצוצים בנושאים חברתיים ובטחון". לדבריו של הבר, אין בתקציב המדינה "מקורות זמינים" למימון הסכם קואליציוני עם ש"ס, שמוערך על פי פרסומים שונים במיליארד שקל.

"הממשלה רשאית לקבל כל החלטה אך מחובתנו להציג את המשמעויות וההשלכות על תקציב המדינה והמדיניות הכלכלית שלה", הבהיר הבר, "מאחר וברור לכל כי לא תהיה פריצת מסגרת התקציב, כל דרישה נוספת תמומן באמצעות קיצוצים אחרים בתקציב המדינה לרבות קיצוץ בתחומים החברתיים והביטחון".

הבר הסביר כי בימים הקרובים יניח בפני שר האוצר הצעה לקצץ באופן אחיד 3% מתקציב הממשלה למימון ההסכמים שנעשו עם מפלגת העבודה ויהדות התורה בהיקף של 750 מליון שקל, ללא פריצת מסגרת התקציב תוך שמירה על יעד הגרעון המתוכנן בתקציב 2005.

