

אלפי בני אדם הגיעו לנתיבות להשתתף בהילולא המסורתית לזכר רבי ישראל אבוחצירא, הידוע בשם הבבא סאלי. כוחות אבטחה גדולים נפרשו בעיר ובאזור חלקת הקבר של הבאבא סאלי.

אתמול, אחר הצהריים נערך כינוס גדול בעיר, בהשתתפות הרבנים הראשיים, הראשון לציון הרב שלמה עמר והרב יונה מצגר. אלפי ישראלים הגיעו להילולת הבבא סאלי, המקובל הרב ישראל אבו חצירא זצ"ל, במלאת 21 שנה להסתלקותו.

המקובל הרב מרדכי אליהו סיפר כי "כשנפטר בבא סאלי ע"ה הגיעו קהל רב ועצום להלווייתו, והיו בין ההמון גם שרים ואנשים רמי מעלה. הרה"ג חכם דוד יהודיוף זצ"ל, חתנו של הבבא סאלי, (הוא הוציא לאור את כל ספרי רבני משפחת אבוחצירא זצ"ל, ושל הרה"ג יצחק אלפייא זצ"ל) הנחה את ההלויה, והזמין אותי לפתוח את ההספדים. ואז דברתי שכוחו העצום של בבא סאלי היה בתפלתו שבקעה את כל המחיצות והעפילה עד לכסא הכבוד, ולא היתה תפלה שחזרה ריקם, והבאתי כמה עובדות ומעשיות שהיו עמו בחייו. וכן הדגשתי שהוא היה מסוגל לראות למרחוק, ממש הפלא ופלא. וזה היה בדור שלנו ולא בדורות קודמים שאין לנו השגה במוחש מה היה בתקופתם. פעם שאלתי את הבבא סאלי כיצד זכה לכח בתפלותיו, ואמר לי שזה בגלל שמסורת בידם להזהר מאוד מלשון הרע. אמרתי לו הרבה נזהרים בכך ולא עלתה בידם. ואז הוא אמר לי שזכותו היא בגלל קדושה וטהרה, ובפרט בשמירת העיניים, שנזהרו שלא להביט בשום מראה שיש בו פקפוק של כשרות וצניעות מוחלטת".

והוסיף הרב אליהו שליט"א: "וראו כמה שקדושתו באה לידי ביטוי, שאפילו ראש הממשלה הראשון של ישראל שהיה אדם נערץ ונחשב מאוד, אין אפילו מניין שעולים על קברו, ואף אחד לא מתעניין אפילו במקום קבורתו. ולהבדיל אלף אלפי הבדלות על קברו אל בבא סאלי עולים מדי שנה עשרות אלפי אנשים שבאים להתפלל ולהעתיר בתפלות ובתחנונים בזכותו של הצדיק הגדול שקבור שם. זה הכח העצום של "בחרבי ובקשתי" - כח התפלה".

הדברים התפרסמו בגיליון של "קול צופיך" על פרשת ויחי (גיליון 292).

