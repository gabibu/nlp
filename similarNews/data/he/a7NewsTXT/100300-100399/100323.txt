

חדש בבי"ח שניידר: מערכת לניהול ממוחשב של תיק החולה והגליון הרפואי בטיפול נמרץ.

לאחרונה הושקה בבי"ח שניידר מערכת חדשה iMDsoft לניהול ממוחשב של תיק החולה והגיליון הרפואי. השקת המערכת החלה ביחידה לטיפול נמרץ במרכז שניידר לרפואת ילדים.

מערכת זו ניצבת כעמדה ממוחשבת ניידת ליד מיטת כל ילד, והיא מתעדת ומרכזת את כל הפרמטרים המרכזיים של הילד. המערכת קולטת אוטומטית נתונים מהמוניטור ותוצאות מהמעבדות וממערכות אחרות ומעדכנת און-ליין את תיק החולה ואת הרשומות הרפואיות.

המערכת מבטלת את הצורך להזין נתונים ידנית או לפענח את כתב ידו של הרופא ובכך יש בה כדי לתת מענה לקושי בטיחותי בטיפול בחולה, על כך מציין ד"ר טומי שינפלד, מנהל היחידה לטיפול נמרץ ילדים במרכז שניידר: "מאז שהמערכת נכנסה לפעולה באמצע חודש אוקטובר, נרשמה ירידה משמעותית בטעויות במתן תרופות ונוזלים-בעיה שמהווה 'מחלה כרונית' של יחידות טיפול נמרץ בכלל".

לדבריו "הטעויות הללו הן תוצאה בלתי ניתנת לשליטה כתוצאה מעבודה מורכבת כל כך בתנאי לחץ קשים. במאמץ רב הצלחנו עם השנים לצמצמן אך לא למנוע אותן לגמרי. המערכת מעניקה לבעיה הזאת פתרון אמיתי".

כל גורם רפואי במערכת: רופא, יועץ או אחות יכולים לקבל בכל רגע תמונת מצב עדכנית של החולה ושל הטיפול מעל הצג. "הגליון הופך לדו-שיח מתמיד עם מה שקורה בשטח, הכל כתוב והמערכת אינה שוכחת דבר, כך שאיכות הדיווח עברה שינוי משמעותי", מוסיף ד"ר שינפלד.

שביעות רצון מהמערכת מביע איתן שלייפר, המנהל האדמינסטרטיבי של מרכז שניידר. לדבריו יישום המערכת יורחב גם לחדרי הניתוח, לטיפול נמרץ ניתוחי חזה ובהמשך גם לטיפול נמרץ ביילוד.(ר)
