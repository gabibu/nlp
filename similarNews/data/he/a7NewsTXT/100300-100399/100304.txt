

לחצים פנים ליכודיים על רה"מ לערוך משאל עם. השרים נתניהו, נווה וכץ קוראים לשרון לקיים משאל, כיון שלדעתם רק משאל ימנע קרע בעם. מתגבשת יוזמה במרכז הליכוד: הצעת החלטה שתחייב את שרון לערוך משאל עם.

גוברים הלחצים הפנים-ליכודיים על ראש הממשלה לערוך משאל עם. השרים נתניהו, נווה וכץ קוראים לשרון בפומבי לקיים משאל. לדעת השלשה, רק משאל יוכל למנוע קרע בעם ולעצור מגמת הפירוד בתוך הליכוד. יו"ר וועדת חוקה, מיכאל איתן, התומך בהתנתקות, אומר כי אף שהוא מסתייג ממשאלי עם, הרי שבמקרה זה משאל הוא המוצא היחיד.

כתבנו אריאל כהנא מוסר כי במקביל לדברי הבכירים, יוזמים חברים במרכז הליכוד הצעת החלטה במרכז שתחייב את שרון לערוך משאל. ליוזמה שותפים פעילים התומכים בהתנתקות וכאלה המתנגדים לה. בשלב זה נאספות חתימות חברים המבקשים לערוך בנושא ישיבת מרכז. בהמשך תועלה היוזמה כהצעת החלטה אקטיבית המחייבת את שרון לשאול את פי העם. בעצומה המופצת בין חברי הליכוד נאמר: "אנו, תומכים ומתנגדים להתנתקות סבורים שיש ללכת למשאל עם בשאלת ההתנתקות למול סכנת הקרע .
את הכרעת המשאל נקבל ונכבד. הדרך הזו חיונית כדי לשמור על אחדות העם והליכוד".

פעילים פוליטיים בולטים במרכז הליכוד מעריכים כי התגברות הלחצים על שרון וסביבתו וההבנה המשותפת לו ולמתנגדיו בליכוד כי האופציה האחרת היא בחירות, תביא את ראש הממשלה למסקנה שאין מנוס ממשאל.

לדבריהם, החלטת "המורדים" להצביע בעד התקציב היתה חשובה כדי לשמור על אחדות הקבוצה. "אם בהצבעה זו לא היתה נשמרת אחידות הרי שבפעם הבאה כבר יהיה קשה מאוד לשכנע את כולם להצביע באופן זהה" הם מסבירים. (ר)
