

נהג שכינה מאבטח אתיופי: "כושי", התפטר אחה"צ מעבודתו. התבטאותו של הנהג עוררה סערה וגם תגובות, בהן של השר שרנסקי שפנה ליו"ר מזכירות אגד ולשר התחבורה בדרישה להשעות את הנהג.

נהג האוטובוס שאמר למאבטח אתיופי: "לא פותח את הדלת לכושים", התפטר אחה"צ. ב"אגד" קיבלו את התפטרותו.
הבוקר התפרסם דבר ההתבטאות של הנהג ובעקבות כך פנה השר שרנסקי ליו"ר מזכירות אגד אריה פלדמן ולשר התחבורה מאיר שטרית בדרישה להשעות את הנהג.

כתבתנו רותי אברהם מוסרת כי במכתבו אל השר שטרית ביקש השר שרנסקי לשלול את רשיון הנהג לנהיגה ציבורית. "התבטאות גזענית בוטה כזו אמורה לזעזע את אמות הסיפים ואסור לעבור אליה לסדר היום" כותב השר שרנסקי "אין מקום לסלחנות במקרה כזה. רק העברתו של הנהג מתפקידו תבהיר לציבור שיש גבולות אותם אין לחצות בשום ויכוח".

במכתבו אל יו"ר פלדמן כותב שרנסקי כי הוא תובע "ממי שעומד בראש הקואופרטיב הגדול בישראל לתחבורה ציבורית" להשעות את הנהג מידית מעבודתו מול ציבור.

כאמור, אחה"צ הנהג הגיש התפטרותו ל"אגד".
