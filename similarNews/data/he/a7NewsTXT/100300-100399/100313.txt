

משפטנים יפקחו על התנהלות שוטרים וחיילים בהתנתקות, לאחר ריבוי תלונות על שימוש לא חוקי בכוח, ירי מעל ראשי מתיישבים, השחתת רכוש ועוד. תביעות אישיות ואזרחיות יוגשו נגד שוטרים וחיילים שיעברו על החוק.

"ירי מעל ראשי מתיישבים, השחתת הקראוונים ביצהר, שימוש מוגזם ולא חוקי בכוח, עיכוב חברי כנסת במחסום שלא כדין ופעילות בשבת שלא לצורך מבצעי, הם חלק מהעבירות שמבצעים הצבא והמשטרה בתקופה האחרונה", כך טוענים חברי "הפורום המשפטי למען ארץ ישראל" .

זאת, לדבריהם מלבד עצם השימוש בחיילי צה"ל לצרכים משטרתיים, שהוא לטענתם, בניגוד להחלטת הקבינט ולהנחיות היועץ המשפטי לממשלה.

"הפורום המשפטי למען ארץ ישראל", המאגד כמאה עורכי דין, משפטנים ומרצים למשפט, מקים עתה מחלקה למעקב אחרי פעילות כוחות הביטחון בתחומים אלו.

לדברי הפורום "כל שוטר או חייל, בכל דרגה שהיא, שיעברו על חוק השיפוט הצבאי, חוקים אזרחיים, פקודות המשטרה או נהלי היועמ"ש, ו/או יגרמו נזק לרכוש יתבעו , תביעה אישית אזרחית".

בשבועות האחרונים פעל הפורום במישורים שונים נגד תוכנית ההתנתקות. העבודה העיקרית נעשתה במסגרת דיוני ועדות הכנסת (ועדת החוקה וועדת הכספים) בחוק "פינוי-פיצוי", הקמת מוקד משפטי לסיוע לנעצרים באירועי המחאה על ידי מחלקה פלילית, וכן הפקת חומרי הסברה ומעקב על ידי מחלקת המחקר.

מחר (ה), יתכנס הפורום בתל אביב ועל סדר יומו כאמור, הקמת מחלקה אזרחית, הקמת מחלקת המשפט הצבאי והגדרת פעילותה, והקמת מחלקת בג"צים. (ר)
