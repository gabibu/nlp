

הכותל שומר על מעמדו כבכיר האתרים המבוקשים. כך עולה מסקר "גיאוקרטוגרפיה" המתפרסם היום (ד). עפ"י הסקר: 80% מהתיירים סיווגו ביקורם בישראל כ"טוב מאד" או מצוין, 95% אמרו שיעודדו את חבריהם לבקר בישראל.

הכותל המערבי נותר על מקומו כאתר התיירותי המבוקש ביותר בקרב התיירים המגיעים לארץ, למרות עליה באחוז התיירים הנוצרים וירידה באחוז התיירים היהודים. כך עולה מסקר שערכה חברת
"גיאוקרטוגרפיה" עבור משרד התיירות. הסקר מתייחס למחצית הראשונה של שנת 04.

מהסקר עולה כי חלה עליה של 33% בביקורי נוצרים בארץ במחצית הראשונה של שנת 04 לעומת 27%בתקופה המקבילה בשנת 03.

ברשימת האתרים המבוקשים על ידי התיירים נמצאים: הכותל המערבי (53% ביקורי תיירים), הרובע היהודי (45 אחוז), יפו העתיקה (28 אחוז), מגדל דוד (22 אחוז), הר הזיתים (26 אחוז), כנסיית הקבר (25 אחוז), הוויה דולורוסה (23 אחוז), מצדה (20 אחוז) וקיסריה (16 אחוז).

כיצד מדרגים התיירים את ביקורם בישראל? לפי הסקר: 80% סיווגו את ביקורם בישראל כ"טוב מאוד" או "מצוין". ממוצע שביעות הרצון הכללי עמד על 4.2 מתוך סולם בן 5 דרגות.

95 אחוז מהתיירים ציינו כי כי בשובם לארצותיהם יעודדו גם את חבריהם לטייל לישראל. 73% מהתיירים אמרו כי לא חששו מטיול בארץ.
עוד עולה מהסקר כי 52% לנו בבתי מלון וכפרי נופש, 34% התאכסנו אצל קרובים וחברים, 4% שכרו דירות ו 2% נעזרו בשירותי אכסניות הנוער.

30 אחוז מהתיירים קיבלו מידע מקדים על ישראל מקרוביהם ומחבריהם, 23% נעזרו בשירותי סוכן נסיעות, 8% קיבלו מידע על ישראל מתוך גלישה באינטרנט, 6% קיבלו את המידע ממכריהם שבארצותיהם ו 6% קיבלו מידע מארגונים קהילתיים.

52% מהמבקרים במחצית הראשונה של השנה הם יהודים לעומת 57% בתקופה המקבילה בשנה שעברה. 65% מהתיירים טיילו לבדם, 27% הגיעו עם בני זוגם ו 9% ערכו טיול משפחתי.

שר התיירות אברהם הירשזון הציב את היעד התיירותי של מדינת ישראל: להגיע ל 1.7 מיליון תיירים וייתכן אף להגיע ל 2 מליון תיירים. לדבריו: "התיירות הינה מחולל הצמיחה מספר 1 במשק. כל דולר שהמדינה משקיעה בתיירות מניב 45 דולר בהכנסות. בכוונתי לפעול בשיתוף פעולה עם שאר גורמי הענף כדי להמשיך את התנופה בתיירות".(ר)
