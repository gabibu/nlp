

בגן-שמואל, יציינו מחר (ה) 50 שנים למותו בשבי הסורי של אורי אילן ז"ל, בן הקיבוץ.

אילן התאבד בכלא הסורי שבו הוחזק וסבל מחקירות ועינויים קשים של שוביו, שניסו להוציא ממנו מידע על ישראל ופעולות צה"ל. אילן, בן קיבוץ גן-שמואל, היה לוחם בחטיבת "גולני", במסגרתה השתתף כחלק מחוליה מבצעית בפעילות של יחידת צנחנים שיצאו להחליף מצברים במתקני האזנה של הסורים. החוליה על כול חבריה נתפסה, והועברה לחקירות בכלא מאזה בדמשק.
אורי אילן ז"ל, שהיה בן 19 בלבד וצעיר המשתתפים, החליט שהוא לא יעביר כל מידע לסורים. אחרי עינויים קשים, התאבד בכלא, כשהוא משאיר בבגדיו פתקים ובהם ההודעה: "לא בגדתי".

כתבתנו רותי אברהם מוסרת כי טקס אזכרה יתקיים בבית העלמין של הקיבוץ במהלכו ינאם ראש הממשלה שרון בשידור טלפוני.

הטקס יכלול גם את סיפור חייו ומותו של אורי אילן ז"ל, הקראת שיר של נתן אלתרמן לזכרו, הקראת דברים שנאמרו ע"י המח"ט, אמו וחברתו של אילן. כמו כן יוקרן סרט על חייו שהופק במיוחד עבור האירוע.
