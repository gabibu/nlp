

"לעילא" -להקה ייחודית של נשים, תופיע במוצאי שבת הקרובה (15.1) בירושלים, בתכנית של מוזיקה יהודית מקורית. נשים מוזמנות ל"חוויה רוחנית שלא כדאי לפספס".

"לעילא" הוא שמה של להקה מוזיקאלית של נשים, השרות ומנגנות בפני נשים בלבד. את הלהקה הקימה מעיין אור, שעלתה מארגנטינה ומתגוררת כיום בישוב תקוע שבגוש עציון.

מעיין ובנות הלהקה מנגנות מוזיקה יהודית מקורית. המילים הם מהמקורות והלחנים כהגדרתה של מעיין שהלחינה אותם, הם "אורגינלים בקצב לטיני רוחני". מעיין שרה ומלווה את שירתה בגיטרה. יחד איתה משתתפת חנה גולדה, שעלתה מצרפת. היא שרה, מלווה בקולות והרמוניות ומנגנת בכלי הקשה.

בשיחה עם כתבתנו רות אברהמי, אומרת מעיין כי "לעילא" השתתפה בשנה שעברה בפסטיבל הכליזמים שנערך מדי שנה בצפת, ולאחרונה הוזמנה להתארח בטלויזיה בתכנית שתשודר בעוד שבועות מספר בערוץ הראשון.

"הרכב הלהקה משתנה מטבע הדברים, כיון שמדובר בנשים, שלעיתים מטופלות בילדים קטנים, ולא יכולות לנסוע להופעות במקומות מרוחקים" אומרת מעיין. "מדי פעם ההרכב משתנה לפי צורך המקום בו אנו מופיעות, ולפי יכולת הנגניות. בהרכבים של הלהקה מופיעות נגניות נבל, חליל צד וכלי הקשה. לעתים מופיעה יחד איתנו גם רקדנית".

במוצאי השבת הקרובה, שבת בא, ( 15.01) תופיע הלהקה ב"קול רינה" ברחוב באר שבע בשכונת נחלאות שבירושלים. מעיין ו"לעילא" מזמינות נשים לבוא ולהשתתף ב"חוויה רוחנית שלא כדאי לפספס" כהגדרתן.

