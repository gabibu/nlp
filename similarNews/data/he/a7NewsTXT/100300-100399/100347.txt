

לא נמצאו כל עדויות להימצאות נשק להשמדה המונית בעיראק. כך נמסר בהודעה רשמית מהבית הלבן.

צוותים של ה-CIA לא מצאו הוכחה כלשהי לתוכניתו של סדאם חוסיין לייצר נשק ביולוגי או כימי. במשך קרוב לשנתיים עסקו כ-1,200 אנשי צבא ואנשי מודיעין בעיראק בחיפושים אחרי הנשק הבלתי קונבנציונאלי העיראקי. הם חיפשו במתקני צבא, במפעלים ובמעבדות.

דובר הבית הלבן, סקוט מקללן, אישר כי לא מתבצעים יותר חיפושים אחר נשק. "אילו היו ידיעות כלשהן, ברור שהם היו ממשיכים לעבוד בהתאם להם".

העיתון "וושינגטון פוסט" דיווח שלשום כי החלטה זו התקבלה לאחר שלא התקבל כל מידע חדש. עובדה נוספת שסייעה להפסקת החיפושים היא הפיגועים הקשים במדינה.

בחודש הבא יגיש ראש צוות החיפושים, צ'ארלס דולפר, את הדוח הסופי בנושא.



