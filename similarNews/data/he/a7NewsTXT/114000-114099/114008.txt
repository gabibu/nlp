

בישיבת הממשלה שייחדה זמן רב לנושא האלימות בחברה אמר סגן שר הרווחה הרב אברהם רביץ כי האלימות פשטה בכל שכבות החברה והיא תוצאה בעיקר של שחיקה בערכים החברתיים ובסולידריות.

"אין כאן אשם אחד במצב, האשמה היא בחברה כולה שמאפשרת לאלימות זו להתרחש מבלי לתת מענה אפקיטיבי מצד כל המערכת, גם חינוך, גם משטרה ופרקליטות וגם רווחה. יש להעלות נושא זה לראש סדרי העדיפויות של הממשלה ולהכריז על תוכנית לאומית מערכתית כוללת" אמר השר רביץ.

מנכ"ל משרד הרווחה הפרופ' דב גולדברגר התרכז בדבריו ברפיון של החברה בהתייחסותה לתופעות שונות של אלימות. "יש כאן רפיסות וחולשה של כל הגורמים שנצבים כאלמים, חסרי נחישות, לא עקביים ועם מסרים סותרים, מול התופעות ופוחדים להציב גבולות לילדים. צריך להכריז אפס סובלנות כלפי אלימות. לא כלפי עבירות קלות, לא סמים קלים ולא מעשי שובבות וא"ש לילה". אמר גולדברגר.

פרופ' גולדברגר אמר כי על הממשלה להחזיר את הסמכות להורים, למורים ולרשויות השונות. יש להראות נחישות, להגביר אכיפה, להוסיף קציני מבחן, פקידי סעד ומקומות טיפול. לקצר את הזמנים מאז שהנער ביצע את עבירתו עד שהוא רואה קצין מבחן, נשפט ומרצה את עונשו. לא יתכן שבכל חלק מהתהליך יהיה עיכוב של חודשים רבים שבהם הנער אינו מקבל טיפול ולומד כי הוא יכול לעשות כרצונו" אמר מנכ"ל משרד הרווחה הפרופ' דב גולדברגר.

משרד הרווחה הציג נתונים קשים על הממתינים לטיפול רשויות הרווחה:
500 נערים ונערות הממתינים למעונות נעולים ולחלופות מעצר,
100 נערים פוגעים מינית ממתינים לטיפול קבוצתי,
20,000 נערים במצבי ניתוק ממתינים לטיפול במסגרת הקהילה,
2,000 ממתינים לתסקיר קצין מבחן
3,500 מבוגרים ממתינים לטיפול קצין מבחן.

