

עובדי תע"ש חסמו היום את הכניסה למפעליהם בסמוך לצומת מורשה בטנקים ובמשוריינים. זאת במחאה על הלנת שכרם.

בתגובה להפגנת עובדי תע"ש אומרים במשרד הבטחון כי בעשור האחרון הזרימה הממשלה כ- 9 מיליארד  מכספי משלם המיסים הישראלי לתעש, מתוכם כמיליארד  הועברו לחברה במהלך החודשים האחרונים, כספים שיכולים היו להיות מופנים לצרכים חברתיים ולמאבק באלימות.

"תעש מפסידה מאות מיליוני שקלים מידי שנה ואין מנוס מלהחיל על החברה תוכניות התייעלות ובכלל זה מכירת מפעלים, פרישת עובדים וצמצום בהוצאות החברה. יש לציין, כי כל התחייבויות הממשלה במסגרת ההסכמים השונים מול החברה קוימו במלואן", אומרים במשרד הבטחון.

נזכיר כי במחאה על שגימלאי תע"ש אינם מקבלים את תשלומי הפנסייה המגיעה להם, וכן על הודעת הנהלת תע"ש כי העובדים לא יקבלו את משכורתם הקרובה במועדה, פתחו הבוקר העובדים בצעדי מחאה חריפים.

העובדים חסמו במחאתם את הכניסה למתפעלי התעשייה, הסמוך לצומת מורשה, בטנקים ובכלי רכב משוריינים.

יצויין כי בימים אלו מקדמים משרדי האוצר והביטחון באופן אינטנסיבי תוכנית להפרטת החברה, להתייעלות ולהעברת חלק ממפעליה לתעשיות ביטחוניות אחרות ש"במסגרתה ידרשו גם העובדים לתרום את חלקם ויטופלו הבעיות בחברה", אומרים במשרד הבטחון.

(ש)
