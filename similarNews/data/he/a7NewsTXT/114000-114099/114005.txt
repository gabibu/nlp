

ירושלים היא העיר הגדולה בישראל, הן מבחינת שטח השיפוט שלה והן מבחינת מספר התושבים המתגוררים בה. בסוף שנת 2004 מנתה אוכלוסיית העיר כ-706 אלף נפש, כ- 10% מכלל תושבי המדינה.

מהלשכה המרכזית ליסטטיסטיקה נמסר כי האוכלוסייה היהודית מהווה כמעט 65% מכלל תושבי העיר, האוכלוסייה המוסלמית מהווה 32% מכלל תושבי העיר, האוכלוסייה הנוצרית   2%, וכ- 1% הם עולים (וצאצאיהם) שהגיעו לישראל במסגרת חוק השבות, אולם אין להם סיווג דת במרשם האוכלוסין.

למעלה משליש (35%) מאוכלוסיית ירושלים הם ילדים מתחת לגיל 15, יותר מאשר אחוז הילדים בגילים אלה בכלל הארץ (28%), וכפול מאשר בתל אביב-יפו ובחיפה. חלקם של בני 65 ומעלה מכלל תושבי ירושלים (8%) נמוך מהממוצע הארצי (10%), וכחצי מחלקם של הקשישים בתל-אביב-יפו ובחיפה.

חלקם של הילדים באוכלוסייה הערבית בירושלים גבוה   42% , ואחוז בני 65 ומעלה קטן   3%, ואילו חלקם של הילדים באוכלוסייה היהודית הוא 32% וחלקם של בני 65 ומעלה   11%.

בירושלים כ-177 אלף משקי בית   9% מכלל משקי הבית בישראל. משק בית ירושלמי מונה בממוצע כמעט ארבע נפשות (3.8, לעומת 3.4 בממוצע הארצי), והוא גדול ממשקי הבית בערים הגדולות האחרות במדינה: ראשון לציון (3.2 נפשות בממוצע), חיפה (2.6), ותל אביב-יפו (2.3).

גידול האוכלוסייה בעיר:

במהלך שנת 2004 גדלה אוכלוסיית ירושלים בכ- 13 אלף תושבים, 1.9% יותר תושבים מאשר ב- 2003. אחוז גידול זה גבוה מהממוצע הארצי (1.7%), וגבוה מזה שנרשם בחיפה
(0.0%) ובראשון לציון (1.3%). בשנת 2004 בפעם הראשונה מזה שנים אחוז הגידול בירושלים היה נמוך מאשר בתל אביב-יפו (2.1%).

מקורות גידול האוכלוסייה העיקריים בירושלים הם: ריבוי טבעי (מספר לידות פחות מספר פטירות) גבוה, ומצד שני מאזן הגירה פנימית שלילי (מספר תושבים הנכנסים לעיר נמוך ממספר התושבים היוצאים ממנה להתגורר ביישובים אחרים). כמו כן, מתווספים לאוכלוסיית העיר גם עולים חדשים אשר מגיעים לירושלים כאל מקום השתקעות ראשון .

ריבוי טבעי ופריון   במהלך שנת 2004 נולדו לתושבי העיר כ- 19,600 תינוקות המהווים 13% מכלל התינוקות שנולדו בישראל במהלך שנה זו.

בירושלים ריכוז גבוה של אוכלוסייה יהודית-חרדית ואוכלוסייה ערבית בעלות דפוסי פריון גבוה. על פי נתוני 2003, שיעור הפריון הכולל (מספר לידות ממוצע לאישה לאורך חייה) של הנשים בירושלים עומד על כמעט 4 ילדים לאישה (3.96). שיעור זה גבוה מהשיעור הארצי (2.95), והוא כפול מזה של נשים בשלוש הערים הגדולות האחרות במדינה: תל אביב-יפו (1.97), חיפה (1.79) וראשון לציון (2.02).

מאזן הגירה פנימית   בשנים האחרונות עוזבים את ירושלים בממוצע מדי שנה כ- 6,000 תושבים יותר מאשר עוברים אליה. במהלך שנת 2004 נכנסו לירושלים כ- 11.4 אלף תושבים מיישובים אחרים, ואילו מספר העוזבים את ירושלים נאמד בכ-18 אלף תושבים. יותר ממחצית העוזבים (8,900) עברו ל-8 היישובים הבאים: בית שמש (כ-2,200 תושבים), תל אביב-יפו (כ-1,600), מעלה אדומים (כ-1,400), מודיעין-מכבים-רעות (כ-800), ביתר עילית (כ-800), מבשרת ציון (כ-700), מודיעין עילית (כ-700), ובני ברק (כ-700).

השתקעות ראשונה של עולים בירושלים  במהלך שנת 2004 השתקעו בירושלים כהשתקעות ראשונה 2,307 עולים חדשים, המהווים 11% מכלל העולים לישראל בשנה זו. מתוכם, 740 עולים מארה"ב, 435 עולים מבריה"מ לשעבר, ו- 425 עולים מצרפת. בשנים האחרונות מסתמנת ירידה בחלקם של העולים מבריה"מ לשעבר המשתקעים בעיר, לעומת עלייה בחלקם של עולי ארצות הברית, קנדה וצרפת.

עולים משנת 1990 ואילך המתגוררים בעיר   בירושלים התגוררו בסוף שנת 2003 מעל ל-57 אלף תושבים שהם עולים אשר הגיעו לישראל בשנת 1990 ואילך, והם מהווים 5% מכלל העולים לישראל בשנים אלו. הם כוללים כמעט 31 אלף עולים מבריה"מ לשעבר, קרוב לעשרת אלפים עולים מארצות הברית וקנדה, מעל לארבעת אלפים עולים מצרפת, וכאלף ושבע מאות עולים מאתיופיה.
