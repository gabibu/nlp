

בעצרת ההודיה המסורתית שהתקיימה אמש (א) בישיבת מרכז הרב, לרגל מלאת 38 שנים לשחרור ירושלים, התייחס הרב מרדכי אליהו למעלת ירושלים, והדגיש כי אין זכות "לשום ראש ממשלה בעולם לוותר על שום גרגיר מא"י"

בעצרת ההודיה המסורתית שהתקיימה אמש (א') בישיבת מרכז הרב, לרגל מלאת 38 שנים לשחרור ירושלים, נשא הרב מרדכי אליהו דברים ובהם התייחס לירושלים ומעלתה והדגיש כי אין זכות לשום אדם בעולם, לשום שלטון ו"לשום ראש ממשלה בעולם לוותר על שום גרגר מארץ ישראל".

בהתייחסו למעלתה של ירושלים אמר הרב אליהו כי לא כתוב "הר המוריה" אלא "ארץ המוריה". "הר אינו ארץ, ארץ זו מדינה, עיר. אלא שאומרים חז"ל: ממנו תצא הוראה, ממנו תצא יראה, ממנו תצא תורה. זו הקדושה וזו החשיבות, למרות שזה מצומצם, זה הערך שלו. ארץ המוריה הוא הר שכמוהו כארץ ומדינה שלמה".

ירושלים הוסיף הרב אליהו, "אינה רק אדמה אלא אדמה קדושה. כל מה שהקב"ה נתן לנו, כל ארץ ישראל כולה קדושה, כולה טהרה, כולה יראה. ואין שום זכות לשום אדם בעולם, לשום איש בעולם, לשום שלטון בעולם, ואין זכות לשום ראש ממשלה בעולם לוותר על שום גרגר מארץ ישראל. ארץ ישראל שייכת לעם ישראל בארץ ובעולם".

הרב אליהו הסביר שהוא מבין מדוע ראש הממשלה לא רצה לגשת למשאל עם, משום שהוא ידע "שהעם שיש לו שכל בריא, יאמר שאנו רוצים את ארץ ישראל בשלמותה, ושום גרגיר לא לתת ממנה למישהו אחר".

דרושה גם אחדות מוחלטת, אמר עוד הרב אליהו, "אם לנו יש אחדות מוחלטת אפילו שיהיה הרים אנחנו יכולים להזיז אותם... אם אנחנו מאוחדים ומלוכדים, אנחנו ממשיכים בתפילות במצוות ובמעשים טובים, ומכניסים אוירה של קדושה בארץ ישראל, האויר נהיה קדוש וטהור, זה ישפיע על ראש הממשלה ושריו שלא יעשו שום פעולות".

במהלך דבריו השמיע הרב אליהו דברי שבח לשר לשעבר נתן שרנסקי "אני רוצה לשבח את נתן שרנסקי יש הרבה מה ללמוד ממנו. לפני כמה זמן שמעתי שבזמן שהממשלה החליטה על התנתקות הוא אמר שהוא מתנתק מההתנתקות של הממשלה". הוא הוסיף "אנחנו חשבנו יהיה ראש ממשלה כזה ושר אוצר כזה, אה... ישראל נושע בהשם תשועת עולמים. אנחנו רוצים תשועה מהקב"ה.

בהתייחסו למה שניתן לעשות, גילה הרב אליהו כי בזמנו באו אליו ושאלו אותו אם לעשות שינוי שם לקטיף "אמרתי למה? קטיף יקטוף את כל הפירות של כולם, אדרבה זה שם טוב, שם חשוב".

"אין כוחנו אלא בפה, להרבות תורה, להרבות ישיבות, ללכת וללמוד תורה בכפר דרום, בכל מקום ומקום. בזכות כוח התורה וכוח לימוד התורה, אנו יכולים לדחות הרים וגבעות. וכוחנו באחדות, קול צופייך נשאו קול יחדיו ירננו. אם יחדיו, אז ירננו. נשפיע על אוויר טוב, אוויר שיגרום לראש הממשלה ושריו לחזור מדבריהם. ישראל נושע בה' תשועת עולמים. ישועתנו היא רק מה'".
