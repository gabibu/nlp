

היום, כמדי שנה ביום ירושלים, תצא לדרכה צעדת הריקודגלים מגן העצמאות לכיוון כיכר ציון שבמרכז ירושלים. השנה לראשונה יצעדו בראש הריקודגלים
נפגעי הטרור.

ההמונים צפויים להתכנס בשעה 15:30. הבנים יתכנסו בגן העצמאות לעבר כיכר ציון. הבנות לעומת זאת תתכנסנה בגן סאקר ומשם תצא הצעדה לעבר הכיכר.


לראשונה, בראש מצעד הריקודגלים המסורתי של יום ירושלים, יצעדו עשרות הורים שכולים נפגעי טרור. הם ישאו עימם שלטים: "נפגעי הטרור קוראים לא לוותר למרות הכל, ובגלל הכל", ו"נפגעי הטרור מצדיעים לירושלים המאוחדת".

מדובר ביוזמת ארגון "אלמגור", ארגון נפגעי הטרור, ובעקבות דרישה של הורים שכולים להדגיש גם את הקורבנות האזרחיים שנפלו למען אחדותה של העיר.

מאיר אינדור ראש "אלמגור" אומר לכתבתנו רותי אברהם, כי הם סבורים שהגיע הזמן שביום שחרורה של ירושלים, שבה מתקיימים טקסים צבאיים ואזרחיים רבים, ושבה מציינים את הנופלים החיילים שלחמו לשחרורה של ירושלים , "יינתן ביטוי גם לאזרחים הרבים שנפלו במאבק על המשך אחדותה של ירושלים, במיוחד בשנים האחרונות   בפינות כה רבות של הבירה".

אינדור מוסר כי עפ"י התכנית, נציגי המשפחות השכולות יצאו מבנין העמודים ברחוב יפו, ויצעדו כשהם נושאים דגלים. הם יטלו חלק בהרקדה ההמונית בכיכר ציון ומשם יצעדו בראש טור הסובבים את חומת העיר דרך רוקפלר, בואכה הכותל המערבי.

הצעדה, לזכרו של הרב יהודה חזני תסתיים, כאמור, בכיכר ציון בהרקדה המונית בה יטלון חלק עמירם דביר ותזמורתו ולהקת 'שלהבת'.

יצויין כי מכיכר ציון תמשיך הצעדה, לאחר ההרקדה, לעבר הכותל המערבי שם תתקיים עצרת חג ותפילה במעמד הרב מרדכי אליהו, בה יטלו חלק ראש העיר אורי לופוליאנסקי, רבנים, חברי כנסת ואישי ציבור.
