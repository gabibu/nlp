

השיעים מתפשטים בארה"ב. לפני כשבועיים נחנך בדטרויט שבמישיגן המסגד הגדול בארה"ב. מדובר במסגד שיעי מפואר בן שתי קומות שבו יכולים להתפלל כאלף מוסלמים. אולם האירועים שלו יכול להכיל כאלפיים משתתפים.

על חנוכתו של המסגד הודיע דווקא שירות הידיעות של הממשל האמריקני usinfo שציין כי 6 שנים ו 15 מיליון דולרים הושקעו בבנייתו. עפ"י הפרסום נידבה הקהילה המוסלמית במישיגן 6 מיליון דולר לבנית המסגד, אך גם מקומן של תרומות שהגיעו ממקורות חוץ לא נפקד. קרן צדקה מדובאי, אל מקטום, תרמה למסגד 700 אלף דולרים.

כתבתנו רותי אברהם מוסרת כי ה usinfo ראיין את העומד מאחורי המסגד ומנהיגו הרוחני, האימאם השיעי סייאד חסן אל קזאוויני, העומד גם בראש המרכז האיסלמי אמריקני בדטרויט. אל-קזאוויני אמר בראיון כי הוא חש במישיגן "המזה"ת של אמריקה", כלשונו "כמו בבית", וזאת הודות לקיומה של קהילה מוסלמית גדולה שהתערתה היטב בארה"ב. המסגד לדבריו נועד לשמש גם בית תפילה, אך גם מרכז שיקרב לא מוסלמים לאיסלאם, וגם מרכז קהילתי בעיקר עבור צעירים. אל-קזאוויני ציין כי הושקע רבות ביופיו של המסגד וכבר עתה כ 400 קבוצות שריינו מועדים לסיורים.

עם זאת, מכתבתו של ג'ו קאופמן יו"ר ארגון "אמריקה נגד שנאה", נראה כי הבאים בשערי המסגד ייחשפו למסרים שספק אם יעוררו את התפעלות הממשל האמריקני. בכתבה העוסקת בקשרי האיסלאם בארה"ב לבין תנועות נאציות, מובאים ציטוטים מדברי אל-קאזאוויני לצאן מרעיתו: "יהודים ונוצרים הם זן אנושי נמוך מזה של המוסלמים. האנושות מתפתחת בשלבים כמו בחיי האדם: מינקות לילדות לבגרות וכו'. בתחילה היתה יהדות, אחר כך האנושות התקדמה והיתה נצרות, ועכשיו האנושות ממשיכה להתקדם והאיסלאם תופס את מקומו, והוא יהפוך לנחלת העולם כולו".

