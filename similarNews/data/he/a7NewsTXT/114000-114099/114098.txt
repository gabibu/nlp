

מאת: קובי פינקלר

אהל מועד ונופי המדבר תמיד סקרנו. תיאורי המקרא על האהל, המופיעים בפרשת במדבר וחיפוש אחר מרבצי הנחושת מביאים אותנו לטיול בבקעת תמנע בה מצויים כל האוצרות הללו.

סיור בבקעת תמנע לא הרחק מאילת ממחיש את נופי מסעות בני ישראל במדבר, את אהל מועד ההולך עמם יומם ולילה ואת סיפורו של שלמה המלך הבונה את נמל אילת על מנת להסיע את אוצרות הנחושת לארצות אפריקה. סיפורה של בקעת תמנע מתאפיין בשלושה אוצרות מרכזיים. עמודי האבן הנישאים שיצר הטבע, שיחזור מבנה אהל מועד ומכרות הנחושת העתיקים הפרוסים כאן בכל עבר.

נוסיף לכך את האגם המלאכותי ,עם מסלולי טיול נוחים ומעניינים לכל המשפחה והרי לנו אחר הצהרים של טיול נפלא שיכול להסתיים בטיול לילי (בחודשי הקיץ) באתרים המוארים יחד עם קינוח בחאפלה בדואית. תחילת המסלול כעשרים ק"מ צפונית לאילת. נכנס בשערי הפארק, ומיד אנו חוזרים במנהרת הזמן אלפי שנים אחורנית.

מולנו מתנשא לגובה של 453 מטרים הר תמנע שהוא למעשה הר מגמתי, (החומר המתפרץ מהר הגעש) שכל כולו עשוי מגמה שעלתה מתחת לפני כדור הארץ. רק לשם השוואה הבקעה שבתוכה אנו מסיירים גובהה כ200 מטרים.

עם התרוממותו של הר תמנע התרוממו גם שכבות אבן גיר ואבן חול שכיסו את ההר. מי הגשמים חדרו דרך הסדקים עד לשכבה הקשה ויצרו צורות נוף מיוחדות שחלקם מוכר לנו כעמודי שלמה, כעמודי עמרם, כצורות הספינקס ועוד.זו גם הסיבה להיווצרן של הקשתות המרהיבות בשטח הפתוח.

בתקופת שלמה היה האזור הזה מפעל אחד ענק להפקת הנחושת שהועסקו בו אלפי עבדים. את תהליך הפקת הנחושת מדגימים כאן יפה במבנה המשחזר את תקופת הפקת הנחושת בסמוך לאגם. בגבעת הכתובות נוכל לראות מאות ציורי קיר המתארים מראות טבע ונוף. ואי אפשר בלי אהל מועד זה שעליו קוראים אנו בפרשת השבוע. אחת מנקודות החן של הפארק הינו מודל מושלם ובגודל מלא של אהל מועד. בתוככי האהל מתקיימים סיורים במשך כל היום ובו אפשר לקבל במקום היחידי בארץ בתוך נופי המדבר את החוויה לה זכו בני ישראל כשהאהל לצידם.

שם מעניין, נתנו אנשי הקק"ל לנחל החוצה את הבקעה - נחל נחושתן שבו אנו מסיירים. במקרה הזה אכן, סוף מעשה במחשבה יפה תחילה.


איך מגיעים?

כעשרים ק"מ לפני אילת בכביש הערבה פונים לפי השילוט פארק תמנע". טל. 08-6316756 .

עוד בסביבה- לא הרחק משם שמורת חי בר יטבתה- "מפעל" של השבת חיות בר נכחדות. במקום מתקיים סיור מודרך ברכב פרטי בשעות קבועות. פרטים: 08-6373057. ואם הזכרנו את בני ישראל בטיול בקשתם הייתה כזכור " זכרנו את הדגה אשר הייתה במצרים" אז לקינוח נרד לאילת שם פתחו עכשיו מסעדה כשרה למהדרין ב"ממלכת הדניס ". במקום מקיימים גם סיורים מודרכים. לא להחמיץ. 08-6379898 .ואם רק בקפה חשקתם . ב"מיסטי כאן" בבית התמר תוכלו ללגום את המשקה לצד טיפולים הוליסטיים ( בתשלום) ומשחקי קלפים ללא תשלום.

