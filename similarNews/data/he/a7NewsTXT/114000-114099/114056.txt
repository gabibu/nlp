

הרמטכ"ל, רב-אלוף דן חלוץ, סייר אתמול (א') בפיקוד המרכז על מנת לעמוד על רמת המוכנות של הכוחות לביצוע משימת ההינתקות ולבחון את התוכניות המבצעיות של הפיקוד בהתמודדות מול התארגנויות הטרור.

ביקור הרמטכ"ל, שהיה סיור השטח הראשון של רב-אלוף חלוץ, מאז מונה לתפקידו כרמטכ"ל בשבוע שעבר, עסק בהערכת מצב מבצעית ועדכון למוכנות עוצבת הפלדה לקראת ההינתקות. בהערכת המצב לקחו חלק אלוף פיקוד המרכז, האלוף יאיר נווה, מפקד עוצבת הפלדה, תת-אלוף טל רוסו, מפקד מחוז שומרון ויהודה במשטרת ישראל, ישראל יצחק, ומפקדים נוספים.

הרמטכ"ל שוחח עם חיילים ומפקדים כשהוא מתייחס בין השאר לאירוע מותו של לוחם יחידת יהלו"ם שלשום, במהלך מסיבה פרטית לרגל סיום מסלול הכשרת לוחמים. הרמטכ"ל אמר כי מדובר באירוע חמור הנמצא בחקירה ואסור לקפוץ למסקנות נמהרות. עם זאת, ציין כי אירוע שכזה מחדד לנו שוב את המושג אחריות פיקודית.

הרמטכ"ל התייחס גם להכנות צה"ל למשימת ההינתקות ואמר כי ממשלת ישראל הטילה על צה"ל משימה וצה"ל יבצע אותה במועד, ברגישות ובנחישות. חובתנו העליונה היא לתת הגנה לאזרחים.
