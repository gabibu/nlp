

אלפי יהודים, בהם יו"ר הכנסת, ראובן ריבלין, והרבנים הראשיים לשעבר, הרב מרדכי אליהו והרב אברהם שפירא, השתתפו הלילה בעצרת ההודייה לציון יום שיחרור ירושלים בישיבת מרכז הרב, בבירה.

יו"ר הכנסת, ח"כ ראובן ריבלין, אמר אמש בעצרת ההודיה שהתקיימה בישיבת מרכז הרב לכבוד שחרורה של ירושלים, כי משפחתו עלתה לירושלים בשנת 1809, שהיא שנת תק"ע, על שנה זו, אמר אבי המשפחה, הגאון מווילנא, שהיא שנת תק"ע, תקע בשופר גדול לחרותנו ושא נס לקבץ גליותנו. שנה שבה כולנו מצווים לעלות ובמצוות ההבטחה שניתנה לנו. במאה שנה הקדימה הציונות המאמינה, את הציונות המדינית. הציונות המאמינה ששבה לארץ מתוך ידיעה ברורה, שאין לעם ישראל אלא את ארץ ישראל ואת ירושלים במרכזה.

וכך התגלגלו השנים, עד שהגענו לכ"ח אייר בשנת הגאולה. ריבלין ציטט את דבריו של פרופ יהושע השל, שכתב לפני 38 שנים "ירושלים אמנו, ירושלים אימם של ישראל, אנו באים אל חומותייך כבנים שהוקירוך. דברי הנביאים מתנגנים בצליל חדש, מלא כל הארץ ירושלים, מרחפת היא על הארץ כולה".

ריבלין סיים: עברו ל"ח שנים, ואנחנו, ואתם מתרגשים מאותם ימים בעת שנגאלה ירושלים. הנביא ישעיה אמר "למען ירושלים לא אשקוט" עת חג היא היום לנו, לא עת להעלות את הסכנות האורבות לעיר, מאלו הרוצים לחלקה, ולקרוע בה קריעה מחדש. היום שעת חג היא לעיר לעם ולמדינה. לא זה המקום, ולא זו השעה למחות. ירושלים הבנויה כעיר שחוברה לה יחדיו, להציב חומה מאבן ירושלמית, אליה נקרא לכל בני העם הזה, לכל החולמים ולכל הלוחמים, על חומותייך ירושלים הפקדתי שומרים, לא יחשו.

העצרת במרכז הרב, היא מסורת מאז שוחררה ירושלים במלחמת ששת הימים באייר תשכ"ז, כשנערכה העצרת ההודיה הראשונה בהשתתפות ראש הישיבה, הרב צבי יהודה קוק זצ"ל, ונשיא המדינה, זלמן שזר. במשך שנים הגיעו לעצרת ההודיה, ראשי המדינה, ראש הממשלה, ונשיא המדינה, שרים, חברי כנסת ואישי ציבור, שהכירו כי בעצרת ההודיה בישיבת מרכז הרב המתחנכת לאורו של הרב קוק, יודעים להודות לריבונו של עולם על הניסים והנפלאות שעשה עמנו בימים אלו ולחבר בין המדינה לתורה.
