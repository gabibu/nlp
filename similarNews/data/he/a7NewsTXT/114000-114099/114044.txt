

אלון עוגן דרורי מהישוב כדים מוכן לגור תחת ריבונות פלשתינית ובלבד שיוכל להמשיך לגור בארץ ישראל. (תמונה: יישוב בצפון השומרון)

בראיון לאריאל כהנא בערוץ 7 אומר דרורי, ממשפחה ותיקה בכדים, כי כדי להמשיך לחיות בישובים בצפון השומרון התארגנו תושבים מ 3 ישובים, ופנו לגורם שאמור לארגן להם פגישה עם אבו מאזן. הם יבקשו ממנו מקלט מדיני. אנחנו רוצים להמשיך ליישב את הארץ ובמקרה הרע נחליף את השלטון. במקום מדינת ישראל, תהיה הרש"פ, מדגיש דרורי.

הוא מוסיף כי הוא וחברי הקבוצה לא יצרו קשר עם המינהלת או עם עורכי דין, אלא חיפשו פתרונות אחרים, שיובילו להמשך החיים בישובים וכי אינו רואה חריג באפשרות לחיות תחת ריבונות פלשתינית. יהודים חיים בכל המקומות בעולם כולל בסוריה, עירק ופקיסטן, הוא אומר. "אני מאמין שאם אבו מאזן יסכים, הוא ייקח אותנו תחת אחריותו ואיש לא יפגע בנו. חיינו עימם בעבר וגם כיום. בעבר הסתובבנו שם חופשי והם באו אלינו. הריבונות פשוט תהיה אחרת".

לדבריו, גם בתקופת הסכמי אוסלו הגיעו ישראלים לג'נין וליריחו . "באחת הפעמים הגיעו מספר משפחות לבית קפה בג'נין והשאירו את רכבם ברחוב. שוטר פלשתיני ניגש אליהם ושאל אותם אם זה הרכב שלהם והם השיבו בחיוב. 'הם שהו באזור 8 שעות והשוטר לא זז משם כל אותו הזמן'".
יש לי אמון רב יותר בדבריהם של הפלשתינים, אומר דרורי, "מורה ערבי ישראלי מבית ספר בגליל אמר לי: ת'שמע, זה שלב אחד. בשלב הבא: נהריה שהוקמה על כפר ערבי נטוש מ 48 וחיפה ועכו ויפו".

דרורי מציין כי הסיבות שהביאו את תושבי כדים אל הישוב רבות ומגוונות ולא תמיד אידיאולוגיות ולכן כשפורסמה תכנית ההתנתקות, חלקם התייחסו אליה בחיוב, אבל "לאחר מכן, ככל שעבר הזמן, הממשלה תקעה להם סכין בגב, לאותם אלה שחשבו על הפינוי עצמו". כיום לדבריו יש רבים המתנגדים לתכנית, הגם שהיו מוכנים לעזוב. "אני מעדיף שלטון מדינת ישראל אבל אם הממשלה לא משאירה לי ברירה, אז בין ארץ ישראל למדינת ישראל, אני מעדיף את ארץ ישראל", הוא אומר.
