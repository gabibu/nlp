

הרחק מעיני התקשורת והמשטרה הולכת ומתעצמת המחאה העממית נגד ההתנתקות. בשבוע שעבר והשבוע מתקיים מבצע רחב היקף לחלוקת חומרי הסברה נגד ההתנתקות בגוש דן.

הרחק מעיני התקשורת והמשטרה הולכת ומתעצמת המחאה העממית נגד ההתנתקות. בשבוע שעבר והשבוע מתקיים מבצע רחב היקף לחלוקת חומרי הסברה נגד ההתנתקות בגוש דן. במסגרת המבצע חולקו עד כה כ60,000 סרטים כתומים. במקביל, צפוי ביום שלישי הבא, כנס היערכות שני של תנועת הבית הלאומי, אשר קרוי באופן לא רשמי 'ניסוי כלים ב''.

המבצע לחלוקת הסרטים הכתומים בגוש דן הוא יוזמה חדשה של מתנדבים הפועלים נגד ההתנתקות, אשר אינם קשורים לגופי הימים המוכרים. לקבוצה אין מנהיג רשמי ואף לא שם מוגדר. בפועל, מובילים את המבצע מספר בחורי ישיבות בעיקר מדרום הארץ. עם ההספק שלהם לא ניתן להתווכח. מיום שלישי הוציאה הקבוצה לרחובות פתח תקוה וגבעתיים ולצמתים מורשה וגלילות כ150 פעילי שטח. הללו הוצאו לשני סבבים בכל יום של חלוקת חומרי הסברה והסרטים הכתומים. שעות החלוקה נקבעו לזמני הצטברות הפקקים. הרעיון הוכיח את עצמו במהירות. הפעילים הצליחו לחלק 18,000 סרטים בתוך שעה וחצי ולמעשה סיימו את המלאי עוד בטרם הסתיימה המשמרת שלהם. המבצע מתנהל מאז יום שלישי ועד כה נקשרו 60,000 סרטים למכוניות. במקביל מתקיים בערבים פרוייקט 'פנים אל פנים'. בשבוע שעבר נערכו ביקורים בכ1500 בתים.

יוסי דובדבני, ממובילי המבצע אמר לערוץ 7 כי יש בכוחו של המבצע להשלים את המהפך בדעת הקהל ולעצור את ההתנתקות אף שהתהליך הפוליטי הסתיים. "רוח העם היא הדבר המרכזי. הכח לא נמצא אצל הפוליטקאים. זו אשליה הכוח נמצא אצל הציבור. אם הציבור יהיה ברור בעמדתו בעד גוש קטיף אי אפשר יהיה לעבוד מולו. אין מראה יותר מלבב מלראות את הצעירים האלה חדורי אמונה ומסירות. כל מי שנמצא בשטח רואה שהוא בוער. כל הבלון הנפוח הזה של ההתנתקות - הכל מתמסמס".

במקביל הודיעה אחר הצהרים תנועת הבית הלאומי, יוזמת מבצע 'ניסוי הכלים', כי תקיים ביום שלישי הבא, למחרת חג השבועות, את כינוס ההיערכות השני שלה. במנשרי הסברה שהפיצו פעילי התנועה נמסר כי כי הכנס יתקיים במלון רמדה רנסאנס תחת הכותרת "יום פקודה - המרי האזרחי נמשך". לא נמסר מה יהיה התוכן המדויק של הכינוס.
