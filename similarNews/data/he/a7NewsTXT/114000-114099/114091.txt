

שר הפנים אופיר פינס-פז מתכוון להציע בוועדת השרים לבחינת פתרונות לאלימות הגואה להקים צוותי שיטור התנדבותי בשכונות. זאת כדי להתגבר על הקושי התקציבי העומד בפני המשטרה.

אתמול הקים ראש הממשלה, שרון, ועדת שרים בין-משרדית, בראשותו של השר לבטחון פנים גדעון עזרא, שתבחן פתרונות לבעיית האלימות הגואה. את מסקנותיה אמורה הוועדה להגיש בתוך שלושה שבועות, "זהו פרוייקט הדגל שלך", אמר ראש הממשלה שרון לשר עזרא.

במהלך דיוני הממשלה אתמול שבה ועלתה המצוקה התקציבית בה מצויה המשטרה לנוכח המשימות המתרבות והניצבות בפניה. המפכ"ל קראדי ביקש לבטל את פיטוריהם של כאלפיים שוטרים כמתוכנן בשל המצוקה התקציבית. כמו כן ביקש קראדי להוסיף תקנים ללמעלה מאלף שוטרים נוספים.

לעומת דרישתו זו של קראדי הבהיר השר נתניהו כי על מנת לאפשר את קבלת בקשותיו יצטרך נתניהו לקצץ מתקציבים אחרים.

על שולחן דיוני הממשלה עלה גם נושא ההתנתקות המעסיקה את השוטרים כבר כעת, כשבמקום להיאבק בתופעות האלימות מצויים מאות ואלפי שוטרים במשימות אימון לקראת יישום תכנית ההתנתקות. אנשי משרד האוצר ניסו לומר שעם תום ההתנתקות תשוחרר כמות גדולה של שוטרים למשימות שיטור רגילות ולמאבק באלימות. השר עזרא הבהיר כי במציאות הנוכחית בה תופעות האלימות, הכוללות מעשי רצח שוד ועוד, מתגברות מדי יום, ולכן הוא זקוק לשוטרים כבר כעת ולא לחכות ליום שאחרי ההתנתקות שכן התקופה הזו עולה לנו במחיר חיי אדם.

שר הפנים אופיר פינס-פז אומר בעקבות הישיבה כי בכוונתו להציע להקים מערך שיטור התנדבותי שיתמחה בעבודה בשכונות, תוך היכרות מעמיקה עימן ועם תושביהן.

השר מתן וילנאי מביע ספקות באשר ליעילות וועדת השרים ומציין כי מדובר בוועדה רביעית במספר, לאחר שבשנת 99' בהוקמה וועדה בראשותו שייעדיה היו אותן ייעדים של הועדה הנוכחית. כך גם הוקמה ועדה נוספת בשנת 01' וועדה נוספת בשנת 03' בראשות השר נווה. השר וילנאי אומר שבמקום לפתוח בוועדה חדשה יש לפתוח את מסקנות הוועדות הקודמות וליישמן. "הכל נמצא על השולחן", אומר וילנאי.
(ש)
