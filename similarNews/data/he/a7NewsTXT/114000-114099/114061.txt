

עליה ברף האלימות ובאכזריותה נובעת לדעת ח"כ יצחק כהן מש"ס מהפגיעה בחוק השבות, שהביאה להסתננות "חוליגאנים" בעיקר ממדינות חבר העמים, לארץ.

בראיון לאריאל כהנא בערוץ 7 אומר כהן כי רבים מאותם אלו העולים באמצעות חוק השבות, הם אנטישמיים וניאונאצים. נדרש אומץ לטפל בבעיה ולא לטייח אותה. להתחיל במבצע איתור של כל אלו שאינם צריכים להיות כאן ולהעבירם לטיפולה של משטרת ההגירה שתטפל בהם כשוהים בלתי חוקים, אומר כהן.

הוא מוסיף כי בשעה שמדינות הגירה כשוויץ צרפת ואנגליה מציבות קריטריונים חמורים נגד הגירה, ישראל הפכה ל"גן עדן של שוטים", ותחת כיסוי של חוק השבות מאפשרת לכל אחד להגיע לכאן. "מספיק שקבוצת חוליגאנים תהיה מעוניינת לעלות, מסדרים לאחד מהם גיור רפורמי ומכריזים עליו כבן משפחה יהודי 'ושיירה של כ 300 איש שאין להם שום קשר לעם היהודי ואף שונאים אותו, מגיעים'". כך לדבריו "הסתננו לכאן ביודעין ושלא ביודעין מאות אלפים שאינם קשורים לכאן בכלל".
ישראל שהפכה למדינת הגירה בלי תנאי סף בלי קריטריונים, מאפשרת לעבריינים שבמדינות המוצא שלהם שמחו להפטר מהם, להגיע לכאן.

כהן מוסיף כי המצב חמור ביותר וכי ישראל צריכה לשלוח את אותם עבריינים 'בדואר חוזר'. יש לזכור הוא מציין, גם בחוק השבות מצוי סעיף שקובע כי אם מדובר באדם העלול לסכן את החברה הישראלית אין להעלותו.
