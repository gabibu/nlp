

'מורדי' הליכוד פתוחים במסע ציבורי רחב היקף שנועד להזהיר את הציבור מסכנותיה הביטחוניות של תוכנית ההתנתקות.

קבוצת הח"כים המכונים 'המורדים' בליכוד, יוצאים היום בקמפיין ציבורי חדש שכותרתו: "ההתנתקות תביא טרור. חייבים לחשוב מחדש". חברי הקבוצה כינסו היום מסיבת עיתונאים בתל אביב והודיעו על פתיחת הקמפיין וכן הציגו סקרים המראים על ירידה בתמיכה הציבורית בתוכנית ההתנתקות.

במסיבת העיתונאים השתתפו חברי הכנסת עוזי לנדאו, יחיאל חזן, אהוד יתום, איוב קרא, משה כחלון, מיכאל גורלובסקי, דוד לוי ונעמי בלומנטל.

חברי הקבוצה הודיעו כי מסע הפרסום יכלול שילוט חוצות, פרסום על גבי אוטובוסים, וחלוקה של חוברות הסברה בכל בתי האב בישראל.

חבר הכנסת עוזי לנדאו, העומד בראש הקבוצה, ציין שמועצת יש"ע השתתפה במימון המהלך. האסטרטג של הקמפיין הוא יובל פורת, המשמש גם כאסטרטג של מועצת יש"ע.
ח"כ לנדאו אומר כי הכוונה היא להעביר לציבור את המידע המלא על סכנות התוכנית. בקמפיין ישולבו גם אזהרתו של הרמטכ"ל היוצא משה יעלון מפני השלכות התוכנית.

