

נציגת פרקליטות המדינה אמרה בדיון אודות גורלן של הבנות העצורות בעוון חסימת הכבישים, כי הן תועברנה למגורים בקיבוצים, זאת גם במחיר פגיעה באורח חייהן הדתי.

נציגת הפרקליטות עורכת הדין קרני גריפית דיוויס הבהירה כי העצורות שנגזרה עליהם תקופת מעצר עד תום ההליכים תועברנה למגורים בקיבוצים.

נציגת הפרקליטות נשאלה כיצד זה תוכלנה להתמודד הבנות עם אורח החיים שבקיבוץ המנוגד כל כך לאוירה הדתית בה הורגלו וחיו בבית הוריהם. בתגובה ענתה עורכת הדין גריפית דיוויס כי "הבנות האלה צריכות לבחור בין להיות בכלא מעשיהו או בקיבוץ". לטעמה "הן תעדפנה להיות בקיבוץ גם אם הדבר אומר מבחינתן שהן צריכות להפעיל קצת יותר שיקול דעת ואחריות לגבי מילוי הצרכים הדתיים שלהן".

בתגובה לדבריה של הפרקליטה אומרת אורית סטרוק, יו"ר 'זכויות האדם ביש"ע כי מדובר ב"שיא חדש בדורסנות של מערכת אכיפת החוק כאשר פרקליטות המדינה דורשת מילדות בנות 14 לוותר על קיום מצוות כתנאי לשחרור מהכלא".

כתבנו שמעון כהן מציין כי בתגובה לאוירה זו השוררת במסדרונות המשפט אומרים בעמותת 'חננו' המטפלת בסוגיות המשפטיות אליהן נקלעים עצורי ועצורות המאבק בהתנתקות, כי מדובר באוירה המזכירה את האוירה בימי חטיפת ילדי העולים מתימן בשנות החמישים. "בימים אלה, כמו גם היום, מתארת עצמה אליטה מסויימת כמתנשאת ויודעת היטב מה טוב לילדים שלנו", אומר יו"ר 'חננו' שמואל מידד (זנגי).

מידד פנה במכתב לסגן שר הרווחה ח"כ הרב רביץ וסיפר לו על מציאות קשה בה מצויים ילדי פרקליטות, תובעות ושופטות שלדבריו למען קריירה אישית מפקירות את ילדיהן. במכתבו מתאר מידד את ילדיהן המיתדרדרים לשתיית אלכוהול וכניסה למעגל הפשע. בהמשך מציע מידד לח"כ הרב רביץ "לשקול להפעיל את סמכותך ע"י האמצעים החוקיים אשר ברשותך לצורך הצלת ילדים מסכנים אלה, כולל הפעלת סנקציות או אימוץ ילדים נטושים כאלה בקרב הציבורים החרדיים והדתיים".


כתבנו מציין כי במהלך הדיון הבהירה פרקליטות המדינה מדוע היא מתנגדת להעברת הבנות למעצר בית בנימוק ש"אפילו אם ישמרו על מעצר בית לא די בכך", כיוון ש"הבנות האלה ימשיכו את המחאה מהבית". ארגון 'זכויות האדם ביש"ע מביע בתגובה מחאה על האיסור שהטילה הפרקליטות על מחאה אפילו מביתו של מי שמתנגד לעקירת הישובים.

