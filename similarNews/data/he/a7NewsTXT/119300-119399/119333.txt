

בתמונות שחושף ארגון יד לאחים נראה ראש ה'מרכז ללימודי התנ"ך' הפועל באיזור עפולה ועמק יזרעאל כשהוא מטביל לנצרות. יד לאחים: "ברחבי הארץ מסתובבים עוד מיסיונרים המתחזים ליהודים כשרים".

ארגון יד לאחים חשף השבוע תמונות מזעזעות בהן נראה אריאל קלימר, העומד בראש 'המרכז ללימודי התנ"ך' שהקים בקיבוץ מרחביה, כשהוא מטביל יהודים לנצרות, בעוד הכיפה שהוא חובש דרך קבע לראשו.

התמונה שנחשפה: קלימר מטביל יהודים לנצרות

המודעות שנתלו בחוצות עפולה, מגדל העמק ויישובי עמק יזרעאל הסמוכים לא הותירו מקום לספקות. בקיבוץ מרחביה, הקיבוץ הישראלי הידוע הנושק לעפולה, שעם תושביו ומקימיו בעבר נמנתה גם ראש הממשלה גולדה מאיר ז"ל, הוקם מרכז ללימודי התנ"ך ובו מתקיימים מבחר שיעורים לקבוצות שונות וברמות שונות בתנ"ך.

מידע מדויק שהגיע לאגף למאבק במיסיון בארגון הפעילים יד לאחים, הצביע על כך שהמרכז הרוחש פעילות עניפה אינו אלא כנסייה מיסיונרית שבה מתקיימים במשך כל ימי השבוע שיעורי הטפה לדת הנוצרית. מי שמפעיל את האתר ועומד בראשו הוא אריאל קלימר, תושב עפולה אשר בחזותו החיצונית נראה יהודי חובש כיפה סרוגה שכל מאווייו קודש להפצת לימודי התנ"ך בקרב מגזרים שונים.

תחקיר יד לאחים מגלה השבוע כי קלימר אינו אלא כומר מתחזה אשר בחסות תדמיתו התמימה, מעביר יהודים לנצרות. קלימר אינו מסתפק רק בהכשרת לבבותיהם של יהודים תמימים לקראת מעברם לנצרות אלא עושה זאת בפועל. אנשי יד לאחים הצליחו להניח את ידם על תצלומים מזעזעים בהם נראה אריאל קלימר, בעודו חובש את אותה כיפה סרוגה לראשו, כשהוא מטביל יהודים לנצרות בנהר הירדן.

כאילו לא די בכך, חשפו השבוע אנשי יחידת המודיעין שליד האגף למאבק במיסיון את תעודת הכומר בה מחזיק קלימר. תעודה זאת עליה חתומים שמות ידועים מראשי המיסיון בעולם המוכרים היטב לאנשי יד לאחים, היא המסמך הסודי ביותר עליו שומר קלימר מכל משמר לבל ייחשף לעיני שומעי לקחו היהודים. הללו משוכנעים כי הוא מרצה בפניהם פרקים מהתנ"ך בדרכים מקוריות ומעניינות החושפות חלקים בלתי ידועים של ספר הספרים של העם היהודי שבחוגים אחרים פחות שמים עליהם דגש.

תעודת הכמורה של קלימר

יו"ר יד לאחים, הרב שלום דב ליפשיץ, אמר השבוע כי קלימר איננו הראשון ולא האחרון. "ברחבי הארץ מסתובבים עוד מיסיונרים המתחזים ליהודים כשרים כשבדרך פתלתלה זאת הם אורבים לצידם ומעבירים יהודים על דתם. החמור במקרה הנוכחי הוא שאכן מדובר בכומר מוסמך הנהנה מפריבילגיה בחסות הכיפה הסרוגה שלראשו והתנ"ך שאת שמו הוא נושא לשווא", אמר.

בימים אלו הופצו ברחבי עמק יזרעאל מנשרים הנושאים את תמונותיו של אריאל קלימר וכתובתו המדויקת ולצדם הבהרה שאינה משתמעת לשתי פנים על האיש: "ראש כת מיסיונרית משיחית. מתחזה ליהודי דתי ועל ידי כך מעביר יהודים לנצרות. היזהרו ממנו!".
