

שיתוף פעולה מתהדק בין סוכנויות החלל הישראלית ומקבילתה הצרפתית. המדען הראשי: שיתוף הפעולה חשוב גם לקידום שילובינו בסוכנות החלל האירופית.

שיתוף פעולה מתהדק בין סוכנויות החלל הישראלית ומקבילתה הצרפתית. המדען הראשי: שיתוף הפעולה חשוב גם לקידום שילובינו בסוכנות החלל האירופית.

המדען הראשי של משרד התמ"ת, ד"ר אלי אופר, פועל לקדום שיתוף הפעולה עם תעשיית החלל הצרפתית. בביקורו בצרפת בשבוע שעבר נפגש המדען הראשי עם ראשי סוכנות החלל הצרפתית   Cnes- וכן עם מנהלי חברת EADS Astrium ומנהלי Alcatel Alenia Space.

במהלך פגישותיו הציג המדען הראשי את התעשייה הישראלית המתמחה בתחום וכן קידם את השתלבותן של החברות הישראליות בפרויקטים משותפים במסגרת פרוייקט "גליליאו" ובפרויקטים בתכנית המסגרת השישית והשביעית.

ד"ר אלי אופר ציין כי תמיכתם של הצרפתים חשובה ביותר גם לקידום ההשתלבות של סוכנות החלל הישראלית ב-ESA, סוכנות החלל האירופית.

לפני כשבוע אשרה מועצת המנהלים של CNES את השתתפות הצרפתים בתכנית "ונוס"- פתוח משותף של מיקרו לוויין מדעי, אשר ממומן במשותף ע"י סוכנות החלל בכל מדינה ובתמיכת לשכת המדען הראשי, משרד המדע וגופים נוספים. בפרויקט משולבות טכנולוגיות של חברות ישראליות בצד טכנולוגיות צרפתיות.

ביקור המדען הראשי בחברת Alcatel Alenia Space נעשה כחלק מהידוק שיתוף הפעולה שהחל עם חברת Alcatel בעקבות החתימה בנובמבר 2004 על ההסכם במסגרת התוכנית לשת"פ במו"פ תעשייתי עם תאגידים רב לאומיים, המופעלת על ידי המדען הראשי במשרד התמ"ת. במסגרת ההסכם ניתנת האפשרות לחברות ישראליות לחבור לחברה וליהנות מיתרון הגודל שלה הן בתחום המו"פ והן בשלב המסחור שלאחריו. במהלך בקורו הדגיש המדען הראשי את החשיבות ביישומו המהיר והמקיף של ההסכם.
