

היועץ המשפטי לממשלה, מני מזוז, העביר אמש ליו"ר הכנסת את טיוטת כתב האישום נגד ח"כ עמרי שרון בפרשת "עמותות הקש". עמרי שרון, בנו של ראש הממשלה, הודיע כי הוא מסיר את חסינותו.

היועץ המשפטי לממשלה, מני מזוז, הודיע אתמול בערב כי בכוונתו להגיש כתב אישום נגד ח"כ שרון, בנו של ראש הממשלה, בעבירות על חוק המפלגות, ובעבירות הבאות על חוק העונשין: רישום כוזב במסמכי תאגיד, הפרת אמונים בתאגיד, ושבועת שקר. מכתב האישום המקורי הורד סעיף קשירת הקשר לבצוע פשע כתוצאה מן השימוע שעבר שרון.

ככל הנראה, צפוי היה שרון להודות באישומים נגדו ובחלקו בפרשת "עמותות הקש" ולהסכים להסרת חסינותו כחלק מעסקת הטיעון שנרקמה בימים האחרונים אך התפוצצה הערב. גורמים במשרד המשפטים מסרו לגלי צה"ל כי הסיבה לכישלון במגעים הייתה דרישתה של התביעה הכללית להשאיר את העבירות החמורות בהן מואשם שרון הבן בעינן. כמו כן נמסר כי הצדדים לא הגיעו להסכמה על העונש שייגזר על שרון כאשר היועץ המשפטי ביקש לגזור עליו לפחות 9 חודשי מאסר בפועל, ואילו פרקליטיו של שרון ביקשו להסתפק בקנס כספי בלבד.

הודעתו של מזוז נמסרה בכתב ליו"ר הכנסת, ראובן ריבלין, ליו"ר ועדת הכנסת, ח"כ רוני בראון ולח"כ עמרי שרון עצמו. יש לציין כי שרון עצמו ביקש להסיר את חסינותו הפרלמנטארית. "בעקבות החלטת היועץ המשפטי, הריני להודיעכם כי החלטתי לבקש ביוזמתי את הסרת חסינותי, כפי שהצהרתי כבר בעבר שאעשה. את מלוא טיעוני אשמיע בבית המשפט", כתב במכתב שצורף לבקשת מזוז להסיר את חסינותו.

ח"כ איוב קרא: כולי תקווה שהליכוד יוכל לחזור לשורשיו
ח''כ איוב קרא הביע סיפוק מהחלטת היועץ המשפטי לממשלה להגיש כתב אישום נגד עמרי שרון. ''אני שמח שטחנות הצדק חזרו לנוע. כולי תקווה שהאמת תצא לאור והליכוד יוכל לחזור לשורשיו זאת לאחר שהשתלטו עליו עשבים שוטים שאינם שייכים אליו'', אמר.
