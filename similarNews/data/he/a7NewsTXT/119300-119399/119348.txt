

"כשאמנון אברמוביץ' אומר בשידור חי לשמור עליו כאילו היה אתרוג, הוא אומר בגלוי את הדברים. סיפור השחיתות של שרון הושתק בגלל ההתנתקות, והוא יפרוץ לאחר מכן", דברי ח"כ יולי תמיר (העבודה) בכנס ירושלים.


פרופ' ח"כ יולי תמיר מהעבודה, השתתפה אמש בכנס ירושלים לנושא התקשורת וההתנתקות. תמיר אומרת כי "התקשורת היום מגינה על שרון ורוצה בהתנתקות . כשאמנון אברמוביץ' אומר בשידור חי לשמור עליו כאילו היה אתרוג, הוא אומר בגלוי את הדברים. סיפור השחיתות של שרון הושתק בגלל ההתנתקות, והוא יפרוץ לאחר מכן".

כתבתנו רותי אברהם מוסרת כי לדברי תמיר, נקודת האירוניה של ההסטוריה היא ש'מתוך שלא לשמה בא לשמה'. "שנים טענו שצריך להתנתק ולצאת מהשטחים. לא בדרך הזו, אני הייתי בוחרת לעשות זאת בדרך אחרת בדרך של מו"מ עם הפלשתינים. אבל כנראה שכך נגזר על כולנו, ואת הצעד הראשון בדרך חזרה לגבולות 67 אולי התחלנו לא מהטעמים הראויים. המעשה עצמו לא הופך להיות לא ראוי בגלל הסיבות הגרועות שלו".

תמיר אומרת עוד כי בתקופה האחרונה נחצו קוים רבים והחמור בעיניה הוא השימוש בסמלי השואה בנוגע להתנתקות. "זה אומר שמתנגדי ההתנתקות מוכנים לעשות הכל כולל הכפשת מדינת ישראל והחלשתה כדי למנוע התנתקות. זה חמור וזה יתן אותותיו אחרי שההתנתקות תסתיים. נשמע את 'הצלילים' האלה נגד מדינת ישראל. האנטישמיות בעולם ממתינה לדברים האלה".

הזעזוע שפוקד את מחנה הימין בגלל המגבלות ש'לחלקן אני מתנגדת', אולי יתרום להבנה של מה שאומר השמאל במשך שנים על היחס לערבים. בכל הנוגע לשוויון זכויות, חופש תנועה ואי רדיפת ציבור שלם. 'עכשיו אני מקווה שהלקח יילמד ולא ייעשה כך לערבים', אומרת פרופ' תמיר.


