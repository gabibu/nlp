

משרד הרווחה פרס בפני פקידי סעד את תכניתו לטיפול בילדי העקורים בהתנתקות. הורים לפעוטות בני למעלה משנתיים יתבקשו להעבירם לקרובי משפחה או שאלה יועברו לשני מוסדות חוסים שיוכשרו לכך.

(צילום: אילוסטרציה)

במשרד הרווחה שביפו כונסו אתמול עובדי סעד של מחוז המרכז ובפניהם הוצגה בקשה להתנדב למשימות ההתנתקות.

בפני העובדים נפרסה תכניתו של משרד הרווחה להתמודדות עם האפשרות של הפרדת פעוטות מהוריהם תוך כדי עקירת ישובי רצועת עזה וצפון השומרון. על פי עדות שהגיעה לידי כתבנו הנתונים והתכניות עוררו זעזוע בקרב העובדים הסוציאליים.

לכתבנו שמעון כהן נודע כי על פי תכניות משרד הרווחה משפחות מתושבי צפון השומרון ורצועת עזה שלא יתפנו מבתיהן מרצון יועלו על רכבי משטרה ויועברו לטיפול בתי המשפט המיוחדים שהוקמו לענייני ההתנתקות. בתום מהלך של שיפוט מהיר ישוגרו העקורים לבתי המעצר המיוחדים שהוכשרו לקליטתם.

בשלב זה מצויה מערכת הרווחה בפני בעיה בדמות היחס לו "יזכו" הורים לפעוטות. על פי התכנית שנמסרה אתמול לפקידי הסעד תינוקות ופעוטות עד גיל שנתיים ייעצרו יחד עם הוריהם. בפני הורים לפעוטות שגילם מעל לשנתיים יוצגו שתי אפשרויות: האחת היא חתימה על מסמך המסדיר את העברת הפעוטות לבני משפחה למהלך תקופת המעצר. במידה ויסרבו ההורים להתנתק מילדיהם ילקחו הפעוטות מהם ויועברו לשני מוסדות השייכים למדינה.

כתבנו מדווח כי משנשמעה התכנית הגיבו עובדי הרווחה בזעם, "זה לא חוקי". "המוסדות הללו נועדו לילדים בנים למשפחות הרוסות, להורים שאינם מתפקדים". "באיזו עילה אפשר לנתק פעוטות מהורים כשירים?" שאלו הפקידים. על פי העדות תשובת מנחי האירוע לשאלת חוקיות המהלך הייתה 'בענייני החוק תשאלו את ראש הממשלה שרון. הוא שר הרווחה כיום...'.

אנשי משרד הרווחה הבהירו כי למשימת שיכונם של הפעוטות הוכנו שני מוסדות, אחד מהם הוא 'טירת הילד' שבנתניה. לדברי אנשי המשרד מדובר בשני מוסדות בלבד מתוך תקווה שמרבית ההורים שייעצרו יסכימו לחתום על טפסי העברת ילדיהם לקרובי משפחה ורק את ילדיהם של מעטים יהיה להעביר למוסדות האמורים.

הנוכחים מציינים כי לא קיבלו הוראה מחייבת להשתתף, והובהר להם על ידי מנחי הכינוס כי מדובר בהתנדבות בלבד.
(ש)
