

בפגישתו עם נשיא המדינה מציע ממלא מקום ראש הממשלה השר אולמרט להוציא את צה"ל מציר פילדלפי תוך כדי יישום תכנית עקירת הישובים מרצועת עזה. "זהו סיכון שנכון לקחת".

השר אהוד אולמרט טען בפני נשיא המדינה כי מדינת ישראל תוכל להסיג את כוחותיה מציר פילדלפי תוך כדי עקירת הישובים ולא להמתין לימים שלאחר מכן. לדברי אולמרט יציאת צה"ל מציר פילדלפי שבין רצועת עזה למצרים תאפשר את פריסת הכוחות המצריים שיהפכו לחיץ בפני הנסיונות להעברת אמצעי לחימה לידי הטרור הפלשתיני.

לעומת החשש הכבד, אותו מעלים גורמים מדיניים ובטחוניים מפני שיתוף פעולה בין הגורמים המצריים לגורמי הטרור, מדובר בעיני השר אולמרט ב"סיכון מחושב שראוי וניתן לקחתו".

כאן המקום להזכיר את התרעתו של חבר הכנסת יובל שטייניץ, יו"ר וועדת החוץ והבטחון של הכנסת, מפני מציאות חדשה בה מתבטל סעיף פירוזו של האי סיני מפני החדרת אמצעי לחימה מצריים. אפשרות זו תוכל, לדברי שטייניץ, להוות מנוף להיערכות הצבא המצרי לקראת מלחמה עתידית עם ישראל.

נזכיר כאן את דבריו של שר הבטחון אתמול שהבהיר כי עד ראש השנה בכוונתו להוציא את חיילי צה"ל מציר פילדלפי. זאת כדי שלא להותיר מובלעת ישראלית בין מצרים לרצועת עזה בה יסכנו חיילי צה"ל את עצמם.
(ש)
