

בפגישתו עם משפחות שכולות בגוש קטיף אמר הראשון לציון, הרב שלמה עמר, כי הוא דבק בפסק ההלכה שלו לפיו יש להוציא את קברי היהודים מן הגוש במידה ויהיה חשש לחילולם לאחר ביצוע העקירה.

הסתיימה פגישתו של הראשון לציון, הרב שלמה עמר, עם המשפחות השכולות בגוש קטיף. כתבנו אריאל כהנא, המתלווה לביקור הרב מדווח כי הרב עמר אמר בצאתו מן הפגישה כי הוא דבק בפסק ההלכה שלו, לפיו רק אם תהיה עקירה ויש סכנה של חילול קברים, אזי יש להוציא את הקברים מגוש קטיף.

הוא הביע התנגדות נחרצת לרעיון הקבורה הזמנית ואמר כי אם יש צורך, אזי על הצבא להציב כוחות שישמרו על הקברים עד שיושג פתרון קבע בהסכמת המשפחות. הוא אמר "כי הממשלה חייבת להתחשב בתושבים. חייבים להם כל הדברות שיש בעולם, ויש כאלה שלא תמיד יודעים לדבר ולא תמיד מתחשבים". הוא הביע התנגדות לרעיון יציקת הבטון על הקברים והעלה רעיון אחר לפיו חיילים אמריקנים ישמרו על הקברים.

נציגי המשפחות שהשתתפו בפגישה קיבלו את דבריו רק באופן חלקי. אחת האבות השכולים
אמר: "מצידי שיביאו חטיבה שתשמור על בית העלמין, זה מה שיבטיח את השארותנו כאן לעולם".
אלי בן דוד מגן אור, שאחיו נטמן בבית העלמין, אמר כי ישקול בכובד ראש כל אפשרות וכל רעיון, אבל הוא מתנגד לרעיון הוצאת הקברים.
