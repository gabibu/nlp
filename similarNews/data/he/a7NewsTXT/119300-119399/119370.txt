

מועצת יש"ע חושפת את תכניות המשך המאבק בעקירה בשבוע הבא. שלב זה יחל בשדרות "על כל מה שהיא מסמלת, מבחינה בטחונית, דמוגרפית ועוד". היעד: לטפטף תומכים לגוש קטיף ו"לא עוזבים עד ביטול העקירה".

מועצת יש"ע חושפת היום במסיבת עיתונאים שקיימה בירושלים את תכניותיה להמשך המאבק בעקירת הישובים. זאת בהמשך למצעד ההתחברות שהסתיים בשבוע שעבר בכפר מימון.

מול עשרות נציגי תקשורת מהארץ ומהעולם מבהירים ראשי המועצה כי המשימה הבאה היא 'מצעד ענק לגוש קטיף   שלב ב' '. מועצת יש"ע אומרת כי המגמה היא לטפטף תומכי המאבק לגוש קטיף באופן קבוע, זאת מתוך מגמה לעבות את היקף המתיישבים בגוש קטיף ותומכיהם מתנגדי העקירה.

לתכנית נקבעו 4 שלבים שיחלו בחדירה שקטה לישובי הגוש, צבירת תומכים נוספים ועד מה שמוגדר כ"היערכות למניעת הגירוש". ראשי המועצה קובעים כי אין בכוונתם לעזוב את ישובי הגוש עד לביטול תכניות העקירה.

יו"ר מועצת יש"ע, בנצי ליברמן, אמר כי במפגן כפר מימון גובש המחנה הלאומי סביב הצבת המודל למאבק עממי דמוקרטי מול כל שאלה עקרונית שתעמוד בפני הציבור בעתיד.

לדברי ליברמן אמנם לא כל אחד יכול לקבל את כל מה שהיה רוצה באופי המאבק כפי שתכנן, אולם המגמה היא ליצור מכנה משותף נרחב ככל הניתן סביב אופי המאבק. "מי שאוהב דמוקרטיה צריך לפעול כך. לכן ביום השלישי לנוכחותינו בכפר מימון הוכפל מספר המפגינים שם".

ליברמן הבהיר כי בכוונה היא להרחיב את מעגלי התמיכה והמאבק. לשם כך יחל השלב הבא במאבק בשדרות "על כל מה שהיא מסמלת, מבחינה בטחונית, דמוגרפית ועוד".

על טעות אחת באירועי כפר מימון ביקש ליברמן להודות ואמר שתתוקן, והיא התקלה בהעברת המידע בתוככי קהל ההמונים שהתקבץ בכפר מימון. "התקלות בהעברת המידע הביאו לתחושת מירמור, אנשים מתוך הקהל אמרו שלא הבינו מה מתרחש ורק כששבו מהאירוע לביתם הבינו את מכלול ההתרחשויות. כדי לתקן יועברו שדרים מוסדרים בכל פרק זמן קצר וקצוב בין האנשים".

ליברמן התייחס להתבטאויותיו הבוטות של תנ"צ שחם נגד המפגינים ואמר שהם מעידים על האווירה הרווחת בסביבתו של ראש הממשלה. לעומת אוירה זו, נעשה הכל, אמר ליברמן, כדי לשמור על אופיו הבלתי אלים של המאבק "תוך הקרנת עוצמה מוסרית".

יו"ר מועצת בנימין, פנחס וולרשטיין, תקף את התנהגות המשטרה באירועי כפר מימון ותיאר קשר ישיר למשפחת שרון והמשטרה. "אמרנו שנלך למאבק בלתי מתפשר אך בלתי אלים ונאלצנו לעמוד מול פרובוקציות בוטות. אנשי כפר מימון מצאו עצמם כבני ערובה. הם ספגו נזקים במיליונים. אנשי הכפר עמדו במצור בו לא קיבלו את השירותים המינימליים ובהם גם כניסת גננות וכו'. כיוון שכך החלטנו שאין באפשרותינו להשאיר את אנשי הכפר, מארחינו, במצב שכזה והוחלט על הפסקת ההפגנה. לשמחתי הרבה הציבור גילה אחריות".

כשהוא מפרט דוגמאות לפרובוקציות נגד המפגינים שאל וולרשטיין "למה הודיעו לנו שיתנו למשאיות הלחם להיכנס אך לא למשאיות החלב של תנובה? עשו סלקציה - לחם ומים כן, חלב לא! למה מנעו ממשאית האשפה להיכנס ולנקות? למה לא איפשרו להכניס את מנקי השירותים הכימיים? מדובר בפרובוקציות ששייכות למאבקה של משפחת שרון באירוע".

"חוקי או לא חוקי, גם פעולותיו של מרטין לוטר קינג היו לא חוקיות", אמר ולרשטיין והבהיר כי אין כל כוונה ליצור עימות עם כוחות הבטחון אך "לא לכל שריקה של שוטר נישמע ומעמוד".

המועצה הודיעה כי האירועים יחלו בעצרת גדולה ביום שלישי הקרוב בעיר שדרות, שם התקיימה בימים האחרונים היערכות לוגיסטית נרחבת בתיאום עם גורמי העירייה שם. ממנה יצאו המפגינים לנתיבות ואופקים כאשר מהן יצאו לכיסופים. כל אלה במקביל לקריאה להגיע לגוש קטיף "ברגל, ברכב, ברכבת או כל דרך אפשרית אחרת לעזרת אחינו הגיבורים".

וולרשטיין הבהיר בדבריו כי תיאום יישמר מול המשטרה "אנחנו הולכים בגלוי לגוש קטיף". וולרשטיין הבהיר כי לפי שעה לא מתפרסם לוח זמנים מדויק כיוון שמדובר בהתקדמות על פי קצב האירועים.

(ש)
