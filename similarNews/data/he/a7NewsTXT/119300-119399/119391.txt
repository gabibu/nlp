

עו"ד יחזקאל בייניש, בעלה של שופטת בית המשפט העליון דורית בייניש, ביצע עבירות מס חמורות בפרשת התזמורת הסימפונית ירושלים, כך קבע אתמול רשם העמותות, עו"ד ירון קידר, באופן רשמי.



על דבר קביעתו של עורך הדין קידר מדווח אתר 'מחלקה ראשונה' העוקב מזה תקופה ארוכה אחר החשדות בפרשת עו"ד בייניש, בעלה של שופטת בית המשפט העליון, דורית בייניש.

על פי הדיווח, קובע רשם העמותות כי הדו"ח המלא של הפרשה יועבר לטיפולה ולחקירתה של רשות המיסים. את הדו"ח ערך החוקר המיוחד, רואה החשבון רמי אלחנתי. בדו"ח זה כלולים ממצאים קשים נגד העמותה עצמה ובכירים נוספים בה.

נזכיר כי הפרשה עוסקת בין השאר גם בסכום של 233 אלף ש"ח מכספי התזמורת הסימפונית ירושלים, שעל פי החשד הועברו, שלא כדין, מחשבונה, לחשבונו הפרטי של בייניש, כאשר כבר ידע כי העמותה עומדת בפני פשיטת רגל.

העיתונאי יואב יצחק, עורך אתר 'מחלקה ראשונה' מציין בדיווחו כי "בכל אותה תקופה טען ביניש כי מתנכלים לו כדי לפגוע ברעייתו כשופטת בית המשפט העליון. עתה קובע רשם העמותות: אכן, בוצעו עבירות מס חמורות; אכן, מיליוני ש"ח הועברו על-ידי בייניש ואחרים במזומנים, שלא כחוק; אכן, נעשה שימוש בלתי חוקי בכספי ציבור. בעניין זה מורה רשם העמותות "על העברת החלטתו זו בצירוף דו"ח החקירה לרשות המסים, לצורך בחינת העניינים הנוגעים לסמכויותיה, ופעולתה בהתאם. המשמעות: חקירה פלילית נגד העמותה ובכיריה, ובראשם עו"ד ביניש".

יצויין כי בדיקת הפרשה החלה רק בעקבות חשיפת פרטים בתקשורת שהובילו את היועץ המשפטי לממשלה עו"ד מני מזוז להורות על קיום החקירה.

בהודעתו קובע רשם העמותות כי "קיים חשד כי העמותה פעלה תוך ביצוע עבירות מס חמורות, לאורך זמן, למרות שהוזהרה בעניין על-ידי יועציה וגם לאחר שהתקבלה החלטה מפורשת בוועדת הכספים של העמותה לחדול מכך. הוועד המנהל איפשר הגדלה של גירעון העמותה באופן שהביא לקריסתה, ולא דאג ליצירת תשתית ארגונית מתאימה לעמותה".

בהתייחסו לבייניש עצמו כותב הרשם "יו"ר העמותה, מר יחזקאל ביניש, אשר היה הרוח החיה שמאחורי פעילות העמותה וזוהה עימה, איפשר באופן פעיל את המשך פעילות העמותה וקשירתה בהתחייבויות כספיות, למרות שהיה מודע לקושי הממשי לעניין עמידה בהתחייבויות אלו. היו"ר אף חתם, כבעל זכות חתימה נוסף למנכ"ל, על משכורות לעובדים תוך אי תשלום ניכויי המס בגין השכר".
(ש)
