

עו"ד נדב העצני אומר ביומן ערוץ 7 כי עצם המשא ומתן שניהל בנו של ראש הממשלה, ח"כ עמרי שרון, על עסקת טיעון מלמדת על חומרת העבירות שלו ועל סיכוייו הגדולים להיות מורשע בהן ולשבת בכלא.

לדברי עו"ד העצני, המשא ומתן שהתנהל בין עורכי הדין של עמרי שרון לבין היועץ המשפטי לממשלה מלמד דבר אחד, שעורכי דינו סבורים שמצבו המשפטי רע ביותר. "כאשר בא אלי לקוח ויש לי סיכוי שאצליח לזכות אותו אני לא מנהל משא ומתן על עסקת טיעון. לעומת זאת, אני ממליץ ללקוח לנהל משא ומתן שכזה, להודות באישומים ולנסות להפחית את סעיפי האשמה כדי להפחית את העונש הפוטנציאלי כשאני רואה שחומר הראיות סוגר באופן הסתברותי על הלקוח ושיש סיכוי משמעותי שהוא יורשע".

עו"ד העצני ציין בדבריו כי עבודות השירות אותן ניסה עמרי שרון להשיג בעסקת הטיעון הן עונש מקביל למאסר בפועל. "עבודות שירות הן מאסר בפועל המבוצע בעבודות שירות וזה אפשרי רק גוזרים רק עד חצי שנת מאסר". לדבריו, עובדה זו מסייעת לניתוח אותו הציג לפיו יוצאים עורכי הדין של עמרי שרון מנקודת מוצא שמצבו רע מאוד ואם הם יצליחו להגיע לחצי שנת עבודות שירות בתוספת קנס כספי זה יהיה הישג גדול.

להאזנה לראיון


