

חובש קרבי של חטיבה המרחבית הצפונית, יוני כהן, ששירת במוצבים בגבול לבנון, נשלח ביום א' אל בסיס עיר האוהלים בדרום, על מנת להשתתף בתוכנית ההתנתקות. למפקדיו הודיע כי לא ישתתף בגירוש גם באופן עקיף.


כהן שנישא לפני כמה חודשים, שוחרר לביתו, תוך הוראה להתייצב בבסיס החדש. יצויין כי כבר שבועיים קודם לכן רצו להעביר אותו ליחידה הזו בדרום, אך אז הוא הודיע למפקדיו שהשתתפות ואפילו באופן עקיף בגירוש יהודים נוגדת את מצפונו והוא לא יוכל להשתתף במשימה.

כתב ערוץ 7 טוביה לרנר מוסר כי בזמנו ויתרו לכהן אך כעבור שבועיים הוא נשלח שוב לאותה משימה. כהן המתגורר במושב תלמים הגיע לביתו ובהתייעצות עם רעייתו, התקבלה החלטה כי הוא אינו נוטל חלק בעקירה.

בעקבות שיחתו עם מפקדיו נשלח כהן לבסיסו המקורי בשומרה. שם הוצע לו לחזור בו מדבריו שבהם הגדיר את תכניתו של שרון פשע. כמו כן הודרך למצוא לעצמו תירוץ מדוע לא התייצב בבסיס היעד. הובטח לו כי ייענש באופן סמלי וימשיך לשרת בחטיבה הצפונית.

כהן סירב להצעה לחזור בו מדבריו על תכניותיו של שרון, ואמר כי אינו מסוגל לעשות שקר בנפשו. הוא הובא לדין משמעתי בפני המח"ט שגזר עליו 35 ימי מחבוש. יוני כהן יישלח מחר בבוקר (ד) מבסיס שומרה לכלא צבאי.

בהכנת הכתבה השתתפה רותי אברהם.
