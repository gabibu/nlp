

אמש המריא מטוסו של ראש הממשלה אריאל שרון משדה התעופה בן גוריון לביקור ממלכתי בארצות הברית, שם ייפגש היום עם הנשיא ג'ורג' בוש ועם צמרת הממשל האמריקני.

פגישותיו המדיניות של שרון בוושינגטון יחלו הבוקר עם היועצת לביטחון לאומי קונדוליסה רייס. הפגישה עם הנשיא בוש מתוכננת להיום בשעה 5 (שעון וושינגטון). כתב עתי"ם מציין כי האמריקנים נקטו מחווה מיוחדת כלפי ראש הממשלה ופמלייתו והחליטו לשכנם במעון השרד הרשמי של הנשיא ה"בלייר האוז", הצמוד לבית הלבן.

ביום שישי ייפגש שרון בניו יורק עם מנהיגים ותורמים יהודיים. לראש הממשלה נלווים בנסיעתו בנו עומרי, אנשי לשכתו ומשלחת גדולה של עיתונאים. שרון אמור לחזור לישראל ביום ראשון בצהריים.
זמן קצר לפני המראתו של שרון אושר חוק התקציב לשנת 2002 ברוב של חמישים ושניים מול שישה עשר מתנגדים ונמנע אחד. קודם לכן עבר חוק ההסדרים ברוב של 48 חברי כנסת, מול 18, שהתנגדו.
בטרם צאתו לשדה התעופה נפגש שרון עם הנכים. הפגישה התקיימה בחדר סגור במזנון הח"כים בכנסת. "רצינו שהוא ישמע את הזעקה שלנו", אמר מומו נקווה, ממנהיגי השביתה. "המסר שראש הממשלה העביר לנו היום הוא, שהוא בעצמו יטפל מעתה בענייננו כבר מתחילת השבוע הבא, מייד כשישוב מוושינגטון", כך הסביר אריה צודקביץ', והוסיף: "אנחנו החלטנו לפתוח דף חדש במשא ומתן, ולא לבוא אליו בתלונות על שלא ראה אותנו עד עכשיו. שרון הבטיח לנו שניכנס בשבוע הבא למשא ומתן מרתוני , וכי 'עד שייצא עשן לבן', לא נצא".

"אני נוסע לוושינגטון בהקלה גדולה. דאגתי לכם בשל שביתת הרעב". כך אמר ראש הממשלה שרון לנכים בסיום פגישתם. בצאתו אמר שרון לעיתונאים: " כשאחזור לישראל אני מתכוון להיכנס לעובי הקורה. שביתת הנכים הייתה קשה, והיא הכאיבה לי. אני שמח שהם נענו לבקשתי להפסיק לשבות רעב", אמר שרון.

את שלושת ימי שביתת הרעב סיימו הנכים בארוחת צהריים במזנון הכנסת.


