

יאסר ערפאת, אמר היום לראשונה ובגלוי, כי "אם ייעלם" יחליף אותו בראש הרשות הפלשתינית אבו עלא, ובראש אש"ף - אבו מאזן.

"על פי החוק, יו"ר המועצה המחוקקת של הרשות הפלשתינית יחליף אותי לתקופה של 60 יום עד לקיומן של בחירות חדשות", אמר ערפאת בראיונות שהעניק ליומון של איחוד האמירויות "אל איתחאד" ולשבועון המצרי "אל מוסאוור" בתשובה לשאלה "מי יירש את יאסר ערפאת".

יצויין כי יו"ר המועצה המחוקקת של הרשות הפלשתינית הוא אחמד קוריע - המכונה אבו עלא.

ערפאת האשים את ישראל בכך שהיא מקדמת את שמותיהם של ראש מנגנון הביטחון המסכל ביו"ש, ג'יבריל ראג'וב וראש מנגנון הביטחון המסכל בעזה, מוחמד דחלאן כיורשים אפשריים, וזאת "כדי שאפטר מהם".
