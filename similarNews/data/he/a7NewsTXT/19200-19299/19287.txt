

"ערפאת הוא המנהיג הנבחר של העם הפלשתיני, ואנו נמשיך לפעול יחד עם הרשות הפלשתינית, שבראשה הוא עומד", כך אמר אתמול תת שר החוץ האמריקני ויליאם ברנס במצרים.

עיתון "הארץ" דיווח אתמול כי מדברי בכירים ברש"פ עולה שבמהלך מפגשם עם רה"מ שרון הוא אמר להם כי הוא מסכים לכך שצריכה לקום מדינה פלשתינית.

דברים אלו מנוגדים לדברי שרון שאמר כי פגישתו עם בכירי הרש"פ לא עסקה בנושאים מדיניים. עוד דווח בכתבה כי שר החוץ פרס החל לדון עם אבו עלא ומוחמד ראשיד, אותם בכירים מהרש"פ שעמם שוחח גם שרון, על אופיו של הסדר הקבע. פרס אף אמר למזכ"ל האו"ם קופי אנאן כי שיחותיו עם הפלשתינים נועדו "לצייר את האופק המדיני".

בתגובה לדברי ברנס אמר ח"כ אורי אריאל כי הם תוצאה ישירה של המגעים שניהל רה"מ שרון עם אנשי ערפאת.

גורמים פלשתינים אמרו ל-ynet כי בגרמניה מתקיימים מפגשים בין בכירי רש"פ, ובראשם הממונה על ההסברה ברש"פ יאסר עבד רבו לבין יו"ר האופוזיציה יוסי שריד, יולי תמיר ויוסי ביילין, בתיווכו של שר החוץ הגרמני יושקה פישר. מטרת הדיונים, לפי אותם גורמים, היא לגבש מסמך הבנות שיחליף את מסמך טנט ואת מסמך מיטשל. ארה"ב, לדבריהם, הביעה את הסכמתה לדיונים. בסיס המסמך, לדברי המקורות, הוא ההבנות שהושגו בטאבה לפני נפילת ממשלת ברק. הפלשתינים ציינו כי הם מודעים לכך שממשלת ישראל לא תקבל את המסמך שייחתם בידי ביילין ושריד, אך עם זאת ביכולתו של מסמך זה לגרום הפעלת לחץ אמריקני על שרון.

לדבריהם, כמו שבתקופת ממשלת נתניהו פעלו גורמים אמריקניים להפלתו, מטרתם גם עתה לגרום לארה"ב לפעול נגד שרון , וזאת כאשר תשרור רגיעה בשטח ויתברר ש"שרון מהווה מכשול לשלום", כלשונם. יוסי ביילין אמר בתגובה: "אנו איננו מגבשים מסמך אלא דנים ביוזמה לקיום בחירות חדשות ברשות". אתר ynet מציין כי נודע להם שערפאת תומך ברעיון הבחירות.


