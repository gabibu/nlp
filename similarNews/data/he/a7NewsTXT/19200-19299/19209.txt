

בן ונועם שחר, שני אחים בני 18 ו- 21 מבאר שבע, יצאו לטייל בנחל ערוגות. הטיול היה אמור להסתיים ביום שני, אולם השניים בוששו לשוב הביתה. המשפחה לא הצליחה ליצור עימם קשר בטלפון הסלולרי, וחששה כי הם איבדו את דרכם והגיעו לשטחי הרשות הפלשתינית. בני המשפחה הזעיקו את המשטרה, ויחידות חילוץ של משטרת ערד, בליווי מסוק של חיל האוויר, ועוד עשרות שוטרים ומתנדבים סרקו אתמול את אזור הטיול. במשך שעות ארוכות הם ביצעו חיפושים.

אחר הצהריים הסתבר לצוות המחפשים כי האחים חזרו לביתם, ולא ידעו כלל כי מחפשים אחריהם. עלות החיפושים נאמדת בעשרות אלפי דולרים, ונבדקת האפשרות להגיש תביעה אזרחית נגד המטיילים.

