

הצעת חוק חדשה הונחה על שולחן הכנסת, ועיקרה ביטול אגרת הטלוויזיה. את ההצעה הגיש הרב חיים דרוקמן, ח"כ מטעם המפד"ל.

בשיחה בתכנית "בוקר ב   7" אמר ח"כ הרב דרוקמן כי במקום לשאול מדוע יש לבטל את האגרה ראוי לשאול מהם הנימוקים להמשך גבייתה.

לדבריו, רבים הם האנשים שאינם מעוניינים לראות את הערוצים שהאגרה מממנת. כמו כן ישנם כאלו המעוניינים במכשיר רק כדי לצפות בסרטי וידאו או למטרות אחרות, ולכן אין כל הצדקה לגבות מהם את האגרה. נוסף על כך ציין הרב דרוקמן כי לו היה זה באמת ערוץ ממלכתי, המשקף את צרכי הציבור, ולא כפי שמתרחש כיום, שהתכניות אינן מתאימות לציבור כולו וחמור מכך, הן כלל אינן מתאימות לצפייה בבית, מדוע יש לשלם בעבורן?! אי אפשר, אמר חה"כ הרב דרוקמן, לחייב את הציבור לממן ערוץ שאינו מתאים לו ושאינו עונה על צרכיו. הוא ציין כי גם לאגרת הרדיו יש להתייחס. לדבריו, מדובר באגרה הנגבית בגבייה אוטומטית מכל בעל רכב, בלי קשר לשאלה אם ברכב יש רדיו, או אם הוא מתפקד. לדבריו, הוא הגיש הצעת חוק לבטל גם את חיובם של חרשים לשלם את האגרה.

