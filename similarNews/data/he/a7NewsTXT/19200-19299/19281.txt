

ראש הממשלה אריאל שרון הגיע היום בבוקר (שעון ישראל) לוושינגטון ובעוד מספר שעות ייפגש עם נשיא ארה"ב ג'ורג' בוש.

במהלך הטיסה קיבל ראש הממשלה עדכונים באמצעות מזכירו הצבאי על הפיגוע הקשה במושב חמרה בבקעת הירדן.

ראש הממשלה מתארח בבית ההארחה הרישמי "הבלייר האוס".

היום בצהריים (שעון וושינגטון) הוא יקיים פגישת עבודה ראשונה עם היועצת לבטחון לאומי קונדוליסה רייס ובשעה 17.30 שעון וושינגטון תחל פגישתו עם הנשיא בוש בבית הלבן. מאוחר יותר יארח סגן הנשיא ריצ'רד צ'ייני את שרון לארוחת ערב.

מחר יגיע שרון לניו-יורק, שם ייפגש עם מנהיגים ותורמים יהודים.

כמו כן היום ייפגש שר הבטחון בנימין בן-אליעזר עם שר ההגנה דונלד רמספלד בפנטגון. בן-אליעזר יגיע גם מחר לניו-יורק ויבקר באתר התאומים.

אם לא יחולו שינויים בתוכניות, ישובו שרון ובן-אליעזר לישראל ביום א' בבוקר.

למרות שמטוס "אל-על" שהביא עמו את פמליית שרון לארה"ב היה ברובו ריק מנוסעים, הוראות הבטחון אינן מאפשרות לראש הממשלה ושר הבטחון לטוס יחד באותו מטוס. לפיכך, בן-אליעזר ישוב לארץ בטיסה אזרחית.
