

לראשונה בראיונות לעתונות הערבית הצהיר ערפאת כי מחליפיו בראש הרש"פ הוא אבו עלא ובראשות אש"ף אבו מאזן, זאת "אם ייעלם". "על פי החוק, יו"ר המועצה המחוקקת של הרשות הפלשתינית יחליף אותי לתקופה של 60 יום עד לקיומן של בחירות חדשות", אמר ערפאת בראיונות שהעניק ליומון של איחוד האמירויות "אל איתחאד" ולשבועון המצרי "אל מוסאוור" בתשובה לשאלה "מי יירש את יאסר ערפאת".

הוא ציין כי יורשיו כאמור הם מי שעומד כיום בראשות המועצה המחוקקת של הרש"פ אחמד קוריע - המכונה אבו עלא. ומחמוד עבאד   אבו מאזן שהוא "המזכיר הכללי של הוועד הפועל של אש"ף". אבו מאזן לפי תכניתו של ערפאת יכהן בתפקיד עד לבחירתו של נשיא חדש.

ערפאת טען כי ישראל פועלת לקידומם של ראש מנגנון הבטחון המסכל ביו"ש, ג'יבריל ראג'וב וראש מנגנון הבטחון המסכל בעזה, מוחמד דחלאן כיורשים אפשריים, וזאת "כדי שאפטר מהם". "הם (הישראלים) מעונינים לזרוע בינינו מחלוקות, אך ראג'וב ודחלאן קרובים לליבי", אמר ערפאת.
