

אתמול בראיונות לעיתונות הערבית הצהיר יאסר ערפאת לראשונה כי מחליפיו בראש הרש"פ הוא אבו עלא ובראשות אש"ף אבו מאזן, וזאת "אם ייעלם". כך אמר ערפאת בראיונות שהעניק ליומון של איחוד האמירויות "אל איתחאד" ולשבועון המצרי "אל מוסאוור" בתשובה לשאלה מי יירש אותו.

ערפאת ציין כי יורשיו כאמור הם מי שעומד כיום בראשות המועצה המחוקקת של הרש"פ אחמד קוריע - המכונה אבו עלא. ומחמוד עבאד, המכונה אבו מאזן, שהוא "המזכיר הכללי של הוועד הפועל של אש"ף".

ערפאת טען כי ישראל פועלת לקידומם של ראש מנגנון הביטחון המסכל ביו"ש ג'יבריל ראג'וב, וראש מנגנון הביטחון המסכל בעזה מוחמד דחלאן, כיורשים אפשריים, וזאת "כדי שאפטר מהם". "הם (הישראלים) מעוניינים לזרוע בינינו מחלוקות, אך ראג'וב ודחלאן קרובים לליבי", אמר ערפאת.
כזכור, מוחמד דחלאן סומן ע"י צה"ל כאחראי ישיר לפיגועים נגד ישראלים וביניהם הפיגוע נגד אוטובוס הילדים של כפר דרום שבו נרצחו שניים ונקטעו גפיהם של שלושה ילדי משפחת כהן.

