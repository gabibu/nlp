

ראש הסי.אי.איי. ג'ורג' טנט אמר אתמול כי ארגון אל-קאעידה ממשיך להיות כוח רב-עוצמה השואף להשיג נשק גרעיני וביולוגי, וכי יש לו עדיין תוכניות לבצע התקפות נוספות על ארה"ב ועל בעלות בריתה.

בדיון בקונגרס אמר טנט כי למרות הפעולה הצבאית האמריקנית לאחר הפיגועים של 11 בספטמבר "ארגון אל-קאעידה עדיין לא הושמד", וזאת אף על פי שיותר מ-1,000 מאנשיו נעצרו ב-60 מדינות. "מנהיגי אל-קאעידה עדיין חופשיים, והם פועלים לשקם את הארגון ולחדש את פעולות הטרור שלו. אנחנו חייבים להיות מוכנים למלחמה ארוכה, ואסור לנו להירתע מכך", הוסיף טנט. לדבריו, הפעולות נגד מטרות אמריקניות עלולות להיות מבוצעות על-ידי תאים של אל-קאעידה שכבר פועלים בערים גדולות באירופה ובמזרח התיכון, והארגון עשוי לנצל את קשריו עם ארגונים נוספים במדינות כגון סומאליה, תימן, אינדונזיה והפליפינים.

בדיון ועדת הביון של הקונגרס אמר טנט: "לארגון אל-קאעידה יש תוכניות גם לפגוע במטרות של ארה"ב ובעלות בריתה באירופה, במזרח התיכון, באפריקה ובדרום-מזרח אסיה". זו הייתה הופעתו הפומבית הראשונה בקונגרס מאז 11 בספטמבר. טנט אמר כי הטרוריסטים שקלו לבצע פיגועים במוסדות ממשלתיים או פרטיים בתוך ארה"ב, ובאתרים חשובים או מפורסמים כגון נמלי תעופה, גשרים, נמלים וסכרים. טנט הוסיף כי הארגון משתדל לרכוש נשק כימי ורעלים "מסוכנים ביותר", וממסמכים שנתגלו באפגניסטן הוכח כי בין לאדן ממשיך "לבצע תוכנית מחקר מתוחכמת ביותר ליצירת נשק ביולוגי". לדבריו, בין לאדן שואף גם להשיג פצצה גרעינית, וייתכן כי ארגון אל-קאעידה מנסה לרכוש פצצה המפיצה קרינה, המכונה "פצצה מלוכלכת".


