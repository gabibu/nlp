

השר לבטחון פנים עוזי לנדאו החליט להאריך ב-6 חודשים נוספים את הצו נגד פעילותם של המוסדות והמשרדים הפלשתיניים הפועלים באוריינט האוס ומחוצה לו. זאת במסגרת מדיניותו לשמירה על הריבונות הישראלית בירושלים.

בשעות הערב פשטה המשטרה על מוסדות פלשתינים בירושלים, בעיקר בשכונת בית חנינא ובנין אל-נוזאה הסמוך לאוריינט האוס, והדביקה הודעות עליהן חתום השר לבטחון פנים, עוזי לנדאו, על הארכת תוקף סגירת המוסדות בשישה חודשים נוספים. צווי הסגירה שהוצאו לפני שישה חודשים אמורים היו לפוג שבת.

ההחלטה להאריך את תוקף הצו התקבלה תוך התייעצות עם גורמי הביטחון והמשטרה, לאחר שהחומר הרב שנתפס באוריינט האוס אישש את המידע לגבי הפעילות הבלתי חוקית שמתקיימת במקום.
