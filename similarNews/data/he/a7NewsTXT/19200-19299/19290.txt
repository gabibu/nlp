

ביום שלישי פורסמו תוצאותיהם של שלושה סקרים, ומתוצאותיהם מתברר כי שלושת השרים הפופולריים בקרב חברי מרכז הליכוד הם השר לבטחון הפנים עוזי לנדאו, שרת החינוך לימור לבנת והשר לאיכות הסביבה צחי הנגבי. כמו כן עולה כי הבאים בתור הם סגן השר לבטחון הפנים גדעון עזרא וח"כ ישראל כץ. שר האוצר סילבן שלום, שבעבר נבחר במקום הראשון ברשימת המועמדים לכנסת, ירד למקום ה 12.

על פי חוקת הליכוד חברי מרכז הליכוד הם הקובעים את רשימות המועמדים לכנסת. ביומן הצהריים של ערוץ 7 אמר מנחם רהט, כתב "מעריב" לענייני מפלגות, כי התוצאות אינן מקריות, מאחר שהן הופיעו בשלושת הסקרים שנערכו על ידי סוקרים אמינים, ושהוזמנו על ידי אנשים שונים לגמרי. לדברי רהט הפופולריות של לנדאו לבנת והנגבי נובעת מעמידתם התקיפה על אידיאלים ניציים ימניים, עובדה המעידה על כך שמרכז הליכוד פונה ימינה, ובכך, אמר רהט, אין חדשות טובות בעבור רה"מ. נוסף על כך, הסביר רהט, לכל אחד מהאישים שבחמישייה יש "יותרת משלו", כלשונו. לנדאו, אומר רהט, נחשב לאדם בעל יחסי אנוש טובים. אין לו שונאים, ולכן הוא זוכה למקום הגבוה ביותר. הנגבי ולבנת נחשבים ל"שומרי הגחלת" האידיאולוגית המקורית של הליכוד, בהיותם מתנגדים למדינה פלשתינית, לוויתורים ולכניעה לגחמות הפלשתיניות. נוסף על כך הנגבי, אמר רהט, מציב תקווה לכך שהליכוד אכן מתחיל לשלוט, וזאת בכך שהוא התחיל במינויים פוליטיים, כגון זה של פינוי מנכ"ל רשות שמורות הטבע ומינויו של אחד ממקורביו לתפקיד.

את השרה חינוך לבנת מעריך מרכז הליכוד בשל מאמציה לשנות את תכנית הלימודים, בהחדרת אידיאולוגיה לאומית לתכניה. את ישראל כץ קידמה יוזמתו לחוק הקובע שמי שתומך בארגון טרור לא יוכל להיבחר לכנסת הבאה. כך יש סיכוי שטיבי וחבריו יישארו בחוץ. רהט ציין כי רה"מ שרון וגם נתניהו אינם מופיעים כמועמדים בסקרים משום שהם נבחרים בפריימריז.

על מיקומו של סילבן שלום במקום ה 12 אמר רהט כי הדבר נובע מתפקידו כשר אוצר. בדרך כלל שרי אוצר אינם פופולריים, אך נוסף על כך גם ההתנהלות שלו בקשר לפרשת התקציב דרדרו אותו לתחתית.


