

לאחר שנתקבלו התרעות על חדירת חוליית מחבלים לאזור שכם נסגרו אחר הצהריים כביש עוקף שכם דרום והכביש בין צומת תפוח ואלון מורה. שערי היישובים הנושקים לכבישים אלה נסגרו, ובוצעו סריקות באזור. לאחר שצה"ל לא מצא את החוליה, נפתחו הכבישים לתנועה.

חוליית מחבלים המתינה במכונית בצדי הכביש הראשי שעובר בחווארה פתחה באש לעבר רכבו של משה ועקנין, בן 46 מצפת, שעבר במקום. שני כדורים פגעו בועקנין, אחד בחזהו ואחד בבטנו. הוא המשיך בנסיעה לכיוון יצהר, ושם התמוטט. האיש הוטס במסוק של חיל האוויר למרכז הרפואי שיבא בתל השומר. צה"ל הטיל עוצר על חווארה, וכוחות הביטחון ערכו סריקות באזור לאיתור היורים, אך ככל הנראה הם נמלטו לתוך שטח הרש"פ.

אמש ירו מחבלי הרש"פ 8 פצצות מרגמה לעבר יישובים ישראלים בגוש קטיף. עוד השליכו ערבים 3 ררנ"טים אל מוצבים באזור היישוב נווה דקלים. בנס לא נפגע איש בכל התקריות.

בתוך כך אמר אתמול הרמטכ"ל שאול מופז כי ערפאת מבקש להיחלץ מהמצב המדיני הקשה שאליו הוא נקלע, וכי בשל כך הוא מתיר לאנשיו להיפגש עם ישראלים, וכן הוא ביקש מהמחבלים שלא לבצע פיגועים בשטח "ישראל הקטנה". מופז מסר אתמול את הנתונים הקשים על השנה וחצי האחרונות: מספטמבר 00' ביצעו המחבלים 11,000 אירועי ירי והנחת מטענים, ובהם נהרגו 260 ישראלים: 64 אנשי כוחות הביטחון ו-196 אזרחים. המחבלים פצעו 2,815 ישראלים, מהם 1,956 אזרחים ו 899 אנשים מכוחות הביטחון.

בתוך כך דיווחו אתמול אמצעי התקשורת על כך שהשר הרב בני אלון אינו מציית להוראות השב"כ. לפי הפרסומים, השב"כ הורה לרב אלון שלא לשוב לביתו שבבית אל, אלא למצוא מקום מגורים חלופי, לעת עתה.

בתגובה אמרה לכתבתנו דוברת השר חגית זקס כי "הדברים חסרי שחר. אפילו השב"כ התקשר להגיד לנו שהדברים אינם נכונים. מאז רצח השר זאבי ז"ל הפך השר הרב אלון להיות אישיות מאובטחת מאוד, והוא מקפיד לציית להוראות השב"כ". זקס הוסיפה כי לדעתה אין לדון בסידורי הביטחון של אחמי"ם באמצעי התקשורת.



