

ביום שני פרסם קצין הכנסת את ממצאי חקירתו בדבר הדריסה שדרס כביכול ח"כ אליעזר כהן מסיעת האיחוד- הלאומי ישראל ביתנו את אחת הנכות המפגינות לפני ימים אחדים. קצין הכנסת תיחקר את האירוע וקבע כי כהן לא דרס את הנכה, וכי התאונה הייתה מבוימת.

אתמול אמר כהן בתכנית "בוקר ב- 7" כי הוא לא היה מודאג מההאשמות בתקשורת משום שהוא ידע את האמת לאורך כל הדרך, ומלבד זאת הוא רגיל להשמצות מצד העיתונות. כהן אמר כי הוא מוצא קשר ישיר בין דעותיו הפוליטיות לבין התהודה התקשורתית שניתנה למעשהו, שלא היה.

לשם השוואה הביא כהן את הצורה שבה מסקרת התקשורת את החקירה בעניינה של ח"כ זהבה גלאון, יו"ר סיעת מר"צ.

נזכיר כי ח"כ גלאון נחשדת בכך כי שלשלה לכיסה 180 אלף שקלים בעת שהייתה מנכלי"ת "המרכז הבינלאומי לשלום". חשד נוסף שבגינו היא נחקרת הוא הזמנת דו"ח נגד עופר בורנשטיין, דוח שעלותו 45 אלף שקלים שאותם משכה באופן בלתי חוקי מקופת המרכז.

חקירתה של גלאון נמשכת בימים אלה, אולם התקשורת אינה מסקרת את העניין, ואינה מדווחת על ההתפתחויות בו.

העיתונאי יואב יצחק אמר לכתבתנו כי אי סיקור החקירה באמצעי התקשורת הוא שחיתות: "לזהבה גלאון יש כל מיני "כתבלבי חצר" שמסייעים לה לטייח את הפרשה". עיתונים מסוימים, הסביר יצחק, דיווחו על דבר קיום החקירה, אולם הציגו אותה כאילו אין מאחוריה כלום. "חוקרי המשטרה יודעים שיש בידם חומר משמעותי", הוסיף יצחק, "אולם השאלה האמיתית היא האם מפקדיהם מאפשרים להם לעשות את עבודתם כנדרש". יצחק סירב לפרט על הידוע לו בעניין שיבוש החקירה בידי בכירים במשטרת ישראל, אולם הבטיח שיעשה הכל כדי לחשוף את הנסיונות לטייח את החקירה.



