

איראן מבקשת להשפיע על האזור, ולשם כך היא פועלת בשלוש דרכים: נסיונות התחמשות בטילים ארוכי טווח, הצבת קטיושות בדרום לבנון וחיזוק הקשר עם הרשות הפלשתינית. כך אמר אתמול הרמטכ"ל רב אלוף שאול מופז בצאתו מדיוני ועדת החוץ והביטחון של הכנסת.

הרמטכ"ל הסביר כי האיראנים מנסים לפתח טילים ארוכי טווח בעלי ראש קרב בלתי קונבנציונלי. "הצירוף בין שני הדברים הללו יש בו איום קיומי על ישראל", אמר.

במקביל מעבירה איראן קטיושות ורקטות לידי החיזבאללה ולידי משמרות המהפכה האיראנים הפועלים בדרום לבנון, והדבר מאיים על צפונה של מדינת ישראל.

מופז הדגיש כי פרשת הספינה "קארין A" חשפה גם את הקשר בין איראן לבין הרשות הפלשתינית. "אני רואה בקשר הזה סכנה חמורה, וצריך לעשות כל מאמץ שדריסת הרגל האיראנית בשטחה של מדינת ישראל לא תתרחש", אמר הרמטכ"ל.

ראש אמ"ן אלוף זאבי- פרקש אמר גם הוא דברים בעניין זה והסביר כי מטרת דברי האיום האירניים שהושמעו בימים האחרונים היא למנוע מישראל לתקוף את איראן, אך "אין צפויה מחר התקפה איראנית על ישראל", הרגיע. בתוך כך אמר בתחילת השבוע עבדאללה מלך ירדן לראשי הממשל האמריקניים כי ירדן סיכלה 17 פיגועים שניסו פעילי ג'יהאד וחמאס לבצע משטחה נגד ישראל. לפי העיתון הלונדוני א- שקאל- עווסאת, המפרסם את הדברים, ציין מלך ירדן כי המחבלים אומנו באיראן ובמחנות אימונים של החיזבאללה וביקשו לשגר מרגמות וטילים לעבר ישראל. עבדאללה ציין עוד כי שוחח על הנושא עם נשיא איראן מוחמד חתאמי, והלה אמר כי אין לו שליטה על הנושא הזה. בהזדמנות אחרת, שבה ביקש עבדאללה להפסיק את מימון אימוני המחבלים על יד איראן ענה חתאמי כי על מלך ירדן להתאזר בסבלנות, משום שהוא מטפל בעניין בעדינות הנדרשת.

פרופ' אפרים ענבר הגיב על הדברים בראיון ליומן הצהריים של ערוץ 7 אתמול, ואמר כי לאיראן יש אינטרס לערער את היציבות באזור ולפגוע בבנות בריתה של ארצות הברית, וביניהן ירדן וישראל.


