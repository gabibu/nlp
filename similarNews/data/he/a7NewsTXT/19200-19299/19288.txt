

התנגדות עזה מגלים שני צדי המפה הפוליטית בישראל למה שהפלשתיני מכנים "זכות השיבה" ורואים בכך סכנה למדינת ישראל ולקיומה. עם זאת מתברר כי מאז החתימה על הסכם אוסלו מתממשת "זכות השיבה" דרך הדלת האחורית, באמצעות תהליך "איחוד משפחות".

מנתונים שהניח לפני מספר ימים ראש מנהל האוכלוסין במשרד הפנים הרצל גדז' על שולחנו של שר הפנים אלי ישי עולה כי מאז הסכמי אוסלו הגיעו לארץ כ 140 אלף פלשתינים במסגרת "איחוד משפחות", קרי נישואין בין פלשתינים לערבים אזרחי ישראל. לאחר נישואיהם מקבלים הפלשתינים היתרי עבודה ואישורי שהייה, והם מתחילים בתהליך מדורג של התאזרחות בארץ.

כתבנו עוזי ברוך הביא את הנתונים הבאים: בשנת 1993 אישר משרד הפנים יותר מ 23 אלף בקשות לאיחוד משפחות, ועפ"י נתוני מנהל האוכלוסין במשרד הפנים כל אחת מהבקשות הללו כוללת כ 6 נפשות שהם בני משפחתו של המבקש. בשנת 94' אושרו 4218 בקשות, בשנת 95' אושרו 4856 בקשות, בשנת 96' אושרו 3037 בקשות, ובשנת 2001 אושרו 2490 בקשות. סה"כ: משנת 93' עד 2001 אושרו 23,050 בקשות לאיחוד משפחות.

המודעות לנושא התעוררה רק באוקטובר 2001, ועקב כך החלו הלשכות האזוריות במשרד הפנים לבדוק את כל התיקים בדיקה שיטתית, ולהזין את המחשב כדי לקבל מערכת נתונים מסודרת. כאמור, לפני ימים אחדים הוגשו הנתונים לשר הפנים.

שר הפנים אלי ישי אמר ביומן ערוץ7 כי הנתונים מבהילים, וכי משמעותם היא שהפלשתינים מממשים את זכות השיבה בדלת האחורית. לדבריו, תופעת ההתאזרחות של ערבים מהאוטונומיה גדולה מששיער, ומדובר בתהליך מסוכן לישראל.

ישי אמר כי בקרוב ייזום משרד הפנים שינויי חקיקה אחדים כדי לבלום את תופעת התאזרחותם של פלשתינים בישראל, אך הוא ביקש להימנע מהוספת פרטים בעניין שינויי החקיקה שהוא מתכנן, מחשש שעתירה של פלשתינים לבג"צ תסכל את צעדיו.

נתון נוסף שעלה מבדיקת משרד הפנים, והוא אינו פחות בחומרתו, הוא נושא חדירתם של אזרחים פלשתיניים ירדנים לישראל. מזה 3 חודשים פועלים במשטרה לאיתור עשרות אלפי ירדנים השוהים בישראל שלא כחוק. עד כה נעצרו כ 300 בלבד. התברר כי מאז חתימת הסכמי השלום בין ישראל לירדן נוהגים פלשתינים אזרחי ירדן להיכנס עם אשרות תייר לישראל, ולהשתקע בה. מדובר על עשרות אלפי ירדנים המשתקעים בישראל.


