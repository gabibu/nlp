

שלטונות המכס באיטליה מטילים חרם על תוצרת יש"ע. הנחיות חדשות שהוציאו השלטונות דורשות מיבואני הסחורות הישראליות להפקיד סכום כסף בערך של 4-5 אחוזים מערך הסחורה, שיוחזר להם רק אם יתברר שמקור הסחורות אינו מיש"ע.

אם הסחורות אכן יוצרו ביש"ע, לא יוכל היבואן לשחרר את התוצרת. במשרד החוץ מודאגים מההשלכה שתהיה להנחיה הזו על כלל היצוא הישראלי לאיטליה, הנאמד כיום בכ- 450 מיליון דולר: "משמעות הדברים היא שהאיטלקים מטילים ספק בכל היצוא הישראלי, ו"חושדים" בו שהוא תוצרת תושבי היהודים מיש"ע, וזאת אף על פי שתוצרת זו מהווה רק חצי אחוז מכלל היצוא הישראלי. יש חשש כבד שיבואנים איטלקים ייבהלו מההנחיה החדשה ויפסיקו לסחור עם ישראל", אמר גורם בכיר במשרד החוץ.

אנשי משרד החוץ זימנו אליהם בדחיפות את נציגי שגרירות איטליה בישראל כדי לדון על הדברים. הדברים פורסמו באתר ynet.

נזכיר כי האיחוד האירופי הודיע זה לא כבר כי תוצרת ישראלית שמקורה ביש"ע לא תקבל פטור ממס ברמה שמקבלות סחורות אחרות שמקורן בישראל, ובעניין זה מתנהלים דיונים בין האיחוד ומשרד המסחר והתעשייה.

ח"כ צבי הנדל הניח אתמול, בתגובה, על שולחן הכנסת הצעת פיצויים למפעלים ביש"ע שיינזקו מהגזירות של האיחוד האירופי.


