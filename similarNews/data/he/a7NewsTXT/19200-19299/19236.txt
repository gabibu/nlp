

מחבל שחגר חגורת נפץ באוטובוס קו 176 שעשה דרכו מירושלים לכיוון מעלה אדומים, נלכד בידי חיילי מג"ב ונוסעים בזכות עירנות נהג האוטובוס.

המחבל, עלה אחר הצהרים בצומת הגבעה הצרפתית, על אוטובוס אגד קו 176 שהיה עמוס בנוסעים. נהג האוטובוס שחשדו התעורר, עצר במחסום מג"ב על כביש ירושלים-מעלה אדומים (מחסום זעיים) וסימן לשוטרים כי באוטובוס נמצא אדם חשוד.

שני שוטרי מג"ב, יוסי מסלי ואסף כהן מיהרו לעלות לאוטובוס. המחבל זינק לעברם והתפתחה תיגרה, במהלכה הצליחו השוטרים בסיוע נוסעי האוטובוס להשתלט על המחבל, להורידו מן האוטובוס ולגרור אותו על הרצפה כדי להרחיקו מן המקום.

סגן מפקד מחוז ירושלים תת ניצב אילן פרנקו אמר כי התושיה של נהג האוטובוס ופעילותם הנמרצת והמהירה של שוטרי המג"ב מנעה פיגוע רב נפגעים. חבלני המשטרה פוצצו את המטען באופן מבוקר. מעוצמת הפיצוץ ניתן להתרשם כי מדובר במטען רב עוצמה שהיה גורם לאסון רב נפגעים.

הנהג סיפר כי במהלך הנסיעה לכיוון מעלה אדומים, סמוך לתחנת הדלק "דור", קם המחבל על רגליו, התקדם והתיישב במושב הקדמי מימין לנהג. לפתע הבחין הנהג כי מהאדם שיושב לימינו מבצבצים חוטי חשמל ממעילו. הוא מיהר לקרוא לנוסע שישב לצד המחבל, איש "אגד" בעצמו - גדעון גיא - והורה לו לתפוס את ידיו של המחבל.

המחבל החל להאבק ושובל הגביר את מהירות הנסיעה תוך שהוא צופר לעבר מחסום צה"ל. בהגיעו למחסום פתח נהג האוטובוס את הדלתות כדי לאפשר לנוסעים לרדת וסייע לגדעון גיא להשתלט על המחבל עד להגעת שוטרי מג"ב לאוטובוס .

וצה"ל תפס טילי קאסם בלב הארץ

במחסום פתע באזור שכם לכד בצהריים כוח צה"ל משאית ובה שמונה טילי קסאם עם משגרים. המשאית היתה בדרכה משכם לג'נין. הערב יפרסם מפקד אוגדת יהודה ושומרון תא"ל ג'רי יצחק פרטים על לכידת המשאית במסיבת עתונאים מיוחדת במחנה חורון.

כתבנו קובי פינקלר מציין כי זוהי הפעם הראשונה שנתפס נשק מסוג זה ביהודה ושומרון. בצה"ל מעריכים כי בכוונת המחבלים היה לשגר את הטילים לעבר ישובי עמק יזרעאל.

התחמושת הוחבאה בתוך ארגזי פירות וירקות.

לפני שבועות אחדים דיווחו קציני מודיעין כי גם לשטחי הרשות הפלשתינית ביהודה שומרון הגיעו משגרים וטילי קאסם, ועם לכידת המשאית עמוסת הטילים, אומת הדיווח.

חייל צה"ל נפצע באורח קל מירי מחבלים באזור התעשייה נווה דקלים

חייל צה"ל נפצע בצהריים באורח קל במהלך חילופי אש עם הפלשתינים באיזור התעשיה של נווה דקלים. קודם לכן ירו מחבלי הרש"פ שתי פצצות מרגמה לעבר אחד היישובים בדרום החבל. הפצצות נפלו בשטח הרש"פ (A).
כמו כן, מחבלים הפעילו מטען ופתחו באש אל מוצב טרמית, בגבול ישראל-מצרים. באירועים אלה איש לא נפגע.

פלשתינים פתחו באש ממערב לטול כרם לעבר כלי רכב של פועלים שעבדו בכביש חוצה ישראל . לא היו נפגעים אולם נגרם נזק לאחד מכלי הרכב. כתבנו חגי הוברמן מדווח כי חיילי צה"ל השיבו באש לעבר הכיוון המשוער ממנו בוצע הירי.
