

היום ידון בג"צ בעתירתו של עו"ד ירון לב-גורן נגד משטרת ישראל. לב- גורן, ששימש כתובע במשטרת ישראל, טוען כי למרות חוות הדעת המקצועיות הטובות שהיו על עבודתו, פיטרה אותו המשטרה לאחר כעשרה חודשי עבודה, וזאת בשל מוגבלותו. לב- גורן מתקשה לשבת או לעמוד לאורך זמן, מוגבלות שנוצרה בעקבות תאונת דרכים שבה נפגע.

לב-גורן טוען עוד כי נכותו אינה פוגעת ביכולתו לשמש עורך דין במשטרה, ולכן פיטוריו מנוגדים לחוק שוויון זכויות לאנשים עם מוגבלות.

בדיון קודם שנערך בעתירה לפני כעשרה חודשים אמרה השופטת דורית בייניש לנציגת המדינה, כי לא יתכן שהמשטרה לא תאפשר לאדם לעבוד כעורך דין רק בשל מוגבלותו. לעתירה הצטרף גם ארגון "בזכות", הפועל לקידום זכויות האדם של אנשים עם מוגבלות.

בתוך כך ממשיכים הנכים בשביתתם. ביום שני כחמישה עשר מהמפגינים פתחו בשביתת רעב, ושניים מהם הובהלו אתמול לבית חולים בעקבות חולשה.

