

מנתונים שפרסם מכון "ממרי" לפני ימים אחדים על מצבה הכלכלי של מצרים עולה כי מצרים מצויה במשבר כלכלי חמור. בדו"ח מובאים נתונים כגון מצב המטבע, בעיית האבטלה והשקעות החוץ.

בעקבות כך נציגי מדינות וארגונים תורמים נועדו היום בשארם א-שייח והתחייבו להעניק למצרים סכום של כ-10.3 מיליארד דולר, במענקים ובהלוואות, כדי לסייע לכלכלה הכושלת שלה.

כ-2.1 מיליארד דולרים יימסרו למצרים מיד, ואילו היתר יועברו אליה תוך שלוש השנים הבאות, אמרה שרת המדינה לענייני חוץ פאיזה אבו אל נגאה, שעמדה בראש המשלחת המצרית בוועידה.

נציין כי לפני חודשים אחדים אמר ראש "מרכז אריאל למחקרי מדיניות" אריה סתיו כי למרות הנתונים הכלכליים הקשים במצרים 20% מהתל"ג שלה מופנה להתחמשות. לדבריו, נתון זה מאפיין מדינה המתכוננת למלחמה. צבאה, אומר סתיו, הוא אחד הצבאות הגדולים החמושים והמודרניים ביותר בעולם, עם 450 אלף חיילים, ועוד 400 אלף חיילי מילואים. כל אלו, אומר סתיו, בלא שיהיה איום כלשהו מופנה אליה.
