

שוטרי מפלג המיעוטים של מחוז ירושלים סגרו אתמול את משרדי הרש"פ בבית חנינא ובבנין נוזיה במזרח העיר.

מדובר במשרדים שפעלו בתקופה האחרונה בחסות הרשות הפלשתינית.

אתמול בשעות אחה"צ מסרו חוקרי המשטרה צווי סגירה חדשים לנציגי האוריינט האוס שעבדו במשרדים המשתייכים אליו, משרדים אשר הוצאו צווים לסגור אותם כבר לפני כחצי שנה.

השר לבטחון הפנים עוזי לנדאו החליט אתמול להאריך ב-6 חודשים נוספים את הצו נגד פעילותם של המוסדות והמשרדים הפלשתיניים הפועלים באוריינט האוס ומחוצה לו, וזאת במסגרת מדיניותו לשמירה על הריבונות הישראלית בירושלים.

הצו החדש ייכנס לתוקפו בתאריך 8.2.02. ההחלטה להאריך את תוקף הצו התקבלה תוך התייעצות עם גורמי הביטחון והמשטרה לאחר שהחומר הרב שנתפס באוריינט האוס אישש את המידע, ולפיו הפעילות הבלתי חוקית של הרשות הפלשתינית במקום נמשכת. השר ציין כי המוסדות והמשרדים המפורטים בצו הם למעשה נציגות של הרש"פ, וחלקם פועלים בתחומי ריבונותה של מדינת ישראל, בניגוד לחוק.

