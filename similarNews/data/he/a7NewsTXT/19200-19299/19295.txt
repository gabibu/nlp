

רשת הטלוויזיה האמריקנית סי.בי.אס. תשדר סרט וידיאו על מאמצי הכבאים להצלת בני אדם בתוך המגדל הצפוני של מרכז הסחר העולמי, לפני שקרס ב-11 בספטמבר. הסרט ישודר ב-10 במארס, והוא כולל 45 דקות של צילומים.

האחים הצרפתים גדעון וג'יל נודה קלטו במצלמותיהם גם את המטוס הראשון שפגע במגדלים, כשצילמו במנהטן סרט תיעודי על חייו של כבאי בניו-יורק. "מדובר בתיעוד מדהים של סיפור, מזווית שאיש טרם ראה", אמרה סוזאן זירינסקי, בכירה ב-סי.בי.אס. הממונה על התוכנית המיוחדת.

העיתון "ניו יורק טיימס" תיאר את סרטם של האחים נודה "חומר גולמי" ו"מבט יוצא דופן להיסטוריה ברגע שבו היא מתרחשת". בצילומים נראים כבאים המקימים בקור רוח חדר מצב בתוך המגדל הצפוני, גם אם הפחד ניכר בפניהם. "כשהמגדל הדרומי מתמוטט, התמונה נעשית עכורה יותר, ונראה כאילו מדובר בצילומים תת-ימיים", כתב ה"טיימס". הצלילים היחידים בסרט הם הצווחות ממכשיר רדיו, וצרחות של אנשים.

הצלמים גדעון וג'יל נודה למדו בבית הספר לקולנוע באוניברסיטת ניו-יורק. במאי 2001 החלו האחים לתעד את חייו של כבאי בעיר ניו-יורק. ב-11 בספטמבר הם התלוו לכבאים שבדקו דליפת גז, ולפתע שמעו רעש של מטוס מעל ראשיהם. הם כיוונו את המצלמות לעברו, וצילמו את המטוס הראשון ממש ברגע שהוא פגע במגדלים. האחים נודה החליטה לתרום את ההכנסות מהפרויקט לקרן מלגות למשפחות הכבאים.


