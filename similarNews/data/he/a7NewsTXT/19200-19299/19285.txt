

"אנו עדים בתקופה האחרונה לנסיונות גוברים והולכים של החמאס וארגונים אחרים בגיבוי הרשות הפלשתינית להעתיק את משגרי ה"קאסם" אל ערי התפר - ג'נין, טול כרם וקלקיליה - לאיים באופן ישיר על מרכזי האוכלוסין בישראל". כך אמר אמש מפקד אוגדת יהודה ושומרון, תא"ל יצחק גרשון.

טילי הקאסם נתפסו במחסום פתע שהציבו חיילי מילואים. במהלך חיפוש במשאית "ירקות" ערבית גילו החיילים חלקים של טילי קאסם ומשגר אחד. החלקים כללו גם מרעומים וראשים קרביים לטילים במשקל של כ-6 ק"ג כל ראש.

הנהג הערבי הועבר לחקירה על ידי השב"כ.

תא"ל יצחק גרשון אמר שמדובר ברקטות בקוטר 120 מ"מ אשר נפילתם במרכזי אוכלוסין יכולה לגרום לנפגעים רבים. לדברי תא"ל גרשון, מדובר בצעד פלשתיני התקפי מובהק שאין בינו ובין הגנה על אזרחים פלשתינים או אכיפת סדר ולא כלום.

שר הבטחון בנימין בן אליעזר נשאל לתגובתו לאירוע בשעת ביקורו בארה"ב, והשיב כי הברחת הטילים ליהודה ושומרון אינה דבר קל וכי נסיון ההברחה מאמת את המידע שבידי ישראל כי החמאס מבקש לירות טילי קאסם על מרכזי האוכלוסין במרכז הארץ. לדברי בן אליעזר, אם צעד כזה ייעשה על ידי הפלשתינים, מדובר "בשינוי דרמטי" עליו תצטרך ישראל להגיב בהתאם.

על פי המידע המצוי עד עתה אצל גורמי הביטחון בארץ הוכנו טילי "קאסם 2" במחרטות בשכם. ייתכן כי טילים אחרים הנמצאים בשטחי יו"ש הוברחו לשם מרצועת עזה, שם עוסק החמאס בייצור המוני שלהם מזה חודשים ארוכים.

כתבנו קובי פינקלר הדגיש כי זוהי הפעם הראשונה שנתפס טילים ביהודה ושומרון.


