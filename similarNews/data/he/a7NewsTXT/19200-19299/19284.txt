

בזכות ערנותו של נהג אוטובוס נמנע פיגוע רב נפגעים ונלכד המחבל המתאבד שנשא חגורת נפץ על גופו. אוטובוס קו 176 עשה את דרכו אתמול אחר הצהריים מירושלים לכיוון מעלה אדומים, ובין נוסעיו מחבל, שעלה בצומת הגבעה הצרפתית. האוטובוס היה עמוס בנוסעים. נהג האוטובוס חשד באחד הנוסעים, עצר במחסום מג"ב על כביש ירושלים-מעלה אדומים (מחסום זעיים), ואותת לשוטרים כי באוטובוס נמצא אדם חשוד.

שני שוטרי מג"ב, יוסי מסלי ואסף כהן, מיהרו לעלות לאוטובוס. המחבל זינק לעברם והתפתחה תגרה. תוך כדי התגרה הצליחו השוטרים בסיוע נוסעי האוטובוס להשתלט על המחבל, להורידו מן האוטובוס ולגרור אותו על הרצפה כדי להרחיקו מן המקום. סגן מפקד מחוז ירושלים תת ניצב אילן פרנקו אמר כי התושייה של נהג האוטובוס ופעילותם הנמרצת והמהירה של שוטרי מג"ב מנעה פיגוע רב נפגעים. חבלני המשטרה פוצצו את המטען באופן מבוקר. מעוצמת הפיצוץ היה אפשר להתרשם כי המטען היה רב עוצמה, ושלו היה מתפוצץ היה גורם אסון רב נפגעים.

הנהג סיפר כי במהלך הנסיעה לכיוון מעלה אדומים, סמוך לתחנת הדלק "דור", קם המחבל על רגליו, התקדם והתיישב במושב הקדמי מימין לנהג. לפתע הבחין הנהג כי מהאדם שיושב לימינו מבצבצים חוטי חשמל ממעילו. הוא מיהר לקרוא לנוסע שישב לצד המחבל, איש "אגד" בעצמו - גדעון גיא - והורה לו לתפוס את ידיו של המחבל.

המחבל החל להיאבק עם תוקפיו, והנהג הגביר את מהירות הנסיעה תוך כדי שהוא צופר לעבר מחסום צה"ל. בהגיעו למחסום פתח נהג האוטובוס את הדלתות כדי לאפשר לנוסעים לרדת, וסייע לגדעון גיא להשתלט על המחבל, עד להגעת שוטרי מג"ב לאוטובוס.

ועוד מאירועי "מלחמת אוסלו":

כתבנו חגי הוברמן מדווח כי מחבלים פתחו באש לעבר עובדי כביש חוצה ישראל מכיוון טול כרם.
איש לא נפגע, אולם נגרם נזק לאחד הרכבים של העובדים. כוחות צה"ל השיבו אש אל מקורות הירי.
ערבים יידו אבנים מכיוון מחנה הפליטים שועפאט לעבר רכבה של נהגת ישראלית ברחוב אלי טבין בשכונת פסגת זאב שבצפון ירושלים. כתוצאה מיידוי האבנים ניזוקה שמשת הרכב, והנהגת לקתה בהלם.

בצהרים נתגלה סמוך לכפר יעבד ליד ג'נין מטען חבלה . כתבנו קובי פינקלר מסר כי מדובר במטען שמופעל בהפעלה סלולרית. חבלנים נטרלו אותו.

חייל צה"ל נפצע אחר הצהרים באורח קל מירי מחבלים באזור התעשייה נווה דקלים. החייל נפצע מרסיסים, ופונה לבית החולים סורוקה בבאר שבע.

מוקדם יותר נורו שני רימונים נגד טנקים לעבר מוצב צה"ל באזור התעשייה נווה דקלים בגוש קטיף. לא היו נפגעים, ולא נגרם כל נזק.

ליד מוצב טרמית, בגבול ישראל-מצרים, הפעילו מחבלים מטען ופתחו באש לעבר חיילי צה"ל. איש לא נפגע.


