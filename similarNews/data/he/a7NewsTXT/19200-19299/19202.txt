

חוק ההסדרים עבר בקריאה שניה ושלישית במליאת הכנסת לפני זמן קצר, ברוב של 48 חברי כנסת מול 18 שהתנגדו.

בעד החוק הצביעו ח"כים מסיעות: ש"ס, הליכוד, העבודה, יהדות התורה, האיחוד הלאומי-ישראל ביתנו, מפד"ל, המרכז, ישראל בעלייה, וחירות. לחוק התנגדו ח"כ אברהם בורג וח"כים ממרצ, גשר, עם אחד, שינוי והסיעות הערביות.

נמנעו הח"כים: אברהם שוחט ואופיר פינס. נציגי סיעת הבחירה הדמוקרטית לא השתתפו בהצבעה. כעת החלה הכנסת בהצבעות על חוק תקציב המדינה לשנת 2002.

לאחר עיכובים ממושכים וגרסאות רבות מספור הגיע היום תקציב מדינת ישראל לשנת 2002 אל שולחן הכנסת להצבעה בקריאה שנייה ושלישית. אתמול אחר הצהריים דנה הכנסת בהסתייגויותיה של האופוזיציה בעניין חוק ההסדרים, הנלווה לחוק התקציב. מספר ההסתייגויות הגבוה ממסגרות התקציב, כאלף במספר, הביא את נשיאות הכנסת להקציב לכל חבר כנסת מסתייג 3 דקות להצגת עמדתו.

העברת החוק להצבעה בכנסת התאפשרה לאחר שאתמול בבוקר אישרה וועדת הכספים את החוק. לאחר שהסתבר כי ההבטחות שנתנו פקידי האוצר ליו"ר ועדת הכספים ח"כ יעקב ליצמן באשר להכללת תקציבי הישיבות בבסיס התקציב לא מומשו נדחו דיוני הוועדה, שהיו אמורים להתנהל ביום ב'. ליצמן ביטל את ישיבת הוועדה, ופקידי האוצר התנצלו ואמרו כי הדברים אירעו בעקבות טעות, אולם לאחר שתוקנה הטעות וח"כ ליצמן ביקש לכנס את הוועדה, הסתבר כי 40 מתוך 230 מיליון השקלים המובטחים למוסדות חרדים לא נכללו בספר התקציב.

בראיון לערוץ 7 אתמול אמר ח"כ אמנון כהן מש"ס כי החשיבות בהכנסת ההקצבה לישיבות לבסיס התקציב היא גדולה מאוד משום שאחרת יש להיאבק על מתן הכספים הללו כל חודש מחדש, ונוסף על כך זו הייתה השיטה להציג את החרדים כסחטנים. כהן הסביר כי כל שנה, מתוקף הסכמים קואליציוניים, מקצצים פקידי האוצר בסכום המגיע לצבור החרדי. לאחר דיונים היו מודיעים מעל בימת הכנסת כי ניתנת תוספת תקציב לחרדים, בעוד שהיה מדובר בעצם בסכום דומה למה ששולם בשנה שלפני כן. כך, מדי חודש בחודשו, היו מוצגים החרדים כסחטנים.

כהן טען כי ה"טעות" של פקידי האוצר כוונה שוב למטרה של הצגת החרדים כאלה שמקבלים כספים על גבם של החלשים בחברה, וציין כי אינו חושב שזו הייתה שגגה כלל.
