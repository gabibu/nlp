

הערב ייצא ראש הממשלה אריאל שרון לארצות הברית להיוועד עם הנשיא בוש. מאז ביקורו הראשון שם כראש ממשלה, לפני 11 חודשים, ביקור שבמהלכו אמר שרון כי ערפאת שקרן וכי אי אפשר לסמוך על מילתו- אמירה שהתמיהה בזמנו גורמים רבים בוושינגטון, חלה התקרבות גדולה בין עמדותיה של ארה"ב לאלה של ישראל.

יורם לוי, כתב עתי"ם, קובע כי שרון מגיע לארה"ב לאחר שנקט שני צעדים טקטיים משמעותיים: הוא נפגש עם אבו מאזן ואבו עלא, דבר שהפתיע מאוד את האמריקנים, והראה להם ששרון רוצה להגיע להסדר עם הרש"פ. הצעד הנוסף שנקט שרון היה ההדגשה בראיונות שהעניק לתקשורת בארץ ובארה"ב, כי עדיין אפשר להגיע להסדר עם ערפאת, ולכן יש להמשיך וללחוץ עליו. באמירה זו חסך שרון מן האמריקנים את הצורך לפעול נגד ערפאת, דבר שמנוגד לאינטרסים שלהם במזרח התיכון.
על רקע עמדתו של הממשל האמריקני, המאוכזב מערפאת, מגיע שרון לארה"ב כשאינו צריך "לשכנע את המשוכנעים". שרון מצוי במעמד שבו קל לו להסביר לאמריקנים מדוע אינו יכול להתחייב, במצב של משבר אמון כה עמוק, למדינה פלשתינית, ולהציג את התנגדותו לתכנית פרס- אבו עלא.

נושא נוסף שיעלה שרון הוא האיום האירני על ישראל. גם בתחום זה "הקרקע מוכנה" לשרון משום שאם בעבר קראו האמריקנים לפיוס עם אירן הרי שהיום הם רוגזים על כך שאירן נותנת מחסה ללוחמי הטרור של "אל- קאעידה", ומנסה לערער את יציבותו של המשטר החדש באפגניסטן. לאלה יש להוסיף את תפיסת האונייה "קארין A", אשר בה הייתה מעורבת איראן, ואת נאומו של בוש, שבו הוא הכליל את איראן ב"ציר הרשע".

נושא נוסף שיעלה שרון בדיוניו הוא הנושא העירקי, שהודיעה זה מכבר כי אם ארה"ב תתקוף אותה היא תגיב נגד ישראל. שרון יבקש לשמוע על תכניות האמריקנים בנדון.



