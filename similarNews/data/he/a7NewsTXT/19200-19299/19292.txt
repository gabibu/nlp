

125 חיילים וקצינים במילואים הצטרפו לחותמי "מכתב הקצינים", שהודיעו כי יסרבו לשרת ביש"ע. עד כה השעה צה"ל מתפקידם 48 קצינים שחתמו על המכתב.

בין החותמים נמצא גם סרן יובל תמרי, בנו של האלוף נחמיה תמרי, שנהרג בהתרסקות מסוק ב-1994. ב"קול ישראל" דווח כי תמרי משרת בחיל האוויר, וכי הוא החליט להצטרף לקבוצת החותמים משום שהם מבטאים את עמדתו.

סא"ל במיל' יואל מרשק, חבר בתנועה הקיבוצית המאוחדת, וראש אגף משימות בתנועה, אמר לערוץ 7 כי אף על פי שהוא מבין את מצוקת הקצינים כעולה מן המכתב, והוא שמח לרגישותם לחיי אדם, לטוהר הנשק ולמוסר אישי, סרבנות היא מסר של "צאו למלחמה בלעדי".

לדעתו צריכים הקצינים להצטרף בהתנדבות לחיילים המוצבים במחסומי צה"ל, ולהשפיע מעולמם המוסרי על התנהגות החיילים. סירובם, לדבריו, הוא פגיעה באושיות הדמוקרטיה במדינה. אדם שרוצה להביע דעה פוליטית, לדבריו, צריך לממש את דעתו פעם ב 4 שנים בקלפי, אך מהרגע שנבחרה ממשלה הפועלת באופן דמוקרטי ובמסגרת החוק אין להפר פקודות, אמר מרשק. הוא ציין כי הוא וחבריו פתחו במבצע גיוס מתנדבים לשרת 12 ימים במחסומים, וזאת, לדבריו, כדי לתת "דוגמא אישית".

