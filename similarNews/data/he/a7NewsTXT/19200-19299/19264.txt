

התקפה חריפה ויוצאת דופן על מלחמתה חסרת הפשרות של ארה"ב בטרור נשמעה מפי שר החוץ הצרפתי ודרין בראיון לתחנת הרדיו"פראנס אינטר". ודרין אמר "הדרך הפשטנית בה מטפלת ארה"ב בענייני העולם, רק מהזווית של המאבק בטרור, מאיימת על העולם", "אנו חיים היום תחת האיום של פשטנות חדשה, שמהותה למקד את כל בעיות העולם אך ורק במאבק בטרור, מה שאינו רציני", ציין ודרין.

שר החוץ הצרפתי הוסיף כי הוא אינו מופתע מהגישה החד-צדדית של ארה"ב, שלדבריו באה לידי ביטוי עם עלייתו לשלטון של הנשיא ג'ורג' בוש.

ודרין גם תקף את מדיניותה של ארה"ב ביחס לישראל: "האירופים אינם מסכימים היום עם מדיניות הבית הלבן במזרח התיכון, והם סבורים כי תמיכה במדיניות הדיכוי של אריאל שרון היא טעות", אמר תוך שהוא מוסיף כי "בידודו של יאסר ערפאת הוא שגיאה נוספת. אולם האירופים לא הושפעו בשבועות האחרונים מהעמדות שנקט הבית הלבן", הוסיף.
