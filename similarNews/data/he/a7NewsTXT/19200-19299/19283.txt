

מירי אוחנה, בת 45, ובתה, יעל בת ה-11, שנרצחו אמש בבית המשפחה במושב חמרה, הובאו למנוחות בשעה 14:30 בבית העלמין ירקון בפתח תקוה.

קרוב משפחה, סיפר על שיחתו האחרונה עם מירי: "השיחה נותקה, ואחרי חמש דקות חזרתי אליה שוב, והיא אמרה לי- נפגעתי. צלצלתי למוקד והודעתי להם שמירי אוחנה נפגעה. הם חקלאים. משפחה שורשית, שחיה הרבה שנים בחמרה. כל הילדים שלה גדלו בחמרה, משרתים בצבא. הילדה בטיפולים, נכה. היא טיפלה בה כל הזמן ובגלל זה היא לא עבדה בחוץ, רק טיפלה בילדה".

הלוויתו של חייל המילואים משה מקונן התקיימה בשעה 14:00 בבית העלמין בבית שאן. רבים מבני העדה האתיופית הגיעו להלוויתו. בן דודו יעקב, ספד לו ואמר:"הוא טיפל באחים שלו ובהורים שלו, כאבא וכאח הגדול. המנהיג בבית. אדם שבכל מקום שאתה שם אותו, הוא מסתדר עם כולם. מחייך עם כולם. אדם, שאי אפשר לתאר את המפוארות שלו. אדם יקר הלך לנו".

מירי אוחנה ובתה יעל נרצחו בביתם אתמול בפיגוע חדירה במושב חמרה בבקעת הירדן. חייל צה"ל, רב סמל ראשון משה-מג'וס מקונן, בן 33 מבית שאן, נרצח אף הוא במהלך החדירה.

כתבנו קובי פינקלר מדווח כי אתמול התקבלה התרעה מודיעינית כי מחבל מאזור טובאס יצא לכיוון יישובי צפון הבקעה כדי לבצע פיגוע. צה"ל הזרים כוחות סדירים לאזור ורכזי הביטחון ביישובים הקפיצו את כיתות הכוננות. התושבים קיבלו הוראה להיכנס למרחבים מוגנים.

סמוך לשעה שמונה בערב חדר מחבל חמוש לאזור חממות המושב חמרה שבבקעה. שני אנשי ביטחון שסיירו ליד החממות הותקפו בירי וממכת אש זו נהרג החייל משה-מג'וס מקונן. בעת שחברו חזר ליישוב כדי לקרוא לתגבורת, חדר המחבל לאזור הבתים ביישוב והחל לירות לעבר כוחות הביטחון. החיילים השיבו אש לעברו, והוא חמק מהם והצליח לחדור לבית משפחת אוחנה. האם, מירי, ובתה, יעל, נורו בידי המחבל שאף ניהל קרב יריות עם החיילים שהקיפו את הבית. קצין צה"ל התקרב לחלון המשקיף אל הסלון, ירה במחבל וחיסלו. החיילים פרצו פנימה ומצאו את הילדה גוססת ואמה פצועה קשה. הבת, יעל, נפטרה זמן קצר לאחר מכן, והאם הועברה במסוק של צה"ל לבית החולים הדסה עין כרם בירושלים, אך הרופאים לא הצליחו להציל את חייה.

"גדודי אל אקצה", הזרוע הצבאית של הפתח', בראשותו של ערפאת, קיבלו עליהם את האחריות לפיגוע. בתגובה תקפו מטוסי F16 מפקדה של מחבלי הרש"פ בשכם.

לאחר הפצצת חיל האוויר בשכם, פתחו הפלשתינים את בתי הסוהר בשכם ושחררו את כל מחבלי החמאס והג'יהאד האסלאמי.

שעות ספרות קודם הפיגוע בחמרה אמר ערפאת בנאום בפני מאות מתומכיו ברמאללה כי "נגן על מקומותינו הקדושים ועל אדמת הברית, לירושלים צועדים מיליוני שאהידים". הוא שלהב את הקהל כשהוא חוזר על המילים "לירושלים צועדים מיליוני שאהידים" שוב ושוב.

מדיניות ההסתה של ערפאת תואמת את הדיווחים של גורמי ביטחון האומרים כי הפתח' גייס כבר חוליות של עשרות מחבלים מתאבדים המוכנים לצאת לפיגועים.
