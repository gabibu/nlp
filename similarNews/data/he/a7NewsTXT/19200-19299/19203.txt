

לפני חודשים אחדים הקים ארגון "התנזים" של הפתח' יחידת מתאבדים בג'נין בצפון השומרון. אנשיה מוכנים לבצע בישראל פיגועי התאבדות בכל עת.

חברי יחידת המתאבדים שייכים לארגונים שונים: הפתח', החמאס והג'יהאד האיסלמי.

דפוס הפעולה של מחבלים אלה הוא להגיע למרכזי ערים ישראליות להרוג ולפצוע כמה שיותר יהודים. מחבלים מיחידה זו בוחרים למות במהלך הפיגוע בידי כוחות הביטחון לעומת מחבלי החמאס והג'יהאד שמפוצצים את עצמם.

יש עוד התפתחות בקרב ארגוני המחבלים: השיטה החדשה של המתאבדים היא להציע את שירותיהם לכל המרבה במחיר, ללא קשר להשתייכות הארגונית.

המחבלים אינם מצליחים לבצע פיגועים בכמות שהיו רוצים, שכן כוחות הביטחון מצליחים לסכל נסיונות פיגוע רבים ע"י פעילות גלויה וסמויה.

הזרוע הצבאית של הפתח': התחלנו ביצור טילי "אל-אקצה 2"

בנוסף לפעילות של יחידת המתאבדים, הפתח' משקיע מאמצים בפיתוח טילים ארוכי טווח כדי לפגוע בערים הגדולות בישראל. אתמול אחר הצהרים פרסמה הזרוע הצבאית של הפתח' הודעה בעזה ובה נאמר כי חברי הארגון הצליחו "לייצר את הדור השני לטילים מסוג אל-אקצה 2".

סוכנות עתי"ם מוסרת כי בתחנת הטלוויזיה של החיזבאללה "אל מנאר", שודרו צילומי ניסוי של הטיל המגיע לטווח של 15 ק"מ. מדובר בטילים הדומים בסוגם לטילים שיצרה תנועת חמאס "קאסם 1" ו"קאסם 2".



