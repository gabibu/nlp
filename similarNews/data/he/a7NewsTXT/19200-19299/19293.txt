

נחמן שי, יו"ר רשות השידור, התמנה למנכ"ל המשרד הישראלי של איגוד הקהילות היהודיות, פדרציית צפון אפריקה (UJC), וכסגן נשיא בכיר.

שי הודיע כי הוא ימשיך לכהן גם כיו"ר רשות השידור, אך ללא שכר. כתבת "מקור ראשון" חני לוז מסרה כי יו"רים קודמים כיהנו אף הם ללא שכר ברשות השידור, במקביל לשירותם במשרה אחרת.

לדבריו, בתהליכים הקשים והכואבים של הבראת רשות השידור הוא רואה לנכון להמשיך את כהונתו כיו"ר הרשות. את ההחלטה העביר שי לשר הממונה ח"כ רענן כהן.

הכתבת חני לוז מוסיפה כי לאחר שהוועד המנהל והמליאה שבראשותו הביאו להתפטרותו של המנכ"ל הקודם אורי פורת היה נחמן שי מועמד למנכ"ל רשות השידור. לפני שבועות אחדים הודיע השר הממונה רענן כהן כי הוא ממנה את רן גלינקא כמנכ"ל קבוע ברשות.

האם יוחלף גם המגיש של "מבט" חיים יבין? אתמול התפרסם כי גורמים בכירים ברשות בוחנים אפשרות לבטל את החוזה של הרשות עם יבין, ולמנות מגיש אחר למהדורה.

עפ"י דיווחו של כתב גלי צה"ל עמית סגל דוח פנימי של מבקרת רשות השידור רומה אבישי חשף כי חוזהו של יבין נחתם, לכאורה, בניגוד לכללי המנהל התקין, ולא אושר כחוק. מהדוח אף עולה כי בזמן שיבין שהה בחופשה בת חמישה שבועות, שעליה לא דיווח, הוא קיבל שכר בסך 20 אלף דולר. סגל ציין כי ברשות מעריכים שיוזמת הכנתו של הדוח באה מגורמים בכירים ברשות המעוניינים בהדחתו של יבין. בשבועות האחרונים הם אף גיששו אצל מגישי טלוויזיה בכירים בניסיון לבדוק האם יסכימו להגיש את ''מבט''.

תגובת חיים יבין: "החוזה נחתם כדת וכדין. הוא המשך לחוזה שהיה לי מ 98', ומנכ"ל רשות השידור אישר אותו ביולי האחרון".

מרשות השידור נמסר: "הדו"ח הוגש היום, המנכ"ל כבר קיבל אותו, נקרא, נבדוק, ונגיב בהתאם"


