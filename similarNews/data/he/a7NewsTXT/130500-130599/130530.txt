

משרד התמ"ת ממשיך באמצעות תכנית "אשנב כל" אשר מוקד פעילותה באשקלון, לסייע למפוני גוש קטיף להשתלב במעגל העבודה.

משרד התמ"ת ממשיך באמצעות תכנית "אשנב כל" אשר מוקד פעילותה באשקלון, לסייע למפוני גוש קטיף להשתלב במעגל העבודה. לאחרונה פנה משרד התמ"ת למספר מפעלי תעשייה וביקש מהם לסייע במאמץ הלאומי לקליטת מפוני גוש קטיף.

חברת אינטל נענתה לפנייה וקימה בשבוע החולף מפגש בקרית גת עם קבוצה של כ- 30 ממפוני גוש קטיף, במטרה לבחון אפשרות לשילובם במפעל. יצוין כי במסגרת המפגש הועברו קורות חיים של חלק מהמבקרים והחל תהליך מיון מתוך מגמה לשלב עובדים מתאימים פוטנציאלים למפעלי אינטל בישראל (חיפה, פתח תקוה, ירושלים וקרית גת).

מחברת אינטל נמסר כי הקבוצה הראשונה שביקרה ביום חמישי האחרון לבחון אפשרות העסקתם באינטל , הינה אחת מארבע קבוצות.

התאחדות התעשיינים הצטרפה לקריאתו של מנכ"ל התמ"ת, רענן דינור והעבירה למנהל תכנית "אשנב כל" בתמ"ת אבי דואן, רשימה של כ- 500 משרות פנויות במפעלי התעשייה השונים שיכולים להתאים למפונים בעיקר מאיזור הדרום. גם התעשייה האווירית הודיעה כי היא תבחן אפשרות לשילוב עובדים במפעליה.

אבי דואן, מנהל התכנית מציין כי במרכז התעסוקה למפוני חבל עזה "אשנב כל" פועלים נציגים של שירות התעסוקה ביטוח לאומי תכנית מעברים ומט"י אשר נותנים מענה בנושא יעוץ תעסוקתי למפונים, תחת קורת גג אחת. הנציגים יוצאים לשטח לכיוון הלקוח ומעניקים סיוע בתחום יזמות ותעסוקה.

עוד מציין דואן כי עד היום במסגרת תכנית "אשנב כל" הופנו 310 איש ל- 570 משרות (מתוך מאגר של 1420 משרות קיימות), בפועל עובדים כ- 80 איש.

"קיים פער בין כח האדם המיועד להשמה לבין המשרות ודרישת המעסיקים וזאת בנוסף לפערי ציפיות בקרב האוכלוסייה עצמה", מוסיף דואן.
