

עשרות אזרחים ערבים מהנגב התארגנו בימים האחרונים כדי להגיש תביעות פליליות-אזרחיות נגד שוטרי משטרת העיירות. ביום ג' שעבר תקפו עשרות שוטרים את תושבי ביר אל-משאש במהלך הדבקת צווי הריסה על בתי הכפר.

כמה עשרות אזרחים ערבים מהנגב התארגנו בימים האחרונים כדי להגיש תביעות פליליות-אזרחיות נגד שוטרי משטרת העיירות.

ביום שלישי שעבר תקפו עשרות שוטרים את תושבי ביר אל-משאש במהלך הדבקת צווי הריסה על בתי הכפר. אנשי הכפר והסביבה אירגנו במקום הפגנת מחאה, וכמה נשים ניסו למנוע מאנשי המשטרה להדביק את צווי ההריסה. בעקבות זאת התפתח עימות בין התושבים לשוטרים.

הערבים טוענים כי השוטרים פתחו באש חיה לעבר התושבים, תקפו אותם ללא אבחנה והיכו כל מי שעמד בדרכם. לדבריהם, במהלך ההתקפה איבדה נג'וד אבו סבית (26), שהיתה בשלבים מתקדמים של הריונה, את עוברה. הם גם טוענים כי 13 נשים אחרות נפצעו במהלך האירועים, כמה מהן בהריון. השוטרים, לדברי הערבים, אף פרצו לבתי התושבים וגרמו נזק לרכוש. בעקבות האירועים בביר אל-משאש עצרה המשטרה 42 בני-אדם, ביניהם שלוש נשים.

כתבנו חגי הוברמן מציין כי מאז העימות ביום שלישי שעבר, התקיימו מגעים בין צמרת המשטרה באזור הדרום ובין כמה מהמותקפים.

ביום שישי שהתקיים כינוס מחאה בכפר ביר אל-משאש, בהשתתפות נציגי המועצה האזורית של הכפרים הלא-מוכרים בנגב, חברי-כנסת הערבים, נציגי ועדת המעקב העליונה, עמותות וארגונים ערביים ויהודיים. נציגי הציבור הערבי הדגישו כי הצעד הראשון שעל המשטרה לנקוט, וללא תנאי, הוא פיטוריו של אילן פרץ, מפקד משטרת העיירות, האחראי העיקרי להתקפה ולהתלהטות הרוחות בכפר ביר אל-משאש, ומי שנתן את ההוראות המפורשות "להכות את האזרחים שניסו למנוע את הדבקת צווי הריסה".

לדברי השר לבטחון פנים גדעון עזרא, השוטרים "היו נתונים לסכנת חיים ולכן הגנו על עצמם". הוא הודיע כי הוא מגבה את המשטרה אלא אם יתברר אחרת.
