

ח"כ מגלי והבה סיכל היום בדיונים מטעם ה"יורומד" במרוקו הצעה לכפות על ישראל להמשיך לשאת באחריות על רצועת עזה.

סגן שרת החינוך ח"כ מגלי והבה, המשתתף בדיוני הוועדה המדינית-ביטחונית של ארגון 'יורו-מד' במרוקו, במסגרת תפקידו כסגן יו"ר הארגון, הכולל בתוכו את מדינות אגן הים-התיכון ואירופה, סיכל קבלת החלטה לקבוע כי ישראל עדיין נושאת באחריות על רצועת עזה למרות הנסיגה, על ידי הסרתה מסדר היום. את ההצעה יזמו נציגת שבדיה (ממוצא ערבי) והפלשתינים.

והבה הביע מחאה חריפה נגד הצעה זו "לא יעלה על הדעת שלאחר נסיגת ישראל מרצועת עזה, מעשה אשר ראש הממשלה, אריאל שרון, שביצע אותו ללא דופי, עלול לשלם עליה בכיסאו, ישראל תיתבע להמשיך לשאת באחריות לנעשה בה. התביעה ממנה לעשות כן היא בלתי סבירה ובלתי מוצדקת. המניע לה ברור: להמשיך לראות בישראל מדינה כובשת המתעמרת באזרחיה של הרצועה אשר תושביה סובלים ממצוקה ומעוני", אמר.

הוא הוסיף כי הבהיר לנציגי מדינות ערב ומדינות אירופה שלאחר הנסיגה הסירה ישראל את אחריותה על הנעשה ברצועה. "מעתה ואילך כל מה שייעשה או לא ייעשה בה הוא על אחריותם הבלעדית של הפלשתינים".
