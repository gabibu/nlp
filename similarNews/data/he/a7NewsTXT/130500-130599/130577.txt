

הייצור התעשייתי עלה בתשעת החודשים הראשונים של 2005 ב-4.8%, לעומת התקופה המקבילה אשתקד.זאת, על פי נתונים מנוכי עונתיות.


על פי נתוני המגמה, ברבע השלישי של 2005 (יולי-ספטמבר) נרשמה בייצור התעשייתי עלייה של 5.9% בחישוב שנתי, לאחר עלייה של 4.3% ברבע השני ושל 3.2% ברבע הראשון של השנה. בכל שנת 2004 גדל הייצור התעשייתי ב-7%.

במספר השכירים בתעשייה, על פי נתוני המגמה, נרשמה ברבע השלישי של 2005 עלייה של 2.4% בחישוב שנתי, לאחר עלייה של 1.2% ברבע השני ושל 0.4% ברבע הראשון של השנה. בכל שנת 2004 עלה מספר השכירים ב-1.1%. בשעות העבודה למעשה נרשמה ברבע השלישי של 2005 עלייה של 4.4% בחישוב שנתי, לאחר עלייה של 4.8% ברבע השני ושל 2.8% ברבע הראשון. בכל שנת 2004 מספר שעות העבודה גדל ב-0.8%.

על כך נמסר מהלשכה המרכזית לסטטיסטיקה, על סמך נתונים ראשוניים (במחירים קבועים) על הייצור התעשייתי במפעלי תעשייה המעסיקים שכירים.

הייצור התעשייתי ומספר השכירים לפי עוצמת הטכנולוגיה:

מניתוח הנתונים על פי המגמה ועוצמת הטכנולוגיה של ענפי התעשייה, עולה כי בתעשיות טכנולוגיה עילית הכוללות ענפי אלקטרוניקה, כלי טיס ותרופות עלה הייצור ברבע השלישי של 2005 ב-16.3% בחישוב שנתי, לאחר עלייה של 9.1% ברבע השני ועלייה של 0.8% ברבע הראשון. בכל שנת 2004 נרשמה בענפים אלה עלייה של 15.1%. מספר השכירים עלה ברבע השלישי ב-2.7% בחישוב שנתי. בכל שנת 2004 עלה מספר השכירים ב-4.5%.

בתעשיות טכנולוגיה מעורבת עילית, הכוללות ענפי כימיה (ללא ענף התרופות), מכונות, ציוד חשמלי וכלי הובלה (ללא כלי טיס), נרשמה ברבע השלישי של 2005 עלייה של 2.4% בחישוב שנתי, לאחר ירידה של 4.8% ברבע השני וירידה של 3.6% ברבע הראשון. בכל שנת 2004 נרשמה בענפים אלה עלייה של 0.2% בלבד. במספר השכירים נרשמה ברבע השלישי של 2005 עלייה של 2.0%. בכל שנת 2004 ירד מספר השכירים ב-2.1%.

בתעשיות טכנולוגיה מעורבת מסורתית, הכוללות ענפי כרייה וחציבה, גומי ופלסטיקה ומתכת בסיסית ומוצרי מתכת נרשמה ברבע השלישי של 2005 ירידה של 0.8% בחישוב שנתי, לאחר עלייה של 3.5% ברבע השני ושל 8.4% ברבע הראשון של השנה. בכל שנת 2004 עלה הייצור ב-2.2%. במספר השכירים נרשמה ביולי-ספטמבר עלייה של 2.0%, לאחר יציבות בשנת 2004.

בתעשיות טכנולוגיה מסורתית הכוללות ענפי מזון, משקאות, טקסטיל, הלבשה, מוצרי עור, נייר, דפוס ועץ ומוצריו נרשמה, על פי נתוני המגמה, ברבע השלישי של 2005 עלייה של 2.8% בחישוב שנתי, לאחר עלייה של 4.4% ברבע השני ושל 1.4% ברבע הראשון. בכל שנת 2004 עלה הייצור ב-2.2%. במספר השכירים ביולי-ספטמבר נרשמה עלייה של 2.4%. בכל שנת 2004 נרשמה עלייה של 0.7% במספר השכירים.
