

לאחר שנים של עבודות תשתית וסלילת הכביש בהם לא צמחה מחיה טבעית לאורך כביש חוצה ישראל נטלו משתלות גבעת ברנר יוזמה וביצעו פרויקט של החזרת הנוף הטבעי בקטע הכביש הדרומי.

הפרויקט בוצע בקטעים 19 ו-20 של הכביש שאורכם כשלושים ק"מ, דרומית למקום שבו מסתיים הכביש כיום. במסגרת הפרויקט נאספו זרעים של פרחי בר הגדלים באופן טבעי לאורך התוואי והוחזרו לאחר הסלילה לצידי הכביש. כך מדווח כתבנו קובי פינקלר.

עופר הוכברג, מנהל הפרויקט מתאם המשתלה מסר שבמבצע ניתן דגש רב להחזרת הצמחיה לאותו אזור שבו היא גדלה כדי לא לפגוע במרקם הטבעי ובבתי הגידול של הצמחיה בארץ ישראל. לדבריו, רוב העשבוניים שנבחרו מותאמים לגידול בתנאי בעל ללא צורך בהשקיה והם מתבססים על מי גשמים בלבד. השקיית עזר בוצעה במידת הצורך. לבחירת סוגי הצמחים קדם מחקר מקיף שערכו מומחי משתלות גבעת ברנר בשיתוף עם חברת "דרך ארץ" ובו נבחנו בעיות נביטה וגידול והשפעת כיוון המדרון (צפוני או דרומי) על צורת הצימוח וההתחדשות.

הפרויקט כלל כחמישים מינים של צמחים, ובהם דבורניות, סחלבים ונוריות. בפרויקט יושם ידע חדשני בנושא גידול תוך שימוש מופחת בחומרי הדברה שאינם מותירים שאריות, וזאת כדי למנוע הרעלות של חיות בר וכדי למנוע פגיעות היקפיות לא מכוונות בצמחייה האחרת הקיימת לצידי הכביש. יצוין שהחזרת הצמחיה הטבעית תורמת לייצוב המדרונות ולמניעת סחף קרקע.

עופר הוכברג הוסיף שפרויקט השבת הצומח לכביש חוצה ישראל הוא הגדול מסוגו שבוצע אי פעם בישראל. בעבר נעשתה החזרת צמחים באופן נקודתי בכבישים, מחלפים או שכונות חדשות, אולם בסדרי גודל מקומיים בלבד. שתילת צמחי ארץ ישראל מקוריים היא החסכנית והיעילה ביותר מאחר והצמחים מורגלים בתנאי האקלים של הארץ ועמידים ללא השקיה בקיץ הארוך והחם ובעיקרו של דבר לא יצריכו מאמצי אחזקה גינונית בעתיד.
