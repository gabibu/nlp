

בכנס שערכה בסוף השבוע האחרון החליטה התנועה האסלאמית, הפלג הדרומי, להשתתף בבחירות הבאות לכנסת ובחרה כנציגה את השיח' אבראהים סרסור.

בכנס שערכה בסוף השבוע האחרון החליטה התנועה האסלאמית, הפלג הדרומי, להשתתף בבחירות הבאות לכנסת ובחרה כנציגה את השיח' אבראהים סרסור. כתבנו חגי הוברמן מציין כי סרסור, יו"ר הפלג הדרומי של התנועה האסלאמית, יחליף את ח"כ עבד אל-מאלכ דהאמשה. כמו כן הוחלט לחדש את בחירתו של דהאמשה ליו"ר המפלגה.

בתגובה להחלטה אמר סרסור כי התנועה הטילה עליו אחריות גדולה והבטיח להקים חזית בחירות רחבה. "יש לפעול בעיקר נגד ההצבעה למפלגות הציוניות, ולהבטיח את הקולות של הבוחרים הערבים לטובת המפלגות הערביות", אמר סרסור.

כתבנו מציין כי במפלגות הערביות כבר החלו לפני כחודש בהכנות לבחירות הבאות, שיתקיימו לפני מרץ 2006. בל"ד כבר כינסה שתי ועידות מחוזיות של המפלגה בצפון, ובדצמבר יתקיים הכינוס הארצי השלישי לאזור ואדי עארה. בסניפי בל"ד בוואדי עארה החלו בהתארגנות רחבה לקראת הכינוס הארצי, שיתקיים בבאקה אל-גרביה.

בבל"ד לא שוללים את האפשרות להקים רשימה משותפת עם חד"ש, ואומרים כי הדבר החשוב ברשימה הזו הוא המצע הפוליטי שלה וקביעת אופן השותפות בין שתי המפלגות. גם בחד"ש נשמעים קולות דומים. מהצהרותיהם של נציגי שתי המפלגות לעיתונות עולה כי שאלת הרכב הרשימה לא תהיה מכשול בדרך לאיחוד.
