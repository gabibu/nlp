

הנהגת ההסתדרות רואה בעיכוב החלטת בית הדין הארצי לעבודה בעניין שכר עובדי הרשויות המקומיות והמועצות הדתיות עינוי דין וכי ההסתדרות בוחנת כלים משפטיים נוספים כדי להימנע מפעילויות ארגוניות.

יו"ר הסתדרות המעו"ף, לאון מורזובסקי, מסר בישיבת ההנהגה דיווח על מצב הרשויות המקומיות ותקף בחריפות את בית הדין הארצי לעבודה על כך שכבר למעלה משנה מתמהמה בית הדין מלפסוק בעניין זה ומסתפק בבקשת דיווחים מכל הצדדים, למרות החלטתו הנחרצת המטילה על המדינה אחריות על עובדי הרשויות .

מחזיק תיק הרשויות הערביות בהסתדרות, סאלח סעד, תלה את האשמה בשר הפנים ובראש הממשלה. סעד רואה במצב עובדי הרשויות הערביות אפליה ברורה: "עם התמנותו של מנכ"ל ערבי למשרד הפנים קיווינו כי תהיה אוזן קשבת לבעיותינו אך התבדינו".

מחזיק תיק המועצות הדתיות בהסתדרות, שלמה שטרן, דיווח כי כ-1000 עובדים בכ-40 מועצות דתיות אינם מקבלים את שכרם בתקופה שבין חודש לעשרה חודשים.

היועצת המשפטית של האגף לאיגוד מקצועי, עו"ד דורית טנא אמרה כי אין בסיס לטענה הקושרת בין תוכניות הבראה ותשלום שכר   רשויות מקומיות רבות שחתמו על תוכניות הבראה אינן משלמות שכר. ברוב רובן של הרשויות המקומיות בהן נחתמו תוכניות הבראה, לא משלמים שכר ולא מעבירים את החובות לקופות ולקרנות כנדרש.

מההסתדרות נמסר כי הרשויות שחתומות על תוכנית הבראה ואין משלמים בהן שכר או מפרישים תשלומים לקרנות הן: אעבלין, אריאל, ביר אל מכסור, בית ג'אן, בני ברק, בית שאן, גבעת זאב, ג'וליס, ג'לג'וליה, ג'סר אל-זרקא, דימונה, דיר חנא, זמר , חורפיש, חצור הגלילית, טבריה, טובה זנגרייה, טורעאן, טירה, יאנוח ג'ת, טמרה, ירכא, כפר ברא, כפר מנדא, מבשרת ציון, מג'אר, מגדל העמק, מזכרת בתיה, מזרעה, מעיליא, מנחמיה, מעלה אפרים, מצפה רמון, נחף, סאג'ור, סכנין, עין מאהל, עילבון, ערערה, פסוטה, פקיעין, קציר-חריש, קרית ביאליק, קרית מלאכי, רמת ישי. סה"כ 46 רשויות מקומיות החתומות על תוכניות הבראה (ארציות או מקומיות).
