

בסקר שערכה תנועת בית אחד באמצעות "TNS טלסקר", מתברר כי כ-70% מכלל הציבור סבור שיהיה פינוי נוסף של יישובים ביהודה ושומרון.

35% ממתישבי יהודה ושומרון ו-74% מכלל הציבור תומכים בחוק פינוי פיצוי חדש, שמובילים חברי הכנסת אבשלום וילן וקולט אביטל, שיאפשר למתיישבים לנטוש את הישוב שבו הם גרים אל תוך תחומי הקו הירוק בתמורה לבית חלופי. ע"פ הסקר כ-25% מהמתנחלים אמרו כי היו מוכנים כבר עכשיו לקבל פיצויים ולעזוב את הישוב שבו הם גרים.

ח"כ אבשלום וילן, מראשי בית אחד, אמר כי "בעקבות יישום תכנית ההתנתקות נוצרה דינאמיקה מצד מתנחלים ביישובי יהודה ושומרון המודעים לכך שהם הבאים בתור להתפנות. גדר ההפרדה שהשאירה עשרות אלפי משפחות מחוץ לשטחה העתידי של מדינת ישראל כשהם חשופים לטרור הפלסטיני ואינם יכולים למכור את בתיהם במחיר שיאפשר להם לקנות בית חלופי, העמיקה את מצוקתם. השבוע תונח על שולחן הכנסת הצעת חוק פינוי פיצוי מרצון, שתאפשר פינוי מרצון למתנחלים שיהיו מעוניינים לעזוב את ביתם בתמורה לבית חלופי בתוך תחומי הקו הירוק".

אלון פנקס, מראשי בית אחד, אמר כי " ברור שתהיה התנתקות שנייה ביהודה ושומרון, ברור שהיא תהיה לפני הסדר הקבע, וברור שהיא תכלול את 80 אלף המתנחלים שמחוץ לגדר. לכן על הממשלה להפסיק להשתמש במתנחלים כקלפי מיקוח וכבני ערובה ולאפשר להם כבר עכשיו להתפנות מרצון".

ח"כ קולט אביטל, מראשי בית אחד, אמרה כי "מאות משפחות כבר פנו לתנועת בית אחד על מנת שתסייע להם להתפנות מבתיהם בתמורה לפיצוי. הממשלה מעדיפה להתעלם מהקולות הנשמעים מאותן התנחלויות, אך בסופו של דבר היא תצטרך למצוא להם פתרון מוסכם".

הסקר נערך על ידי חברת הסקרים "TNS טלסקר" בקרב 500 נשאלים המתגוררים ביישובי יו"ש המצויים מחוץ לגדר ההפרדה, ובקרב 500 נשאלים בפיזור כלל ארצי ומייצג ביישובים יהודיים ברחבי ישראל.
