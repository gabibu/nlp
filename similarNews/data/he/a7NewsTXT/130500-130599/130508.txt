

שר הפנים, אופיר פינס, הגיש את התנגדותו להצעת ההחלטה המחייבת רשויות מקומיות לשאת בתקצוב 60% מתקציבי המועצות הדתיות.

לפי הצעת ההחלטה, שאר ה-40% ימומנו על ידי המדינה. כמו כן, הממשלה היא שתקבע את גובה התקציב הכולל של המועצות הדתיות, בכל רשות מקומית, ולא הרשויות המקומיות.

הצעת ההחלטה מתייחסת לתקציב המועצות הדתיות ב-40 רשויות מקומיות, שבהן לא הושגה בשנת התקציב הנוכחית הסכמה בין הרשות המקומית לוועדת השרים לענייני תקצוב בראשות ראש הממשלה, אריאל שרון.

רשויות אלה, בהן באר שבע, חולון, אלפי מנשה, בת ים, לוד, מגדל וקרית טבעון, מתנגדות הן להיקף התקצוב שהוטל עליהן, והן לשיעור השתתפות המדינה בתקציב המועצה הדתית. כתוצאה מכך, עוכב אישור תקציבן של המועצות הדתיות. כך דווח ב'הארץ'.

הצעת ההחלטה צפויה לחייב רשויות אלה, שחלקן הגדול מצוי בבעיות כלכליות, לשלם 31.67 מיליון שקל למימון המועצות הדתיות בתחומן. הממשלה נימקה את הצעת ההחלטה, הקובעת תקציב שרירותי לשירותי דת בידי המדינה, שרוב עלותו מוטלת על כלל התושבים, בכך ש"תהליך התקצוב (של המועצות הדתיות - ר"ס) נתקל בחוסר שיתוף פעולה מצד נציג משרד הפנים, ולא ניתן לפיכך להשלים את המלאכה".

לדעת שר הפנים, "קביעת והטלת חובה גורפת (של תקצוב - ר"ס) ... פוגעת באופן בלתי מידתי בעקרונות הדמוקרטיים העומדים ביסוד השלטון המקומי". פינס ציין בדברי התנגדותו להצעת החוק כי יש לבטל את המועצות הדתיות כליל, ולהפוך אותן למחלקות ברשויות המקומיות, "תוך שינוי שיטת שיעורי התקצוב הממשלתי, כך שהשלטון המרכזי יישא ברוב העלות התקציבית הנדרשת".
