

אות קרן "שלם" הוענקה לפרופ' אהרון גליל על ייזום תוכנית להכנת סטודנטים לרפואה לעבודה עם אנשים חולים בעלי צרכים מיוחדים

כיצד רופא מתחיל יודע כיצד לנהוג כאשר עומד מולו אדם עם צרכים מיוחדים? פרופ' אהרון גליל מאוניברסיטת בן-גוריון והמרכז הרפואי סורוקה, יזם את "השבוע הקליני", ועל כך זכה באות הוקרה לאישיות ציבורית מקרן "שלם", לפיתוח השירותים לאדם עם הפיגור השכלי ברשויות המקומיות.

במהלך "השבוע הקליני" של אוניברסיטת בן-גוריון והמרכז הרפואי סורוקה, מכינים את תלמידי שנה א' לרפואה להתמודד עם חולים בעלי צרכים מיוחדים. התוכנית, הפועלת מזה כעשר שנים, מכשירה סטודנטים לרפואה לטפל באוכלוסייה של אנשים מוגבלים בכלל, ועם פיגור שכלי בפרט. התוכנית פורסמה בספרות העולמית, ומהווה פריצת דרך משמעותית בהכשרתם של הסטודנטים לרפואה כרופאים לעתיד.

הקורס מתקיים בסוף שנה א' לאחר שהסטודנטים קיבלו הכשרה בסיסית לגבי מיומנויות טיפוליות שונות. הסטודנטים מתחלקים לארבע תתי קבוצות: האדם עם העיוורון, האדם עם החרשות, הילד עם נכויות ההתפתחויות והבוגר עם פיגור שכלי. במהלך השבוע הם נפגשים עם אנשים מוגבלים, בני משפחותיהם, מבקרים במסגרות יומיות טיפוליות, ומסגרות חוץ ביתיות. הוראת השבוע ניתנת על ידי מדריכי בית הספר לרפואה, אנשי רפואה ופרא- רפואיים כולל אנשי הקהילה העוסקים בשיקום האדם בעל הצרכים המיוחדים.

בסיום השבוע, כל קבוצה מציגה את רשמיה הייחודיים בפני שאר הסטודנטים. מטרת התוכנית היא להביא את הסטודנטים להבנה טובה יותר של האדם המוגבל, וצרכיו הייחודיים.

שבוע במתכונת אחרת מעט מועבר גם לתלמידי החוג לעבודה סוציאלית. שיתוף הפעולה בנושא בין עו"ס מיכל כהן, מהאגף לשירותים חברתיים בעיריית באר שבע, שניהלה שנים רבות את מחלקת הנכויות, לבין אוניברסיטת בן-גוריון והמרכז הרפואי סורוקה הניב תוצאות, שאותן ניתן לראות בקרב רופאים ועו"סים צעירים שיוצאים מן המערכת.

קרן "שלם" הינה קרן לפיתוח שירותים לאדם עם הפיגור השכלי ברשויות המקומיות, מיסודה של המרכז השלטון המקומי בשיתוף עם משרד הרווחה. מידי שנה עורכת הקרן טכס פרס הצטיינות שבו היא מעניקה פרסים לאנשים אשר הצטיינו בתרומתם לפיתוח שירותים לאדם עם הפיגור השכלי.
