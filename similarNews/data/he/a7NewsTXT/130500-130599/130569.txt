

שעות ספורות לאחר פתיחת הקלפיות בשלב השני בבחירות לפרלמנט המצרי, פרצו כמה מוקדי אלימות באזורים שונים. באחד המקרים הרגו תומכי מפלגת השלטון את נהגו של המועמד שפרש ממנה והציג מועמדות עצמית.

שעות ספורות לאחר פתיחת הקלפיות בשלב השני בבחירות לפרלמנט המצרי, פרצו כמה מוקדי אלימות באזורים שונים. כתבנו חגי הוברמן מוסר כי באחד המקרים הרגו תומכי מפלגת השלטון את נהגו של המועמד חסן חוסיין מאזור אל-מנשייה, שפרש ממפלגת השלטון והציג מועמדות עצמית. במקרה אחר נדקר המועמד העצמאי סייף אל-קבארי והועבר לבית-החולים במצב קשה.

האופוזיציה מאשימה את פעילי מפלגת השלטון בדקירתו. קטטות המוניות אחרות פרצו באלכסנדריה, הנחשבת למעוזם של האחים המוסלמים.

מפלגות האופוזיציה והאחים המוסלמים מאשימים את תומכי מפלגת השלטון באלימות וטוענים כי הם השתמשו באלות ובסכינים ואיימו על מצביעי מפלגות האופוזיציה. פעילים בארגוני זכויות אדם במצרים אף טענו כי במהלך היום ניסו תומכי מפלגת השלטון למנוע ממועמדים מהאופוזיציה להיכנס למטות ההצבעה ודיווחו על המשך תופעת השוחד.

לטענת הפעילים, עשרות אנשי משטרה שומרים על הקלפיות בפורט סעיד ומתירים רק לתומכי מפלגת השלטון להיכנס אליהן ולהצביע. מקורות בתנועת האחים המוסלמים דיווחו כי המשטרה עצרה 360 מתומכי התנועה באזור אל-פיום ובאלכסנדריה.
