

שר הפנים, אופיר פז-פינס חתם על הצווים והמפות המצרפים את מתחם בתי הזיקוק לשטח השיפוט של עיריית חיפה.

שר הפנים, אופיר פז-פינס חתם על הצווים והמפות המצרפים את מתחם בתי הזיקוק לשטח השיפוט של עיריית חיפה, זאת לאחר 72 שנה בהם היה מוגדר המתחם כשטח חסר מעמד מוניציפאלי.

שר הפנים, אמר עם החתימה על הצווים כי "אני שמח שנפל בחלקי להיות זה שמשנה את ההחלטה שהתקבלה לפני 72 שנה והופך את בתי הזיקוק לשטח מוניציפאלי לכל דבר. ההחלטה מביאה לצדק חלוקתי וליחסי גומלין בריאים יותר בין בתי הזיקוק לרשויות הגובלות בהם, אשר מעתה ואילך יוכלו ליהנות מכספי הארנונה ולפקח בצורה טובה יותר על תיקני הפליטה במקום".

שטח מתחם בתי הזיקוק באזור חיפה הוגדר כשטח חסר מעמד מוניציפאלי ע"י הנציב העליון הבריטי, במסגרת 2 זיכיונות:
1. ניתן לחברת הנפט האנגלו-אירנית לצורך הפעלת בתי הזיקוק ב-1933 לתקופה של 70 שנה שהסתיימה באוקטובר 2003. כיום הזיכיון שייך לחברת "בתי הזיקוק לנפט בע"מ".
2. ניתן לחברת הנפט העירקית לצורך הפעלת תשתיות נפט ב-1931 , גם כן ל-70 שנה; זיכיון שהיה שייך לחברת "תשתיות נפט בע"מ" והסתיים ב- 2001 .

עפ"י הזיכיונות, עם תום התקופה יחזרו השטחים לבעלות הנציב העליון הבריטי. בקום המדינה, עברו סמכויות הנציב העליון לממשלת ישראל, ועל כן בתום תקופת הזיכיונות, השטחים חוזרים לבעלות המדינה ומעמדם המוניציפאלי המיוחד מתבטל.

ב - 2002 מינה משרד הפנים ועדת חקירה, שתדון בשינוי תחומן של עיריות חיפה, נשר וקריית אתא, ומועצה אזורית זבולון בגבולן עם שטח בתי הזיקוק, וזאת כדי להחליט על מעמדם המוניציפאלי של השטחים שבזיכיון.

ב-23.1.03 שונה מעט מנדט הוועדה, כך שהחקירה לא תהיה בגבולן של הרשויות המקומיות עם בתי הזיקוק, אלא בגבולן עם שטחים חסרי מעמד הכלואים ביניהן.
