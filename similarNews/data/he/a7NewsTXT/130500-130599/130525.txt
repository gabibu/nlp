

פסל "שומר הנגב" במשקל 400 טון יוצב מול רמת חובב ביום ראשון הבא בשעה 14:00. הפסל, שגובהו 16 מטר (כבית בן חמש קומות) יוצב על מקומו בעזרת מנופי ענק.



ברמת חובב מרוכזים 17 מפעלי כימיקלים שונים והאתר הארצי של פסולת רעילה, הגורמים למפגעי ריח, זיהום קרקע וזיהום אוויר מהחמורים במדינת ישראל. החשיפה הממושכת של תושבי הנגב הצפוני לחומרים המסרטנים והרעילים הנפלטים לאוויר לקרקע ולמים, מהווה איום מתמשך על חייהם ובריאותם.

"שומר הנגב" הוא פסל עצום מימדים שנוצק מול הכניסה הראשית לרמת חובב ותפקידו להתריע נגד הזיהומים מהמפעלים. הפסל ייקרא שומר הנגב וככזה ישאר במקומו וישמור על סביבתו, עד שיפסק ייצור החומרים המסוכנים ותושבי האזור יוכלו לנשום אוויר נקי.

בעבודה להקמת הפסל השתתפו תושבי הנגב החשופים למפגעים בדואים משבט אל-עזזמה השוכן בסמוך, תושבי הקיבוצים באיזור, מועצה איזורית רמת נגב, תושבי מצפה רמון, ירוחם ובאר שבע וכן מתנדבים מכל הארץ. התבנית נוצרה על ידי 1,400 טון אדמה, לתוכם יצקו 400 טון בטון משוריין.

יוצר הפסל, אמיליו מוגילנר, הידוע בקהילה הסביבתית והאמנותית בארץ במאבקיו הבלתי מתפשרים למען איכות הסביבה, פעיל מזה שנים במאבקים סביבתיים וחברתיים, שנעשו בשיתוף פעולה עם הארגונים הירוקים בישראל. האומן מוגילנר אמר כי "שומר הנגב יהווה סמל למאבק של אזרחים על הזכות הבסיסית לחיים בריאים".

שותפים לפרוייקט היו בין השאר אמנות לעם, מועצה אזורית רמת נגב, מועצה מקומית מצפה רמון, מרכז השל, אדם טבע ודין, חיים וסביבה, פעולה ירוקה, actv, מגמה ירוקה, בוסתן לשלום, מדעני הדרום, עיריית ירוחם, עמק הטל, נוער רמת-נגב, שבט אל-עזזמה, מתנדבים מכל הארץ ורבים נוספים.
