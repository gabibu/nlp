

בית המשפט המחוזי בת"א הרשיע היום את מרדכי לבקוביץ, בן 21 מאלון-מורה, בתכנון להצית כלי-רכב בנתיבי איילון ולחסום את הכביש, על רקע התנגדות לתוכנית הגירוש. על לבקוביץ' נגזר עונש של שנתיים מאסר בפועל ושנה אחת על תנאי. לבקוביץ הודה במסגרת הסדר טיעון בכתב אישום מתוקן, ממנו נמחק הסעיף בו ייחסה לו הפרקליטות סיכון בפועל ובמכוון של בטיחות ציבור הנהגים.

האחים מבית משפחת לוינשטיין, מרדכי ואליצור, שנעצרו יחד עם לבקוביץ, מכחישים את החשד המיוחס להם להצית את המכוניות. יצויין כי באותו היום בו נשמעו הטיעונים לעונש על לבקוביץ שהודה והורשע, שיחרר בית המשפט העליון את האחים למעצר בית.

במהלך הדיונים התגונן לבקוביץ בבית המשפט, ויצא נגד התנהלות החקירה בעניינו. גורמים הקשורים לתיק אומרים כי למעשה פיתו אותו תוך הבטחה שיפחיתו לו באישומים, ואולם השופט לקח את התיק בחומרה והענישו.

הם מציינים כי לבקוביץ עשה עסקת טיעון ובמסגרתה הודה בכל האישומים המיוחסים לו, כולל דברים שהיו בכתבי האישום ולא נעשו כלל. כמו למשל, הודה שזייף את מספרי השלדה של המכוניות למרות שלא היה האישום מיוחס לו. הוא למעשה הודה שביצע יחד עם האחרים את הדבר הזה והפליל אותם.
