

היום (ראשון) החל השלב השני בבחירות לפרלמנט המצרי. הבחירות יתקיימו ב-72 אזורי בחירה.

144 נציגים ייבחרו לפרלמנט מבין 1,779 מועמדים, מהם 144 ממפלגת השלטון, 90 ממפלגות האופוזיציה, 51 מטעם האחים המוסלמים והשאר מועמדים עצמאים.

כתבנו חגי הוברמן מזכיר כי בשלב הראשון, שהתקיים ב-9 בנובמבר, זכתה מפלגת השלטון ב-112 מושבים, הנציגים העצמאים זכו ב-47 מושבים, האחים המוסלמים ב-34, מפלגת הוופד ומפלגת אל-תג'מוע זכו בשני מושבים כל אחת, ומפלגת אל-ע'ד זכתה במושב אחד.

בשלב הראשון של הבחירות הושמעו טענות רבות על זיופים ושוחד מטעם מפלגת השלטון. ארגוני זכויות אדם שעקבו אחר ההצבעה טענו כי נציגי מפלגת השלטון נקטו אלימות ואמצעי הפחדה שונים נגד המצביעים למפלגות האופוזיציה, וכי במקומות רבים התרחשו מעשי שוחד וזיופים בקלפיות.

בכמה אזורי בחירה התקיימו בחירות חוזרות, שבמהלכן פרצו תגרות. בכמה מקומות אף נרשם שימוש בנשק חי. עשרות אנשים נעצרו לחקירה.

הממשלה וועדת הבחירות העליונה דחו את הטענות של מפלגות האופוזיציה וטענו שהבחירות התנהלו בשקיפות ובהגינות.
