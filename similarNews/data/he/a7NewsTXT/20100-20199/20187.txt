

בחודש ינואר 2002 נרשמו על ידי משטרת ישראל 1,476 תאונות דרכים עם נפגעים, מהן 32 תאונות קטלניות ו-141 תאונות עם פצועים קשה. בתאונות אלה נפגעו 2,768 איש, מהם 35 הרוגים ו-150 פצועים קשה. על כך נמסר מהלשכה המרכזית לסטטיסטיקה על סמך נתונים ארעיים שנתקבלו ממשטרת ישראל וסוכמו בלשכה.

מנתוני המגמה עולה, כי במספר התאונות נרשמה עלייה בתשעת החודשים הראשונים של שנת 2001 בקצב של כ-1.3 אחוז לחודש, ומאז חודש אוקטובר נרשמה ירידה בקצב של כ-0.8 אחוז לחודש. על פי נתוני המגמה עולה עוד, כי במהלך שמונת החודשים הראשונים של 2001 נרשמה עלייה במספר הנפגעים בקצב של כ-1.2 אחוז לחודש, ומאז חודש ספטמבר נרשמה ירידה של כ-1.8 אחוז לחודש.

בנוסף נרשמו בחודש ינואר ביהודה ושומרון (לא כולל שטחי הרשות הפלשתינית) 54 תאונות, בהן נהרגו 2 בני אדם ונפצעו 121.


