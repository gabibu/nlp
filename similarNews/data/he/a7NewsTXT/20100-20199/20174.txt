

שלושה פעילים איסלמיים נעצרו באחרונה במחוז ואן שבמזרח טורקיה. מחקירתם עולה כי תכננו לבצע פיגוע התאבדות בתל אביב או ברמת גן, כך מסר אתמול דובר מטעם משטרת טורקיה.

"המחבלים, שני פלשתינים וירדני, הם חברי הארגון המזרח תיכוני "באייאת אל אימאם". הם התאמנו במחנות הטליבאן, ולחמו לצדם באפגניסטן", הוסיף הדובר. השלושה נלכדו באדרמיט שבטורקיה, כ-150 קילומטרים מהגבול האירני, ואתם היה חשוד נוסף, בעל אזרחות טורקית. כל הארבעה חצו את הגבול בין טורקיה לאירן באורח בלתי חוקי.

בתוך כך נודע כי עשרות ממחבליו של אוסאמה בין לאדן מארגון "אל קאעידה" עשו את דרכם בחודשים האחרונים מאפגניסטן ללבנון כדי למצוא מחסה. לדברי בכירים בצה"ל רק בודדים הצליחו להגיע, והם שוהים כיום במחנה הפליטים אל-חילווה בלבנון, אך אין עדויות המראות קשר בינם ובין מחבלי החיזבאללה.

