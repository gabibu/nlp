

אתמול נטמן בבית העלמין בכפר זרזיר שבגליל רב סמל מתקדם אחמד מאזריב, שוטר מג"ב בן 32, שנהרג במחסום מעלה אדומים ביום שני בערב, ומנע בגופו פיגוע המוני בירושלים.

בקרב עם מחבלים ב"מוצב אפריקה", לפני 40 יום, נהרג בן דודו של אחמד רב- סרן אשרף מזאריב. "לאחר שנהרג אשרף, אמר אחמד כי כשייוולד לו בן הוא יקרא לו אשרף. היום אני אומר שכשיוולד לי בן אני אקרא לו אחמד", אמר אתמול קרוב משפחה של השניים, טאמיר מאזריב. הוא הוסיף וסיפר כי אחמד היה בחור עדין וביישן, ולמרות זאת השפעתו ניכרה בכל פינה בכפר. קרוב המשפחה הוסיף ואמר כי שאיפתו של אחמד הייתה להתגייס לצנחנים, אולם מכיוון שהיה בן יחיד, והוריו לא הסכימו שיהיה בחי"ר, התגייס בסופו של דבר למג"ב. בהלווייתו השתתפו מאות אנשים, ובניהם השר לבטחון הפנים עוזי לנדאו, המפכ"ל שלמה אהרונישקי, ראש מועצת מעלה אדומים אלי כשריאל וכן ראש מועצת בית זרזיר, חסן אל-היב. הוא הניח אחריו אישה ושלוש בנות.

