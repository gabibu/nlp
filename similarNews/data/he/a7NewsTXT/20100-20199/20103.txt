

שרת החינוך לימור לבנת, הודיעה היום כי הזוכה בפרס ישראל לשנת תשס"ב בתחום האדריכלות הוא פרופסור רם כרמי והזוכה בפרס ישראל לשנת תשס"ב בתחום העיצוב הוא דוד טרטקובר.

השרה לבנת ברכה את הזוכים בפרס על הישגיהם ותרומתם הגדולה למחקר ולהתפתחות האדריכלות והעיצוב הישראלים, הזוכים להוקרה ולהכרה רחבה.

האדריכל פרופ' רם כרמי הוא מבין האדריכלים הבולטים שהשפיעו על גיבוש האדריכלות בישראל בעשייה, בהוראה ובכתיבה. אדריכל רם כרמי מעורב בהתפתחות האדריכלות הישראלית מאז שנות ה-60' כמייצג סגנון ייחודי בעיצוב בנייני מגורים, בנייני ציבור ובשיח המקצועי.

מר דוד טרטקובר הוא מהבולטים במעצבים בישראל. עבודתו הייחודית של מר טרטקובר יוצרת סינתזה בין תוצרי התרבות הפופלרית לבין חומרי התרבות הגבוהה, בין הטקסט המילולי לבין הדימוי החזותי המצוי, ובין האמירה האישית לבין ייצוגם הקולקטיבי של ערכי תרבות מקומית. במשך למעלה משלושים שנוחת פעילותו כיוצר, כמחנך, כאוצר תרבות וכחבר פעיל ומעורב בקהילה, השפיע מר טרטקובר על שפת העיצוב החזותי בארץ.

למר טרטקובר תרומה חשובה למחקר בתולדות העיצוב החזותי בארץ והוא העמיד דורות של תלמידים, שהשכילו להתבונן ברחוב הישראלי ובתוצרי התקשורת והתרבות המקומיים.
