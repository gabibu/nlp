

שר החוץ הגרמני יושקה פישר קרא היום למוסקווה להפעיל את השפעתה על עיראק, כדי לשכנעה לאפשר את כניסת פקחי האו"ם לשטחה, כך מסר מקור בכיר בממשלת גרמניה. השר פישר העביר בקשה זו ליו"ר הוועדה הרוסית לפירוק הנשק הכימי, סרגיי קיריינקו, במהלך פגישה שקיימו הבוקר בברלין.

פישר העריך כי רוסיה, בהיותה בת בריתה המסורתית של עיראק וחברה קבועה במועצת הביטחון של האו"ם, יכולה לסייע ביישוב חילוקי הדעות עם עיראק, מסר אותו מקור והוסיף כי ממשלת גרמניה קוראת למוסקווה למלא תפקיד פעיל בענין המשבר עם בגדד.
