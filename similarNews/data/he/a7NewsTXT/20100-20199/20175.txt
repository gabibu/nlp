

בשנה האזרחית האחרונה חלה עלייה במספר ההרוגים בתאונות דרכים, לעומת השנה שקדמה לה, כך עולה מנתונים שמסר אתמול ראש אגף התנועה במשטרה, ניצב יעקב רז.

רז הסביר כי בעת מלחמה שיעור תאונות הדרכים עולה, וזאת בגלל תנאי לחץ ומצוקה המביאים לשינוי דפוסי התנהגות של האזרחים בכל התחומים, ובפרט על הכביש.

עוד אמר ניצב רז כי מאז הקמת המדינה ועד סוף 01' נהרגו יותר בני אדם בתאונות דרכים מאשר בכל מלחמות ישראל ובפעולות הטרור. מספרי ההרוגים בתאונות דרכים עומד על 21,586 לעומת 20,729 חללים במלחמות ובפעולות טרור.

רז דיווח אתמול על פרויקט אכיפה מוגבר, שהחל לפני חודש וחצי, ושבעקבותיו ניכרה ירידה של 50% במספר הנפגעים בתאונות דרכים לעומת מספר הנפגעים בתקופה המקבילה אשתקד.

הוא הדגיש כי למרות המצב הבטחוני הקשה לא העבירה משטרת התנועה הארצית אפילו שוטר תנועה אחד או ניידת אחת מהכבישים הבינעירוניים לטובת נושא הביטחון השוטף.

בתשובה לשאלת כתבים אמר ניצב רז שכל שוטר במשטרת התנועה עבר גם הכשרה של שוטרי סיור ביחידות אחרות, ולכן מיומנותם, ויעילות פעילותם מוכחות גם באירועים חבלנים.



