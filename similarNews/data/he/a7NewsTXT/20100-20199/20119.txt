

פרקליטות המדינה הגישה בשבוע שעבר תלונה למועצת העיתונות נגד העיתונאי רמי יצהר על שפירסם בשעתו ידיעה באתר האינטרנט "עיתון אינטרנט" שאותו הוא עורך, לפיה נבדק חשד ששלושת חיילי צה"ל שנחטפו בידי החיזבאללה לפני שנה וחצי בהר דב, עסקו בהברחת סמים מלבנון.

כתב עתי"ם מוסר, כי במכתב ששיגרה המשנה לפרקליטת המדינה לעניינים מיוחדים, עו"ד רחל סוכר, לנשיא מועצת העיתונות, פרופ' מרדכי קרמינצר, היא כתבה, כי יצהר אף חזר על הדברים בתוכנית רדיו שבה אמר בין היתר כי "העניין נבדק על-ידי הצבא והמשטרה. זו עובדה".

עו"ד סוכר כתבה בתלונתה, כי "מבירור שערכנו, הגענו למסקנה, כי תוכנו של הפרסום אינו אמת, שכן, טרם הפרסום, על-פי מה שנמסר לנו מגורמי הצבא והמשטרה, לא התנהלה כל חקירה בנושא ולא ברור מהו מקור השמועה לפיה החיילים החטופים עסקו בהברחת סמים מלבנון". עו"ד סוכר ציינה, כי הפרסום החמור פגע והסב צער רב למשפחות החטופים.
