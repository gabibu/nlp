

כ- 10,000 ילדים, הנמצאים בפנימיות ובמוסדות, יקבלו טיפולי שיניים בחינם, במסגרת פרויקט שיזמו קופת חולים 'מכבי' ותנועת 'ציונות 2000'.

הפרויקט נחנך במסיבת עיתונאים בנוכחות שר העבודה שלמה בניזרי, היום בצהריים בבית סוקולוב בתל אביב.

היוזמה למתן הטיפולים החלה כאשר יו"ר 'ציונות 2000', רוני דואק, קיבל לידיו נתונים לפיהם ילדים אלה זקוקים להתערבות רפואית דחופה בטיפול בשיניהם, אשר הוזנחו בשל תזונה לקויה והעדר הרגלי הגיינה בסיסיים. כיוון שלנושא זה אין משאבים, החליטו ראשי התנועה וקופ"ח מכבי להירתם לעניין, ולתת טיפולים אלה בהתנדבות.

במסגרת הפרויקט, יקבלו הילדים טיפול של רופא שיניים והדרכה של שיננית בנושא הגיינה אוראלית ותזונה, וכן יקבלו מתנה, מברשות שיניים, משחות שיניים, חוטים דנטליים ותמיסות שטיפה.

