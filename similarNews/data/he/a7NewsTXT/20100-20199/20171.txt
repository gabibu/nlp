

ביום שני, כשפתח המחבל באש סמוך למחסום כיסופים היה משה ספירשטיין בדרכו מאשקלון לביתו שבנווה דקלים. ספירשטיין, בן ה-60, נפצע במלחמת יום הכיפורים, ושם איבד עין ויד. אשתו, רחל, פעילה בארגון "נשים בירוק", הסבירה אתמול כי "גם אז הוא נפצע בהפסקת אש. אנחנו כבר מכירים הפסקות אש".

בתם של בני הזוג, שגרו עד לפני ארבע שנים בירושלים, נפצעה לפני 6 שנים בפיגוע בקו 26 בעיר. "אז החלטתי שצריך להיות פעילה בנשים בירוק, כי כעסתי מאוד על מה שרבין ו'החבר'ה' התחילו לעשות במדינה שלנו". לאחר שילדיהם התחתנו החליטו בני הזוג לעבור להתיישבות: "היינו בכמה יישובים, אבל התאהבנו בנווה דקלים. היישוב הזה, עם דיונות החול, והים, הוא המקום היפה ביותר בארץ ישראל".

משה ספירשטיין כותב ספר על נווה דקלים, ומתמקד בחיים במקום מאז ראש השנה תשס"א. לעת עתה הוא אינו יכול לכתוב, משום שידו היחידה, שנותרה ממלחמת יום כיפור, נמצאת בסכנת קטיעה.

