

רב סרן מור אלרז, והקשר שלו סמל ראשון אמיר מנצורי נהרגו יחד ביום שני בערב בעת שביקשו להגן על אזרחים במחסום כיסופים בכניסה לגוש קטיף. הם הסתערו על המחבל שירה לכל עבר, ונהרגו. בתוך כך הצליחו לפגוע במחבל פגיעה אנושה, שממנה הוא נהרג.

רב סרן מור אלרז נטמן בחלקה הצבאית בבית העלמין בקריית אתא. בני משפחה, חיילים רבים, מכרים, וחברים לעבודה של ההורים שמעון ונורית ליוו אותו בדרכו האחרונה.

בדברי ההספד סקר אלוף פיקוד הדרום דורון אלמוג את מהלך ההיתקלות עם המחבל, ואת קרב היריות אתו, ואמר: "הדקות האחרונות שלך מבטאות הכל: את הנחישות, ואת הרצון להציל אחרים ואפילו במחיר אובדן חייך שלך. שעטת בכל המהירות, הגעת למגע, ובסופו של דבר נתת את חייך שלך".
ראש עיריית קריית אתא יעקב פרץ ספד אף הוא לקצין שנפל, ואמר: "איננו יכולים להיפרד ממך היום, מור, מבלי להבטיח לך כי את אשר הקרבת לא לשווא הקרבת".

סמ"ר אמיר מנצורי הובא למנוחות אתמול בבית העלמין הצבאי בהר הרצל בירושלים.

סגן מפקד חטיבת גבעתי סיפר על היותו של אמיר חייל מתנדב ונחוש, שנכון תמיד להסתער. הוא הוסיף כי לצד הכאב העצום על נפילתו ישמש אמיר דוגמה ומופת להמשך המאבק, ודוגמא לחיילים שנותנים את הכל ומוכנים להקריב את חייהם למען הגנת אזרחי המדינה. משפחת מנצורי הייתה בין מייסדי קריית ארבע, שם נולד וגדל אמיר. הרב דב ליאור, רבה של הקריה ספד גם הוא לאמיר, ואמר: "אמיר, ה' יקום דמו, כמו שבעולם הזה כל כולו היה נתינה ועזרה לזולת גם נשמתו, שצרורה בצרור החיים, היא תשפיע ותקרין למשפחה ולקהילה ולעם ישראל כולו את העוז ואת הגבורה להמשיך באותה הדרך שלמענה הוא נפל".

שעה ארוכה לאחר תום ההלוויה נותרו בני המשפחה וחבריו ליחידה של אמיר ליד הקבר הטרי, הצמוד לקברו של האלוף מיל. ושר התיירות רחבעם זאבי הי"ד.

סמ"ר אמיר מנצורי ז"ל הניח אחריו הורים, אפרים וחנה, וארבעה אחים.

אהובה אימרגי, שנהרגה אף היא באותו פיגוע, הובאה אתמול למנוחות ביישוב גני טל. אהובה עבדה כעורכת דין בבאר שבע, ומדי יום נסעה מביתה שבגני טל לבאר שבע וחזרה. היא הגיעה לגני טל כבת שירות לאומי, הכירה את רפי, בן המקום, ונישאה לו. לשניים נולדו שני ילדים, וביום שני השבוע הם החלו לבנות את בית הקבע שלהם ביישוב. שמחת הבנייה התחלפה אתמול בכאב וביגון, כשאנשי המושב, חברים ובני משפחה ליוו את אהובה למנוחות.


