

השר לתיאום חברתי שמואל אביטל מסיעת "עם אחד" הודיע אתמול לראש הממשלה על התפטרותו. הוא בחר לעשות זאת במפעל קריית הפלדה הסגור, בעכו, משם שלח לשרון את מכתב ההתפטרות שלו בפקס.

ביום שני נפגשו נציגי הסיעה עם שרון, והעלו בפניו את נושא עדכון שכר המינימום, עדכון קצבאות הילדים ויישום חוק חברות כוח אדם. רק בנושא האחרון הסכים שרון עם אנשי "עם אחד", ואמר כי יביא את הנושא לדיון בממשלה. השר אביטל, שהודיע מראש כי בכוונתו להתפטר אם לא יסכים שרון לשנות את הגזירה הנוגעת להקפאת שכר המינימום, אכן שלח את מכתב ההתפטרות לראש הממשלה.
בתוך כך, עתיד להתפרסם ביום ראשון דו"ח השכר בשירות הציבורי וחלק מהנתונים שהוא כולל מעוררים סימני שאלה גדולים, במיוחד על רקע הנתונים האחרים של הכלכלה הישראלית ובהם הקפאת שכר המינימום, ועל רקע האבטלה, ששוברת שיאים חדשים, ושהגיעה ברבע האחרון של שנת 01' לשיעור של 10.2%, שהם 259 אלף איש.

ממוצע השכר של בכירי חברת החשמל ומקורות עומד על 50,000 שקלים בחודש, שכר הגבוה פי 7 מן השכר הממוצע במשק. בבנק ישראל, בתעשייה האווירית, ובעיריות ירושלים ותל אביב מגיע ממוצע שכרם של הבכירים ל- 45,000 שקלים בחודש.

יצוין כי על שולחנה של הכנסת הונחו בימים האחרונים שתי הצעות חוק שמטרתן להגביל את שכר הבכירים במגזר הציבורי.


