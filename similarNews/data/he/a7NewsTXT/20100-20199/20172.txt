

אתמול, בז' באדר, יום פטירתו של משה רבנו, נערך טקס ממלכתי בהר הרצל בירושלים לחללי מערכות ישראל שמקום קבורתם לא נודע. בטקס השתתפו נשיא המדינה משה קצב, הרמטכ"ל שאול מופז, סגן יו"ר הכנסת ח"כ רחמים מלול, קצינים בכירים מצה"ל ומהמשטרה, ומאות בני המשפחות השכולות. על פי נתוני משרד הביטחון מספר החללים שמקום קבורתם לא נודע עומד על 523.

טקס האזכרה נפתח בהדלקת אבוקת הזיכרון בידי טובה פומרנץ (פומרה), אמו של צבי-דוב פז (פומרה), ששירת בצוללת "דקר".

שר הביטחון בנימין בן אליעזר נאם בטקס, ואמר כי ארגוני הטרור לא יצליחו במשימתם למצוא סדקים בחוסן החברתי של מדינת ישראל, ולהרחיב אותם: "עם ישראל הוא עם חזק וחסון, ועמד כבר במערכות ובמבחנים קשים. עם שדואג כל כך לבניו, שיצאו אל שדה הקרב ולא חזרו ממנו, הוא עם הבנוי מחומר חזק, שלא בקלות אפשר למצוא בו בקיעים".

שר הביטחון הבטיח שמדינת ישראל תמשיך לעשות כל מאמץ להביא את הנעדרים לקבר ישראל, כדי שלמשפחות השכולות תהיה חלקת קבר, שאליה יוכלו לעלות ולהתייחד עם זכר יקיריהן.

בן אליעזר סיפר כי בכל שיחותיו המדיניות בארה"ב, במצרים ועם ראשי מדינות ושרים שמבקרים בישראל, הוא מעלה את נושא הנעדרים והחטופים של צה"ל.


