

עשרות בני אדם ניספו היום בבוקר בשריפה שפרצה ברכבת קאהיר-לוקסור, במרחק של כ-70 ק"מ דרומית לקאהיר, נמסר בהודעת המשטרה.

השריפה ברכבת שהייתה מלאה בנוסעים, פרצה בסביבות השעה 02:00 (לפי שעוני ישראל ומצרים). הקטר המשיך בנסיעה שבעה קילומטרים לפחות כשהקרונות הבוערים אחריו, דבר שגרם לבהלה בין הנוסעים, שרבים מהם קפצו החוצה מבעד לחלונות, מסרו עדי ראייה ומקורות במשטרה.

לאורך הפסים נמצאו עשרות גופות, ו-55 בני אדם לפחות אושפזו.

כוחות גדולים של צוותי כיבוי, משטרה והצלה עסקו בשעות הבוקר המוקדמות בחילוץ הנפגעים וההרוגים מהקרונות המפוחמים, שאחד מהם נשרף לחלוטין.

עד לשעת מסירת הידיעה לא התקבל דיווח רישמי על מניין הקרבנות.

להשערת מומחים, השריפה פרצה כתוצאה מקצר חשמלי או עקב התפוצצות מיכל גז ששימש ככל הנראה אחדים מהנוסעים לחימום ארוחתם.




