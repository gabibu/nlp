

ארבעה מחיילי צה"ל שנהרגו במחסום אתמול הובאו בצהריים למנוחות.
סמל ראשון בני קיקיס, בן 20 מכרמיאל, נטמן בחלקה הצבאית בבית העלמין בכרמיאל. מאות רבות ליוו את מסע ההלוויה. בתום ההספדים ותפילת "אל מלא רחמים" הונחו זרים רבים על קברו. בני קיקיס הותיר הורים האב יורי העובד במפעל בכרמיאל, אם מרגרט המשמשת כאחות בכירה בבית החולים ע"ש רבקה זיו בצפת ואח בכור אריה (30) שהינו סטודנט.

סמל ראשון מרק פודולסקי, בן 20 מתל אביב, הובא למנוחות בחלקה הצבאית בחולון.

סמל ראשון ארז תורג'מן, בן 20, מירושלים, נקבר בחלקה הצבאית בהר הרצל. מאות חברים ובני משפחה ליוו אותו בדרכו האחרונה. סגן מפקד היחידה בחיל ההנדסה, קצין בדרגת סא"ל, ספד לו: "הספקנו להכיר בך תכונות אופי מדהימות. היית מאד חרוץ ומאד יסודי. כולם ראו בך אח וחבר. כולנו מצטערים שהקשנו עליך ומקווים שתסלח לנו".

ראש עיריית ירושלים אהוד אולמרט אמר בהלוויתו: "מדי יום אנחנו מגיעים למקום הזה ואנחנו טומנים בו את מיטב ילדינו. המקום הזה ספוג דמעות רבות כל כך על נערים צעירים נפלאים כל כך. ארז הוא אחד מהם, ירושלמי גזעי, בן למשפחה נהדרת, בוגר בית הספר התיכון אורט, חייל שרצה לשרת כפי שאחותו דנה אומרת, 'כמו שצריך, בקו הראשון, בקו ההגנה הראשון של עם ישראל'. ארז נפל במלחמה".

סמל ראשון תומר עצאמי, בן 22 מקרית אונו, הובא למנוחות בקרית שאול. סגן משה עיני, בן 21, מפתח תקוה, יובא למנוחות מחר בבית העלמין סגולה.

הלוויתו של ההרוג הששי, סמל ראשון מיכאל אוקסמן, בן 21, מחיפה, תיערך ביום ששי בבית העלמין בעירו.

אמש סמוך לשעה תשע הגיעו שניים או שלושה מחבלים למחסום של צה"ל ליד הכפר עין עריק שבמערב בנימין. מהתחקיר הראשוני עולה כי הם ירדו מהרכב והתקרבו רגלית למחסום וכשהגיעו לטווח של מטרים ספורים מארבעת החיילים ששמרו במחסום הם פתחו במכת אש לעברם. כל החיילים נפגעו והמחבלים הסתערו וירו עליהם לוודא את הריגתם. לאחר מכן חדרו המחבלים לתוך קראוון סמוך שבו שהו שלושה חיילים נוספים. הם הרגו שניים מהם ופצעו את השלישי פצעים בינוניים. חייל נוסף שהיה בעמדת תצפית לא נפגע, אך אינו ידוע אם הספיק לירות לעבר התוקפים. המחבלים נמלטו ברכבם ומצאו מקלט בשטחה של הרשות הפלשתינית.

בעקבות הפיגוע הוזרמו לאזור כוחות גדולים של צה"ל שערכו סריקות נרחבות בכפר עין עריק שבקרבתו אירע הפיגוע.

מדובר צה"ל נמסר כי ההתקפה על עמדת צה"ל, מבחינת תוצאותיה, היא הקשה ביותר מאז תחילת הלחימה ביש"ע. עוד אמר הדובר כי "הלשון הכפולה של ערפאת, הכוללת דיבורים על שלום ורצון לשוב לשולחן המו"מ בצד הכנות ללחימה, מבהירה כי פניה של הרש"פ והעומד בראשה למלחמת התשה נגד ישראל. מטרת הרש"פ היא לגרום לאבידות כבדות בקרב חיילי צה"ל ואזרחים ישראלים ולהרחיב את הבקיעים בחברה הישראלית.

עם סגירת הגיליון, הותרו לפרסום שמותיהם החיילים שנהרגו אמש:
סמ"ר בני קיקיס הי"ד, בן 20 מכרמיאל. הוא יובא היום למנוחות בשעה 16:00 בחלקה הצבאית בכרמיאל.
סמ"ר מרק פדולסקי הי"ד, בן 20 מתל אביב. הוא יובא היום למנוחת ב 15:00 בחלקה הצבאית בחולון.
סמ"ר ארז תורג'מן הי"ד, בן 20 מירושלים. הוא ייטמן בשעה 15:30 בחלקה הצבאית בהר הרצל.
סמ"ר תמיר עצמי הי"ד, בן 21 מקרית אונו. תמיר יובא למנוחות בשעה 14:00 בקרית שאול.
סגן משה עייני בן 21 מפתח תקוה. הלוויתו תתקיים בשעה 15:00 בחלקה הצבאית בבית העלמין בסגולה.
סמ"ר מיכאל הוקסמן הי"ד, בן 21 מחיפה. על מועד הלוויתו תימסר הודעה.

אמש פעל כוח של חיל הים במתחם הנשיאותי של ערפאת בעזה. בהפגזה נהרגו מחבלים אחדים מכוח 17. דובר צה"ל מסר כי כוחות צה"ל גם השמידו ספינת משמר של המשטרה הימית הפלשתינית בעזה. לא היו נפגעים לכוחותינו בפעולה.

כוחות חי"ר פשטו הלילה על הכפר פרחה, דרומית מערבית לאריאל, שטח המצוי בשליטה ביטחונית פלשתינית. הכוחות עצרו שני מבוקשים, מחבלי חמאס, החשודים בתכנון וביצוע פעילות חבלנית עוינת נגד אזרחים ישראליים וחיילי צה"ל באזור. חמישה פלשתינים נוספים נעצרו, ונמצאו ברשותם ארבעה רובים מסוג קלצ'ניקוב.

יו"ר חרות, ח"כ מיכאל קליינר אמר בתגובה על הפיגוע: "תסמונת לבנון של שרון מחבלת בכושר ההרתעה של ישראל".

לדברי קליינר, עתיד המדינה חשוב מעתיד הממשלה, ואם הממשלה אינה מסוגלת לקבל החלטה לכיבוש שטחי הרשות הפלשתינית, עליה לפזר את עצמה וללכת לבחירות.

הבוקר מתכנסים שרי הקבינט המדיני-ביטחוני כדי לדון בצעדי התגובה של ישראל בעקבות ההסלמה בכלל וההתקפה הרצחנית אמש בפרט. השר פרס דחה את נסיעתו לספרד כדי להשתתף בישיבה. אתמול העריכו גורמים מדיניים כי ישראל תחריף את תגובותיה בעקבות הפיגוע, אולם עדיין לא תפעל למוטט את הרשות.


