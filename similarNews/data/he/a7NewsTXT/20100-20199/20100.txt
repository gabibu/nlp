

תחנות הרדיו האזוריות - רדיו "קול רגע" מהעמקים, תחנת "קול הים האדום", רדיו חיפה וכן תחנה בתל-אביב - עתרו לבג"ץ בדרישה להורות לתחנת הרדיו הצבאית, גלי צה"ל, להפסיק לשדר תשדירים שיש בהם, בצורה ישירה או עקיפה, פרסומת לגופים מסחריים.

לדברי העותרים, המצב כיום מנוגד למינהל תקין משום שתחנת שידור המוגדרת 'צבאית' משדרת פרסומות מסחריות לכל דבר תוך פגיעה קשה בגופים מסחריים. עוד טוענים העותרים, כי יש בכך פגיעה קשה בתחנות הרדיו האזוריות משום שמפרסמים ממעטים לפרסם ברדיו האזורי ומפרסמים בגלי צה"ל.

העתירה היא נגד מפקד גלי צה"ל, אבי בניהו, שר הביטחון, הרמטכ"ל, רשות השידור והרשות השנייה לטלויזיה ורדיו.

העותרים טוענים, שהמצב כיום מחייב את ההשוואה הבלתי נמנעת בין פעילות גלי צה"ל בתחום הפרסומות לתחנות הרדיו הפיראטי הפועלות ללא מפריע באופן בלתי חוקי.
