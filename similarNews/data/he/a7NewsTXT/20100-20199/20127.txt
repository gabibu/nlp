

עתי"ם עתרה לבג"צ נגד דובר הכנסת גיורא פורדס, בטענה שאינו מאפשר לעיתונאים מטעמה להשתתף בתידרוכים שהוא מעביר לכלי התקשורת לאחר ישיבות של ועדת החוץ והבטחון של הכנסת.

עתי"ם טענה באמצעות עו"ד שי סגל כי דובר הכנסת משתמש לרעה בסמכותו ונוהג בחוסר תום-לב כאשר הוא מתנה את השתתפותה של סוכנות עתי"ם בתדרוך שהוא מעביר בכנסת, בהצטרפותה לתא הכתבים הפרלמנטרים השייך לאיגוד מקצועי.

עוד נטען בעתירה, כי מדובר במידע ציבורי הניתן על-ידי עובד ציבור המקיים את תפקידו במקום ציבורי ובמועד אשר נקבע על-ידו ולפיכך יש לדחות על הסף את טענת הדובר שהתדרוך הוא "ארוע פרטי ביוזמת תא הכתבים הפרלמנטרים והוא מוזמן כאורח בלבד", כפי שניסה פורדס להסביר.

בעתירה נטען כי במניעת המידע מסוכנות עתי"ם ובכך מניעתו גם מכלי תקשורת אחרים פוגע הדובר בזכות הציבור לדעת ונוקט אפליה אסורה. זאת, מתוך שיקולים זרים, ובין היתר, כניעה ללחצי תא הכתבים הפרלמנטרים.

בעקבות הגשת העתירה, הורה יו"ר הכנסת, אברהם בורג, לדובר לשנות את נוהלי התדרוך ולאפשר כניסה לתדרוך לכלל העיתונאים המסקרים את הכנסת, לרבות כתבי עתי"ם.

