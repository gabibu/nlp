

שר הפנים אלי ישי אומר בתגובה להחלטה של בג"צ, כי מדובר בהחלטה שערורייתית קשה והרת אסון לעם היהודי, שעה שבג"צ מחזק כאן זרם שולי ובטל בשישים שמעודד התבוללות ומסייע להצטמצמות העם היהודי.

בג"צ בהכרעתו היום יצר בעיות ולא פתר אותן, לאחר שהרבנות לא תכיר בגיורים אלה ולא תרשמם לנישואין, ממשלת ישראל בשנים האחרונות עשתה רבות להסדרת גיורים מחו"ל וילדים מאומצים ולשם כך נוספו הרכבים רבים של בתי דין מיוחדים לגיור.

מאמצים אלה החלו לשאת פרי וההחלטה היום קטעה אותם באיבם ופועלת בעצם נגד העולים.

אין בכלל ספק שההחלטה היום מציבה אותי כשר הפנים שאמון על מרשם האוכלוסין במקום קשה ובעייתי, ואני אפנה למועצת חכמי התורה לשמוע דעת תורה ולהחליט כיצד לנהוג.

כידוע, בענייני הלכה אני כפוף לנשיא מועצת חכמי התורה מרן הרב עובדיה יוסף בלבד.

במקביל הורה שר הפנים לאנשי משרדו להכין שינוי חקיקה שתכיר בגיור שהוכר ע"י הרבנות הראשית בלבד כדי למנוע התבוללות ופירוד בעם היהודי.


