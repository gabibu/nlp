

בשנת 2001 חלה עליה במספר ההרוגים בתאונות דרכים, לעומת שנת 2000 - כך עולה מנתונים שמסר ביום ג' ראש אגף התנועה במשטרה, ניצב יעקב רז, במסיבת עיתונאים לסיכום שנת 2001 שנערכה באגף התנועה של המשטרה בבית דגן.

מהנתונים עולה שבשנת 2001 אירעו 494 תאונות קטלניות וקשות, שבהן נהרגו 561 בני אדם, זאת לעומת שנת 2000 בה אירעו 467 תאונות קטלניות וקשות, בהם נהרגו 518 בני אדם.

ניצב רז אמר, כי אמנם המספר הכולל של תאונות הדרכים, קשות וקלות, ירד בשנת 2001 בכ-12% לעומת שנת 2000 אולם במספר התאונות הקטלניות חלה עליה של 6% .

עוד אמר ניצב רז, כי מאז הקמת המדינה ועד סוף 2001 נהרגו יותר בני אדם בתאונות דרכים, לעומת בכל מלחמות ישראל ובפעולות הטרור. בתקופה זו נהרגו בתאונות דרכים 21,586 בני אדם לעומת 20,729 חללים במלחמות ובפעולות טרור בתקופה זו.
