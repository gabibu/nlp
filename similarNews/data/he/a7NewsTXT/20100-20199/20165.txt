

"עירנותך ואומץ לבך הצילו את חייהם של עשרות נוסעים. במעשה זה שימשת דוגמא ומופת לכולנו ועל כך אני מודה לך בשם כל עם ישראל", כך אמר היום שר התחבורה, אפרים סנה, בטקס הוקרה לנהג "אגד", שלומי דריי, שמנע אתמול ממחבל מתאבד להיכנס לאוטובוס בקו 961, ליד מחולה שבבקעת הירדן.

שר התחבורה ויו"ר קואופרטיב "אגד", אריק פלדמן, הפתיעו היום את נהג האוטובוס בכניסה לתחנה המרכזית החדשה בירושלים, בעת ששב מנסיעה דומה שביצע אתמול בקו 961 מטבריה לירושלים. סנה עלה על האוטובוס, ברך את הנהג והעניק לו מגן הוקרה, לקול תשואות הנוסעים.

נהג האוטובוס סיפר לסנה כי הארוע היה קצר מאוד ונמשך לא יותר מ-15 שניות. לדבריו, כבר במהלך העצירה בתחנה הוא הבחין באדם חשוד העומד בתחנה. "אנשים לא עולים בתחנה הזאת בשעות החשיכה. תפסתי אותו מייד ביד והדפתי אותו החוצה. המחבל החל להימלט לכיוון שדה פתוח ואז ארעה ההתפוצצות והמחבל נהרג", סיפר הנהג.

הנהג גילה לשר התחבורה, כי השתתף בקורס התגוננות אישית כנגד פעילות חבלנית עויינת שמארגן משרד התחבורה, דבר שסייע לו לזהות את המחבל, עוד לפני כניסתו לאוטובוס. בקורס זה לומרים הנהגים, בין השאר, כיצד לזהות נוסעים חשודים בטרם עלייתם לאוטובוס.

סמוך לשעה 16:00 אתמול עצר אוטובוס של חברת "אגד" מספר 961 (קו טבריה- ירושלים) בתחנת מחולה. מחבל שנשא על גופו מטען נפץ ביקש לעלות עליו, אולם הנהג חשד בו, הדף אותו מן הרכב, וסגר את הדלתות. המחבל ניסה כנראה להתרחק מן המקום, התפוצץ ונהרג בלי לפגוע באיש.

בתוך כך היו אתמול אירועים רבים בשטחי יש"ע: בבוקר ירו ופצעו המחבלים בעל ואשתו, תושבי היישוב אבני חפץ שהיו בדרכם לכפר סבא. כשעברו את אזור בקעה אל שרקייה פתחו עליהם מחבלים באש. הבעל נפצע מרסיסים ברגלו, והאישה נפצעה בבטנה. למרות הפציעות הם הצליחו להגיע למחסום צה"ל, ומשם פונו לבית החולים "מאיר" בכפר סבא. מבית החולים דווח כי מצבם מוגדר קל עד בינוני.
המחבלים ירו גם אל מכונית שנסעה ליד הכפר חבלה ואל מכונית שנסעה ליד הכפר יעבד. בשני המקרים לא היו נפגעים. בחברון נורו אתמול יריות לעבר שכונת אברהם אבינו. חלק מן הקליעים פגעו בגן המשחקים של השכונה, ובנס לא היו נפגעים. בתגובה עלו תושבים אחדים לגבעת אבו סנינה, אך החיילים פינו אותם מן המקום.

צה"ל הגיב אתמול על שרשרת הפיגועים הרצחניים של היומיים האחרונים ופעל ברצועת עזה בשלוש דרכים: תחילה ביתרו החיילים את הרצועה לשלושה חלקים, והוצבו מחסומים בדרכים כדי למנוע את המעבר מאזור לאזור.

צה"ל גם הפציץ במסוקים משרדים אחדים של החמאס בג'בליה.

באזור כיסופים הרס צה"ל בתים אחדים ששימשו מחסה לרוצחים כשביקשו לבצע פיגועים. לאחר שהזהיר צה"ל תושבים של 20 בתים נוספים והורה להם להתפנות מבתיהם בגלל הכוונה להורסם, עתרו תושבי הבתים לבג"צ בטענה כי הם אינם מעורבים בפיגועים. בג"צ הוציא צו מניעה, ואסר על הריסת הבתים הללו. מסוקים של צה"ל פעלו גם בבלאטה שליד שכם, וברמאללה.


