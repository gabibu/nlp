

הצעת החוק של יו"ר סיעת חרות ח"כ מיכאל קליינר עברה השבוע את אישורה של נשיאות הכנסת לאחר שנפסלה בתואנה שהיא "גזענית". על פי הצעת החוק יוכל כל אזרח או תושב ישראלי שאינו מזדהה עם אופיה היהודי של המדינה ומעוניין בהגירה למדינה ערבית ליהנות מסל הגירה כספי בדומה לסל קליטה, וזאת תמורת ויתור על אזרחותו הישראלית או זכות התושב שלו.

לפני כחודש וחצי לאחר שהצעת החוק עברה את אישור הלשכה המשפטית של הכנסת, הניח קליינר אותה על שולחן הכנסת, אולם, משעיין ח"כ טאלב א' סנע בהצעה הוא פנה ליו"ר הכנסת אברהם בורג בבקשה לפסול החוק בטענה שהוא גזעני. היועצת המשפטית של הכנסת אנה שניידר, שנדרשה לסוגייה, המליצה לנשיאות הכנסת למשוך את הצעת החוק, ולדון מחדש בהנחתה. שניידר הסבירה שהגורמים שאינם מזדהים עם אופייה היהודי של המדינה הם רק ערבים, ולכן ההצעה היא גזענית.
יצוין כי ההצעה מדברת על כל אזרח או תושב ללא הבדלי דת, גזע או לאום. נשיאות הכנסת דנה בנושא פעמים אחדות, וקליינר ואנשיו טענו בפני הנשיאות שאי הזדהות עם אופי של מדינה נוגע לדעותיו של אדם, וזו אינה תכונה מולדת, ומשום כך אין כאן ממד גזעני. לבסוף הסכימה הנשיאות עם דעתו של קליינר, והניחה את הצעת החוק על שולחן הכנסת.

"החוק הזה הוא הרבה יותר ריאלי מכל תכניות הטרנספר", אומרת שרה טיקטינסקי, הדוברת של ח"כ קליינר. "האם אפשר לדמיין את שרון או את הרב אלון מגיעים להסכמה עם איזה שהוא מנהיג ערבי על הגירת 3 מליון ערבים מכאן? זה מגוחך!".

"הצעת החוק שלנו מתייחסת למשפחות שאינן רוצות לחיות במדינת ישראל, אך אין בידן האמצעים להגר למדינות אחרות. ההצעה אינה מדברת על מיליונים, אבל חלק מהערבים בוודאי מעוניינים לצאת, והסל יאפשר להם הקמת חיים חדשים במדינה אחרת".

נציין כי אף על פי שההצעה "נוקתה" מאשמת גזענות ויכולה לעמוד כעת להצבעתם של חברי הכנסת, אנשי "חרות" אינם מתכוונים להגיש את החוק להצבעה בכנסת בימים הקרובים: "הצעת החוק היא חלק ממכלול של צעדים שאותם מתכוונת סיעת חרות להציג בפני הציבור ולחברי הכנסת בימים הקרובים, תוך כדי עריכת מסע הסברה לשכנע את הציבור בצדקתם ובהיגיון הטמון בהם", מסבירה טיקטינסקי.


