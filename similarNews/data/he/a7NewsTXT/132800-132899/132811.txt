

רבה של קרית שמונה הרב צפניה דרורי שוקד על גיבוש גוש דתי לשמירת אינטרסים משותפים ובלימת הקמת ממשלה בראשות שרון.

הרב דרורי אומר לכתבנו אריאל כהנא כי נוצרה מציאות לפיה שרון יכול להקים ממשלה בלי המפלגות הדתיות דבר המעמיד בסכנה את שארית האחיזה במסגרות הדתיות. כל הגופים הדתיים חייבים לשתף פעולה כדי לשמור על האינטרסים של היהדות הדתית שעלולים להישחק, אם בין היתר תועבר חוקה בכנסת, אומר הרב דרורי.

הצעתו להקים 'מסגרת חוסמת' שתדאג לאינטרסים הדתיים המשותפים לכל המפלגות: לעוניים של האברכים, לבעיות ארץ ישראל לחינוך הדתי הכללי ובתיכונים, זוכה לדבריו לאהדה רבה בקרב פוליטיקאים במפלגות הדתיות "אין מי שאינו מתלהב מהרעיון הזה שישמור על כל מפלגה שתרוץ לבחירות בעצמה ומצד שני ייצור מנגנון קשר בין כולם לשמירת האינטרסים הנכונים". אבל, מודה הרב דרורי "זה קשה". "כשמגיעים לצד הקונקרטי הם מתחילים להתקפל בעיקר העסקנים הפוליטיים בכל המפלגות. כולם חשדנים וכולם מרירים מהיחסים עד כה. דרושה עבודת נמלים כדי להשיב את האמון". הרב דרורי מוסיף כי מפיו של הרב עובדיה יוסף יצא ש"הדבר נחוץ" ולכך "חיכה כל הזמן", "אם הגדולים רוצים אולי נביא גם את הפוליטיקאים לכפיפת ראש", אומר הרב דרורי.

בהתייחסו להפסקת המו"מ בין המפד"ל לאיחוד הלאומי מציין הרב דרורי הנמנה על המפד"ל, כי יו"ר האיחוד הלאומי בני אלון ויו"ר המפד"ל אורלב הגיעו ביניהם לסיכום שהיה מקובל על המפד"ל אבל "חברי סיעה אחרים באיחוד הלאומי שאינם באותה סיעה של הרב בני אלון סירבו לאותו סיכום". חזרנו למצב שהאיחוד הלאומי תובע שהאיחוד בין שתי הקבוצות יהיה יחסי לכמות חברי הכנסת שיש להם כיום. הם כוללים בו גם את שני חברי המפד"ל שעברו אליהם, למעשה הם מבקשים לקחת אחוז חברים שהצביעו למפד"ל ולקבוע ששני חברים שיצאו ממנה, לקחו את כל הקולות שבאו עימהם. "זה דבר שמפלגה אינה יכולה להסכים, ולכן המו"מ נתקע. אם היו מבינים שני הצדדים כמה הדבר הזה משפיע לרעה, וגורם לקלקול כל המערכת המצב היה אחר לגמרי".

הרב דרורי מוסיף כי "התיאבון הפוליטי" של כל צד הוא טבעי ואינו עוול, וכל צד צריך להלחם למען האינטרסים שלו. "אבל כרגע אנחנו מחפשים את הדרך לגשר על פני פערים אלה".

להאזנה לראיון

בתגובה לדברים שהשמיע הרב דרורי אומר יו"ר סיעת האיחוד הלאומי, ח"כ צבי הנדל, אומר כי הטענות לפיהן המשא ומתן בין שתי המפלגות הופסק באשמת חברי סיעת האיחוד הלאומי אינן נכונות. לדברי הנדל הטענות נובעות "מאי ידיעת הפרטים". "ידינו נקיות", הוא מדגיש.

להאזנה לראיון

