

שר התחבורה, מאיר שטרית, מתעקש להטיל על הציבור מס שאינו חיוני. כך מאשימה ועדת הכלכלה של הכנסת. האוצר מוכן לממן את תקציב הרשות החדשה לבטיחות בדרכים. שטרית מתעקש להטיל מס מיוחד למימון פעילות הרשות.

משרד האוצר הודיע שהוא מוכן לממן את תקציב הרשות החדשה לבטיחות בדרכים מכספי אגרות רישוי הרכב הקיימותת ואולם, שר התחבורה שטרית דבק בעמדתו כי יוטל מס נוסף למימון פעילות הרשות. יו"ר ועדת הכלכלה, אמנון כהן, אומר כי גם כך הציבור משלם מידי שנה כ 19 מיליארד שקלים אגרות ומסי רכב .

כהן הביע תמיהה על כך שעמותת 'אור ירוק' בוחרת להוציא מאות אלפי שקלים על פרסום התומך בהיטל על הציבור, במקום להתמקד בהסברה על נהיגה בטוחה.

כתבנו בכנסת אריאל הכנא מדווח כי ח"כ אילן לייבוביץ (שינוי) אמר כי היום הוכח מי הפופוליסט ומי באמת דואג לרווחת הציבור. הודעת האוצר מוכיחה כי מלחמתנו בוועדת הכלכלה למנוע הטלת מס על הציבור הוכתרה בהצלחה, בעוד שר התחבורה בלהיטותו להעביר את החוק במהירות לפני הבחירות, היה מוכן לרמוס את הציבור ובלבד שיירשם כי העביר את החוק.

ח"כ גלעד ארדן, יו"ר ועדת המשנה של ועדת הכלכלה לבטיחות בדרכים (ליכוד), אמר כי יש חשיבות אדירה להעברת החוק להקמת הרשות לבטיחות בדרכים וכי הוא מקווה ששר התחבורה לא ימשוך את החוק בגלל שיקולי אגו ויוקרה. "היה כאן הישג אדיר של וועדת הכלכלה ששכנעה את האוצר לממן את הקמת הרשות. ברור שטענתו של שיטרית כאילו הטלת אגרה על הציבור היא מקור תקציבי ודאי יותר לעתיד, אין בה שום הגיון, כיוון שכל ממשלה שתקום תוכל לבטל דרך חוק ההסדרים או תקציב המדינה את האגרה המממנת את הרשות, בדיוק כפי שתוכל להקטין את תקציב הרשות, אם הוא יינתן מתקציב המדינה. תפקידנו כנבחרי ציבור הוא למנוע כל קיצוץ במאבק בתאונות הדרכים ולא להשית את עלותו על הציבור כפי שרוצה השר. "

ח"כ אליעזר (צ'יטה) כהן (האיחוד הלאומי), אמר כי על הציבור לדעת כי הצעת החוק שאושרה בוועדה "צובעת" תקציב עצמאי לרשות, מתוך אגרות הרכב המשולמות לקופת האוצר, כפי שנעשה עם תקציב מע"צ, בעוד מהמודעות הדמגוגיות בעיתונים עולה, כי רק הטלת אגרה על הציבור תציל אותנו מהרוגים בתאונות.

יו"ר ועדת הכלכלה, ח"כ כהן, אמר כי הוא מקווה שהצעת החוק תאושר בשבוע הבא במליאה, כפי שאושרה בועדת הכלכלה, וכי תביא להמשך מגמת הירידה במספר ההרוגים בתאונות, הקיימת בעשר השנים האחרונות. לדבריו, על הכנסת ה-17 תוטל אחריות להיאבק על מתן סמכויות ממשיות לרשות החדשה, והוספתם לחוק של כל המלצות ועדת שיינין והחלטות הממשלה בנושא המלחמה בתאונות הדרכים, שרובן, נעדרו משום מה מהצעת החוק הממשלתית.

