

יו"ר "חזית יהודית לאומית" ברוך מרזל ונוספים, מבקשים כי מזוז יקפיא ההליכים גם נגדם עד לאחר הבחירות, אם יוחלט כך לגבי עמרי שרון. נגד מרזל וחבריו הוגשו כתבי אישום בגין הפגנות וכניסה לגוש קטיף בהתנתקות.

ברוך מרזל מבקש מהיועץ המשפטי מזוז להקפיא את ההליכים המשפטיים נגדו ונגד חברים נוספים בתנועתו וזאת לאור פנייתו של עמרי שרון לדחות הדיון בגזר דינו לאחר הבחירות.

מרזל מזכיר כי כתבי אישום הוגשו נגדו ונגד מועמדים נוספים בתנועתו בגין הפגנות וכניסה לגוש קטיף בתקופת ההתנתקות. לטענתו אם תתקבל בקשתו של עמרי שרון להקפאת ההליכים כאשר כתב האישום נגד שרון כולל עבירות של מרמה שיש עימן קלון, על אחת כמה וכמה שיש להקפיא את ההליכים נגד מרזל שכן כתב האישום נגדו אינו כולל עבירות מרמה הנושאות עימן קלון.

קודם לכן פורסם כי עמרי שרון הגיש בקשה לבית המשפט השלום בתל אביב לדחות את המשך הדיון במשפטו עד לאחר הבחירות במרץ.

כזכור הורשע שרון הבן בעבירות של רישום כוזב במסמכי תאגיד, שבועת שקר ועבירות לפי חוק מימון המפלגות, וזאת במסגרת הסכם טיעון. התביעה תדרוש לגזור עליו מאסר בפועל ההגנה מבקשת להשית עליו עבודות שירות. בית המשפט ידרש להחליט האם במעשיו יש קלון, החלטה שיש בה כדי למנוע ממנו המשך כהונה בכנסת.

פרקליטו טען כי הדיון בטיעונים לעונש יתנהלו בתקופה הבחירות וכי מפלגות המתמודדות מול
מפלגתו של אריאל שרון, 'קדימה', עלולות להשתמש במשפט לצרכיהן. הדבר לטענת פרקליטו של עמרי שרון, עלול להפריע לסניגוריה בניהול ההגנה.

המדינה מתנגדת לדחיית המשפט. לטענתה אין לאפשר השפעות התקשורת על בית המשפט או לדחות את המשפט בשל שיקולים לא רלוונטיים.

יוזכר גם מכתבו של היועץ המשפטי לתנועה לאיכות השלטון שבו הודיע כי מערכת אכיפת החוק תמשיך לפעול ערב הבחירות באופן רגיל וכל החקירות יימשכו ללא שינוי. במכתב הוסיף עוזרו של היועהמ"ש עו"ד רן נזרי כי תינקט זהירות ב'פעולות חריגות' שיש בהן כדי לגרום ל'השפעה פוליטית" כמו: חיפוש בבית מועמד או משרדו וחקירה תחת אזהרה.

יו"ר ועדת אתיקה של הכנסת ח"כ אריה אלדד אמר בתגובה כי בקשת עמרי שרון לדחות את הדיון בגזר הדין "מעוררת בחילה". עמרי שרון לדבריו הוא "פושע על פי הודאתו, שביצע פשע כדי לרמות במערכת הבחירות, כדי להשתמש בכספים שלא כדין כדי להטות מערכת בחירות באמצעות תעמולה מעבר למה שמותר. שרון הודה כי שיקר בעדות וזייף מסמכים".
עבירות אלו שביצע עמרי שרון עונשן הוא בין שלש לחמש שנות מאסר אומר אלדד ו"עתה הוא מבקש כי בשל מערכת הבחירות יידחה הדיון בענינו? זה באמת להיות גם פושע וגם צבוע". אלדד מוסיף כי השאלה העיקרית היא "האם עמרי שרון הוא חבר כנסת או לא. האם הוא מביא איתו מימון מפלגות למפלגה של אביו או לא. שאלה זו תלויה בשאלה האם בית המשפט רואה בעבירות אלה עבירות שיש עימן קלון. ברגע שהוא פסק שהפשעים הללו יש עימם קלון, עמרי שרון אינו מביא כסף למפלגה של אבא. זו אינה שאלה תיאורטית אלא ממשית: האם ממשיכים לקחת בנימוקים שאינם ענייניים כסף למערכת הבחירות".
