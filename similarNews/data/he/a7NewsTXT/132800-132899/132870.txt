

התרגילים הפוליטיים שביצע שרון בתקופה האחרונה מכשירים תרגילים אחרים גם מצד מתנגדיו הפוליטיים. דברי ח"כ יובל שטייניץ לערוץ 7 המתייחס לאפשרות גיבוש קואליציית 61 ח"כים שתוביל להדחת שרון מתפקידו.

"צעד מביש שמעורר שאת נפש", כך מגדיר חבר הכנסת יובל שטייניץ את פרישתו של שר הבטחון שאול מופז ביומן הצהרים של ערוץ 7.

לדבריו כולם רוצים להתקדם בפוליטיקה, "גם אני, אבל צריכות להיות נורמות. בפרישתו הוכיח מופז שאין עוד נורמות".

שטייניץ מגדיר את שינוי דעתם של שרון, הנגבי ומופז משורות הליכוד כחמור הרבה יותר משינוי דעה כיוון שמדובר בפרישת מנהיגים. "לא קרה מעולם שאדם יפרוש וינסה להחריב את מפלגתו. יש כאן ניסיון להרוס את האופציה השלטונית שמציג המחנה הימני בליכוד. שרון מנסה לחסל את הליכוד כאלטרנטיבה. זה ניסיון מסוכן הרבה יותר", אומר שטייניץ.

שטייניץ אומר שעם הידידות שיש לו לחברי הליכוד והאיחוד הלאומי כמפלגות ימין קטנות, הרי שייחודיותו של הליכוד היא בהיותו מפלגת אלטרנטיבה שלטונית המציג דעות ימניות מתונות. "ללא מפלגת שלטון, או לפחות מפלגה שתאיים על השלטון כאלטרנטיבה, הימין מאבד את יכולתו להשפיע", אומר שטייניץ ומבהיר כי לטעמו זו החשיבות הייחודית של הליכוד לעומת המפלגות האחרות.

באשר למועמד הליכוד לתפקיד שר הבטחון אחרי השר מופז אומר חבר הכנסת שטייניץ כי שרי הבטחון מוצלחים ביותר בתולדותיה של מדינת ישראל היו דווקא כאלה שבאו מהמגזר האזרחי כדוגמת משה ארנס ודוד בן גוריון. שטייניץ רואה בעצמו מועמד ראוי לתפקיד זה, כמו גם לתפקידי חוץ ובטחון נוספים, אם כי מציין כי בליכוד ישנם מועמדים ראויים נוספים מהזירה האזרחית. לראיה מזכיר שטייניץ את החוק האמריקאי הקובע כי לא יוצבו כשר בטחון מי שהיה גנרל.

באשר לשמועות אודות האפשרות לחבירת הרמטכ"ל לשעבר משה יעלון לליכוד אומר שטייניץ כי הוא אמנם סבור שראוי שהמועמד לשר הביטחון יהיה מועמד שאינו גנרל, אך ישמח לראות את יעלון בצמרת המפלגה ויביא לניצחונה בבחירות.

באשר למהלך גיבוש שישים ואחד חברי הכנסת שנועדו להדיח את שרון מתפקידו, לדחות את הבחירות ולהקים ממשלה זמנית חלופית, אומר שטייניץ כי אכן ישנם מהלכים המוגדרים לפי שעה כמהלכי מסדרון בלבד, אולם הוא עצמו מקווה להצלחתם. לדבריו התרגילים הפוליטיים שביצע שרון בתקופה האחרונה מכשירים תרגילים אחרים גם מצד מתנגדיו הפוליטיים, גם אם אינם מוגדרים כפוליטיקה ישרה לחלוטין.

על יוזמת בלוק ה-61

כתבנו בכנסת אריאל כהנא מדווח כי השיחות להקמת הבלוק החוסם כבר עברו את שלב המסדרון ומדובר במהלכים של ממש. לדבריו גורמים במפלגות שונות כש"ס והמפד"ל רואים בנקמה בשרון על מעלליו הפוליטיים נגדם עילה ראויה למהלך שכזה, גם אם יוגדר כתרגיל פוליטי מסריח.
(ש)
