

בכנס של חברי פרלמנטים מאסיה נדרשו נציגי ישראל שלא להופיע לאירוע אצל מלך תאילנד. זאת בעקבות לחץ של פרלמנטרים ערבים. הישראלים התקפלו והטקס התקיים.

חבר הכנסת חמי דורון משינוי והיועץ המדיני של משרד החוץ יעקב לוי מייצגים בימים אלה את ישראל בכנס 'פרלמנטים באסיה למען שלום', המתקיים בתאילנד.

גולת הכותרת של הכינוס הייתה אמורה להיות טקס אצל מלך תאילנד, פומיפון אדוניאדט, אולם ע"פ פרסום ב'מעריב' נקרא חבר הכנסת דורון ליושב ראש הפרלמנט התאילנדי לשיחה בהולה. היו"ר התאילנדי סיפר לחבר הכנסת הישראלי כי נציגי המשלחות מכווית, סוריה, לבנון ואיראן דורשים שתתבטל השתתפותו של הנציג הישראלי בטקס המכובד.

הנציגים הערביים איימו להחרים את הטקס אם ישתתפו דורון ולוי באירוע. חבר הכנסת דורון אומר כי לאחר השיחה עם היו"ר התאילנדי התקיימה התייעצות ובסופה הוחלט שלא להביך את המלך התאילנדי ולא להופיע לטקס. בכך נסללה דרכם של הנציגים הערביים להשתתפות בטקס.

יצוין כי לבד מתקרית זאת מקפיד חבר הכנסת חמי דורון לדווח כי בין הנציגות הישראלית לנציגויות הערביות נוצרו קשרים טובים במהלך ימי הכנס.
(ש)
