

האגודה למלחמה בסרטן יוצאת בקמפיין ציבורי לעדכון סל התרופות תחת הסיסמה: "חולי הסרטן צריכים להילחם בסרטן ולא בתקציב".


האגודה למלחמה בסרטן, פותחת היום (יום ב') בקמפיין ציבורי חדש לעדכון סל התרופות ולפיתרון משבר הרדיותרפיה בישראל. תחת הסיסמה "חולי הסרטן צריכים להילחם בסרטן ולא בתקציב" קוראת האגודה למלחמה בסרטן, לחברי הממשלה להכיר במצוקתם של חולי הסרטן בארץ, ובמאבק הקיומי לשרוד הן את המחלה והן את המאבק בסל.

הקמפיין יעלה בכלי התקשורת השונים.

נאוה עינבר דוברת האגודה למלחמה בסרטן אומרת "היום חיים בישראל כ - 120,000 חולי סרטן הנמצאים בטיפול או במעקב. מדי שנה נוספים כ - 23,500 חולי סרטן חדשים. אנו מבקשים כי עוד בטרם תתפזר הכנסת, יעודכן סל התרופות אזרחי ישראל משלמים כל חייהם מס בריאות ומצפים לזכות בטיפול מיטבי שתעניק להם המדינה, בזכות ולא בחסד - כאשר הם חולים. אנו קוראים לממשלה להיענות למצוקת חולי הסרטן אשר צריכים להלחם במחלת הסרטן שלהם ולא בתקציב. הם צריכים להשקיע אנרגיה בהתמודדות עם המחלה עצמה ולא בהשגת חשיפה תקשורתית לגיוס כסף לתרופות שאינן בסל".

עינבר הוסיפה והעלתה סוגיה נוספת: "נושא חמור נוסף, הדורש טיפול נמרץ, הנו משבר מערך הרדיותרפיה, אשר הולך ומחמיר. מדובר בטיפול החיוני עבור למעלה ממחצית חולי הסרטן בישראל ובכוחו לרפא רבים מהם. ועדת אנקול, שהוקמה על ידי משרד הבריאות, ביוזמת האגודה למלחמה בסרטן, קבעה חד משמעית כי יש צורך דחוף לטפל בחוסר העצום שנוצר בכוח אדם המיומן בתחום הטיפול הקרינתי, בתקנון הנדרש לאיוש אנשי המקצוע בבתי החולים, ביחידות הרדיותרפיה הקיימות, בהשלמת הציוד העדכני ליחידות אלה ובהכשרה ייעודית לצוותים המקצועיים".
(ש)
