

ייצרני ג'יפ ה'סופה 2' בנצרת אמנם משוועים להזמנת עבודה ממשרד הבטחון, אבל שר הבטחון מופז החליט לרכוש ג'יפים דווקא מארצות הברית. עשרות עובדים בסכנת פיטורין.

משרד הביטחון החליט לרכוש 100 ג'יפים מתוצרת "לנדרובר" במקום ג'יפ ה"סופה 2", שתהליך הרכבתו נערך במפעל "תעשיות רכב נצרת".

הג'פים של "לנדרובר" נרכשים על ידי משרד הביטחון באמצעות כספי סיוע אמריקאי בשל יצורם בארה"ב ורכישתם יותר כדאית. לעומתם, הג'פים מסוג "סופה" נרכשים בחלקם מכספים אמריקאים כאשר העבודה נעשית על ידי המפעל בנצרת ובמימון צה"ל.

בעקבות ההחלטה מאיימת ההנהלה לפטר עשרות עובדים. עובדי המפעל להרכבת גי'פ ה"סופה" יפגינו נגד שר הביטחון תחת הסיסמא "גבר גבר בהבטחות, אפס אפס במעשים".

במהלך חודש אפריל 2003 הבטיח שר הביטחון, שאול מופז ל כי צה"ל יזמין מהמפעל עבודה בכ - 70 אלף שעות בשנה.

אולם, זמן קצר לאחר מכן קוצץ תקציב משרד הביטחון בכשלושה מיליארד וכתוצאה מכך מהלך הרכישה הוקפא כמעט לחלוטין. בשנים 2004 ו- 2005 רכש משרד הביטחון עבודה בהיקף של כ- 20 אלף שעות בשנה בלבד.

בעקבות כן, 80 מבין 250 העובדים נאלצו לצאת לצאת לחופשה ללא תשלום עד להודעה חדשה ולחיות מדמי אבטלה. וכעת יתכן כי עוד 150 העובדים שנותרו ישארו ללא עבודה.

יו"ר ועד עובדי "תעשיות רכב נצרת עילית",שלמה קרסנטי, אמר אתמול "מופז מרבה לדבר על רגישות חברתית, על פרוסת הלחם הדקה שאכל בילדותו ואפילו מזיל דמעה בתוכנית טלוויזיה, אולם בפועל משרדו מדרדר עשרות עובדים לאבטלה ומשרדו לא בוכה עליהם. מופז הוא גבר גבר בהבטחות ואפס אפס במעשים".

יצוין כי המפעל עובד עם צה"ל 35 שנה.

כזכור, צה"ל היה אמור להכניס את ג'פ הסופה בשלהי שנת 2005 לשימוש ביחידות. הרכב החדיש היה צפוי להחליף את כל רכבי הסופה הישנים והשחוקים בתוך שלוש עד ארבע שנים.

כתבנו קובי פינקלר מסר כי ש"סופת המפקדים", הידועה גם כ"סופה 2", מכילה בתוכה חמש דלתות כניסה, במקום שלוש שהיו קיימות בדגם הקודם. השיפור נובע, בין השאר, ממניעים בטיחותיים, שכן הדלתות הנוספות יאפשרו היחלצות מהירה בתנאי חירום. במקום ארבעת המושבים הדחוקים בדגם הישן, מצפים לנוסעים בכלי הרכב חמישה מקומות ישיבה. היושבים בספסל האחורי בסופה החדשה יזכו למשב רוח קריר של מזגן מפוצל, שיתווסף למערכת קפיצים משוכללת שתקטין את עוצמת ה"קפיצות" כתוצאה ממהמורות וממכשולים בכביש. להבדיל מהסופה המקורית, שתודלקה בבנזין אוקטן 96 מועשר בעופרת, תתודלק "סופת המפקדים" בבנזין נטול עופרת אוקטן 95.

ג'יפ הסופה המצוי בצה"ל כיום נכנס לשימוש לפני כעשר שנים תחת שם הקוד "בז", ומאז עבר תהליך של בלייה. באגף הלוגיסטיקה החליטו להחליף את כלי הרכב הישנים בסופות חדישות ומתקדמות יותר, שנרכשו בתעשיות הרכב של נצרת.

הג'יפים מסוג "סופה" ייחודיים לישראל. "הדגם החדש פותח לפי דרישות מפקדת זרועות היבשה ועבר בחינות גם באט"ל" אומרים בצה"ל.

