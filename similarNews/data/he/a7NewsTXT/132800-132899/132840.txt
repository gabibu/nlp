

ישובי מרכז הארץ לראשונה תחת איום הקסאם. ה'פתח' הודיע על שיגור רקטה ראשונה לעבר ישוב ישראלי סמוך לעפולה. בעקבות ההתנתקות הודיעו ארגוני הטרור, כי יחתרו במרץ ליצור תשתית קסאם בצפון השומרון.


מאת: יונתן דחוח הלוי

גדודי חללי אלאקצה, הזרוע הצבאית של ה'פתח', הודיעו, כי ב   11 בדצמבר בשעות הערב שוגרה רקטת קסאם מדגם ג'נין-1 לעבר ישוב ישראלי הנמצא מערבית לעיר ג'נין. בהודעה שהופצה לכלי התקשורת נמסר, כי שיגור הקסאם בוצע בתגובה לחיסול פעילי ה'פתח' והג'יהאד האסלאמי בידי ישראל.

ארגוני הטרור הפלשתיניים פועלים במרץ מזה מספר שנים להקים תשתית לייצור רקטות קסאם בצפון השומרון. החלוצים בתחום זה היו פעילי החמאס סאיד עוואד וקייס עדוואן אשר הצליחו בסוף 2001 להקים בית מלאכה בשכם שייצר רקטות קסאם אשר שוגרו מאזור טולכרם לעבר כפר יונה. ניסיונותיהם להרחיב את הייצור גם באזור ג'נין כשלו בעקבות מבצע חומת מגן באפריל 2002 במהלכו חוסלו פעילי החמאס ונהרסה תשתית הייצור.

בתחילת 2005 חשפו צה"ל והשב"כ תשתית מבצעית נוספת של החמאס באזור ג'נין שעסקה בייצור רקטות "קסאם". בבית המלאכה של החמאס בכפר אליאמון במחוז ג'נין נמצאו חלקי רקטות קסאם וחומרי מוצא.

בעקבות ההתנתקות מרצועת עזה הודיעו ארגוני הטרור הפלשתינים על חתירתם להעתיק את אסטרטגית הטרור מהרצועה לצפון השומרון ובמרכזה ליצור תשתית לשיגור רקטות קסאם לעבר מרכז הארץ. באוקטובר 2005 עצר כוח צה"ל ליד מצפה רמון שלושה פעילי טרור של ועדות ההתנגדות העממית אשר נשלחו מרצועת עזה בדרכם לג'נין להקים תשתית לייצור רקטות קסאם. השלושה, מומחים לייצור רקטות קסאם, הסתננו לישראל בסיוע שוטרים מצרים וברשותם נמצאו חומרי הדרכה טכניים ומטעני חבלה שמקורם בארגון החיזבאללה.


