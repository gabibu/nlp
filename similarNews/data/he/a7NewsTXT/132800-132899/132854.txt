

לראשונה מאז שנת 97' סיכמו ישראל וטורקיה על הטבות הדדיות להגברת הסחר ביניהן במוצרי חקלאות ומזון.

בימים אלו מסכם משרד התמ"ת משא ומתן על שיפור הסכם הסחר החופשי שבין ישראל וטורקיה. ממשרד התמ"ת נמסר כי ההטבות החדשות שתעניק טורקיה ליבוא מישראל עתידות להביא לגידול בערכי מוצרי מזון וחקלאות מישראל לטורקיה בסך של כ-20 מיליון דולר לשנה.

יצוין כי מאז שנת 1997 לא שופרו היחסים הכלכליים בין שתי המדינות.

יאיר שירן, סגן מנהל המינהל לסחר חוץנ במשרד התמ"ת, ציין כי השיפורים שיוכנסו להסכם כוללים הרחבת ההטבות מסוג פטור ממכס לסחר בילטרלי בתוצרת חקלאית ומזון מעובד וכן החלפת פרוטוקול כללי המקור בהסכם כך שניתן יהיה לבצע שיתופי פעולה עסקיים בין חברות מישראל ומטורקיה לצורך יצוא למדינות האיחוד האירופי בתנאים של פטור ממכס.

עוד ציין שירן כי על פי הסיכומים, הטורקים יעניקו מכסות פטורות ממכס על יבוא של ירקות מיובשים, קפה, אבקת עגבניות, תבלינים, ביצי רביה, בסיסים למשקאות ועוד מוצרים המיובאים מישראל לטורקיה, ובתמורה תעניק ישראל מכסות פטורות ממכס לאגוזים שונים , פירות מיובשים, ריבות, בירה וראקי המיובאים מטורקיה לישראל.

במקביל, סיכמו ישראל וטורקיה על החלפת הנספח להסכם הסחר העוסק בכללי המקור והתאמתו לנדרש על פי כללי המקור הפאן-אירופאים. עם השלמת תהליכי האשרור במרוצת שלושה החודשים הקרובים, יתאפשר לאנשי עסקים ישראלים לבצע שיתופי פעולה עם חברות טורקיות לשם יצוא פטור ממכס לארצות האיחוד האירופי כמו גם ליהנות מן ההטבות שסוכמו לגבי סחר במוצרי חקלאות ומזון.
(ש)
