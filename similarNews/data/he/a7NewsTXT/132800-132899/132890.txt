

בועז רענן, יו"ר הפורום הציבורי לאיכות הסביבה באשדוד, מתריע מפני הקמת תחנת כוח בגז סמוך לאשדוד. לדבריו מדובר באיום תמידי לאסון שירחף מעל אשדוד.

רענן מסביר כי בשל מיקומה באזור מסחר, בילוי, תעשיה ומוסדות חינוך בהם נמצא ציבור גדול בכל שעות היום והלילה הופכת תחנת הכוח לאיום מוחשי וממשי על העיר ותושביה.

"מיקום התחנה המיועדת הינו במרחק של כמה מאות מטרים מבנייני מגורים בעיר. בנוסף לאזור בו קיימים: מוסדות חינוך, חנויות מזון ענקיות כגון מחסני חשמל, שופרסל דיל ואימפריה, יש בו אזורי בלוי מסעדות ועוד", אומר רענן.

מחר יקיים הפורום מסיבת עיתונאים בה יפרסו את הסיכונים העולים לדבריהם מהקמת תחנת הכוח. לדברי רענן מחר תוצגנה גם חלופות להקמת התחנה כפי שהיא מתוכננת כעת.

אנשי הפורום זימנו לאירוע מומחים של איגוד ערים לאיכות הסביבה באשדוד, בכירי תחנות כוח, מומחה לזיהום אוויר שיציגו את עמדותיהם בסוגיה.

"אנו מוטרדים מאוד מן התכנית המקודמת בוועדה לתשתיות לאומיות להקמת תחנת כוח בשטח סולבר, הגורם כבר כיום למפגעים סביבתיים חמורים", אומרים אנשי הפורום. אנשי הפורום טוענים עוד כי בעת האחרונה הם עוסקים במפגעים סביבתיים חמורים הכרוכים והנובעים מתפקוד אותו הם מגדירים כלקוי של מפעל סולבר האמור להקים את תחנת הכוח. לדבריהם "המפעל לא עומד ברישיון העסק שניתן לו. לאחר מכתב התראה ופגישה של נציגי הפורום בסולבר, מסתבר כי המפעל ימשיך לזהם ולפיכך הפורום לאיכות הסביבה בוחן להגיש עתירה מנהלית נגד עיריית אשדוד וראש העיר אשר מתירים למפעל סולבר בע"מ לפעול בניגוד לתנאי רישיון העסק".

עם זאת אומרים אנשי הפורום כי הם "מכירים בחשיבות הצורך לייצור חשמל נוסף בישראל. ומאמין כי שיטת ייצור החשמל הזולה ביותר בהשקעה, הזולה ביותר בתפעול והמזהמת פחות משאר השיטות היא ללא ספק ייצור ע"י טורבינות מונעות בגז טבעי. תחנת כוח כזאת דורשת קרבה למקור אספקת גז טבעי בלחץ גבוה, קרבה לפרוזדור הולכת חשמל במתח גבוה. לעומת זאת תחנת הכוח המתוכננת באתר סולבר אינה נמצאת בקרבת קו גז טבעי, אלא במרחק כמה קילומטרים ממנו. כמו כן אין בקרבתה פרוזדור חשמל מתח גבוה. ולכן יהיה צורך להעביר לשם קו גז טבעי בלחץ גבוה, דבר שמוסיף סיכונים לאזור סואן באוכלוסיה. כמו כן יהיה צורך לבנות פרוזדור מתח גבוה, המסכן את בריאותם של אוכלוסיה רחבה בכל שעות היום. עצמת הרעש באזור בודאי תעלה בעקבות התחנה" בנימוקים אלה מבארים אנשי הפורום את התנגדותם להקמת התחנה.
(ש)
