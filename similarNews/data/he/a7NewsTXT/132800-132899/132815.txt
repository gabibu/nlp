

שיעור המובטלים של מגורשי גוש קטיף עומד על 55.6%. מרבית מהמובטלים דיווחו כי עדיין לא הצליחו לפתור בעיות הקודמות לתעסוקה, כמו מציאת דירה חדשה ומציאת פתרון חינוך לילדים.

סקר שנערך בקרב מגורשי חבל עזה לשעבר מגלה כי שיעור העובדים, שלושה חודשים לאחר הגירוש, עומד על 21.9% (485 איש), זאת בהשוואה לשיעור תעסוקה של 85% בקרב תושבי חבל עזה לפני יישום ההתנתקות. מנתוני משרד התמ"ת עולה כי שיעור המובטלים עומד על 55.6% (כ-1,230 איש).

במהלך החודשים הללו הוצעו לכ 27% מהמובטלים הצעות עבודה ולשאר אף לא הצעה אחת. מקרב המובטלים שקיבלו הצעות עבודה ל-58% הוצע הצעה אחת בלבד, והיתר קיבלו 2-4 הצעות עבודה. לפי הסקר, רק 22% מהמגורשים אינם עובדים, כיוון שעדיין לא מצאו פתרונות לדיור וחינוך.

כ-30% מהמובטלים אמרו שיתחילו לחפש עבודה במהלך שלושת החודשים הקרובים. הם עצמם מעריכים כי כ-34% יהיו מועסקים בחלוף חצי שנה מתום הגירוש, זה יקטין את שיעור האבטלה בקרב המפונים מ-55% ל-50%.

ממועצת יש"ע מסרה בתגובה לנתוני התמ"ת: "אם מדינת ישראל הייתה משקיעה עשירית מהכוח שהושקע בגירוש לצורך שיקומם המצב היה נראה הרבה יותר טוב. במקום ששרון יתעסק במצעד הדוגמניות שלו במפלגת קדימה אנו מצפים שיקח אחריות על הטרגדיה האישית והלאומית שיצר ויגייס את כל הממשלה לטיפול מהיר בבעיות הדיור והתעסוקה של המפונים".
