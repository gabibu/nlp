

בתערוכת החקלאות הבינלאומית "אגריטך 2006", שתערך במרכז הירידים בתל אביב, יחשף ענף חקלאי חדש: גידול צמחים נושאי זרעים להפקת ביו-דיזל המשמש להנעת כלי רכב ומכונות המונעים בעזרת דיזל.

מארגני התערוכה מציינים כי לגידול החדשני פוטנציאל כלכלי אדיר של עשרות מיליארדי דולרים בעקבות העלייה הדרמטית במחירי הנפט בשנה האחרונה.

מנכ"ל אגריטך, דני מאירי, מסר שהגידול החקלאי החדש מבוצע על ידי חברת "חובב חקלאות", בעלת ניסיון רב בפרויקטים בינלאומיים בתחום החקלאות, בסיוע של קרנות מימון מהארץ ומחו"ל.

החברה תציג בתערוכה סוגי זרעים שונים המשמשים להפקת הביו-דיזל. בכוונת חובב חקלאות לערוך במהלך ימי התערוכה כנס שיעסוק באפשרויות לשימוש בתחליפים ביולוגיים לסולר בהשתתפות מומחים בנושא.

לדברי מאירי, גידול הצמחים לייצור ביו-דיזל נעשה כולו במדינות שונות באפריקה, שבהן תנאי האקלים מתאימים לצרכים ועלויות הקרקע, המים וכוח האדם זולות. היזמים כבר חתמו על הסכמי שיווק של המוצרים למדינות שונות באירופה ואמריקה. על פי הערכת היזמים יגיעו המכירות במהלך שנת 2006 לעשרות מיליוני דולרים.


יצוין כי תערוכת אגריטך תעסוק, בין השאר, במספר ענפי חקלאות נוספים בעלי פוטנציאל צמיחה גדול.
(ש)
