

מערכות השקייה ממוחשבות יחסכו מים תוך השקיית גני רמת השרון: המערכת מזהה בזבוזים וסוגרת את הברז בהתאם. כמו כן תכנית השקייה ייחודית מגובשת לכל גן, וחידושים נוספים - ראשי רשויות וגיזברים מוזמנים ללמוד.

במסגרת פרויקט שדרוג הגינות הציבוריות ברמת השרון הוצבו מערכות השקיה ממוחשבות הנשלטות מרחוק ע"י מחשב נישא המחובר למוקד העירוני. המחשב מזהה בכל רגע נתון מצב של בזבוז מים או דליפה ובצורה אוטומטית מכבה מרחוק את הזרמת המים לגן. לכל גן ברמה"ש גובשה תוכנת השקיה ייחודית ע"פ סוג הצמחייה, הדשא והעצים.

בימים אלו נמצאות בעיצומן, עבודות השיפוץ והשדרוג ביותר מעשרים גנים וגינות ציבוריות ברחבי רמה"ש. במסגרת פרויקט הענק של שיפוץ הגנים, הוצבו בכל הגנים שחודשו מערכות השקיה הנשלטות מרחוק ע"י מחשב נישא שמחובר למוקד העירוני בבניין העירייה. הצעד ברוח שנות האלפיים, תורם להשקיה מדויקת שתדאג לטיפוח מתמיד של הגינות ולא פחות חשוב מכך - ידאג לחיסכון של כשלושים אחוזים בצריכת המים השוטפת המיועדת להשקיית הגינות.

ראש העירייה, איציק רוכברגר, יזם בשיתוף הגורמים המקצועיים את פרויקט הענק, שהוא בגדר מהפכה בכל הקשור לחזות פני העיר, במסגרתו מוקמים פארקים חדשים, משודרגים גינות קיימות, מוצבים מתקני שעשועים חדישים ובטיחותיים, מבוצעים עבודות גינון, תאורה וגידור, מוצבים ספסלים ואשפתונים חדשים ועוד.

בגנים הישנים הוסרו כל מתקני השעשועים העתיקים, בוצעו יציקות בטון ברחבת הגן בשטח שעליו היה בעבר חול, עליו הותקנו משטחי גומי חדישים, שיתרמו לביטחון הילדים המשחקים במקום. צוותי גינון עובדים בגנים ובונים סביבה חדשנית של צמחייה, פרחים ומדשאות, שמשנים לחלוטין את צביון הגנים.

לכל גן ציבורי ברמת השרון גובשה תוכנת השקיה ייחודית ע"פ סוג הצמחייה במקום, אופי וגודל הדשא, מספר העצים ועל פי נתונים אלה יודע המחשב לספק את כמות המים הנדרשת, את מספר ההשקיות בכל שבוע וכו', דבר התורם להשקיה מדויקת שתתרום לטיפוח שוטף ומקצועי של כל גן ע"פ עונות השנה. מעבר לכך, המחשב מזהה בכל רגע נתון מצב של בזבוז מים או דליפה ובצורה אוטומטית מכבה מרחוק את הזרמת המים לגן.
(ש)
