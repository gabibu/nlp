

הותר לפרסום כי שירות ביטחון כללי וצה"ל עצרו לפני כחודשיים את מגדי עאמר, מחבל מגדודי אל אקצא מכפר קליל שבאזור שכם, שהופעל על ידי החזבאללה בלבנון באמצעות איש קשר מרצועת עזה.

מגדי כמאל עא-גבאר עאמר, יליד 74' מכפר קליל המשרת במנגנוני הביטחון הפלסטיני, הינו מחבל מארגון גדודי חללי אלאקצא של הפתח' אשר היה כלוא בישראל בין השנים 92-93 בעקבות מעורבותו בהפרות סדר. משירות הבטחון הכללי נמסר לכתבנו כי עם שחרורו ביצע פיגועים רבים, בעיקר במתווי ירי, לעבר כוחות צה"ל באזור שכם.

בחקירתו בשירות ביטחון כללי הודה עאמר כי כ- 9 חודשים טרם מעצרו יצר קשר עם מפעיל חזבאללה מלבנון בשם אבו רביע לשם קבלת מימון להמשך פעילותו, יחד עם וסים מנצור, מראשי התנזים בכפר קליל.

בסיועו של אחיו התאום, מאגד עאמר, העבירו חברי התשתית הודעה לאבו רביע בה ציינו כי הינם פעילים במסגרת חוליה צבאית המונה 7 פעילים וביקשו מימון כספי למטרת רכישת אמל"ח לביצוע פיגועים. עאמר ציין בחקירתו כי החזבאללה הוא מקור טוב להשגת מימון כספי, באמצעות כסף זה מתבצעת פעילות טרור כנגד מטרות ישראליות.

כעשרה ימים לאחר העברת ההודעה קיבלו השניים 1000$ מהחזבאללה. חודש לאחר מכן פנו השניים פעמים נוספות לאבו רביע בסיועו של מאגד עאמר, ובו ציינו כי ברצונם לרכוש נשקים ומטענים וביקשו סכומי כסף נוספים. בתגובה קיבלו השניים 500$ נוספים.

ההוראות מהחיזבאללה, הביצוע בשכם
בפברואר 05' נעצר וסים, אשר קיים קשר טלפוני עם אבו רביע. לאחר מעצרו של וסים התקשר אבו רביע לעאמר, ויידע אותו, כי מעתה הקשר מולו יתקיים באמצעות איש קשר מהרצועה בשם אבו לואי אשר אליו יש להפנות את כל בקשותיו. מספר ימים לאחר מכן יצר אבו לואי קשר עם עאמר, ועשרה ימים לאחר מכן העביר לו 1500$ עבור המשך פעילותו.

עאמר ציין כי הפעם האחרונה שיצר קשר עם אבו לואי היתה כחודש ימים טרם מעצרו.

לכל אורך התקופה בה עמד מגדי עאמר בקשר עם אבו רביע וקיבל ממנו כספים, המשיך לבצע פיגועים רבים לעבר כוחות צה"ל במסגרת פעילותו בחוליה, אשר חבריה שרתו במקביל במנגנוני הביטחון הפלסטינים. כמו כן עסק בסחר באמל"ח עם פעילים שונים.

בנוסף לקבלת מימון מהחזבאללה לשם פעילות הטרור כנגד ישראל, ציין עאמר בחקירתו כי מכיוון ששמו היה ברשימת המבוקשים שהעבירה ישראל לרשות, קיבל כל חודש בין 400 ש"ח   700 ש"ח מהרש"פ, בתמורה התחייב להפסיק כל פעולת טרור נגד ישראל.

כאמור, על אף קבלת הכספים מהרש"פ, המשיך עאמר בביצוע פעילות טרור כנגד מטרות ישראליות.

מהשב"כ נמסר כי במהלך העימות הנוכחי עם ארגוני הטרור הפלסטינים, ארגון החזבאללה התבסס כגורם ההכוונה המבצעי הבלעדי של מרבית התארגנויות התנזים על פלגיו בשטחים. בחודשים האחרונים הקים ארגון החזבאללה מפקדה קדמית ברצועת עזה שמהווה חוליית קשר בין המפעילים בחזבאללה לבין הפעילים בשטחי הגדמ"ע, ובאמצעותה מועבר מימון והנחיות לפעילות. החזבאללה מתנה את קבלת הכספים בביצוע פעילות צבאית כנגד מטרות ישראליות, ומחקירתו של עאמר, כמו מחקירות פעילים נוספים, עולה כי החזבאללה מעודד כמות ולאו דווקא איכות של פיגועים, כאשר הכסף הינו כאמור המניע העיקרי לפעילות, ולא המניע האידיאולוגי.


