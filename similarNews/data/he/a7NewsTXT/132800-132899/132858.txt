

דו"ח מיוחד ומסכם של האגודה לזכויות האזרח מעלה כי בימי עקירת יישובי חבל קטיף וצפון השומרון הפרה מערכת המשפט והמשטרה את זכויות עצורי המאבק בעקירה, תוך דיווחי שקר לבית המשפט ועוד.

לקראת סוף שנת 2005 מפרסמת האגודה לזכויות האזרח דו"ח מיוחד ובו התייחסות חריפה להתנהלות המשטרה, בתי המשפט ושירות בתי הסוהר ביחסם לעצורי המאבק נגד עקירת ישובי צפון השומרון וחבל קטיף.

על פי הדו"ח בית המשפט אמור היה לדון בכל עצור בפרט, אולם לא נעשה כן. בתי המשפט המיוחדים שהוקמו לקראת ביצוע העקירה דנו בעצורים בקבוצות ובכך נפגעה זכותם האזרחית לדיון פרטני והעלאת טענותיהם המשפטיות נגד האישומים המיוחסים לכל אחד ואחד מהעצורים.

כמו כן נקבע בדו"ח כי לא אחת טענה המשטרה בפני בית המשפט טענות שקר כשקבעה שהעצורים אינם מעוניינים לבוא לבית המשפט להידון בפניו. זאת בשעה שהסיבה האמיתית לכך שהעצורים לא הובאו לבית המשפט הייתה בעיה טכנית של כוח אדם במשטרה ובשב"ס.

כמו כן תקפו מנסחי הדו"ח את מעצריהם של קטינים בהמוניהם. זאת תוך הדגשת החלטתה של השופטת פורקצ'יה להותיר במעצר קטינה בת 14.

עוד מדווח בדו"ח הסיכום כי בחלק מהמקרים לא אושרה לעצורים פגישה עם עורך דין בטרם הדיון המשפטי בעניינם, כמתחייב בחוק. גם בכך קיימת פגיעה בזכויות האזרח של העצורים מעבר לפגיעה בהליך המשפטי המחייב בחוק.


בשיחה עם יומן הצהרים של ערוץ 7 אומר יואב לף, דובר התנועה, כי הארגון רואה בחומרה מיוחדת את הבאת העצורים לדיונים משפטיים באופן המוני וללא דיון פרטני לגבי כל עצור. הדובר אומר כי בעקבות פניה לשופט אוקון הוחלט לחדול מנוהג זה המנוגד לחוק.

כמו כן מציין הדובר כפגיעה בזכות האזרח את מניעת התנועה לאוטובוסים בהם אמורים היו להגיע מפגינים לארועי המחאה. לדבריו מדובר בפגיעה חמורה בחופש ההפגנה.

עוד מזכיר הדובר את השימוש החריג מהנורמאלי שנעשה בחוק נגד המרדה בהתייחס למפגיני הימין. לדבריו לולי פעילות האגודה לזכויות האזרח הייתה המערכת מתעלמת מהבעייתיות החמורה שבהתנהלות מערכת המשפט.

בדבריו ביקש הדובר להתייחס לדו"ח כמייצג את התעלמותה של המדינה באופן כללי מחובותיה כלפי האזרח. לדבריו מדובר באותו סוג של זלזול בחופש ההפגנה והביטוי שהופעלו בעבר כלפי ציבורים אחרים כציבור הפלשתיני. "כעת מדובר בהפניית הכוחנות כלפי הימין, אבל מדובר באותו מהלך כללי של מדינת ישראל".

לשאלת המראיין יגאל שוק אמר הדובר כי אמנם הארגון עצמו אינו מקדם שתדלנות בציבור על מנת לעודד אנשים לפנות אליו, אולם במידה ואזרח פונה אליהם בתלונה נגד דורסנותה של הממשלה הרי שהם פועלים בהתאם ועל פי המתבקש.

(ש)
