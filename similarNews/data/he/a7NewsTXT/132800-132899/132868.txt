

בג"ץ דחה הבוקר את העתירות שהוגשו לו נגד הקיצוץ בהבטחת ההכנסה, עתירות שהוגדרו כעתירות למען קיום בכבוד. השופט אדמונד לוי, בדעת מיעוט צידד בעתירה. חברי כנסת במתקפה חזיתית נגד ההחלטה.

מול דעת המיעוט של השופט אדמונד לוי ניצבו ששת שופטי בג"ץ בראשות נשיא בית המשפט העליון אהרון ברק ודחו את עתירת האגודה לזכויות האזרח ועמותות נוספות שביקשו מבית המשפט לקבוע כחוק יסוד את זכות הקיום האנושי בכבוד למינימום הכרחי.


השופטים אמרו: "לא שוכנענו שיש בתיקון לחוק הבטחת הכנסה וביטול ההקלות הנלוות כדי לפגוע בכבוד האדם", ועל כן דחו את העתירה. עוד אמרו השופטים בפסיקתם כי הטענה שהוצגה בפניהם לפיה בישראל חיים אנשים שכבודם נפגע רק מפני שידם אינה משגת לקיים רמת חיים נסבלת, "לא נתבררה לאשורה בעתירות אלה. על המדינה לבחון טענה זו לעומקה, וככל שיש בה ממש, עליה לפעול בהקדם למיגור התופעה".

יו"ר המפד"ל ח"כ זבולון אורלב אומר היום כי התעלמות הבג"צ מנתוני העוני ההולכים ומחמירים זועקת לשמיים ויוצרת תחושה שבג"צ נאמן לעשירונים העליונים החילוניים בלבד.

ח"כ אורלב הוסיף כי "בג"צ שוב הוכיח שהוא מנותק מהפגיעה בכבודם ובעיקר במזונם, בבריאותם ובשלומם של העניים בישראל, ואין לסמוך על רגישותם החברתית של שופטי בג"צ. אין מנוס מחקיקת חוק יסוד זכויות חברתיות שיהיה מגן לחלש ולעני בישראל" סיים ח"כ אורלב.

יו"ר ש"ס, ח"כ אלי ישי אומר בתגובה כי אטימות המערכת המשפטית כרתה ברית דורסנית עם אטימות המערכת הפוליטית, עליהם נאמר: יש אנשים עם לב של אבן". מלשכתו של ח"כ אלי ישי נמסר לערוץ 7 כי "פסיקת בג"צ היום היא כתם מוסרי בדברי ימי המשפט, בג"צ החמיץ היום הזדמנות להפגין אנושיות כלפי מאות אלפי נזקקים, מצער שבג"צ הטוען שהכל שפיט עומד מנגד ונותן למשפחות לקרוס", ח"כ ישי מוסר כי הוא מבטיח להוביל את המהפכה החברתית "עם נשמה" כהגדרתו.

בתגובת ההסתדרות להחלטה נאמר: "אנו מכבדים את החלטת ביהמ"ש ומצטערים על-כך שלא ניתן היה לקבוע מהו קיום בכבוד, יחד עם זאת אין זה פלא שממשלת שרון שהתעמרה בשכבות החלשות מסרבת להגדיר מהו "קיום בכבוד" של אדם בישראל הממשלה איבדה את הבושה, את הכבוד ואת האחריות לחברה".

יצוין כי בדעת המיעוט כתב השופט אדמונד לוי כי יש לקבל את העתירות, ולחייב את המדינה לבטל את הקיצוץ בקצבאות. "אין להתכחש לנסיבות שבעטיין היא נוצרת. על המדינה האחריות הלאומית לפעול לשינויה, חובתה החוקית דורשת זאת ממנה. בעשותה כן, תיטיב לפעול לו תיתן לבה למכלול הנסיבות היוצרות את מציאות חייהם של מי שמנסים למלט עצמם ללא הצלחה ממלכודת העוני, ואף תיתן לבה לחזונם של מקימי המדינה, אשר הרהיבו עוז לשוות בנפשם מקום שבו מתקיים שויון זכויות חברתי ומדיני ברור".

בתגובה להחלטת בג"צ אומר ממלא מקום יו"ר הכנסת, ח"כ משה כחלון: "צר לי שגם בג"צ לא מציע פתרונות למי שמנסה להימלט ממלכודת העוני", "על מדינת ישראל חובה מוסרית לדאוג לבטחון של אזרחיה. אמשיך להוביל את הצעת החוק שלי, החיים בכבוד, שמעגנת בחוק את עקרונות זכות הקיום הבסיסית של כלל אזרחי מדינת ישראל", כך מוסר כתבנו משה פריאל.

(ש)
