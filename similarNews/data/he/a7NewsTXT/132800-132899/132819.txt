

לפני כשבוע הוקמה מפלגה חדשה ושמה "דרכנו". המטרה: מפלגה שתרוץ לכנסת מתוך מטרה לעצור את הקטל בכבישים.

בעוד שמספר קורבנות הקטל בכבישים עולה מידי יום ובתי החולים מתמלאים בפצועי התאונות, מחליטה קבוצה לרוץ לכנסת מתוך מטרה להפחית את מספר התאונות בצורה משמעותית.

"לא לסטות ימינה ושמאלה, לא להגרר למשחקים פוליטיים בתחומים אחרים. המחוייבות היא להכנס לממשלה (ולא משנה אם זו תהיה ממשלת שמאל, ימין או מרכז) לקבל את תפקיד שר התחבורה ולעבוד לילות כימים כדי להפחית את מספר ההרוגים והפצועים בתאונות דרכים", כותב אבי ינקוביץ' באתר החדש שהקים לצורך מטרה זו.

המפלגה הוקמה כאמור בשבוע שעבר ובימים אלו מתבצעים הההליכים לרישומה כחוק. בימים אלו שוקדים גם על גיבוש הרשימה לכנסת.

בתשובה לשאלת ערוץ 7 אם העלייה בתאונות לא קשורה ברמת החינוך היום, השיב ינקוביץ': "אם תראה לי מאמר מדעי אחד - אני קונה אותו. הדברים שלי מבוססים על מומחים האומרים שלא ידוע מה הגורם לתאונה. המשטרה מוצאת תמיד מי אשם ולא מה גרם לתאונה".

הוא מציין כי רמת המידע שנאספת ע"י בוחני התנועה לא מאפשרת לנתח סיבות לתאונות בצורה טובה ולכן גם לא מאפשרת לטפל ולמנוע תאונות כאלו. "כאשר נהג לא עוצר בתמרור עצור וגורם לתאונה. צריכים לשאול למה הוא לא עצר באדום- יש אפשרות שלא ידע, כלומר לא למד בבית ספר לנהיגה, או לא הייתה לו מודעות או שלא יכל לראות כי השמש סינוורה אותו". בסך הכל, לדבריו, כיום יש משהו כמו 10 קטגוריות של אשמים, אבל יש גם כ 500 קטוגריות של סיבות, וקודם צריכים להתמודד איתם אחד אחד, כך לטענתו אפשר לאחר זמן להצליח ולטפל בבעיות של תאונות הדרכים.

בכוונת מפלגת "דרכנו" לפעול ולדאוג שכל מי שמתעסק בנושא התאונות יהיה תחת קורה אחת של משרד התחבורה, ואם יבואו עם מדיניות נכונה יוכלו לחלק את העבודה בין הגופים, ולתקתק עבודה כדי למנוע הקטל בכבישים.
