

כמאה וחמישים ראשי רשויות מקומיות שזומנו לכנס מקצועי עם שר האוצר מצאו את עצמם בעיצומו של כנס פוליטי של תנועת 'קדימה' של ראש הממשלה.


ראשי הרשויות הוזמנו לכנס שקיים אתמול שר האוצר אולמרט בפתח תקווה. הכנס אמור היה להיות מקצועי ולעסוק בקשר שבין משרד האוצר לראשי הרשויות ולפתרון מצוקותיהן הכלכליות של הרשויות.

למרות זאת מיד בכניסתם לאולם הוברר לראשי הרשויות שלא מדובר בכנס מקצועי כפי שנמסר להם בתחילה, אלא בכנס של מפלגת 'קדימה' מפלגתו של ראש הממשלה שרון, שאולמרט הוא מראשיה וממוביליה.

את פני הבאים קידם שלט ענק של תנועת 'קדימה' ולבימה הוזמנו לשאת דברים תומכי המפלגה שהפליגו בשבחו של שר האוצר אולמרט.

רבים מראשי הרשויות התקוממו והגדיר את ההזמנה לכנס כהונאה. חלקם עזבו את המקום. לעומת זאת אנשי 'קדימה' אומרים שכל הבאים לכנס יכולים היו להבין שמדובר בכנס תמיכה פוליטי במפלגה ובאולמרט מהשילוט הברור שבמקום.
(ש)
