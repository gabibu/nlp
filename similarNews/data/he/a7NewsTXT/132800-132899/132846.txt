

"עברה כבר רביעה ראשונה ולאחר פניות של חקלאים ובהתייעצות עם גדולי ישראל החלטנו לפנות לכל היהודים להוסיף בתפילת שמונה עשרה את תפילת הגשמים", כך אומר היום הרב הראשי לישראל הרב יונה מצגר לערוץ 7.


"במשך שלושה חודשים לא יורדים גשמים, עברה כבר רביעה ראשונה ולאחר פניות של חקלאים
החוששים לגורל היבול העתידי שלהם ובהתייעצות עם גדולי ישראל החלטנו לפנות לכל היהודים להוסיף בתפילת שמונה עשרה את תפילת הגשמים", כך אומר היום הרב הראשי לישראל הרב יונה מצגר לערוץ 7.

בראיון ליומן הצהרים של ערוץ 7 הסביר הרב מצגר את הסיבות שהביאו לפרסום הפסק, "אנחנו חוששים שאנו נמצאים בתחילת שנת בצורת, ולכן על פי ההלכה בשולחן ערוך שבה נאמר שאם עד תחילת כסלו לא יורדים גשמים יש להתפלל, פרסמנו את הבקשה. נוספה לכך גם הפניה מהחקלאים שאמרו שאם לא ירדו גשמים תוך זמן קצר זרעי התבואה יפגעו בצורה קשה".


החל מאמצע חודש נובמבר מזג האוויר התחמם ועד סוף החודש מזג האוויר היה חם ויבש. הטמפרטורות היו גבוהות מהממוצע, כאשר שיא החום היה בסוף החודש.

החזאי התורן בשירות המטאורולוגי בבית דגן, איתן מאזה, מסביר בשיחה לערוץ 7 כי "רצף הימים החמים והיובש שנמשך 3 שבועות קורה בכל מספר שנים. הדבר היוצא דופן הוא הטמפרטורות הגבוהות ומשך העונה יבשה".

"התחזית של השירות המטאורולוגי לשנת תשס"ו" אומר מאזה, "היא שנה עם גשמים אך הם יהיו פחות מהממוצע".

מאזה התייחס לקשר בין גל הקור באירופה לבין מה שקורה בישראל ואומר כי "קיים יחס הפוך בין מה שקורה בישראל לבין מה שקורה באירופה. כאשר באירופה יש גל קור, בישראל חם באופן יחסי ולהיפך".
