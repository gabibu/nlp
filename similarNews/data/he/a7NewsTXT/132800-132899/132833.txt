

ח"כים מהליכוד, מהעבודה ומשינוי ממשיכים לבחון את האפשרות ליצירת ממשלה חלופית זמנית שתדיח את שרון מכהונת ראש הממשלה, ובכך לדחות את תאריך הבחירות עד למועד המקורי, היינו לקראת סוף שנת 2006.

יוזמת הקמת הגוש הפוליטי של שישים ואחד חברי כנסת שיתנגדו להמשך כהונת שרון בראשות הממשלה נועדה למוסס את העלייה המטאורית אותה צופים הסקרים למפלגתו של ראש הממשלה שרון על חשבון שלושת המפלגות האמורות   ליכוד, עבודה ושינוי.

יוזמי המהלך בוחנים הצטרפות גם של המפד"ל לתמיכה בו.

כזכור, יוזמה זו הועלתה לפני כשבועיים כאשר בבסיסה עמדה שותפות בין ש"ס לשינוי, אולם רבים מהמערכת הפוליטית התייחסו אליה בבוז. יו"ר ש"ס הבהיר שאינו משתף פעולה על קומבינות בזויות ואין כל סיכוי לשותפות בין מפלגתו ל'שינוי'. תגובה חריפה במיוחד לאפשרות שבראשות גוש השישים ואחד הציג יו"ר הליכוד הזמני באותם ימים, השר צחי הנגבי שקרא "חס וחלילה" ליוזמה זו. מאוחר יותר, כזכור, הוברר כי הנגבי שמע על היוזמה בעודו מגשש את דרכו למפלגתו של שרון. יתכן ולגישושים אלה היו השלכות להכרזתו האמורה של הנגבי.

כעת, עם עריקתם של השרים מופז והנגבי לשורות 'קדימה' מתעוררת האפשרות הזו בשנית. יצוין כי חבר הכנסת עמיר פרץ, יו"ר מפלגת העבודה עודו מסרב ליטול חלק ביוזמה אולם במידה ותמשיך ההתדרדרות במפלגת העבודה על פי הסקרים הרי שתגובש הסכמה לביצוע המהלך. עוד יצוין כי המועמד לראשות הממשלה הזמנית יכול להיות מועמד שאינו מהליכוד או מהעבודה אלא כל חבר כנסת שסביבו תתגבש הסכמה בין חברי הכנסת.


נזכיר כי בעוד מעט יותר משבועיים יכנס צו הנשיא לבחירות חדשות. עד אז ניתן יהיה להציג את חלופת ממשלת השישים ואחד שתמנע את הבחירות המתקרבות ותדיח את שרון מכהונתו.
(ש)
