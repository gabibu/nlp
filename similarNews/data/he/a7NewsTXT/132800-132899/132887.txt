

כיצד ניתן לעודד יוזמה של תלמידים המשלבים את לימודיהם בתנאי פנימייה? הנהלת הודיות הגתה רעיון לפיו היא תישא ותיתן עם חניכי הכפר על האופי החזותי של סביבת המגורים שלהם בכפר.

במסגרת המשא ומתן תינתן להם האפשרות לעצב את ארבעה-עשר המועדונים הקבוצתיים בו (מועדון לכל קבוצה) ולרהט אותם כאוות נפשם, לפי רצונם וטעמם. כל מועדון יצויד במכשירים חשמליים כגון: מקרר, טלוויזיה, מיקרוגל ועוד. קירות המועדונים ייצבעו בצבעים שאותם יבחרו החניכים ותינתן להם אפשרות לצייר עליהם ככל העולה על דמיונם.

בימים אלה מסיירים חניכי הכפר ברחובות העיר טבריה ובמקומות נוספים בחיפוש אחר רהיטים, אשר אנשים הוציאו אותם מבתיהם לרחוב. הריהוט, בכל מצב שהוא, שייאסף על-ידי החניכים ישופץ על ידם ויוצב במועדונים.

מנהל הכפר אלי שטיין אומר "אני בדרך כלל נענה בחיוב לכל יוזמה חינוכית של החניכים, אשר עשויה להיטיב את רווחתם ולשפר את איכות חייהם בכפר. אני פונה למי מהאנשים שברשותם רהיטים שאינם בשימוש ומבקש מהם, בטובם, להתקשר אלינו לכפר או אל מאיר לוי, מנהל הפנימייה ואנחנו נבוא אליהם ונאסוף את הרהיט שהם אינם זקוקים לו".
(ש)
