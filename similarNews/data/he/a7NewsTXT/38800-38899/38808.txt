

"באחרונה יש התגברות והחרפה בהיקף ובעוצמת נכונותם של ערבים ישראלים לבצע מעשי הרג המוני, אך אני מייחס זאת למיעוט קטן בקרב ערביי ישראל". כך אמר היום נשיא המדינה משה קצב בתום ביקור תנחומים שערך אצל משפחת קצין משמר הגבול, רב-פקד סמיח סואידן, שנהרג בליל שבת באירוע בחברון.

קצב קרא למנהיגי ערביי ישראל "לראות את המגמות המחריפות והולכות, ולנקוט בצעדים המתבקשים". הנשיא קצב נשאל לעניין נסיון חטיפת מטוס "אל על" בידי ערבי ישראלי מהכפר בועיינה-נוג'ידאת, וציין כי יש להמתין עד לסיום חקירת הפרשה, ואין למהר ולהסיק מסקנות.
