

ארה"ב רואה ביצוא הנפט ממערב אפריקה, אמצעי מפתח לצמצום התלות בעתיד בנפט מהמזרח התיכון הבלתי יציב, כך נמסר על ידי פקידי ממשל אמריקנים.

"אם נקבל יותר נפט ממגוון גדול יותר של מקורות, כל שיבוש באספקה ממקור אחד ישפיע פחות על האספקה הכוללת", אמר ג'ון ברודמן, מ"מ סגן שר האנרגיה האמריקאי, בפגישה עם בכירי תעשיית הנפט ועם דיפלומטים מערב אפריקנים בוועידה ביוסטון שבטקסס.

"אפריקה לא תוכל לעולם להחליף לגמרי את המזרח התיכון, אך היא מחזיקה ב-10% מעתודות הנפט המוכחות, ולכן תוכל לסייע בהרחבת גיוון אספקת הנפט לארה"ב".

ברודמן ציין כי אפריקה, להוציא את ניגריה שהיא חברה באופ"ק, מפיקה היום כ-2 מיליון חביות נפט ליום. כמות זו צפויה לעלות ל-7 מיליון חביות ליום עד לשנת '20 עם הגברת ניצול השדות הקיימים.

וולטר קנסטיינר, סגן שר החוץ האמריקאי לענייני אפריקה, קרא למדינות המערב אפריקניות לנהוג יותר בשקיפות ולאכוף את החוק. את הקריאה הזו השמיע סגן השר האמריקאי בשל מה שהגדיר כ"החשש מפני שחיתות ומנגנונים שלטוניים המקשים על אכיפת חוזים, עלולים להרתיע משקיעים זרים".

עם זאת, מספר חברות נפט אמריקניות פועלות במערב אפריקה, על פי רוב בשותפות עם הממשלות המקומיות. שגרירת אנגולה בארה"ב, ג'וזפינה פיטרה דייקיטה, הודתה בעובדה שהשחיתות היא בעיה, אך היא אינה נוגעת רק לאפריקה.

"השחיתות היא בעיה עולמית. יש שחיתות במערב אירופה וברוסיה. אנו מודעים לבעיה ואנו מנסים לצמצם אותה", ציינה השגרירה תוך שהיא מוסיפה אזהרה מחיפוש של פתרון אחיד לכל מדינות אפריקה "כשאנשים אומדים מצב באפריקה, הם נוטים להכניס את כל המדינות בסל אחד. אנו מדברים על כ-56 מדינות שונות", הוסיפה דייקיטה.
