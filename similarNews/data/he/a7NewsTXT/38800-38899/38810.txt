

מרכז המפד"ל אישר ברוב קולות לשריין לאשה את המקום החמישי לאשה הראשונה שתיבחר מבין אלה שיתמודדו בבחירות ברשימה לכנסת הבאה. התנגדות להחלטה באה מחבר המרכז, שמואל גפן, שאמר: "אני לא חושב שהמסר הגדול שלנו הוא לשריין מקום לאשה. אנו צריכים לשריין מקום לאדם בנושא רווחה".

כתב עתי"ם מוסר, כי לבית החייל, שם נערכה ישיבת המרכז, הגיעו נשים רבות שניסו לשכנע את חברי המרכז להצביע עבור ההחלטה. בין הנשים היתה גם ליאורה מינקה, יו"ר אמונה, אמרה: "אני חושבת שטובת התנועה להצביע עבור ההחלטה הזו. נשים יביאו את המנדטים למפד"ל. נשים לא רק ידברו, אלא גם יעבדו יותר קשה בשביל המפד"ל".

יו"ר התנועה, השר אפי איתם, הגיע לישיבת המרכז כשהוא מלווה בחבורת נערים מבני עקיבא ובני ישיבות, שנשאו אותו על כתפיים ושרו שירים. השר איתם אמר לחברי המרכז: "על הפרק עומד עניין הבחירה של שריון המקום החמישי לאשה. זאת אמירה שמאחדת את כל חברי המפלגה לדבר"

לפני ההצבעה עלה חבר המרכז, שמואל גפן, שסירב לשריין לאשה את המקום החמישי, והציע לנשים להסתפק רק במקום השביעי, אולם הוא זכה לצעקות בוז ודבריו שוסעו על ידי שריקות מצד הנשים וחלק מאנשי המרכז. גפן לא נואש, ואמר: "אני לא חושב שהמסר הגדול שלנו הוא לשריין מקום לאשה. אנו צריכים לשריין מקום לאדם בנושא רווחה, זה צריך להיות המסר שלנו לקראת הבחירות הקרובות".

מציע ההצעה, ח"כ זבולון אורלב, אמר: "לאשה הציונית הדתית יש מעמד. זאת לעומת האשה החרדית. כאשר אשה תהיה במקום החמישי, נקבל שבעה מנדטים לפחות. המפד"ל, בנוסף להיותה מפלגה מדינית, מדגישה בבחירת האשה את נושא הרווחה". אורלב עוד הוסיף ואמר: "אם המרכז לא יתן אמון לאשה, לא נוכל לבקש את אמון הציבור".
