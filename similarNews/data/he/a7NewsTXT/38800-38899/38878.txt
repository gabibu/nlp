

צה"ל החל לבנות קיר מיגון סביב "ציר המתפללים" המוביל מקרית ארבע אל מערת המכפלה בחברון. בנייתו של הקיר עוררה התנגדות נחרצת בקרב אנשי היישוב היהודי בחברון. בעקבות התנגדותם בניית הקיר נעצרה וחלקו אף פורק.

בעקבות התקפת המחבלים בליל שבת בחברון, החל צה"ל לבנות קיר מיגון סביב "ציר המתפללים" המוביל מקרית ארבע אל מערת המכפלה בחברון. על ציר זה התחולל הקרב שבו נהרגו 12 הלוחמים. בנייתו של הקיר עוררה התנגדות נחרצת בקרב אנשי היישוב היהודי בחברון. בעקבות התנגדותם בניית הקיר נעצרה וחלקו אף פורק.

מבדיקה שנעשתה עם קציני צה"ל שפיקדו על ביצוע הקמת הגדר, עולה כי ההוראה יצאה מלשכתו של ראש הממשלה אריאל שרון.

דובר היישוב היהודי נועם ארנון הדגיש בשיחה לערוץ 7 כי אנשי היישוב מתנגדים לביצוע התכנית. מתברר, אומר ארנון, כי בדעת רה"מ שרון להחזיר אותנו לגטו ולסגור אותנו מאחורי גדרות. עוד מוסיף ארנון כי מדובר בתכנית חמורה המשדרת תבוסתנות וחולשה.

"אנשי הישוב היהודי", אומר ארנון, "לא ייכנסו חזרה לגטו. אנחנו נצעד בגאון בעיר אבותינו", סיכם ארנון.

צה"ל הרס היום בחברון את ביתו של אחד משלושת המחבלים שהשתתפו בקרב הירי בחברון בליל שבת. מדובר בביתו בן שתי קומות של המחבל אכרם הניני במרכז חברון.

הרמטכ"ל רב אלוף משה בוגי יעלון התייחס היום בשיחת עדכון עם נשיא המדינה משה קצב למעמדם של האזרחים העוסקים בבטחון לצד כוחות הבטחון, כגון כיתות הכוננות ביישובי יש"ע. לדבריו, מערכת הבטחון עוסקת מזה כמה שבועות במציאת מעמד ייחודי לאותם קציני הבטחון, רכזי הבטחון וחברי כיתות הכוננות הנושאים בתקופה האחרונה בתפקיד מיוחד.

יעלון אף התייחס היום לראשונה לפיגוע בחברון ואמר כי "בחושך ובשטח בנוי הסתבכות כמו שהיתה בליל שבת יכולה לקרות".

הוא ציין כי מערכת הביטחון עסוקה במציאת פתרון טוב יותר לאבטחת ציר המתפללים בחברון, וכי התחקירים בעניין הפיגוע בליל שבת עדיין לא הסתיימו.
