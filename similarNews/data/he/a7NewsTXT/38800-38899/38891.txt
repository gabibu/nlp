

שר השיכון נתן שרנסקי אמר היום כי העבודה על תכנית השלום למזרח התיכון צריכה לחכות עד לאחר הבחירות הכלליות הצפויות להערך בישראל בסוף ינואר.

השר שרנסקי אמר לעתונאים, לאחר שיחות עם סגן שר החוץ האמריקני ריצ'רד ארמיטייג', כי מסע הבחירות לא יאפשר דיונים מעמיקים או הגיוניים על התכנית הידועה בכינוי "מפת הדרכים".

"יהיה קשה מאוד לנהל דיונים רציניים או מועילים באווירת הבחירות כי כמובן, החלטות אלה יהיו חלק מהנושאים הפוליטים של הויכוח במסע הבחירות", הוסיף שרנסקי.

שרנסקי ציין כי לישראל יש הסתייגויות מהאפשרות שהתכנית תכלול לוח זמנים שבו יצטרך כל צד לנקוט צעדים מסוימים. לדבריו, לישראל יש נסיון רע עם לוחות זמנים שנקבעו בתהליך המשא ומתן שהחל בהסכם אוסלו.

"למדנו את המשחק הזה באוסלו. בכל פעם שהיה נסיון לקבוע לוח זמנים, התאריך הפך למשהו קדוש וכולם ציפו מאיתנו לפעול בו. העולם היה מוכן יותר מדי להתעלם מהעובדה שערפאת לא החל אפילו למלא התחייבות כלשהי מהתחייבויותיו", הוסיף השר.
