

עיתוני עיראק דיווחו היום כי פקחי הנשק של האו"ם יגלו בקרוב כי לעיראק אין נשק להשמדה המונית, וכי על האו"ם יהיה להסיר את העיצומים המוטלים על המדינה מזה 12 שנים.

"במוקדם ובמאוחר יבין העולם שעיראק נקייה מנשק להשמדה המונית", נאמר במאמר המערכת של היומון "א-ת'אורה". "העולם יבין שהחשד האמריקני, לפיו עיראק מפתחת נשק להשמדה המונית, הוא מחוסר יסוד", נאמר.

המאמר מסתיים במשפט, "ואז תוכל מועצת הביטחון לפעול על פי התחייבותה לעיראק, ולהסיר את האמברגו הלא צודק המוטל עליה".
