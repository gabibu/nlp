

"מעורבותם של ערביי ישראל בטרור היא תופעה שהולכת, מתרחבת ונעשית חריפה יותר", כך אמר נשיא המדינה משה קצב במהלך פגישה שניהל בלשכתו עם מתאם הפעולות ביש"ע, האלוף עמוס גלעד.

נשיא המדינה, משה קצב, אמר לכתבת עתי"ם, כי עצם העובדה שערבים ישראלים היו מוכנים לבצע הרג המוני היא חמורה מאוד, ולכן הוא סובר כי על המנהיגות הערבית והיהודית לעשות כל מאמץ, ולהציב קווים אדומים ברורים של מותר ואסור.

קצב ציין, כי גם אם יש לערביי ישראל טענות על קיפוח ואי-שוויון, מאבקם צריך להתנהל בדרך לגיטימית ולא בדרך של פגיעה בביטחון המדינה ובאזרחיה.

נשיא המדינה אמר עוד כי מאז הסכמי אוסלו לא היה לישראל יום אחד של שקט. "השאלה היא האם הרשות הפלשתינית נאבקת בטרור, והתשובה היא שבשנתיים האחרונות היא לא נוקפת אצבע", ציין.

