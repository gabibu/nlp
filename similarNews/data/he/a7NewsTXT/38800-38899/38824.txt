

בשלהי הכנסת ה-15 יש מי שמסכם את פעילות חבריה בתחומים שונים כדי לגלות לציבור הרחב מי מן האישים העומדים לבקש את אמון הציבור בעוד מספר חודשים עשה ופעל בשלוש השנים האחרונות.
אחד מן העוקבים אחר פעילות חברי הכנסת הוא ארגון הגג של התנועות לאיכות הסביבה: "חיים וסביבה". ארגון זה חשף אתמול את "הרשימה הירוקה" ואת "הרשימה השחורה" של הכנסת היוצאת.

באירוע השתתפו חברי כנסת מסיעות שונות שתרמו לאיכות סביבה, והם קיבלו על כך ציון לשבח ותעודות הוקרה.

ח"כ לשעבר יוסף תמיר, המייסד ונשיא הכבוד של חיים וסביבה, אמר בכינוס כי חברי הכנסת צריכים לקחת בחשבון את המודעות הגוברת בציבור לחשיבותם של נושאי איכות הסביבה ובריאות הציבור: "מאז הצהיר שר האוצר שההגנה על איכות הסביבה היא מותרות, אני מודאג", אמר תמיר והוסיף:

"מדובר בניכור, בורות, זרות ואינטרסנטיות. כל הממשלות עד היום התעלמו מנושאי איכות הסביבה והמצב חמור במיוחד בממשלתו של שרון".

על פי נתוני הארגון הפגין ח"כ משה גפני מיהדות התורה, שכיהן כיו"ר ועדת הפנים ואיכות הסביבה של הכנסת, מסירות גדולה לנושאי איכות הסביבה ובריאות הציבור ופעל רבות לקידום הצעות חוק שנידונו בוועדה שבראשה עמד: "אנחנו נחשבים לחבורת תמהונים שבמצב כלכלי וביטחוני קשה אנו עוסקים בדברים שוליים", אמר גפני בעת שקיבל תעודת הוקרה מנציגי הארגון "דווקא בזמנים הקשים אסור לאבד את צלם האנוש ויש לשמר את מה שהקדוש ברוך הוא ברא" אמר.

גם נחמה רונן מהליכוד, יהודית נאות משינוי, מוסי רז ממרץ ומיכאל נודלמן מסיעת ישראל ביתנו קיבלו תעודות הוקרה על פעילותם בנושא.

ב"רשימה השחורה" של חברי הכנסת שפעלו בניגוד לאינטרס הסביבתי היו ראש הממשלה אריאל שרון, שר האוצר סילבן שלום, השר דני נווה, אביגדור ליברמן מישראל ביתנו, ויצמן שירי ושלום שמחון ממפלגת העבודה.
