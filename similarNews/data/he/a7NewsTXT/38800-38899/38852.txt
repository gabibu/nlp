

מניתוח של כלכלני מינהל תכנון וכלכלה בתמ"ס מתברר כי למרות הירידה ביצוא התעשייתי (כולל יהלומים) בשנת 2002, שתסתכם בכ-3% - 2% , ישנם לא מעט מדינות בעולם אשר היצוא אליהן עלה בעשרות ואף במאות אחוזים, כך מדווח היום דובר משרד התעשייה והמסחר.

לטענת כלכלני משרד התמ"ס, ניתן לחלק את יעדי היצוא המוצלחים של שנת '02 לשתי קבוצות: האחת מדינות עתירות יבוא יהלומים דוגמת ארה"ב, הונג קונג, שוויץ, בלגיה, אשר היצוא הכלל אליהן גדל בגין הגידול המשמעותי ביצוא ענף היהלומים, שיסתכם בכ-5.5 מיליארד דולר, גידול של כ-17% לעומת אשתקד.

קבוצה שנייה של יעדי יצוא מאופיינת במדינות בעלות שיעור צמיחה מואץ מעל כ-3%. דוגמת סין שהיצוא אליה גדל ב-22% ויגיע השנה ל-400 מיליון דולר. הודו-30% ו-600 מיליון דולר בהתאמה. תאילנד - 21% ו-400 מיליון דולר.

גם במזרח אירופה יש לא מעט מדינות בעלות שיעורי צמיחה מואצים, כרוסיה שהיצוא אליה יגיע ל-200 מיליון דולר, גידול של 20%. אוקראינה- 65 מיליון דולר ו-30% בהתאמה. ארמניה - 70 מיליון דולר ו-27% בהתאמה. אוזבקיסטן 25 מיליון דולר ו-47%. וכן טורקיה שלמרות קשייה הפיננסים משקה צומח, והיצוא אליה יסתכם ב-300 מיליון דולר, עליה של 28% באמריקה המרכזית בולטות מדינות כמקסיקו, שהיצוא אליה יסתכם בכ-180 מיליון דולר, גידול שנתי של 18% . קוסטה ריקה - 225 מיליון דולר ו-136% בהתאמה. הרפובליקה הדומיניקנית - 20 מיליון דולר ו-68%.

היצוא הישראלי רשם גם הצלחה לאוסטרליה המרוחקת והצומחת, שהיצוא אליה יסתכם ב-250 מיליון דולר, עליה שנתית של 13% .

דובר משרד התמ"ס מוסיף ומדווח כי מכל ארצות האיחוד האירופי הפתיעו לטובה, הולנד ופינלנד, שמצבם הכלכלי יחסית טוב יותר - היצוא להולנד יסתכם ב-860 מיליון דולר, עליה של 8% , ולפינלנד 80 מיליון דולר ו-37% בהתאמה.

סמנכ"ל לתכנון וכלכלה במשרד התמ"ס, מוטי איש-שלום, אומר כי ירידה בהיקפי היצוא השנה נובעת מההאטה בשלושת שוקי היעד ארה"ב, מערב אירופה ויפן המהווים יעד ל-70% מהיצוא הישראלי. עובדה היא שהיצואנים הישראלים הצליחו למתן את קצב הירידה ע"י הסטת יצואם למדינות שכלכלתן צומחת היא אות כבוד לכושר הסתגלותם וגמישותם העסקית המהירה - "שם המשחק בסחר העולמי כיום הוא הישרדות, דבר המחייב תגובות מהירות שלשמחתנו היצוא הישראלי הממוצע ניחן בהם", דברי איש שלום.
