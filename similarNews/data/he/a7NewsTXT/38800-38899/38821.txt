

המפד"ל תשריין את המקום החמישי לאישה, כך נקבע אתמול ברוב גדול במרכז המפלגה.

המרכז התכנס בשעות אחר הצהרים בבית החייל בתל אביב כדי להכריע בסוגייה אם לשריין את המקום החמישי למועמדת אישה, וכן אם ההצבעה בשאלת מועמדות אישה תהיה חשאית או גלויה. בתחילת השבוע התבטא יושב ראש המפלגה השר אפי איתם בחריפות בסוגייה זו ואמר כי אם המרכז לא יקבל את הצעת השריון שלו, הוא יתפטר מתפקידו, אולם אתמול בשעות הבוקר חזר בו איתם מאיומי ההתפטרות.

במהלך כינוס המרכז הציג חבר המרכז שמואל גפן הצעה נגדית לזו של איתם וביקש לשריין את המקום השביעי למועמדת אישה. כן ביקש להצביע על הנושא בהצבעה חשאית. נאומו של גפן נתקל בשריקות "בוז" מצד הנשים שנכחו באולם.

גם חבר הכנסת זבולון אורלב נשא דברים ואמר כי לנשים יש מקום חשוב בעשייה של הציונות הדתית, וכי הצגת מועמדת אישה במקום ראלי תייחד את המפד"ל משאר הסיעות הקרובות לה בדעות ובקהל הבוחרים כגון "תקומה" ו"מולדת".

בסופו של עניין החליטו החברים להצביע בהצבעה גלויה איזה מקום לשריין לאישה. בהצבעה הכריעו החברים ברוב גדול בעד שריון המקום החמישי, הראלי, לאישה.

חברי מרכז המפד"ל יבחרו את רשימת מועמדי המפלגה לכנסת ביום ראשון בבית החייל בתל אביב. הקלפי תיפתח בשעה 10.00 וההצבעה תימשך עד השעה 22.00. בסופו של יום ראשון נדע מי מחברי הכנסת הגברים "פינה" את מקומו לאישה ונדחק למקום השישי.

על המקום המשוריין מתמודדות ארבע נשים, כולן משתייכות לתנועת "אמונה". מקור במפד"ל אמר לכתבתנו כי עדיף היה אילו תנועת "אמונה" הייתה מציגה שתי מועמדות, דבר שהיה מונע פיצול מיותר של קולות.
