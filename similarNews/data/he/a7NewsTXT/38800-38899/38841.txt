

"ראש הביטחון המסכל, ראשיד אבו שאבאק, הוא ראש ארגון טרור מסוכן ונוהג בשיטות של המאפיה", כך אמר מתאם הפעולות ביש"ע האלוף עמוס גלעד, בפגישה עם נשיא המדינה משה קצב, בפגישה בלשכת הנשיא בירושלים.

האלוף גלעד הדגיש כי ברשות הפלשתינית יש כל הזמן מגמה לבצע פיגועים, ומנגד הרשות הפלשתינית לא מונעת את הטרור, והמבצע בעזה רק מוכיח זאת.

גלעד ציין, כי למרבה הצער, הטרור פוגע באופן שיטתי בהחלטת ישראל להרחיב את ההקלות לפלשתינים. למרות זאת, קובע האלוף גלעד, מנסה ישראל לקיים "בשיניים" יחס טוב ומקל לאוכלוסיה הפלשתינית שלא מעורבת בטרור. ההוכחה לכך היא מעבר של כ-10,000 פועלים פלשתינים שחוצים את הגבול מעזה לישראל.

האלוף גלעד הדגיש, כי התעצמות הטרור באחרונה מאוד מקשה על צעדים אלה, כי בסופו של דבר בטחון האזרחים הישראלים קודם לכל. לדבריו, הפעילות הרחבה שצה"ל מבצע מונעת מידי יום מעשי רצח של עשרות ישראלים.

את דבריו באשר לראשיד אבו שאבאק אמר האלוף גלעד בהתייחסו לפשיטה על מפקדת "הביטחון המסכל" בעזה, "ראש הביטחון המסכל, ראשיד אבו שאבאק, הוא ראש ארגון טרור מסוכן, ששיטותיו מזכירות את המאפיה, לדוגמא מניעת פעולות טרור ספורות לצרכי שיווק, אך למעשה המפקדה שלו משמשת כמקום ייצור רקטות וייצור טרור".
