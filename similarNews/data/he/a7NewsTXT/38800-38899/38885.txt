

יו"ר חרות ח"כ מיכאל קליינר, המשמש כיו"ר הלובי למען פולארד, קרא לפולארד להצטרף לרשימתו ולהתמודד לכנסת בכנס שהתקיים אתמול לציון 17 שנים לישיבת פולארד בכלא

בכנס שהתקיים בישיבת "חורב" בירושלים לציון מלאת 17 שנים לישיבת יהונתן פולארד בכלא האמריקאי הודיע יו"ר חרות ח"כ מיכאל קליינר, המשמש גם כיו"ר הלובי הפרלמנטרי לשחרור פולארד, כי הוא יציע לפולארד להתמודד לכנסת מטעם רשימת "חרות" וכי הוא מוכן לפנות עבורו את המקום הראשון ברשימה.

קליינר פנה לעורך-דינו של פולארד, לארי דאב, להעביר לו ההצעה. הוא אף הודיע כי יפנה לכל המפלגות המתמודדות לכנסת לשריין מקום ברשימה ליהונתן פולארד, כפי שנהגו המפלגות הציוניות מבלי יוצאת מהכלל כאשר ז'בוטינסקי נאסר על-ידי הבריטים בתקופה שארגן את ההגנה בירושלים.

"היישוב היהודי כולו עומד מאז מאחורי ז'בוטינסקי והעניק לו רשת מגן של חסינות דיפלומטית כדי להביא לשחרורו מהכלא - אומר קליינר - גם המפלגות הציוניות שהתנגדו לדעותיו של ז'בוטינסקי הפגינו רוח של אחדות ואהבת אחים כששריינו לו מקום ברשימה. הגיע הזמן שגם המערכת הפוליטית וגם הציבור הישראלי יתייצבו מאחורי יהונתן פולארד שפעל בשירות מדינת ישראל, למען מדינת ישראל ויתנו לו גיבוי ציבורי של ממש".

קליינר דיווח לחברי הוועד ולפעילים למען שחרור פולארד על שורה של פעילויות, חלקן בערוצים סמויים, למען שחרורו, הוא ציין כי הקושי המרכזי בטיפול בפולארד הוא חוסר ההתעניינות מצד התקשורת הישראלית שמתעלמת מהנושא, בניגוד לטיפולה המסור בנושא השבויים הישראלים. "למדינת ישראל ולאזרחיה יש חוב של כבוד לפולארד שבזכותו נערכה ישראל והצטיידה נגד לוחמה כימית, אבל קשה לגייס את דעת הקהל מול רוח נגדית של אמצעי התקשורת שממעטים לסקר את הנושא".

לדברי קליינר, אין שום הצדקה לישיבתו הממושכת של פולארד בכלא האמריקאי. "17 שנים נמק פולארד בכלא על עבירה של העברת מידע למדינה ידידותית, בשעה שמרגלים שפעלו בארה"ב למען מדינות אוייב השתחררו בעסקאות שונות תוך שנים אחדות. זהו מצב אבסורדי. ארה"ב משתמשת בפולארד כקלף מול העולם הערבי שבו היא מנפנפת כדי לזכות במעמד של מתווך הוגן בסכסוך הערבי-יהודי, מתווך שאינו עושה הנחות לשום צד, ולנו אסור להשלים עם המצב הזה".

הצעתו של ח"כ קליינר לשלב את פולארד ברשימת "חרות" לכנסת התקבלה בהתלהבות על-ידי הפעילים למען שחרורו. עורך-דינו של פולארד, לארי דאב, התחייב להעביר לפולארד את ההצעה.
