

הרשויות בספרד החלו היום בהכנות למבצע ניקיון רחב היקף, בניסיון להתגבר על הזיהום שגרמה טביעת מיכלית הנפט "פרסטיז'" לא הרחק מהחוף הצפון מערבי של ספרד.

מאות חיילים, אלפי מתנדבים, וכלי שייט מצרפת, גרמניה והולנד המיועדים למלחמה בזיהום ימי, אמורים לקחת חלק במבצע הניקוי של כ-65 אלף טונות נפט גולמי שנשפך מהמיכלית לאוקינוס האטלנטי.

המיכלית שפכה כ-10 אלפים טונות נפט מאז נפגעה בסערה שהיתה באיזור ביום רביעי שעבר. כתם נפט שאורכו 280 ק"מ ורוחבו 30 ק"מ, צף כעת במרחק של כ-130 ק"מ מחוף מחוז גליסיה.

מקור בספרד העריך כי כתם הנפט הקרוב לחופי מחוז גליסיה, גרם כבר עתה לאבטלה של יותר מ-4,000 דייגים, ויותר מ-28,000 איש נוספים העובדים במפעלי דגים ותעשיות נלוות, נותרו גם הם ללא עבודה.


