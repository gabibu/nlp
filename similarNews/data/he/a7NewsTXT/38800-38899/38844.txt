

דובר משרד החוץ הודיע כי הוועדה לחקר גורל הנעלמים היהודים בארגנטינה סיימה בימים אלה את החלק הראשון של עבודתה. הוועדה הגישה את המלצותיה למנכ"לי משרדי החוץ והמשפטים. עם אישורן הן נמסרו בתחילת חודש אוקטובר 02' לרשויות הארגנטינאיות.

הוועדה ממליצה למדינת ישראל לקרוא לממשלת ארגנטינה להעמיד לדין את האחראים למעשי הזוועה. בנוסף ההמלצות מתמקדות בנושאים משפטיים, הנצחה, חינוך, סיוע לגופים ארגנטינאים העוסקים בנושא והעמדת תיקי ארכיון משרד החוץ בנושא לעיון הציבור.

הוועדה הוקמה לבירור סוגיית הנעלמים היהודים בארגנטינה ולבדיקת דרכים לסייע לקרובי משפחות הנעלמים.

בשלב הבא תתמקד עבודתה ביישום ההמלצות ובפעולה מול גופים ארגנטינאים העוסקים בנושא לצורך הצלבות מידע וחיפוש מידע נוסף.
