

עמרם מצנע, ראש עיריית חיפה ניצח במאבק מול בנימין בן אליעזר על ראשות מפלגת העבודה. בנאומו אותו נשא במטה הבחירות שלו קרא לבן אליעזר לחבור אליו למאבק האמיתי, מול הליכוד.

היום בכוונת מזכ"ל מפלגת העבודה, ח"כ אופיר פינס, להגיש הצעת פשרה שתקבע את דרך בחירת רשימת העבודה לכנסת. על פי ההצעה, ישוריין המקום השני ברשימת העבודה לכנסת לבנימין בן אליעזר והמקום השלישי לשמעון פרס. כמו כן מציע פינס שהמתמודדים ברשימה הארצית יבחרו בפריימריס על ידי כל מתפקדי המפלגה. את הרשימה שנבחרת במחוזות השונים יבחרו 4500 צירי ועידת המפלגה.

השר לבטחון פנים עוזי לנדאו אמר הבוקר כי בתוצאות אלה של הבחירות בעבודה עצוב לגלות כי על המפלגה שהנהיגה בעבר את המדינה כשהייתה ציונית, השתלט השמאל הקיצוני.

יצויין כי פעיל השמאל הקיצוני יוסי ביילין רואה בבחירתו זו של מצנע לראשות המפלגה צעד חשוב שייתכן ויביא לאיחודה עם מר"צ.

יאסר ערפאת בירך את מצנע על בחירתו ואמר כי הוא מקווה שמצנע ילך בדרכו של רבין.

מקורבו של ערפאת, אבו עלא, בירך כבר בהתפרסם התוצאות הראשוניות של תוצאות הבחירות במפלגת העבודה.

אבו עלא הביע הערכה למסרים שהציג מצנע בפני בוחריו וטען כי מסרים אלה הם "מסרים ברורים וחשובים בעניין הצורך לכינון שלום אמת".

כמו כן שיבח אבו עלא את התבטאויותיו של מצנע בדבר הצורך בעקירת ישובים ביש"ע.

בדבריו הביע אבו עלה תקווה שהציבור הישראלי כולו יחליט להציב את מצנע בראש ההנהגה הישראלית.
