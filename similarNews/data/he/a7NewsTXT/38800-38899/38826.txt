

עובדי הרשויות המקומיות שבו לעבודתם בשבוע שעבר, וראשי הרשויות זעקו שאין להם תקציב לממן את תוספות השכר לעובדים. אולם מסתבר כי במרבית הרשויות קיים בזבוז כספי ציבור וניהול לא תקין של הקופה הציבורית.

דו"ח שערך מנהל האגף לביקורת במשרד הפנים מר שוקי אמרני נמסר אתמול לשר ולמנכ"ל משרד הפנים. הדו"ח מורכב מביקורות שערכו 260 משרדי רואי חשבון בכל 266 הרשויות המקומיות. הדו"ח העלה ממצאים חמורים בכל הנוגע לפעילות הרשויות בשנת 01'.

על פי הביקורת נמצאו ב-8 מתוך 16 תחומי פעילות עיקריים שנבדקו ליקויים וחריגות מהכללים המחייבים בהיקפים גדולים במיוחד.

הדו"חות נשלחו גם לראשי הרשויות בדרישה שיתקנו את הליקויים ושיביאו את הדו"חות לדיון בפני ועדת הביקורת ובפני מליאת המועצה.

להלן תחומי הפעילות שנמצאו בהם ליקויים וחריגות מהכללים המחייבים בחלק ניכר מהרשויות המקומיות:

(א) הענקת תמיכות בכסף או בשווה כסף לעמותות ולגופים שונים, מבלי שהתקיים
ההליך הנדרש בחוק.
(ב) אי-נקיטת צעדי אכיפה לגביית חובות של תושבים ושל בעלי עסקים. בולט במיוחד חובם הכספי של נבחרי הציבור.
(ג) הענקת פטורים, הנחות בתשלום מסים ומחיקת חובות שלא כדין.
(ד) הענקת תשלומי פנסיה חריגים לעובדים ואי-העברת ניכויים משכר ותשלומים אחרים למס הכנסה, לביטוח לאומי, לקופת גמל, לקרנות פנסיה ולקרנות השתלמות.
(ה) העדר פיקוח ובקרה ראויים על פעילותם של חברות כלכליות ושל גופים אחרים שבבעלותן של הרשויות המקומיות.
(ו) העסקת קבלנים ונותני שירותים שונים ללא מכרז ומבלי שהגורמים המוסמכים אישרו את ההתקשרות.
(ז) אי הקפדה על מינוי ועדה להכנת המשק לשעת חירום, על הרכבה ועל התכנסותה בתדירות.
(ח) ביקורת המעקב מלמדת כי מרבית הליקויים שהועלו בעבר בתחומי בטיחות ובתחומי ניהול נכסים ומלאי לא תוקנו.
