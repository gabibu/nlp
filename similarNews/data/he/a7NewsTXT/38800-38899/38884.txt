

יו"ר חרות ח"כ מיכאל קליינר, קרא לפולארד להצטרף לרשימתו ולהתמודד לכנסת. ח"כ קליינר אמר את הדברים בכנס שהתקיים אתמול בישיבת "חורב" בירושלים לציון 17 שנים לישיבת פולארד בכלא.

קליינר, המשמש כיו"ר הלובי למען פולארד, פנה לעורך-דינו של פולארד, לארי דאב, להעביר לו ההצעה. הוא אף הודיע כי יפנה לכל המפלגות המתמודדות לכנסת לשריין מקום ברשימה ליהונתן פולארד, כפי שנהגו המפלגות הציוניות מבלי יוצאת מהכלל כאשר ז'בוטינסקי נאסר על-ידי הבריטים בתקופה שארגן את ההגנה בירושלים.

"גם המפלגות הציוניות שהתנגדו לדעותיו של ז'בוטינסקי הפגינו רוח של אחדות ואהבת אחים כששריינו לו מקום ברשימה. הגיע הזמן שגם המערכת הפוליטית וגם הציבור הישראלי יתייצבו מאחורי יהונתן פולארד שפעל בשירות מדינת ישראל, למען מדינת ישראל ויתנו לו גיבוי ציבורי של ממש", אומר קליינר.
