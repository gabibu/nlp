

"שמעתי איך במחי יד אחת אפשר להרוס, לעקור ולהחריב, זה אולי טוב לסיסמאות, אבל לו היינו נוקטים לפי ההצעות הללו, מצבנו היה קשה מאוד ורע בהרבה", כך אמר הערב ראש הממשלה אריאל שרון, בהתייחסו להתקפות נתניהו.

שרון אמר את הדברים בהוד השרון, בכינוס ראשי ערים וסגניהם מתומכיו, לקראת הפריימריס שייערכו בשבוע הבא בליכוד.

שרון המשיך בדבריו והתייחס לדברים שאמר בנימין נתניהו, בין היתר שלא יתן יד להקמת מדינה פלשתינית. "חובתנו לפעול לפי טובת המדינה, אמשיך בשיקול דעת ובאחריות מבלי להיגרר לאמירות חסרות שחר. אני יודע שאנו בתקופת בחירות, אבל ההתבטאויות המושמעות היום גורמות לישראל נזק רב", אמר שרון.

לדבריו, "אנו נמצאים במהלך של סיוע לישראל מארה"ב, מהלך שהתחלתי בעת ביקורי האחרון בארה"ב. ההדים שנשמעים מכאן גורמים נזק כבד ללא צורך. אנו ניצבים בפני קשיים רבים ומנהיגות במפלגה לא בונים במילים וסיסמאות".

שרון סיכם את דבריו בהמרצת הפעילים ואמר, "סיעת הליכוד שהתרסקה לפני ארבע שנים והגיעה לשפל של 19 חברי כנסת, ואז גם עמדנו במצב קשה מבחינה כלכלית, ואני הבאתי את הליכוד למצב שאני משוכנע שלפחות נכפיל את כוחנו ותנועת הליכוד תמשיך להוביל את מדינת ישראל גדולה יותר, משפיעה יותר וזה תלוי רק בנו".

שרון הוסיף כי נתן הנחיה "לכל הפעילים באשר הם, לא להגיב על כל התקפה, ככל שתהיה שיקרית ולנהל מערכת בחירות נקיה ולא להיגרר לפרובוקציות ואז יש אפשרות שנצא מהמצב האומלל שהגענו אליו ונוכל גם להתחיל לבצע דברים שרצינו".

במטה נתניהו דוחים את הביקורת ואומרים כי "הנזק המדיני היחיד שכבר נגרם בפועל למדינה הוא הנכונות לתת לפלסטינים מדינה במתנה על שנתיים של טרור, אנו מצטערים שמטה שרון פתח בהתקפות אישיות בשל לחציו, וזאת כתוצאה מצמצום הפער בסקרים".
