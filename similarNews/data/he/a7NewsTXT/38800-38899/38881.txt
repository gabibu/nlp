

מטוסים בריטיים ואמריקניים הפציצו שלושה מיתקני תקשורת של ההגנה האווירית העיראקית בדרום עיראק אחרי שסוללות טילים ירו עליהם.

בהפצצות נפגעו מטרות בין אל קוט (כ-160 ק"מ דרומית-מזרחית לבגדד) ובבצרה (כ-395 ק"מ) דרומית מזרחית לבגדד.

"ההתקפה של היום בוצעה לאחר שההגנה האווירית העיראקית שיגרה טילי קרקע אוויר וירתה בתותחי נ"מ על מטוסי הקואליציה", נאמר בהודעה.

ארה"ב מבקשת סיוע במערכה

ממשל בוש הפנה בקשות לכחמישים ממשלות לתרום ציוד וכוח אדם לקראת המערכה האפשרית בעיראק. כמו כן מבקשים האמריקנים סיוע במאמצי השיקום ואכיפת השלום. כך דיווח ה"וושינגטון פוסט".

היומון ציטט מקורות אמריקנים עלומי שם, שאמרו כי שגרירויות ארה"ב בחמישים בירות ברחבי העולם, העבירו איגרות לממשלות המקומיות, בהן מובעת בקשה לתרומה לקראת המלחמה האפשרית בעיראק.

כתבת עתי"ם מציינת כי הפרסום נעשה לאחר שמידע בנדון הודלף ממספר מדינות. ביום שלישי אמר ראש ממשלת קנדה ז'אן קרטיין לכתבים, כי ממשלתו קיבלה את האיגרת בסוף השבוע שעבר. גם שר ההגנה הבריטי ציין ביום רביעי כי בלונדון התקבלה בקשה אמריקנית רישמית לשיגור חיילים בריטיים ןמערכה האפשרית.

הבקשות הופנו לממשלות השונות שעה שנשיא ארה"ב ג'ורג' בוש נפגש בפראג עם מנהיגי המדינות החברות בנאט"ו. סדר היום של הפסגה, שעיקרו העברת הזמנת הצטרפות לברית לשבע מדינות ברית ורשה לשעבר, עומד, למרות הכל, בצל הנושא העיראקי.

"מחר נדון בנושא עיראק", אמר בוש לכתבים בפראג, והוסיף, "נשקול מה יהיה אם הוא (סדאם חוסיין), יחליט שלא להתפרק מנשקו".

עוד אמר בוש כי "דבר אחד ברור. הוא יפורק מנשקו בדרך זו או אחרת, בשם השלום. מלחמה היא האופציה האחרונה שלי. הבחירה האחרונה שלי".
