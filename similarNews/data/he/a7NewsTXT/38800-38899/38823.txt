

יושב ראש ועדת חוקה חוק ומשפט של הכנסת ח"כ מיכאל איתן כינס השבוע את הוועדה כדי לדון בסחבת שפרקליטות המדינה נוקטת בתיקים הנמצאים במחלקות הפרקליטות השונות.

איתן אמר כי החקירות מתעכבות במשך שנים וכך הן פוגעות באמון הציבור במערכת אכיפת החוק: "לא ייתכן שאדם יחיה במשך שנים תחת מורא החלטת הפרקליטות אם להעמידו לדין או לאו".
חבר הוועדה ח"כ אופיר פינס אמר כי יש לקצוב טווח של שנתיים, אשר במהלכם תצטרך הפרקליטות להכריע בתיקים שנסתיימה חקירתם.

הדברים הובאו באתר nfc ונכתב כי איתן העלה את הנושא דווקא בזמן הזה משום שחקירות רבות נגד אישי ציבור נמצאות בעיצומן והפרקליטות אינה מביאה אותן לידי גמר כגון פרשיית קמפיין הפריימריס הקודמים של ראש הממשלה אריאל שרון ופרשת המרכז הבינלאמי לשלום של חברת הכנסת זהבה גלאון ממר"צ.

ח"כ איתן אמר כי בגלל שהפרקליטות מתעכבת בטיפול בתיקים אלו, נפגעת זכות הציבור לדעת, ערב הבחירות, מה הם ממצאי החקירה ומה היא הכרעת הפרקליטות, בשאלת הגשת כתב אישום נגד הנחקרים. איתן שאל את ארבל כיצד ייתכן שבתיק החקירה נגד בנימין נתניהו הושלמו החקירה והחלטת הפרקליטות במהירות, ואילו בתיקים של עו"ד יצחק הרצוג ובנושא עמותות ברק לא מגיעים להחלטה זה שנים רבות.

פרקליטת המדינה עדנה ארבל נכחה בדיון ובמהלכו הציגה נתונים מדהימים על מספר החקירות הנפתחות כל שנה ועל האחוז הנמוך של התיקים שמוגש בהם כתב אישום. ארבל גם מסרה נתונים קשים על מספר התיקים המעוכבים אצל הפרקליטות.

ארבל מסרה לוועדה, כי מדי שנה נפתחים כ-30 אלף תיקים פליליים בפרקליטות. כ-70% מהם נסגרים, בכ-15%-10% מוגשים כתבי אישום ואחוז קטן מוחזר למשטרה להגשת כתב אישום.
ארבל מסרה לוועדה את הנתונים האלה על אודות התיקים המעוכבים:

-מתוך תיקים שנפתחו ב-1998 - 187 תיקים;
-מתוך תיקים שנפתחו ב-1999 - 401 תיקים;
- מתוך תיקים שנפתחו ב-2000 - 1,090 תיקים;
- מתוך תיקים שנפתחו ב-2001 - 2,336 תיקים;

ארבל תלתה את העיכוב בסיבות שונות ובהם גידול במספר התיקים הביטחוניים ובתיקי הטרור, ועומס כבד המוטל על מספר קטן יחסית של פרקליטים. ארבל ביקשה מוועדת החוקה לסייע לה לקדם את בקשתה מהאוצר - לאשר תוספת של 80 תקני פרקליטים. ח"כ איתן הבטיח לה שיפעל בנושא.
