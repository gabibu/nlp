

נשיא ארה"ב ג'רג' וו. בוש הביע תמיכה בטקטיקה שהופעלה בהוראת נשיא רוסיה ולדמיר פוטין, ואשר הביאה לקיצו את משבר בני הערובה שנתפסו על ידי מורדים צ'צ'נים באחד מאולמות התיאטרון במוסקבה לפני כחודש.

בוש הגדיר את פוטין כ"חבר טוב במאבק נגד הטרור", והוסיף כי הוא מקווה לקבל דיווח על הסדר של שלום למשבר הצ'צ'ני.

"אני סבור שבעניין משבר התיאטרון, הוא עמד מול מצב קשה ביותר", העריך הנשיא האמריקני בשיחה עם כתבים אירופאים, שהתנהלה בבית הלבן.

"אנשים ניסו להטיל את האחריות על ולדימיר, אולם בעיקרון, יש להטילה על הטרוריסטים", הוסיף הנשיא.

"800 בני אדם עמדו בסכנת מוות. ברור שהחוטפים הם הרוצחים, בדיוק כמו הרוצחים שהגיעו לאמריקה", אמר בוש, כשהוא מתייחס בדבריו לפיגועי ה-11 בספטמבר '01 בניו יורק ובוושינגטון.

נזכיר כי במתקפה הרוסית לשחרור בני הערובה נהרגו 41 מורדים צ'צ'נים ו-128 בני ערובה.

בוש קבעי בדבריו כי הנשיא הרוסי "מבין עניין" בכל הקשור למלחמה בטרור. "הוא מבין שאם אתה מחויב לרעיון השלום והשינוי, יש אנשים שיתנגדו לדבר וינסו לכפות את רצונם", אמר הנשיא האמריקני.

"אני מקווה שהבעיה הצ'צ'נית תיפתר בדרכי שלום וכי יפתח דוח-שיח פוליטי", הוסיף הנשיא האמריקני.

שני הנשיאים אמורים לקיים מפגש פסגה בסנט פטרסבורג ב-22 בנובמבר.
