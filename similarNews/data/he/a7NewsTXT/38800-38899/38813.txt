

הרשויות בספרד החלו בהכנות למבצע ניקיון רחב היקף, בניסיונן להתגבר על הזיהום שגרמה טביעת מיכלית הנפט "פרסטיז'" לא הרחק מהחוף הצפון מערבי של ספרד.

מאות חיילים, אלפי מתנדבים, וכלי שייט מצרפת, גרמניה והולנד המיועדים למלחמה בזיהום ימי, אמורים לקחת חלק במבצע הניקוי של כ-65 אלף טונות נפט גולמי שנשפך מהמיכלית לאוקיינוס האטלנטי.

המיכלית שפכה כ-10 אלפים טונות נפט מאז נפגעה בסערה שהתרחשה באזור לפני שבוע. כתם נפט שאורכו 280 ק"מ ורוחבו 30 ק"מ, צף כעת במרחק של כ-130 ק"מ מחוף מחוז גליסיה.

מומחים חלוקים בדעותיהם באשר לסברה שהנפט ששקע יצוף ויגרום לאסון אקולוגי, העלול לפגוע בחלקים נרחבים של אירופה.

המיכלית "פרסטיז'" היא בבעלות ליברית, שטה תחת דגל בהמה, חכורה על ידי חברת נפט רוסית שמושבה בשווייץ ומתופעלת על ידי חברת ספנות יוונית.

נראה כי מצב זה עלול להקשות על כוונתה של ספרד לדרוש פיצוי מהאחראים לאסון.

מקור בספרד העריך כי כתם הנפט הקרוב לחופי מחוז גליסיה, גרם כבר עתה לאבטלה של יותר מ-4,000 דייגים, ויותר מ-28,000 איש נוספים העובדים במפעלי דגים ותעשיות נלוות, נותרו גם הם ללא עבודה.
