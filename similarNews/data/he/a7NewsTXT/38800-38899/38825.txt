

לראשונה מאז נכנס לתפקידו סייר בצפון שר הביטחון שאול מופז. הוא החל את ביקורו בבסיס פיקוד הצפון, שם נפגש עם אלוף הפיקוד בני גנץ, ושמע סקירות ביטחוניות מפי מפקדים בכירים. לאחר מכן יצא לגבול לבנון, ביקר במוצב צה"ל הצופה לעבר דרום-לבנון ונפגש עם חיילים המשרתים במקום.

מופז התייחס לתרחיש האפשרי לאחר שתפרוץ המלחמה עם עיראק: "החיזבאללה עלול לנצל את המתקפה האמריקנית המתוכננת בעיראק כדי לחמם את גבול הצפון. המשימה שלנו היא לשמור על השקט, לשלוח את המסרים הנכונים לצד השני, לא להיגרר לחזית שנייה ולהיות מוכנים לכל התפתחות" אמר מופז.

הוא הוסיף כי צה"ל פועל נכון על מנת לשמור על השקט בגבול הצפון, אולם במקביל הוא מתכונן לכל תרחיש אפשרי.

בהתייחסו למדיניות ההבלגה של צה"ל על הירי של החיזבאללה אמר שר הביטחון: "המשימה שלנו היא לשמור על השקט בצפון, אבל יחד עם זאת צריכים להיות מוכנים לכל התפתחות".

באשר לשאיבת מי הוואזני אמר השר כי הסוגייה מטופלת בערוצים מדיניים וכך צריך להיות: "אם יהיה צורך נשקול אחרת" סיכם.
