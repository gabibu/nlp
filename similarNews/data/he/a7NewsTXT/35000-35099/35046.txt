

היום מלאו לישוב רחלים עשר שנים. לרגל המאורע נחנכה בישוב שכונת הקבע הראשונה.
בהודעת מזכיר היישוב נמסר כי בשנת 1992 הוקמה רחלים כמאחז ולאחר עשור של ייבוש ושל גזרות אחרות הופך המאחז ליישוב מן המניין.

כ 1500 אנשים הגיעו לטקס, וכתבנו קובי סלע ציין כי אנשים הגיעו לחגיגות מכל רחבי הארץ ואף מחוץ לארץ. בטקס השתתפו חברי הכנסת בני אלון, צבי הנדל, אורי אריאל ואלי כהן.

בניית הקבע ביישוב החלה עוד בתקופת בנימין נתניהו והמשיכה גם בתקופת כהונתו של ברק.
ישראל, דובר רחלים, אמר לערוץ 7 כי רחלים, הממוקמת על כביש מס' 60 בין שכם לרמאללה "היא סמל לנחישות במאבק על ארץ ישראל. אנחנו שמחים להראות שבתקופה שבה רוצים לפנות מאחזים, המאחז שלנו הופך ליישוב של קבע. לא תכננו להקים את היישוב, אבל הפיגוע גרם את הקמתו, והיום הוא יוצר את הרצף בין אריאל לעלי. אני מקווה שהשלב הזה יהיה פתח לבנייתן של כ 30 יחידות דיור נוספות, שייבנו במקום בשנה הקרובה".
על-פי תוכנית המתיישבים, 24 משפחות אמורות לגור ביישוב.
משרד הביטחון הודיע כי רחלים מעולם לא הוגדר כיישוב אלא כמוסד חינוכי, ושבמסגרת זו הותר לו להקים מבנים למגורי סגל ההוראה.
גורמים ברש"פ טענו כי שכונת הקבע ברחלים היא "צעד מתריס", וכי בכוונתה לשלוח מכתבים בעניין זה לארה"ב ולאירופה.
סיפורה של רחלים מתחיל בכ"א בחשוון תשנ"ב, על אם הדרך בואכה צומת תפוח שבשומרון. הימים ימי ועידת מדריד, ובתל אביב נערכת הפגנת תמיכה בראש הממשלה מר יצחק שמיר, תחת הסיסמה "את אמא לא מוכרים". בדרכם להפגנה נפלו מכדורי מרצחים רחלה דרוק הי"ד, אם לשבעה, תושבת שילה, ויצחק רופא הי"ד, נהג האוטובוס.

לאחר הרצח חשו נשות האזור כי "אי אפשר לחזור ככה סתם כל אחת אל כאבה הפרטי", ובמקום הרצח מוקם יישוב. לאחר מאבקים ניתן אישור זמני לשהיית משמרת זיכרון של 15 אנשים, בשני אוהלים וגנרטור. בד בבד מוקמת במקום היאחזות נח"ל. עם הזמן הופכת מצבת הזיכרון ל"מדרשת יצחק", מדרשה העוסקת בלימודים הקשורים לחיזוק הקשר בין העם והארץ. קבוצות נוער רבות ומבוגרים מכל רחבי הארץ הגיעו למקום כדי לחזקו, וכדי "להתבשם מתורת העם והארץ". בט"ו בשבט תשנ"ו הגיעה אל המקום משפחה ראשונה, משפחת בן דוד, ובשנה השנייה הצטרפו עוד שלוש משפחות. תנועת "אמנה" בראשות זמביש שיפצה את אוהלי המדרשה שיוכלו לשמש כאוהלים למשפחות. דובר היישוב נתי ישראלי מספר: "כך אוהל מצטרף לאוהל, וצריף לצריף, ורחלים הופכת לעובדה קיימת".

ישראלי מוסיף כי בראשית כהונתה של ממשלת נתניהו ניתנה הוראה לחיילים בשער המאחז למנוע כניסת משפחות נוספות וכן הכנסת חומרי בניין, אולם, לדבריו, "עם כל הגזרות והעלמות העין ממשיכה רחלים לפרוח, ובסוף שנת תשנ"ח היא מונה כבר שבע משפחות, החיות בתנאים קשים, אך עם הרבה חזון ותקווה".

הלחץ מלמטה מניב פירות, ושר הביטחון מר יצחק מרדכי נותן רשות לעוזרו לענייני התיישבות אלי כהן לאזרח את המקום. בחנוכה תשנ"ט מאוזרחת רחלים, ולמקום מגיעים קראוונים ראשונים באישור.
לאחר חודשים אחדים, כשבוע לפני הבחירות של 99', מתחילה להיבנות שכונת הקבע הראשונה. גם לאחר הבחירות בממשלת ברק נמשכת הבנייה, ולאחר עיכובים מגיעה לסיומה בניית הקבע הראשונה של רחלים.

בתוך כל העשייה מתפתח במקום מעון לילדים, גן רשמי של משרד החינוך, בית כנסת, מקווה טהרה, ספרייה ומשחקייה. כיום מונה רחלים 24 משפחות וכן כמה רווקים ורווקות . ביישוב כ 40 ילדים, וארבעה מתוכם לומדים בבתי הספר בשילה ובעלי.

דובר היישוב מסר כי היישוב מגוון מאוד, וכי חיים בו אנשי הוראה לצד אנשי עמל כפיים, אנשי מחשבים לצד אברכים. "המסר שמבקשים תושבי רחלים להעביר לכלל ישראל הוא: 'ממשיכים בעוז'. למרות כל המכשולים ולמרות כל הנחשלים נאחל לרחלים ביום חגה :" אחותנו, את היי לאלפי רבבה". דברי דובר הישוב.
