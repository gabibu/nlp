

הניו יורק טיימס מפרסם כי תפנית חלה במשפטו של מי שנחשב למתכנן הפיגועים ב 11 בספטמבר זכריה מוסאווי, העומד למשפט. כרטיס ביקור שנמצא באתר ההתרסקות בפנסילבניה קושר בין חוטף המטוס זיאד ג'ארח' לבין מוסאווי.

ג'ארח, על פי החשד, קיבל עליו את הפיקוד על המטוס זמן קצר לפני התרסקותו. במקרה זה קבוצת נוסעים ניסתה להשתלט על המטוס והדיהם של המאבק שהם ניהלו נגד חוטף המטוס נשמעים בהקלטה שנשמרה מתא הטייס. זכריה מוסאווי, ערבי ממוצא מרוקני, אמנם הודה בהשתייכותו לארגון אל קאעידה, וגם הביע את נאמנותו לאוסמה בין לאדן, אך הוא הכחיש כל קשר בינו לבין פיגועי 11 בספטמבר. עד עתה התבססה התביעה נגדו על ראיות נסיבתיות.

התביעה טוענת כי יש בכרטיס כדי לקשור את מוסאווי לפיגועים, משום שעל כרטיסו של ג'ארח', חוטף המטוס, מופיע מספר הטלפון שגם מוסאווי התקשר אליו בתקופה שבה, לפי החשד, תכננו הטרוריסטים את הפיגועים. ג'ארח, ממוצא לבנוני, היה דמות מפתח בחוליית המחבלים שביצעה את פיגועי 11 בספטמבר. בסיסה של החוליה היה בהמבורג.

קיומו של כרטיס הביקור נחשף במהלך הניסיון של התובע לשכנע את השופט במשפטו של מוסאווי להתיר לחבר המושבעים לשמוע את הקולות של ההקלטה מתא הטייס, ובה נשמעים קולות ההיאבקות של הנוסעים בג'ארח החוטף.

קבוצת עורכי דין הפועלת למען מוסאווי דרשה מהשופט במשפטו לאסור את השימוש בהקלטה, מחשש כי הדבר יצור "דעה קדומה" נגדו.

בארצות הברית החליט הסנאט ברוב קולות להקים ועדת חקירה לאירועי הטרור של 11 בספטמבר. הוועדה אמורה לקבוע מהם הכשלים שאפשרו את מתקפת הטרור.
