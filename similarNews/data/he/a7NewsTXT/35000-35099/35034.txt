

"ישראל מוכנה יותר טוב מכל מדינה אחרת בעולם מבחינה אופנסיבית ודפנסיבית מול האיום העירקי", כך אמר הערב שר הבטחון בנימין בן אליעזר. כתב עתי"ם מוסר כי השר הוסיף שישראל תעמוד על זכותה להגן על עצמה ועל אזרחיה. השר ציין כי העורף הישראלי מוכן לכל התרחשות והוא אינו חושש מפני מתקפה עירקית.

לדבריו, ההזמנה לייצור 600,000 מסיכות אב"כ נוספות ממפעל שלאון בקריית גת, נועדה לצורך רענון שגרתי של ערכות אב"כ לתושבי המדינה, ולא מחשש למתקפה. כתב עתי"ם מוסיף, כי השר בנימין בן אליעזר סיים את ביקורו בקריית שמונה בכנס פוליטי מקומי של חברי מפלגת העבודה.
