

בשבוע הבא תתכנס מועצת הרבנות הראשית לדון בדרכי הפעולה כדי להתגונן מפני מהלך חקיקתי חדש של יו"ר סיעת מר"ץ בכנסת ח"כ זהבה גלאון, שיוזמת חוק לביטול סמכותה של הרבנות הראשית להעניק תעודות כשרות.

ביום ראשון דווח כי הצעת החוק הוגשה בעקבות פסק דין של שופט ביהמ"ש העליון מישאל חשין, ועל פיו בראשית החודש המליץ לכנסת לבטל את חוק איסור הונאה בכשרות, ולהסתמך על חוק הגנת הצרכן כדי להגן על שומרי מצוות מפני הטעיה בתחום הכשרות.

בשיחה לתכנית "בוקר ב-7" אמר עו"ד שמעון אולמן, היועץ המשפטי של הרבנות הראשית, כי מדובר במהלך מסוכן, המאיים לשנות את מצב הכשרות בארץ. לדבריו, רק מכוחו של חוק איסור הונאה בכשרות יכולה הרבנות הראשית לחלוש על הנעשה בכל רחבי המדינה מבחינת השמירה על הכשרות, ולפקח על כך שלא תתבצענה מכירות של מוצרים בלתי כשרים בטענה כי הם כשרים. באמצעות החוק הזה דואגת הרבנות הראשית לכך שעם ישראל יאכל אוכל כשר.

המהלך של גלאון, לדבריו, יביא לכך שהטריפות יימכרו בחוצות ישראל. עו"ד אולמן אומר כי ראשית התגלגלות העניין החלה בפנייתו של מפעל יהודי מתל אביב לבג"ץ. המפעל התרעם על כך שעל מפעל "הוד חפר", מפעל כשר גם למהדרין, נאסר למכור לו טריפות באופן ישיר. האיסור שהטיל הרב וורנר לפני כשנתיים על מכירת הטריפות נשען על ההלכה הקובעת שאסור ליהודי למכור טריפות ליהודי. ברגע שיהודי מוכר טריפות ליהודי נפגמת נאמנותו של המוכר בעצמו, וכך נוצר מצב, אומר אולמן, שמהימנותו של מפעל "הוד חפר" כמפעל כשר נגרעת, ושמוצריו מאבדים מכשרותם.

אחד הרבנים, הרב וורנר, אומר אולמן, ביקש למנוע תקלה שכזאת, ולכן הורה ל"הוד חפר" למכור את הטריפות לערבים. לאחר שהובא הדבר לפתחו של הבג"ץ הוא פסק כי הרבנות חייבת להמשיך ולהכיר בכשרותו של "הוד חפר" גם אם הם מוכרים את הבשר ישירות למפעל בתל אביב. לדברי עו"ד אולמן, בכך הגיעה המערכת למתח המוכר במצב המשפטי חקיקתי דתי בארץ. מצד אחד, לדבריו, ההלכה אוסרת על צעד מסוים, ומצד שני ניצב הבג"ץ ומתערב. במקרה זה קבע כי "תפקידה" של הרבנות הוא לדאוג לאוכל כשר, אך אין לה סמכות לגעת בנושאי המכר וההפצה, שבמקרה זה פוגמים בכשרות המוצר.

הרבנות, אומר אולמן, לא הסכימה לקביעתו של הבג"ץ והחליטה כי עליה לדווח לציבור על מצב הכשרות של "הוד חפר", כפי שהוא בא לידי ביטוי בשטח. כך פרסמה הרבנות לידיעת הציבור כי "הוד חפר" הוא מפעל המייצר אוכל כשר אך הוא מוכר טריפות ליהודי. השוק היהודי הגיב בתרעומת, ואנשים שנהגו במשך שנים לרכוש ממוצרי "הוד חפר" פסקו מכך. בדיון בבית המשפט העליון, אומר אולמן, הבהרתי, שזו אינה רק זכותה של הרבנות ליידע את הציבור ש"הוד חפר" מוכר את טריפותיו ליהודי אלא זוהי חובתה ההלכתית. היא חייבת דין וחשבון ל 4-5 מיליון יהודים אוכלי כשר במדינה.

עו"ד אולמן מציין כי העובדה שגלאון מעבירה את הנושא לטיפול הכנסת מחייבת עתה את חברי הכנסת הדתיים לשנס מותניים ולדאוג לכשרות מזונו של הציבור. "מדובר בכשרות ולא בפוליטיקה" מסכם אולמן.
