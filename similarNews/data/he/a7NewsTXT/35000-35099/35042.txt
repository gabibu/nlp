

רה"מ שרון רמז היום כי אין וודאות שישראל תגיב על תקיפה עיראקית. "בוודאי שנגיב אם יהיו נפגעים או תהיה מתקפה לא קונבנציונלית", אמר רה"מ שרון.

לדברי רה"מ שרון, מטרת ישראל היא להקל על ארה"ב במלחמתה בעיראק. לכן אם לא תהיה פגיעה במרכזי אוכלוסייה, לא צפויה תגובה ישראלית למתקפה העיראקית. "אין ספק שישראל תנקוט את הצעדים הנחוצים להגן על אזרחיה", אמר רה"מ בהתייחסו לאפשרות של נפגעים ישראלים במתקפה עיראקית. להערכת רה"מ שרון עיראק לא תתקוף את ישראל וזאת משום שארה"ב תנקוט פעולות למנוע התקפה על ישראל.

בכינוס של פעילי ליכוד מוקדם יותר היום אמר ראש הממשלה אריאל שרון אומר כי ארגוני הטרור מעונינים להסלים את הטרור נגד ישראל כהכנה לקראת מתקפה אמריקנית בעיראק. ראש הממשלה הסביר כי מדובר במגמה שכוונתה לנצל את המצב בו ארה"ב לא תסכים לתגובה קשה שתשפיע על האזור.

בכנס פעילי ליכוד אתמול אמר שרון כי "הם מקווים שידיה של ישראל יהיו קשורות ולא נוכל לפעול נגדם כדי לא לפגוע בקשרים עם ארצות הברית". לדבריו, הסיבה לפעילות צה"ל במוקטעה נעוצה ברקע הזה.

ראש הממשלה הסביר כי הסיבה לתקיפה ברמאללה והטלת המצור על לשכת ערפאת היתה רצון לסכל עליית מדרגה בטרור הפלשתיני.

שגריר ישראל בארה"ב דני איילון אמר כי האמריקנים מבינה שישראל
צריכה לעשות כל שניתן כדי להגן על עצמה, אך עיתוי הפעולה במוקטעה הוא בעייתי
מבחינתם. עם זאת הדגיש איילון כי לדעתו מערכת היחסים הטובה השוררת בין ארה"ב לישראל תסייע להתגבר על חילוקי הדיעות.

דובר הבית הלבן ארי פליישר הגיב אמש על סירובה של ישראל למלא אחר החלטת מועצת הבטחון בענין הפעילות הצבאית ברמאללה ואמר כי סירובה של ישראל איננו דומה לסירובה של עיראק. נשיא ארה"ב ג'ורג' בוש שב ומתח ביקורת על הפעולה הישראלית במוקטעה: "הצעדים הישראלים אינם מסייעים לקדם את הרפורמות ברשות הפלשתינית".

פליישר אמר את הדברים בתשובה לשאלת כתבים שדרשו ממנו להשוות בין שתי המדינות בענין הציות להחלטות מועצת הבטחון. דובר הבית הלבן אמר בענין זה כי: "יש להיזהר בהשוואה של עיראק לאיזושהי מדינה ולהיזהר באמירה שישראל ועיראק דומות, כשהן לא".

במשרד רה"מ אמרו כי הפעולה הצבאית אושרה, וכי היא נעשית על פי עמדת הממשלה. כמו כן הדגישו כי אין כוונה להסיג את כוחות צה"ל בזמן הקרוב.

יורם אטינגר, מי שכיהן כציר ישראל בוושינגטון, אומר לערוץ 7 כי ה"גינוי" לישראל שייך לאווירה הכללית שמנסים ליצור לקראת הפעולה הצבאית נגד עירק, וכי היא נועדה לשרת את הצורך האמריקני לקבל תמיכה מינימלית ממדינות קטנות באו"ם. לא היה בדברי בוש איום על ישראל אלא מעין אמירת דברים למען "הרישום בפרוטוקול" באו"ם, אומר אטינגר.

אטינגר מוסיף כי עתה הוא הזמן המתאים לפעול נגד הרש"פ ונגד ערפאת. אמריקה נמצאת במצב של טרום מלחמה. מלחמה זו אמורה להתרחש לפני בחירות נובמבר או אחריהן, אך לאחריה, אומר אטינגר, ייסגר חלון ההזדמנויות לחיסולה של הרש"פ והטרור שלה. אחר כך תתקשה ישראל לטפל בכך. כל מה שלא נבצע לפני המלחמה נתקשה לעשות אחרי המלחמה, אומר אטינגר.

שר התשתיות הלאומיות וחבר הקבינט הבטחוני אפי איתם אומר לערוץ 7 כי המצור על ערפאת הוא רק חלק מתהליך רחב שמטרתו למוטט את הרשות. לדבריו, התהליך צועד על ארבע רגליים: רגל בטחונית צבאית, שעדיין פועלת וטרם הסתיימה. רגל שנייה היא רגל כלכלית, הפועלת באמצעות הפעלת לחץ כלכלי כבד על הפלשתינים. הרגל השלישית נשענת על כושר העמידה של החברה הישראלית. לדבריו, בבואו לחברון ראה את אלפי האזרחים שהגיעו לעיר, ונוכח לדעת את עוצמתה של החברה הישראלית. הפלשתינים סברו שבעקבות האינתיפדה תתמוטט החברה הישראלית ותתרסק, אך תקוותם נכזבה, אומר איתם.

הרגל הרביעית, לדבריו, היא האפשרות שנותן הממשל האמריקני לישראל להילחם בטרור, וזאת כחלק מהמלחמה בטרור העולמי. בוש תקף את ישראל, אומר איתם, "כמו טקסני שמתעצבן", וכך יש להתייחס לעניין. "אין בכך הפעלת לחץ, בדל לחץ וגם לא ענן לחץ", אומר איתם. הממשל של בוש, הוא מוסיף, יוליך בזמן הקרוב מהלך אסטרטגי שישנה את פני האזור, וביחד עם ישראל הוא ישדרג את מערכת המוסר העולמית. בוש, מציין איתם, שרטט מפת דרכים, ועל פיה צריך לסלק את ערפאת ולגמול את החברה הפלשתינית ממנהגי השחיתות והרצח שלה, ולשם עקירת רעיון ההתאבדות מלבבות הפלשתינים נחוץ הרבה זמן.
