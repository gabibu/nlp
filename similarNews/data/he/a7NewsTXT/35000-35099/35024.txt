

הערב נפצעו שני ישראלים בפיגוע ירי שאירע לעבר מכוניתם על ציר עטרת-נווה צוף. סוכנות הידיעות "קול רינה" דיווחה כי תושב עטרת נפצע באורח בינוני בביטנו, ואחיינו נפצע באורח קל מירי בידו. נהג המכונית הפצוע המשיך בנסיעה עד לשער היישוב עטרת, שם הזעיק את כוחות ההצלה.

דובר היישוב נווה צוף, עודד שטרן, מסר לכתב ערוץ 7 כי הפיגוע שהתרחש הערב הוא אירוע האש הרביעי מאז יום חמישי שעבר. "גם אתמול בערב היה ירי בציר והתאספנו וביקשנו לצאת להפגין. אבל לבסוף החלטנו לתת לגדוד החדש שהגיע לגזרה להשתלט על הציר", אמר שטרן. "רק כשאנחנו מפעילים לחץ מתעשתים ויודעים לעבוד וזה מה שאנחנו מתכוונים לעשות הערב", מבהיר.

ברחבי יש"ע ממשיכים כוחות צה"ל להרוס בתי מחבלים. אחר הצהריים הרס צה"ל שלושה מבנים נטושים סמוך לצומת נצרים, בצפון חבל עזה. כתבנו קובי פינקלר מוסר כי בשלושת המבנים נמצאו כנים לשיגור טילים לעבר ישובים ישראליים. לפנות בוקר הרסו כוחות צה"ל שני בתים של משפחות מחבלים , אחד של הג'יהאד האיסלמי בעיירה דורא והשני בחברון, המשתייך לארגון החמאס.

כח מסתערבים של מג"ב עצר הערב בקלקיליה את ראש מחבלי "גדודי חללי אל אקצא", נידאל הנייה. הניה היה מבוקש במשך 7 שנים על-ידי ישראל. מקורות בטחוניים אישרו את הידיעה. במהלך פעולה יזומה בשכם הותקפו כוחותינו בירי ובשלושה מטעני חבלה במרכז העיר. חיילי הנח"ל השיבו אש ועצרו לבסוף את המבוקש שניסו ללוכדו. אין נפגעים לכוחותינו.

חיילי צה"ל פוצצו הערב באופן מבוקר שני מטעני חבלה שהתגלו בגבול ישראל-מצרים, סמוך לרפיח. אין נפגעים לכוחותינו.
