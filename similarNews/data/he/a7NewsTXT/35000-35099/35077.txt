

אתמול בצהרים סמוך לשעה 14:00 ירה מסוק אפאצ'י שני טילים לעבר מכונית בה נסעו כמה פעילי חמאס. המכונית שנפגעה התפוצצה ושניים מנוסעיה נהרגו. מיד לאחר האירוע החלו דיווחים סותרים על זהות נוסעי המכונית.

בכיר בטחוני אישר בתחילה "במאת האחוזים", את דבר מותו של ראש הזרוע הצבאית של חמאס ברצועת עזה, מוחמד דיף, בירי טילים ממסוקי חיל האוויר בשכונת שייח רדואן בעזה. במערכת הבטחון סוברים כעת כי בהתנקשות נפצע מוחמד דף אך אין כרגע מידע באשר למצבו .

מקורות פלסטינים אמרו תחילה שמוחמד דף כלל לא היה באזור, ואולם אחר כך מסרו כי הוא נפצע והועבר לקבלת טיפול רפואי בבית חולים בעזה, משם נלקח על ידי פעילי חמאס למקום מסתור. בהודעה רשמית של החמאס נאמר: "מוחמד דף, אגדת הטעיית מנגנוני האויב, הצליח להטעות עוד פעם את ישראל".

בכיר במערכת הבטחון גילה, כי במשך שבוע ימים עקב מזל"ט (מטוס זעיר ללא טייס) אחר תנועותיו של מוחמד דיף בשמי העיר עזה, וזאת בעקבות מידע על המצאותו שהגיע לגורמי הבטחון.

החמאס העדיף בינתיים להודיע כי מוחמד דיף, המבוקש על-ידי ישראל למעלה מ-15 שנה, לא נהרג אלא חמק מידי רודפיו. במקום זה יש להזכיר, כי החמאס טרח והכחיש את מותו של סלאח שחאדה לאחר שנהרג בהתנקשות לפני כחודשיים. מוחמד דיף, בכיר המבוקשים שנרדפו עד עתה ע"י ישראל, נחשב למחליפו של שחאדה, למרות שמעולם לא נמסר על כך רשמית על-ידי תנועתו החמאס.

יש לציין כי צה"ל ניסה בעבר מספר פעמים לחסל את דף אך ללא הצלחה. הנסיון האחרון התרחש לפני כשנה וחצי ובו ירה מסוק של צה"ל מספר טילים לעבר שיירת מכוניות בה נסעו עדנאן אל רול ומוחמד דף. בפעולה זו חוסל בנו של אל רול אך איש מבין שני המחבלים הבכירים לא נפגע.

פעילות צה"ל בבית להייא

מוקדם יותר פעל צה"ל באיזור העיירה בית להייא שבצפון העיר עזה וזאת בתגובה לנסיון חדירת המחבלים ליישוב אלי סיני היום בבוקר. מקורות ערביים מדווחים כי טנקים של צה"ל, בליווי דחפורים, נכנסו לחלק המזרחי של העיירה בית לאהיה. לדברי המקורות הערביים נכנסו כוחות צה"ל כ-500 מטר לשטח המוגדר כשטח A וביצעו פעילות במהלכה פתחו הטנקים באש לעבר מטרות פלשתיניות. לא דווח על נפגעים.

בתוך כך, מסרו מקורות ישראלים בלתי-מוסמכים כי כמה פלשתינים חמושים זוהו על-ידי כוחות צה"ל בבית חנון, לא הרחק מבית לאהיה, בצפון רצועת עזה. גורמים במערכת הבטחון אישרו כי מתנהלת פעילות באיזור בית חנון ובית לאהיה, אך סירבו לפרט.

בתדרוך לכתבים בצפון הרצועה הפנה מפקד גדוד ארז, האחראי על הגזרה, אצבע מאשימה לעבר העיירה בין לאהיה, "העמוסה במחבלים", לדבריו. זאת, למרות שהפעילות התכופה של צה"ל באזור בית לאהיה, שכללה מספר פשיטות באזור בחודשים האחרונים, הביאה עד כה תוצאות ומקשה על פעילות המחבלים.

לדברי סא"ל יוסי, מפקד הגדוד, בנסיון החדירה הבוקר ליישוב אלי סיני ביקש המחבל לפגוע באזרחים הנעים על הכביש המחבר את אלי סיני וניסנית או באזרחים העובדים כיום על בניית גדר המערכת שתגן מדרום על יישובי צפון הרצועה. הוא אותר ע"י טנק של צה"ל דרומית לתוואי גדר המערכת, סמוך לציר המפריד כיום בין השטח שבשליטה ישראלית ובין השטח שבשליטה פלשתינית בצפון הרצועה.

באזור היו בחודשים האחרונים מספר התקלויות, במהלכם סוכלו נסיונות פיגוע, במחיר כבד. רק לפני שבועיים נהרג בהיתקלות באזור קצין "גבעתי", סגן מאלק גריפאת, בעת שכוח עליו פיקד נתקל במחבל. יש לציין כי באזור מתבצע גם ירי של רקטות מסוג "קסאם" ופצצות מרגמה על יישובי הרצועה ועל יישובים בשטח ישראל.

לדברי סא"ל יוסי, המחבל שנהרג היה כבן 20 עד 22 ועל גופתו נמצאו 6 מחסניות ו-2 רימונים. המחבל היה לבוש מדים אזרחיים. המחבל נורה ע"י צלף בכוח צה"ל. במהלך פעילות צה"ל בסיום ההתקלות נעצרו 5 פלשתינים, שחלקם בארוע נחקר.
