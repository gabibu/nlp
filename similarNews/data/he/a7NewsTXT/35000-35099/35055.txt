

אתמול עצרו כוחות הביטחון את השייח' סמי סרסור, מנהל בית הדין השרעי ברמאללה, כחשוד בתכנון פיגועים. כוח של מסתערבים עצר את האיש ביציאה מבית הדין בעת שהוסר העוצר מעל העיר לשעות אחדות לצורך הצטיידות.

מקורות בטחוניים ישראלים מסרו לסוכנות עתי"ם כי סרסור חשוד בהשתייכות לחמאס ובתכנון פיגועים נגד ישראל.

בכיר נוסף שעצר כוח המסתערבים הוא נידאל היניה, ראש גדודי חללי אל אקצה של התנזים בעיר קלקיליה. היניה היה מבוקש במשך שבע שנים, והוא נעצר בעודו חמוש באקדח. עמו נעצרו עוד שלושה מחבלים.
כוחות הביטחון מייחסים להנייה גיוס חוליות ושילוח מחבלים לביצוע פיגועי מטענים וירי נגד כוחות צה"ל ביישובים ישראלים באזור קלקיליה.

ביולי האחרון גייס היניה ארבעה מחבלים מתאבדים, שתכננו לבצע פיגוע כפול. כוחות הביטחון הצליחו לגלותם ולעצור אותם, והפיגוע סוכל.
