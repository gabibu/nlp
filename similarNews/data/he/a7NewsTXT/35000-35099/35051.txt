

ישראל אינה מעוניינת לפגוע בערפאת. עניינה הוא במוקטעה ובמבוקשים שמצאו שם מסתור, כך שב ואמר שר הביטחון בנימין בן אליעזר. במהלך סיור באצבע הגליל הוא אמר: "ידינו נקיות".

עוד אמר שר הביטחון: " ביום ראשון הפסקנו את הטיפול במוקטעה, וכרגע התחלנו במו"מ לשחרור רוב האנשים שנמצאים שם. ענייננו כרגע רק בכך ש 19 מבוקשים יסגירו את עצמם. כל השאר אינם חשובים. אין לנו עניין לגעת בערפאת או לגרש אותו. יש לנו עניין לחזור לאותו מקום שאין דבר בלתו, והוא שולחן הדיונים", הוסיף.

לאחר שישראל המשיכה לבודד את ערפאת ואסרה על הגעתם של שליחים ודיפלומטים אליו החליטו הפלשתינים שלא להיפגש עם ישראל. סאיב עריקאת אמר כי ישראל סירבה לאשר לשליח המיוחד של האו"ם במזרח התיכון טריה רוד לארסן, ולעמיתו האירופי מיגל אנחל מוריטנוס להגיע ללשכת ערפאת ברמאללה, המוקפת בכוחות צה"ל.

גורמים מדיניים ציינו כי "ישראל תמשיך לפעול במוקטעה כמתוכנן. אם תהיה הפסקה מוחלטת של הטרור וייעצרו אנשים שהיו שותפים לתכנון ולביצוע פיגועים בישראל תסיג ישראל את כוחותיה. "אם הצד השני יממש את חלקו, ישראל תממש גם את חלקה".

כזכור, מועצת הביטחון קיבלה את החלטה 1435, ולפיה ישראל נקראת להיסוג מהמוקטעה והפלשתינים נקראים "להפסקה מוחלטת של כל הפעולות האלימות, כולל פעולות הטרור, ההתגרויות, ההסתה לשנאה וההרס" .

במפגש עם שגרירים זרים הותקף שר החוץ פרס על מדיניותה של הממשלה. פרס אמר להם כי הפלשתינים צריכים לפעול להפסקת הטרור וההסתה. "מישהו צריך להיות אחראי לביטחון ביהודה ושומרון ובעזה. אנו מעדיפים שאלה יהיו הפלשתינים. איננו נמצאים בשטחי הרשות הפלשתינית מתוך בחירה שלנו", אמר שר החוץ.

עוד אמר כי הרשות הפלשתינית צריכה לשלוט בשטח, שאם לא כן המצב יהיה כזה ש 12 ארגונים ימשיכו במעשי הרצח שלהם.
