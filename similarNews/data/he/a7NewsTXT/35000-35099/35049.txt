

ארבעת עצורי "המחתרת היהודית" מבת-עין לא יורשו להתראות עם ילדיהם פנים מול פנים. הארבעה: עופר גמליאל, יוסי בן-ברוך, ירדן מורג ושלמה דביר הודיעו בעקבות כך כי הם מסרבים לקבל את משפחותיהם, וזאת כצעד של מחאה. בד בבד הם מבקשים להגיש ערעור על ההחלטה.

עד היום הורשו הארבעה להיפגש עם ילדיהם ועם נשותיהם באופן אישי וללא הפרעה. אתמול הודיעה הנהלת כלא איילון, שבו הם עצורים, כי ממחר ייפגשו הארבעה עם בני משפחותיהם רק דרך מחיצת זכוכית. מהנהלת הכלא נמסר כי הצעד נעשה בהנחיה של השב"כ. יתר העצורים בכלא ימשיכו להיפגש עם ילדיהם באין מפריע.

מקורביהם של שניים מהעצורים אמרו כי מדובר בצעד חמור מבחינה מוסרית. "מילא, להעניש את ההורים, אבל למה להעניש את הילדים?!".

יצוין כי בחודש אייר השנה, (מאי), נחקרה אתי דביר, אשתו של שלומי, אחד העצורים במשטרה. דביר התלוננה בתום החקירה כי הוכתה בידי שוטר ובידי שוטרת. לדבריה, אחת החוקרות פתחה את פיה, סטרה על לחיה ואמרה לה: "כאן כולם מדברים". עוד סיפרה אתי כי בעת החקירה הפרידו אותה השוטרים מבתה התינוקת, והניחו לבת לבכות ללא הרף.

פעיל הימין נועם פדרמן הגיב להחלטת השב"כ באומרו כי "מדובר בהתנכלות מרושעת של המחלקה היהודית בשב"כ, הנעשית ללא כל סיבה מוצדקת. השב"כ, לדבריו, מבטא בכך את תסכוליו על חוסר תפקודו".
משירות בתי הסוהר עדיין לא נתקבלה כל תגובה על העניין.
