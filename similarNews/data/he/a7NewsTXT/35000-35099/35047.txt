

הרמטכ"ל יעלון ביקר אתמול בחברון. במסגרת הביקור הוא הגיע גם למקום שבו נרצח שלמה יצחק שפירא הי"ד. גורמים באוגדת יהודה אמרו כי הרמטכ"ל הגיע למקום כדי לבחון את סידורי האבטחה בעיר במהלך החג.

במצבו של שוקי שפירא בן ה 9, שנפצע קשה בפיגוע בחברון, חל שיפור. הוא שב להכרתו, ועתה הוא מוגדר כפצוע בינוני.

אתמול יצא יו"ר תנועת מר"ץ ח"כ יוסי שריד בהתקפה על יהודי חברון. הוא האשים את שר הביטחון כי הוא מתעלם מדוח חמור של מערכת הביטחון, שבו, כך טוען שריד, נחשפות "התעללויות קשות" של יהודי חברון בערביי העיר. מדובר, לטענת שריד, בהרס ובשריפת רכוש, בהתנכלויות לצבא וכיו"ב. שריד התבטא גם נגד הרמטכ"ל יעלון. לדבריו, גם הוא אינו מטפל בעניין: "לו היה מקצועי היה מטפל בעניין", אמר. שריד כינה את היישוב היהודי בחברון "אחת ההתנחלויות הגרועות ביותר", וקרא לגירוש היהודים משם.

בשיחה עם כתב ערוץ 7 הגיב על הדברים נועם ארנון, דובר היישוב היהודי בחברון, ואמר כי כל ההאשמות באשר להתעללויות הן שקר מוחלט.

עוד אמר ארנון: "מה שנכון הוא שאנחנו, בפעולה שנמשכת מזה שלושים שנה, גואלים את הרכוש היהודי ששדדו הרוצחים הערביים".

"אנחנו גאים בפעולתנו זו ורואים בכך משימה היסטורית ראשונה במעלה. לדעתנו, ממשלת ישראל היא שהייתה צריכה לנקוט את היוזמה הזאת, אבל היא מעדיפה לנקוט מדיניות מחפירה, שאוסרת על בנייה יהודית ואפילו על קבורה יהודית במקום. ממשלות ישראל העדיפו להשאיר את בית הכנסת העתיק כאתר אשפה. אנחנו לא נוכל להשלים עם חוקים בלתי מוסריים שכאלה".

שר התשתיות הלאומיות אפי איתם אומר כי בחברון מונחת "התשתית הלאומית" שלנו, וכוונתו לאבות ולרצף של ההתיישבות בעיר במשך ההיסטוריה. לתשתיות שכאלה לא זכתה אף אומה. היישוב היהודי בחברון מבטא את שיבת היהודים לביתם ולארצם. יישוב הארץ, מוסיף איתם, הוא חלק מהאתוס הציוני, ולכן ראוי לתמוך בגידולו ובחיזוקו של היישוב היהודי בחברון. דברים אלה של איתם נאמרו בתגובה על הפרסומים לפיהם יסייע משרדו ביישוב בתים בקסבה.
