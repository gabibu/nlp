

משטרת רמת הגולן מנהלת חיפושים נרחבים אחר יוסף כץ, תושב חיפה בן 75, אשר יצא מהיישוב כנף שברמת הגולן ועקבותיו נעלמו. הנעדר חולה אלצהיימר ווזקוק בדחיפות לטיפול רפואי.

בשעה 16:30 אחה"צ יצא יוסף כץ מביתו של בנו המתגורר ביישוב כנף שברמת הגולן. לאחר שבושש לחזור, החלו חיפושים אחרי הנעדר, שהוא כאמור, חולה אלצהיימר וזקוק לטיפול רפואי. בחיפושים הנרחבים משתתפים עשרות שוטרים, מתנדבי המשמר האזרחי, חיילים, מתנדבים מהיישוב, כלבנים ועובדי המועצה האיזורית רמת הגולן.

המשטרה פרסמה את תיאורו: גובהו 170 ס"מ, שיערו לבן, מבנה גופו מלא והוא היה לבוש חולצה לבנה ומכנסים חומים. הנעדר דובר גרמנית, הונגרית, צ'כית, יידיש ועברית. המשטרה מבקשת מכל מי שראה אותו להתקשר לתחנת משטרת רמת הגולן 04-6968222, לתחנת משטרה קרובה או למטה החיפושים 04-6732940 או 04-6732941.
