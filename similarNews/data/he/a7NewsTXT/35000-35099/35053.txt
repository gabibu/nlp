

בשבועות האחרונים מתקיימים דיונים, המתנהלים גם בירושלים וגם בניו יורק, בנושא רכושם של היהודים שחיו במדינות ערב ונאלצו להימלט או שגורשו. כך מדווח איתמר לווין בכתבה בעיתון גלובס. על פי תחקירים שערך העיתון, השווי הריאלי המיוחס לרכושם של יהודי עיראק מצרים וסוריה יכול להגיע לעשרה מיליארדי דולרים.

יתר על כן: הארגון העולמי של יהודי מדינות ערב טוען כי אם יצורף לסכום זה גם ערכו של הרכוש הציבורי שהשתייך לקהילות היהודיות מדובר בסכום המצטרף לכ 30 מיליארדי דולרים.
חשוב לעשות צדק עם הפליטים היהודיים ולפצותם על אובדן רכושם, אך גם חשוב הדבר כמשקל נגד מול תביעות הפיצויים של פליטים פלשתיניים, אומר לווין.

לדבריו, מהמאבק על הרכוש היהודי של יהדות אירופה שנספתה בשואה אפשר להפיק לקחים, וביניהם שאת השווי הריאלי של הרכוש אי אפשר לקבל, וכן כי כדי לקבל פיצוי צריך לנהל מאבק ציבורי פוליטי.

המאבק הציבורי צריך להיעשות בעיקר באמצעי התקשורת, אומר לווין, ומוסיף כי יש להעלות את סוגיית הפיצוי ליהודים על הסדר העולמי תוך החדרת המסר שקורבנותיו של הסכסוך הישראלי ערבי הם אלפי פליטים יהודיים מארצות ערב.

לווין מציע לנהל מערכת הסברה המבוססת על פרסום סיפורים אישיים, וכן לערוך תיעוד מדוקדק של כל הרכוש היהודי שנותר במדינות ערב. לווין אומר כי הוא מצפה שישראל תעמוד בראש המאבק ותשתתף בו השתתפות פעילה. עוד אומר לווין כי דווקא עכשיו, כשמעמדם של הפלשתינים נמצא בשפל יש לפתוח במאבק על קבלת הפיצויים, וזאת מפני שאם יתנהל מו"מ יעסקו לדעתו בסוגיות כבדות כמו גבולות, ירושלים וזכות השיבה, ואת נושא הרכוש נתקשה לדחוף לדיונים, אומר לוין.
