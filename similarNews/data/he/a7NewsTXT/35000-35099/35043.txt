

"אינני מכיר מדינה נוספת בעולם שערוכה כפי שהמדינה שלנו ערוכה: בציוד, בכלים. אני רגוע לגמרי, וגם הציבור יכול להיות רגוע", אמר השר לבטחון הפנים עוזי לנדאו, בביקור שנערך אתמול בתחנה לריענון ערכות מגן ברמת גן.

"הביקור שלי כאן הוא כדי לוודא שמשטרת ישראל ערוכה לכל תרחיש אפשרי ולכל צורך של הציבור ואני מוכרח לומר שזהו המצב", אמר לנדאו. עוד אמר השר כי בחר לבקר ברמת גן דווקא, מכיוון שבעבר היא הייתה במרכזה של המלחמה. "הציבור צריך לדעת שמעולם לא היו מערכות הביטחון מוכנות כפי שהן מוכנות היום, הן מבחינה צבאית והן מבחינה בטחונית", אמר לנדאו. הוא ציין כי בידי צה"ל יכולת מבצעית של טיל החץ, וחיל האוויר מתוגבר בסוללות פטריוט חדישות.

פחות רגועים הם האזרחים. אהוד בן ארי, מבעלי חברת "שלבי תעשיות בע"מ", המספקת מערכות לסינון אוויר, אומר כי חלה עליה של 30% בביקוש למערכות סינון אוויר, וזאת בעקבות הדיווחים על אפשרות שעיראק תתקוף את ישראל . המערכת, המותקנת בדרך כלל במקלטים, מסננת את האוויר החיצוני, ופותרת את הצורך להזדקק למסכות אב"כ גם במשך שבועות.

