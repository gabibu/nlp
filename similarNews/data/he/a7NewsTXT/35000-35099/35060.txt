

עירק סייעה לארגון הטרור אל-קאעידה בפיתוח נשק כימי וגם העניקה מקלט למחבלי הארגון. כך הודיעה הלילה יועצת הנשיא בוש לעניני בטחון לאומי קונדוליסה רייס. "ידוע לנו בבירור שהיו בעבר, ושיש כיום, מגעים בין ההנהגה העיראקית לבין אנשי אל-קאעידה", אמרה רייס בראיון לערוץ הטלוויזיה PBS. "אנו יודעים בנוסף כי אחדים מהשבויים, בעיקר רמי הדרג שביניהם, אמרו כי עיראק הכשירה אנשים מאל-קאעידה שעסקו בפיתוח נשק כימי", הוסיפה.

חשיפה זו מהווה צידוק אובייקטיבי לכוונותיה של ארה"ב להלחם נגד משטרו של סאדאם חוסיין משום שבכך יש הוכחה לשיתוף הפעולה בין רשת הטרור של אוסמה בין לאדן לבין עירק.

בדו"ח שהוכן על ידי שירות החשאי הבריטי והוצג על ידי ראש ממשלת בריטניה טוני בלייר, צויין כי עיראק ממשיכה בפיתוח וקידום תוכניותיה ליצור נשק כימי, וכי תוכל לעשות שימוש בנשק זה תוך פרק זמן של כ-45 דקות.

עוד נמסר כי הכוחות האמריקניים גילו באפגניסטן מספר מעבדות תת-קרקעיות ומסמכים המוכיחים כי אנשי אל-קאעידה ניסו לייצר נשק כימי.
