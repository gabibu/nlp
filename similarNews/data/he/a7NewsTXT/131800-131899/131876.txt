

עיתון ערבי בנגב מוסר, כי שרון הציע לראש עיריית רהט, טלאל אל-קרינאווי, "מקום בטוח" ברשימת "קדימה" לכנסת. אלקרינאווי קרא בשנים האחרונות "להשיב" את אדמות הנגב לבעליהם הבדואים.

(מאת: יהונתן דחוח הלוי)

עיתון ערבי בנגב מוסר, כי שרון הציע לראש עיריית רהט, טלאל אל-קרינאווי, "מקום בטוח" ברשימת "קדימה" לכנסת. אלקרינאווי קרא בשנים האחרונות "להשיב" את אדמות הנגב לבעליהם הבדואים ואיים ב"צעדים קשים" אם ממשלת ישראל לא תענה לדרישות התקציביות של הבדואים.

העיתון "אל-אוסבוע אל-ערבי" (המצוטט ע"י אתר ARAB48) חושף, כי ראש הממשלה וראש מפלגת "קדימה" אריאל שרון הציע לראש עירית רהט טלאל אל-קרינאווי להצטרף לשורות המפלגה ב"מקום בטוח" ברשימה לכנסת. אל-קרינאווי טרם השיב להצעתו של ראש הממשלה ופנה להתייעץ עם חוג מקורביו על מנת לגבש את עמדתו.

מועמדו הערבי של שרון מתנגד לשירות התושבים הבדווים בצה"ל ותובע את "החזרת" אדמות הנגב לבדווים. להלן עיקרי דברים שאמר אל-קרינאווי בהזדמנויות שונות במהלך השנים האחרונות:

א.15 דצמ' 2004   בראיון לאתר איסלאם און ליין אמר אל-קרינאווי השבטים הבדווים נאבקים למנוע את הגיוס לצה"ל "ואולם יש המגייסים ללא ידיעתם הוריהם והם בבחינת המיעוט".

ב. 20 בנובמבר 2001   אל-קרינאווי, המצוטט ע"י אתר החמאס, תוקף את "קיפוח" הבדווים בתקציב במדינה ומזהיר, כי "התושבים הערבים בנגב ינקטו אמצעים קשים אם לא תענה הממשלה לדרישותיהם והדבר ישפיע על התושבים היהודים החיים בנגב ואשר לא ידעו לעולם שקט באזור".

ג. 3 אפריל 2005   העיתון הערבי אל-מית'אק ציטט מדבריו של אל-קרינאווי באירוע לציון יום האדמה בכפר אבו תלול בנגב: "האדמה בנגב אינה מופקרת ואיננה אדמת נפקדים. חיים בה אנשים שהיו שם לפני הקמת המדינה והם מגינים עליה בנפשם ובגופם. הטקס הזה הוא הוכחה לאחדות הערבית ב'פנים' (בתוך פלשתין) ודבקות שלנו בזכויותינו. אם השלטונות (הישראליים) רוצים שנחיה בשלום ובהבנה עליהם לצרף את הערבים לכל תוכנית לפיתוח הנגב. חובה שנהיה שותפים לפיתוח. יהא אשר יהא מצבנו הכלכלי חל איסור חמור למכור את האדמה למנהל מקרקעי ישראל ועלינו לעמוד כאיש אחד נוכח האיומים שהרי אנו נמצאים על אפם וחמתם".
