

יו"ר ועדת חו"ב יובל שטייניץ, מאשים את רה"מ ושר הבטחון בקבלת החלטות שגויות שהביאו לפריצת המעטפת הבטחונית סביב עזה. "אנחנו יורים על שטחים פתוחים. אני בטוח שהעזתים יותר צוחקים מאשר נבהלים מירי זה".

שטייניץ אומר לכתבנו יגאל שוק כי פריצת 'המעטפת' הובילה בין היתר לכניסתם לעזה של טילים ארוכי טווח נגד טנקים, טילי כתף נגד מטוסים ואולי גם קטיושות ונשק ארטילרי. "חבל שלא יושמה ההתחייבות החד משמעית של ראש הממשלה ושל שר הבטחון לשמור על המעטפת הבטחונית סביב עזה, קרי, שלא יהיה נמל, שנמשיך את השליטה על ציר פילדלפי, שלא נסמוך על המצרים".

הקסאמים "זוהי עזה הישנה", ושטייניץ מעריך כי כניסת טילים נגד טנקים וטילי כתף יובילו אולי אף לכניסה לתוך עזה. הירי לעבר שטחים פתוחים היה לדבריו צפוי שכן לישראל קשה להגיב באש מאסיבית לעבר ריכוזי אוכלוסיה בערים בעזה "לכן אנחנו יורים על שטחים פתוחים. אני בטוח שהעזתים יותר צוחקים מאשר נבהלים מירי זה".

הפתרון לדעתו נעוץ בעריכת מבצע חומת מגן 2 ולא לצורך הרתעה או 'רגיעה זמנית' אלא לצורך טיפול שורש שיעקור את הטרור מיסודו, תוך פגיעה ממשית בראשי הארגונים, איסוף הנשק ופגיעה בייצור הקסאמים.

אני קורא ליציאה למבצע כזה כבר שנתיים, אומר שטייניץ, ובסופו של דבר לא תהיה ברירה ונאלץ לפשוט על עזה להשתלט עליה לכמה שבועות ולערוך בה כאמור מבצע חומת מגן 2 כדי להוריד את הטרור. "איני יודע מתי זה יקרה, אך לו הייתי שר בטחון הייתי עושה זאת לפני כשנתיים".

סופיאן אבו זיידה מבכירי הרש"פ טען בראיון לערוץ 7 כי בין שני העמים, ישראל והפלשתינים, יש מאבק 'לעיתים אלים ולעיתים פוליטי' על הזהות על המדינה ועל האדמה "וכל עוד שאין פתרון לסכסוך ולמאבק אל תאמין למישהו שיהיה שלום ושקט באזור. גם לי אל תאמין אם אומר שלא תהיה עוד אלימות". בתגובה אומר שטייניץ כי "אבו זיידה צודק", אבל יש לשים לב שהוא לא אמר שהטרור יימשך גם אם יהיה הסדר קבע ו"כך זה נראה על פניו, כי אבו זיידה וחבריו לא מוכנים לכבד הסכמים.
'כנראה שאין להם מסורת אמיתית של כיבוד הסכמים', הם לא מוכנים להלחם בטרור, הם לא מוכנים להפסיק הסתה והם לא מוכנים להפסיק לחלום ולקוות להשמדת מדינת ישראל. "לכן איני אופטימי לגבי אפשרות שלום בשנים הקרובות", מדגיש שטייניץ.

בהתייחסו לזירה הפוליטית אומר שטייניץ כי המתקפה על הליכוד נובעת מנסיון "זדוני ומרושע" להשמיד את תנועת הליכוד שייסודה בז'בוטינסקי, מנחם בגין, באצ"ל ובלח"י. זאת "כדי להשמיד את האלטרנטיבה השלטונית של הימין". "צריך לעשות מאמץ להשאיר את האנשים
'הכי טובים והכי איכותיים' בליכוד ובכנסת מטעם הליכוד, כדי שתנועה זו, "כתנועה שלטונית יחידה מצד הימין, תוכל להמשיך לצמוח ולשגשג ולנצח בבחירות".

