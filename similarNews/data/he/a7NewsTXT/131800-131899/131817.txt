

ח"כ דני יתום ממפלגת העבודה אומר בראיון לערוץ 7 כי החלטת פרס לעזוב את מפלגת העבודה מאכזבת משום שנעשתה אך ורק משום שלא נבחר לעמוד בראשות המפלגה שהיתה ביתו ב-60 השנים האחרונות.

"בגיל 83 הוא מעדיף כסא על עקרונות", אומר ח"כ יתום, "אני מצטער על עזיבתו של שמעון פרס, עני מאוד מאוכזב ועצוב על כך שהוא עזב את מפלגת העבודה, שמעון פרס הוא סמל למפלגת העבודה, סמל במדינה ובעולם המייצג את מדינת ישראל בפן היפה, החיובי והמועיל שלה".

לדברי יתום, אדם כפרס, שמפלגת העבודה היתה ביתו בשישים השנים האחרונות אינו צריך לעזוב באופן בו פרס עזב למפלגה אחרת ולאידיאולוגיה אחרת רק משום שלא זכה בתפקיד ראש המפלגה. "ברור לגמרי שאם שמעון פרס היה נבחר להיות יו"ר המפלגה הוא היה עוזב אותה?", שאל.

יתום הדגיש כי שמעון פרס היה עד אתמול הבן הבכור והנאמן ביותר של מפלגת העבודה. "צריך לשאול את שמעון פרס עצמו מה הביא אותו להחלטה כל כך משונה בעיני וכל כך לא מתאימה לו", אמר והוסיף כי שמעון פרס הוא איש של עקרונות וכי הוא איננו רוצה להאמין שבגיל 83 הוא החליט להעדיף את הכסא על פני העקרונות.
