

המרגל מרדכי וענונו, התראיין לפני ימים אחדים, בניגוד לתנאי שחרורו, לתחנת רדיו איראנית. התחנה, 'קול דוד', משדרת בעברית מספר שעות ביום דברי תעמולה, ואף מחזיקה אתר אינטרנט

המרגל מרדכי וענונו, שהורשע בבגידה ומסירת מידע לאויב כשחשף את פרטי עבודתו בכור הגרעיני בדימונה, ממשיך להפר את תנאי שחרורו.
וענונו שוחרר לפני כשנתיים ונאסר עליו להתראיין לכלי התקשורת. מאז הפר אתנאי זה מספר פעמים, ועתה הוא עושה זאת שוב.

המרגל התראיין, לפני ימים אחדים לתחנת רדיו איראנית "קול דוד", המשדרת בעברית והמחזיקה אתר תעמולה באינטרנט, ברוח עמדת השלטונות בטהראן. התחנה אף משדרת מהדורת החדשות בשפה העברית. מבית היוצר של המחלקה לשידורי חו"ל של רשות השידור האיראנית, הכפופה ישירות
למנהיג הרוחני, עלי חמינאי. למרות שישראלים הם קהל היעד, קשה לקלוט את שידורי "קול דוד" בתחומי מדינת ישראל. שיעורי ההאזנה אפסיים. אבל האיראנים לא מוותרים על המאמץ ההסברתי. אם לא יועיל, לא יזיק.

בראיון, שנערך בשפה האנגלית, טוען וענונו כי "אני העד היחיד לתיק הנשק הגרעיני של ישראל. הישראלים מנסים לרמות את העולם ואת ציבורם בשקרים ובהעלמת האמת. הם הודיעו שאינם מחזיקים נשק גרעיני. כשהייתי בעבודתי שם ידעתי שהם מייצרים נשק גרעיני ובאותה עת היתה ישראל מחזיקה יותר מ-200 פצצה גרעינית. פירוש הדבר הוא שהישראלים התחילו בשנת 1986 בייצור הנשק היותר קטלני והוא פצצת המימן. בזמן ההוא, כאשר חשפתי את התוכנית הגרעינית של ישראל, היה בידיה יותר מ-200 ראש נפץ גרעינים. והיא היתה מסוגלת לייצר 40 ק"ג פלותוניום בשנה. הכמות הזאת מספיקה ליצור 10 פצצות גרעיניות. פרושו של הדבר שהיא יכולה לבנות משנת 1986 ועד היום 200 ראשים אחרים".

וענונו טוען עוד כי "ישראל רוצה גם לאיים על העולם הערבי במטרה למנוע את תהליך השלום וגם לכפות את מדיניותה. כל עוד ישראל מחזיקה נשק זה היא תמשיך במדיניותה תמהשיך בכיבוש ותמנע את המשך תהליך השלום מתוך התעלמות מוחלטת מהפלסטינים שעודנם מאז יותר מ-50 שנים סובלים במחנות הפליטים".

בראיון, אומר המרגל כי "הישראלים יכולים להפציץ את כל ערי העולם, ולא רק האירופיות. גם הערים בצפון אמריקה, ועל רקע זה ישראל שלחה למדינות העולם מסרים חשאיים בהם היא אומרת שהיא מוכנה להשתמש בשפת הכוח הברוטלית, ועל כן אנו רואים כי לישראל יש דרישות מכל מדינות העולם, ומתבססת בכך על האיומים".

נראה כי הראיון עם מרגל האטום, נועד להפיג מעט את הלחץ הבינלאומי על טהראן, להפסיק את ייצור היכולת הגרעינית. זאת, במטרה להפנות את תשומת הלב, שוב, ליכולת הגרעינית הישראלית.

המרגל מספר בראיון עוד כי "למרות כל הסבל שעבר עלי בכלא במשך 18 שנה. על רקע זה החלטתי לגור במקום שירחיק אותי מלראות את תועבות החברה הציונית, ועל כן בחרתי במזרח עיר הקודש כמקום שאוכל לחיות בו עם הפלסטינים והזרים. אני חי באולם האורחים בכנסית סאן ג'ורג שהיא כנסיה אנגליקנית. אני לא יכול לצאת מישראל ועל כן אני מעדיף לחיות עם הפלסטינים בשטחים הכבושים, וכידוע מזרח עיר הקודש נכבשה על ידי הציונים ב-1967.
בנוגע להמרת דתי אני יכול לומר לך כי שהשינוי אצלי התחיל כשהייתי בן 15-16. הייתי יהודי במסגרת משפחה יהודית, גדלתי בישראל שבה מתייחסים ליהדות כמדינה וכמשפחה גדולה או שבט אחד. מאז הייתי צעיר התחלתי, למתוח ביקורת על ניצול הדת היהודית ואמרתי כי יהודי ישראל מנצלים את היהדות ומדכאים את האחרים בצל הדת היהודית. אחרי כל ההתנגדות לדת היהודית עברתי לשלב המרת הדת. העולם התפתח והשתנה במהלך 2000 שנה, היהודים צריכים לקבל את השינוי בעולם, ואם היו רוצים להקים ישות דמוקרטית הם לא יכולים לנהל אותה על פי חוקים מלפני אלפי שנים. היהודים החיים בארץ פלסטינה ההיסטורית נכנסו אליה בשם התורה והשתלטו עליה. תחת סיסמת הארץ המובטחת הם השתלטו על אדמת פלסטינה וגירשו בעליה ובמהלך 60 שנה הם הפעילו נגד הפלסטינים את היותר מתועב של העוול הברוטלי. רעיונות כאלה אין להם מקום אצל הדור החדש, וזה הוא שדחף אותי לחשוף את סודות ישראל הגרעינית".

וענו מספר עוד כי " 15 חודשים אני חיי עם הפלסטינים, ואני עוקב אחרי מצב הפלסטינים מאז שנות ה- 80. אני חיי עמם, ופוגש אותם ואוכל במחציתם ונהנה מחיי עמם, אני רואה איך יכלו הישראלים לייצר לפלסטינים את תמונת הטרוריסטים בעולם, אבל בשטח הדבר אינו נכון, הפלסטינים הם עם שקט, עם שאוהב את השלום והשלווה".

המרגל גם התייחס לגירוש יהודי גוש קטיף וטען כי זוהי התחמקות ישראלית: "הנסיגה מרצועת עזה היתה צעד הסברתי שמטרתו היתה להראות כאילו היהודים מגורשים מבתיהם ומהשטחים שלהם בכוח. אבל הדבר שאף אחד לא רוצה לאמר הוא כי הארץ הזאת היא של הפלסטינים ונלקחה מהם בכוח. לכן הצעד הציוני הזה בא כדי לשטוף את מוחו של העם האמריקני ולשתק את רגשי הכאב והסבל המתרחשים בחשיבה ובמצפון של היהודים. הדבר הקורה מאחורי הקלעים הוא ניתוקם של כרבע מליון פלסטינים. לשאלה הדמוגרפית חשיבות רבה אצל היהודים והם רוצים בסופו של דבר לדחוק את הפלסטינים בתוך שטח כה קטן, ועל הרקע הזה ממשיך שרון את הבניה בישובים הציונים בגדה המערבית".

