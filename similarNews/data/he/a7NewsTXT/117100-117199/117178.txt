

יושב ראש השלטון המקומי עדי אלדר לשר הפנים: לא התושבים צריכים לשלם את הנזק שנגרם מהצבת אנטנות סלולריות. זאת בשל חששו שהתשלום על ירידת ערך נכסים הקרובים לאנטנות.

יו"ר מרכז השלטון המקומי, עדי אלדר, הודיע אתמול לשר הפנים, אופיר פז-פינס, שאם הרשויות המקומיות תאלצנה לשלם לתושבים מתקציביהן, בגין ירידת ערך נכסיהם כתוצאה מקרבתם לאנטנות סלולריות, הן יגישו את 'החשבון לתשלום' לממשלת ישראל.

בפגישה שקיים עם השר, אמר אלדר כי לקראת הדיון שיתקיים בנושא בישיבת הממשלה הקרובה, מתקיימת התרוצצות של שתדלנים שונים במסדרונות הממשלה, בניסיון להשפיע על שרים להצביע כנגד האינטרס הציבורי, להקים עוד ועדה לבחינת הנושא או להכניס סייגים שיעקרו את החלטת המועצה הארצית לתכנון ובניה. "כניעה ללחצים שמפעילות החברות הסלולריות, עלולה להעביר לציבור מסר לקוי, לפיו עדיפים האינטרסים של בעלי הממון, על פני האינטרס של כלל הציבור" אמר אלדר לפז-פינס.

לדברי אלדר, הדרך היחידה לשמור על האינטרס הציבורי ועל הקופה הציבורית היא הדרך של הגדלת השקיפות, הסדרת התחום של פריסת האנטנות הסלולריות והטלת מלוא השיפוי על החברות הסלולריות. כניעה לחברות הסלולריות בנושא זה, כמו גם ניסיונם של שרים אחדים להקים ועדה שתבדוק את הנושא, ידחו את ההכרעות ויפגעו בראש ובראשונה בתושבי מדינת ישראל.

בהקשר זה שיבח אלדר את השר פינס, אשר מוביל מאז שנכנס לתפקידו, שינויים בתמ"א 36, שמטרתם הגברת השקיפות, מתן שיניים לתושבים ולרשויות המקומיות והסדרת 'ג'ונגל' האנטנות הסלולריות ברחבי הערים. לדבריו פעילות זו היא צעד בכיוון הנכון, והיא עשויה לסייע לתושבי הערים לעמוד מול שרירות ליבן של החברות הסלולריות.

אלדר סיפר לפז-פינס כי החברות הסלולריות מנסות להכניס להחלטת המועצה הארצית לתכנון ובנייה, שינוי לפיו אם תהיה מחלוקת בין השמאי של התושב התובע לבין שמאי של החברה הסלולרית, תתקבל השומה של שמאי החברה הסלולרית... " זהו מתכון בטוח לעושק נוסף של הציבור ע"י החברות הסלולריות", אמר אלדר.

אלדר חזר על עמדת הרשויות המקומיות לפיה הדרך הראויה והיחידה היא הטלת מלוא התשלום לפיצוי תושבים שנפגעו, על החברות הסלולריות. יש להטיל על החברות הסלולריות להפקיד בידי הועדות המקומיות לתכנון ובניה כתבי שיפוי המכסים על מלוא סכום התביעות העתידיות (100%). לדבריו, הטלת תשלום של 20% על הרשויות המקומיות, פירושה תשלום של מאות מיליוני ש"ח על חשבון משלם המסים. "אין זה הוגן ואין זה הגיוני להעמיס על משלם המסים את מעמסת הפיצוי בגין נזקים שנגרמו ע"י החברות הסלולריות המרוויחות מאות מיליוני ש"ח בשנה. אל לנו לשעבד את האינטרס הציבורי לטובת החברות הסלולריות רק משום שאלה נהנות מהשפעה רבה וממערכת לובינג ויחסי ציבור משומנת", אמר.

ראש עיריית הרצליה, יעל גרמן, העומדת בראש מטה המאבק של מרכז השלטון המקומי להסדרת פריסת האנטנות הסלולאריות, קראה לשרי הממשלה לתמוך בהצעתו של שר הפנים אופיר פז פינס, למרות שלדבריה "הצעת שר הפנים אינה ההצעה המושלמת היות ואנו דורשים קבלת שיפוי של 100% בניגוד להצעה המדברת על 80% בלבד. יש לזכור כי ברגע שבו החברות הסלולאריות ידעו כי הן אלה שישאו בכל עלות הפיצוי בגין ירידת ערך דירות הן ישקלו פעמיים ואף שלוש פעמים היכן להציב את האנטנות, כך שלא יפגעו בתושבים המתגוררים בקרבת מקום".

גרמן הוסיפה עוד כי "החברות הסלולאריות מצפצפות צפצוף ארוך ומתמשך על תושבי מדינת ישראל: הן דואגות לאינטרסים הכלכליים שלהן ולא לטובת הציבור"

