

ראש המועצה האזורית אפרת, אליהו מזרחי, סיפר ביומן ערוץ 7 על הפגנת תושבי גוש עציון ואפרת שנערכה הבוקר במחאה על מסירת בית לחם לרש"פ. "הם ירצחו את התושבים שלנו ויחזרו חזרה לבית לחם", התריע.

"לדאבוננו הרב רוצה הממשלה להעביר את בית לחם לכוחות הפלשתינאים ואנחנו כבר איבדנו על הכביש הזה תושבים רבים מגוש עציון ומאפרת. אנחנו לא מוכנים בשום אופן שכל עוד יש את כל התשתית של הטרור בבית לחם שהכביש הזה יפתח לטרוריסטים", כך אומר היום אליהו מזרחי, ראש מועצת אפרת בראיון לערוץ 7. "אין שום ספק שברגע שהגישה לכביש תתאפשר לטרוריסטים לדאבוננו ולצערנו יהיו עוד נפגעים, הם ירצחו את התושבים שלנו ויחזרו חזרה לבית לחם".

מזרחי הבהיר כי ההפגנה שנערכה הבוקר לא כוונה נגד צה"ל ולא נגד משטרת ישראל. "אנחנו תומכים בצה"ל ואוהבים אותו ואת המשטרה שמגינה עלינו, אין לנו שום דבר נגד צה"ל".

לדברי מזרחי, קצינים בשטח מביעים דעתם על כך שמסירת בית לחם לרש"פ איננה דבר טוב ושהיא תביא ל דברים נוראים, אך הם אינם יכולים לקבוע דבר מכיוון שמדובר במדיניות פוליטית. "מה שמפריע פה לפשתינאים זה שהם רוצים גם את קבר רחל ורק בגלל קבר רחל לא בוצע כל המהלך הזה עד היום".

"אני מאוד מקווה שההפגנה תשפיע על ראש הממשלה ועל השרים", אמר מזרחי וסיפר כי שר החקלאות, ישראל כץ, עבר במקום ההפגנה וראה את הקהל שעזב את העבודה ואת כל העיסוקים מכיוון שהמתכון הזה של פתיחת הציר מוביל לרצח תושבים יהודים.

