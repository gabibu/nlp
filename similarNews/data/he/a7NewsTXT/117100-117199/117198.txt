

אושרה בקריאה ראשונה, הצעת החוק של יו"ר ועדת הכלכלה, ח"כ אמנון כהן, המחייבת לסמן גם על מזון הנמכר בתפזורת או במשקל, תאריך אחרון לשיווק ותאריך אחרון לשימוש.
עד היום, גבינה, בשר, זיתים ומוצרים נוספים הנמכרים ללא אריזת היצרן, נמסרו לצרכן ללא תאריך תפוגה. על פי הצעת החוק, תהיה חובה לסמן על האריזה הניתנת לצרכן את התאריך האחרון לשימוש.

לדברי ח"כ כהן, למרות העלויות הכרוכות ביישום החוק לרשתות השיווק ובעלי המרכולים, בראש וראשונה עומדת לנגד עיניו טובת הצרכן. ח"כ כהן אמר כי נדרש לסוגייה בעת שכיהן כיו"ר הוועדה לפניות הציבור, אליה פנו צרכנים רבים בתלונה על נזק בריאותי שנגרם להם בשל אכילת מוצר מקולקל שלא ידעו כי פג תוקפו. "שנתיים המתנו לתקנות המובטחות בעניין ממשרד הבריאות, אך שוב נוכחתי לדעת כי הרשות המבצעת פועלת רק תחת לחץ חקיקה".
