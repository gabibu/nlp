

שלשום נעצר החשוד המרכזי בידוי אבן בפני הנער הפלשתיני במואסי, שלפי דיווחים ראשוניים נפצע באורח אנוש ולאחר מכן הוברר כי שוחרר במהרה לביתו. "מפקדים מסגלים נורמות דיווח שיקריות", מאשים סא"ל אינדור.


בעקבות הדיווחים השונים, סיפר סגן אלוף במיל' מאיר אינדור לערוץ 7 על תופעה מדאיגה בקרב קצינים בכירים בצבא ובמשטרה המעוותים את המציאות ואינם דוברים אמת בעמדם מול המצלמות, אלא מתאימים את דבריהם למה שהעיתונאים רוצים לשמוע.

"כאשר מפקדים בכירים מסגלים לעצמם נורמות דיווח שקריות, הדבר יחלחל למטה ויגיע עד רמת הפרט והחוליה" אומר אינדור.

לדברי אינדור זה התחיל בכך שאלוף פיקוד הדרום דן הראל השתמש בדיווח לתקשורת במונח "לינץ'".
"לינץ' הוא מונח תקשורתי" מסביר אנדור, "לא היה לינץ'. היה מעשה חמור של יידוי אבנים וההיתפסות של האלוף למונח התקשורתי מדאיגה אותי מאד... כמות האבנים הייתה, לא כזו שאפשר להגיד עליה לינץ'. ולא הייתי משתמש בשום אופן באותו מושג שנדבק לאלה שביצעו את הרצח הנורא של שני החיילים ברמאללה. אין גזירה שווה".

"עוד ממשיך האלוף הראל 'אני שמח שהנער הפלשתיני סך הכל נפצע קל ולא אנוש כפי שחששנו' ואני אומר ברצינות, על מי אתה עובד דן הראל? אם אני, ברגע הראשון לא האמנתי שהוא נפצע אנוש כי זכרתי עוד מהקורס חובשים שלא זו צורת התייצבותו של פצוע אנוש, אם אני הבחנתי בכך כבר בהתחלה, בוודאי שאתה גם הבחנת בכך אדון הראל. ידעת שהוא פצוע קל בלבד, רק היה לך נוח למכור את הסיפור הזה לתקשורת...כיוון שכבר יצאו פרסומים שאינני יודע את מקורם, אם בעיתונות הישראלית או בתקשורת הפלשתינית, שהנער פצוע באורח אנוש".

כתבנו עוזי ברוך העלה בפני אנדור את העובדה כי אנשי שמאל רבים מאשימים את צה"ל באי דיוקים לתקשורת דווקא ביחס להתנהגות המתנחלים, כך שמימין ומשמאל מאשימים את קציני צה"ל בעיוות המציאות לרעתם. "אם באמת הצבא משקר" אומר אנדור, "זה דבר שלא יכירנו כאן, אבל הקצינים הבכירים בצבא מקורבים מאד לאנשי התקשורת, כך שאם אכן הצבא משקר לפעמים, נוח להם יותר לשקר לכיוון מה שהעיתונאים רוצים לשמוע".

עוד אמר אנדור שקצין בכיר במשטרה צוטט כשאמר: "נוער הגבעות התגלה כנוער נמושות" בעוד שבשעת פינוי המלון לא היו בו כלל נוער גבעות, אלא משפחה עם ששה ילדים וכמה נערים תושבי הגוש.

"האלוף הראל עוד צוטט כשאמר 'פורעי חוק שהשתלטו על המלון'" מוסיף אנדור,"כולנו יודעים, וגם דן הראל יודע שהיה חוזה שכירות עם משפחת בן דוד, בעליהמלון, אז אין פורעי חוק". "בביטויים האלה באים הקצינים הבכירים לספק את רצון העיתונאים. זו תרבות של שקר, שנגדה צריכים להילחם עד חרמה, כי אם לא כן, גם במלחמה אמיתית זה יהיה", אמר.
