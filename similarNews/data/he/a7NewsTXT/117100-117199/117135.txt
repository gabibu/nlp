

שר הביטחון שאול מופז נפגש אמש עם הממונה על ענייני הפנים ברשות הפלשתינית נאסר יוסף ודן עימו על תהליכי נסיגת צה"ל ועקירת הישובים מרצועת עזה.

כתבנו קובי פינקלר מציין כי קודם לכן התקיימה פגישת תיאום ביטחוני בין ראש אגף התכנון, האלוף יצחק הראל, לבין עוזרו של יוסף לענייני ביטחון לאומי, ג'מאל אבו-זיאד. פגישה זו נערכה בהמשך לפגישות קודמות בין הצדדים, ומטרתה העיקרית היא תיאום יישום ההתנתקות.

בפגישה דנו הצדדים בעקרונות התיאום הביטחוני וההיערכות הפלסטינית והישראלית להתנתקות. במפגש סוכמו העקרונות לפיהם יבוצע התיאום ברמת השטח, ונקבעו פגישות המשך לתיאום מרכיבי ההתנתקות.

נזכיר כי בישיבת וועדות החוץ והבטחון והחוקה של הכנסת אתמול הבהיר ראש הממשלה את החשיבות שהוא רואה בתיאום מול הרשות הפלשתינית. שרון סיפר לחברי הכנסת כי התיאום עם הרש"פ מתבצע כיוון שמכלל ארגוני הטרור העלולים להשתלט על השטח הוא מעדיף את הרש"פ "עדיף מארגוני הטרור האחרים", אמר שרון.

שרון סיפר, כזכור, לח"כים כי הבהיר ליושב ראש הרש"פ מחמוד עבאס, אבו מאזן, כי במידה ולא יהיה שקט בטחוני עלולה תגובתה החריפה של ישראל להביא לקריסת מהלך ההתנתקות ועל כן מומלץ לו לשמור על שקט בטחוני ותיאום מול ממשלת ישראל.
(ש)

