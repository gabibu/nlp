

ועד רבני יש"ע קיים כינוס חירום בישוב חומש ובתום הכינוס פרסם הודעה לפיה מברך את כל משתתפי המאבק והמרי האזרחי הבלתי אלים נגד הגירוש. הועד קרא גם לציבור החרדי לפעול נגד הגירוש.

בתום כנס החיזוק שערכו היום (ד) ועד רבני יש"ע בישוב חומש, הם בירכו את כל משתתפי המאבק והמרי האזרחי הבלתי אלים נגד גירוש יהודים מארצם. הרבנים קראו לכל הציבור הדתי כולל הציבור החרדי ולאוהבי מוסר אנושי להשתלב בתוך הפעילות הרחבה נגד גזירות הגירוש והחורבן.
הרבנים חזרו על קריאתם למפקדים וחיילים שלא ליטול חלק במשימת הגירוש והעקירה, ולסרב לכל פקודה שכזו.
כתבנו מוסר כי תושבי חומש קיבלו בברכה את הרבנים וביקשו כי תיערכנה פגישות נוספות עם הרבנים. הם ציינו כי פגישות אלו מחזקות אותם.

הרב רבינוביץ' מזכיר הועד התראיין ליומן הצהרים של ערוץ 7 ואמר כי מיקומו ועיתויו של כינוס החירום של ועד רבני יש"ע בחומש אינו מקרי, שכן זהו אחד הישובים המאויימים בהחרבה. "חשבנו שזה הזמן להזדהות, לחזק ולהתחזק", אמר. לדבריו הישיבה תואמה עם מזכירות הישוב ועם הישיבה ומדובר למעשה ביוזמה משותפת.

הרב רבינוביץ' אומר עוד כי יושם דגש בישיבה בנושא "דמוקרטיה תקינה". בזמן שכל תומכי שרון מנסים להעליל על מתנגדי תכנית הגירוש והחורבן שהם פועלים בצורה לא דמוקרטית, המצב הפוך לגמרי. "אנחנו עדים בזמן האחרון להתעללות בעצירים ובמפגינים על ידי שוטרים ולהתגייסות כללית של התקשורת בעד שרון והכל בתואנה הטפשית שחוק שהתקבל בהצבעה קובע מכאן ולהבא את האמת". במשטר דמוקרטי תקין, חוק שהתקבל בהצבעה הוא חוק, אבל יכול להיות שגוי. "בארצות הברית היה חוק במשך 100 שנה, בספר החוקים, שהכושים הם תת אדם. כשהחוק הזה סוף סוף נמחק, הוא נמחק בנימוק שהוא אינו מוסרי".

"בדמוקרטיה תקינה יש זכות וחובה לציבור לפעול נגד חוקים בלתי מוסריים בעליל. קיום הדמוקרטיה פירושו מרי אזרחי בלתי אלים", אמר הרב והדגיש כי חסימת כבישים אינה מעשה אלים מכיוון שהיא נכנסת בגדר של 'שב ואל תעשה' בעוד שהאופן שבו נהגו נהגים זועמים, הכאת החוסמים, היא המעשה האלים.
