

נוער נצרים מאמין שלמרות הכל, עם ישראל חי! ולא רק שהוא מאמין בזה, הוא גם מארגן כנס בנושא. כנס שבו צפויים להשתתף בני נוער רבים מכל רחבי הארץ שיבואו בהמוניהם להעביר יום כיף בנצרים.


במהלך היום, ישמעו בני הנוער הרצאות ושיעורים מרבנים ואנשי רוח ויקבלו עידוד וחיזוק באמונה שכמאמר כותרת האירוע "עם ישראל חי למרות הכל".

אבל לא רק דיבורים יהיו שם. כיאה להפקה של בני נוער יהיו גם אטרקציות שונות, סיורים בנצרים, מופעים וסרטים ואפילו בריכה.

כתבנו עודד שטרן שוחח עם אחת ממארגנות הכנס, ושמע ממנה על אופטימיות לגבי מספר המשתתפים בכנס. "הכנס מתקיים זו השנה החמישית ובכל שנה בנושא אחר. השנה, בעקבות המצב, הוחלט על הנושא: 'למרות הכל   עם ישראל חי'. בכל שנה גם עולה מספר המשתתפים בכנס, והשנה אנחנו מצפים ליותר מ- 1000 בני נוער שיגיעו מכל הארץ".

לרשות בני הנוער שיגיעו לנצרים, יעמדו אוטובוסים מוגני ירי וליווים מאורגנים בתחילת היום ובסופו. בכנס, שיתקיים בעוד שבועיים, ביום רביעי י"ג בתמוז, צפויים להשתתף הרב יגאל קמינצקי הרב האזורי של גוש קטיף, הרב אלישע וישליצקי, הרב אייל ורד ואפי איתם.

בחלק האומנתי, שיחתום את היום, מאורגן מופע ענק של להקת "רגעים"

יומיים לפני הכנס, עתיד להתקיים גם 'יום פקודה' שמארגנת מועצת יש"ע, במהלכו אמורים להגיע לגוש קטיף המונים ממתנגדי תכנית העקירה בתהלוכה ענקית. לכן, בגוש קטיף מציינים כי לבואם של המוני בני נוער לנצרים יש חשיבות רבה בתרומה למאבק בגירוש, שלא נופלת מחשיבות הנוכחות במצעד ביום הפקודה.
