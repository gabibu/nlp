

הבוקר הגישה המשטרה בקשה להארכת מעצרו של אבינועם קריספין, החשוד גם הוא באירועי המואסי. עורך דינו מציג את תמלול הראיון בו מספר הנער הערבי שהוכה כי החייל היכה אותו לראשונה ומביע חשש מנסיון טיוח.

עורך דינו של קריספין שי וולשטיין אומר לכתבנו כי דרישת המשטרה להארכת מעצרו של מרשו בעוון נסיון לרצח, שהעונש לגביו הוא עד עשרים שנות מאסר בפועל נראה לו כמו נסיון טיוח.

"אני מחזיק בידי את תמלול הראיון עם הנער שהוכה ושנטען שנעשה בו לינץ'. הוא עצמו אומר בראיונות לקול ישראל ולערוץ 10 שהחייל היכה אותו בראשונה בקת של רובה אם-16 ולא המתנחל. הכתב שואל אותו שוב כדי לוודא שזו כוונתו והוא חוזר על דבריו שהחייל הוא שהיכה אותו. הדרישה מבית המשפט להארכת מעצר לעשרה ימים והאישום המופנה כלפי מרשי מריחים כמו נסיון טיוח. אני דורש מהמשטרה שמכיוון שמדובר באישום כל כך חמור תחקור את העניין לעומקו כולל חקירתו של החייל שנכח במקום. אם צריך להעמיד אותו לדין אני דורש שהדבר ייעשה".

כתבנו משה פריאל מדווח כי קריספין עצמו כפר בכל העבירות שיוחסו לו וקבע כי "לא עבר על החוק". עורך הדין ויינשטיין עירער על בקשת המשטרה להארכת המעצר והשופטת שרה דברת הכריעה לדחות את הערעור ליום ראשון. השופטת דברת הגדירה את התיק הנדון כמסועף ומורכב ומצריך המשך החקירה לפחות עד ליום ראשון.

באשר למורכבותו של התיק אומר עורך הדין ויינשטיין כי הקלטת שבידי המשטרה אינה מספיקה כדי להרשיע את מרשו. "עובדה היא שהמשטרה מבקשת עוד עשרה ימים נוספים. ישנה פרוצדורה מסודרת כדי לאפשר קבלת צילום טלוויזיוני כעדות בבית המשפט".

אביו של קריספין, שלמה, אומר לכתבנו כי ידוע לו ש"רוצים להרתיע אותנו מלהתנגד לתכנית הזדונית לגירוש יהודים, ולכן מנפחים כתב אישום. הם מקווים להרתיע את בנינו. בעזרת ה' נהיה חזקים וננצח".
(ש)
