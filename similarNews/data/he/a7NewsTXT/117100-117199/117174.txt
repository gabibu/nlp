

כשהוא מביע יאוש מהזירה הפרלמנטרית, בשל הבלוק אותו מצליח ראש הממשלה לייצר עם ח"כי השמאל, מבהיר ביומן ערוץ 7 ח"כ גלעד ארדן כי מה שנותר כעת הוא הזירה הציבורית.



בראיון לכתבנו אמציה האיתן אומר ח"כ גלעד ארדן כי ביום אותו הגדירה מועצת יש"ע כיום פקודה צפויים לעמוד בראש הצועדים לגוש קטיף גם חברי כנסת מטעם הליכוד, "אבל לא זה מה שיעצור את ראש הממשלה מלבצע את זממו. כמי שמכיר אותו אני לא מאמין שהוא יתייחס למצעד הזה. הוא הרי זלזל בתוצאות המשאל ואמר שהטעות שלו היתה שהוא הלך למשאל הזה".

ארדן אינו תולה תקוות ביוזמה לדחיית ההתנתקות, יוזמתו של חבר הכנסת זבולון אורלב, יוזמה שצפויה לעלולת לדיון בעוד כשבועיים. "כרגע אין רוב בכנסת למהלך. בתחילה סברנו שככל שנתקדם לקראת התאריך של ההתנתקות נוכל להעביר חברי כנסת כמו יובל שטייניץ ומיכאל איתן לתמיכה ביוזמה כיוון שהם מבין אותם ח"כים שלא עושים את כל מה ששרון רוצה. קיווינו שנוכל להוכיח להם שמתגבש רוב והם יעברו לתמיכה בדחייה, אבל לא זו המציאות. המציאות כיום היא שגם אם שרים כמו נתניהו יצטרפו למהלך, יש לשרון בלוק חוסם עם כל השמאל. הוא צריך רק תשעה חברי כנסת מהליכוד שיהיו איתו, ולצערי, יש לו את אותם תשעה בכל מקרה".

לצד הייאוש שלו מהזירה הפוליטית-פרלמנטרית, אומר ח"כ ארדן כי נותרה הזירה הציבורית בה "יש חשיבות גדולה להוכיח לחברי הכנסת את ההתנגדות בעם כדי שידעו כיצד התומכים בכנסת ייזכרו בתולדות המדינה כמי שתמך במהלך שכזה".

"לצערי, אני נאלץ לומר שהאסימון לא נפל אצל הציבור הישראלי. הציבור הזה יתעורר רק במחיר של אבידות ויראה לאן הוא מוביל אותנו בתהליך הזה", אומר ארדן.
(ש)
