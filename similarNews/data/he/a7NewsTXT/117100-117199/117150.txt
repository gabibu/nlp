

יצרני הטקסטיל מודאגים, הטקסטיל הסיני ממשיך "לשטוף" את ישראל. ב-3 החודשים הראשונים של השנה הגיעו לארץ כ-20 מליון פריטי לבוש מסין בשווי של כ-88.5 מליון $. קריאה לממשלה לאפליה מתקנת מול "האיום הסיני".

נתון זה מהווה גידול של 28% בהשוואה לתקופה הקבילה אשתקד. כך מסר רמזי גבאי, יו"ר איגוד תעשיות הטקסטיל והאופנה בהתאחדות התעשיינים ומנכ"ל אופיס טקסטיל.

בתוך כך, הגיע יבוא המוצרים הסרוגים למיניהם מסין לכ-30 מליון דולרים   מהווה גידול של 21% לעומת שלושת החודשים הראשונים אשתקד.

יבוא השטיחים, השטיחונים וכיסויי הרצפה מסין בשלושת החודשים הראשונים של השנה הסתכם ב-225 אלף דולר   גידול של 378%(!) לעומת התקופה המקבילה אשתקד.

היבוא של שמלות, חצאיות ומכנסיים מסין הסתכם ברבע הראשון של השנה ב-11 מליוני דולרים   מהווה גידול של 39% לעומת התקופה המקבילה אשתקד.

יו"ר איגוד תעשיות הטקסטיל מציין ש"ההיצף" הסיני בתחום הטקסטיל עובר גם על האיחוד האירופי ועל ארה"ב. בחודשים ינואר   פברואר 2005 גדל היצוא מסין לאיחוד האירופי ב-73% והסתכם ב-2.7 מיליארדי דולרים. בחודשים אלו גדל יצוא החזיות מסין לארה"ב ב-157% והסתכם ב-20 מליון דולר; יצוא החולצות הסרוגות מסין לארה"ב גדל בחודשים ינואר   פברואר 2005 פי 126 והסתכם ב-150 מליון דולר; ויצוא מכנסי כותנה גדל פי 101 והסתכם ב-176 מליון דולר.

למרות זאת, טוען רמזי, עדיין קיימת נישה ליצוא הטקסטיל והאופנה מישראל הן לאירופה והן לארה"ב.

לנוכח נתונים אלה קורא רמזי גבאי לממשלה ולשר התמ"ת להפעיל בדחיפות וביעילות את מסלול התעסוקה, תוך אפליה מתקנת למגזר המיעוטים ולפריפריה וכן להגמיש את הקריטריונים לענף הטקסטיל והאופנה במסלול זה, בעקבות מה שהוא מגדיר כ"האיום הסיני".
(ש)
