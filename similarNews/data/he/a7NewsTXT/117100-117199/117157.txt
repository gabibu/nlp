

בין חברי מרכז הליכוד נאספו די חתימות על מנת לכפות כינוס של מרכז הליכוד, ודיון בבחירת יושב ראש חדש לתנועה, ובכך, לדבריהם, יביאו להדחתו מראשות הליכוד של ראש הממשלה אריאל שרון.

בשבוע שעבר החלו כמה מחברי מרכז הליכוד, התומכים בשר האוצר בנימין נתניהו, בתהליך שמטרתו, לדבריהם בסופו של דבר, להדיח את ראש הממשלה, אריאל שרון, מראשות הליכוד.

על מנת לכפות את הכינוס של מרכז הליכוד לדיון בבחירת יושב ראש חדש יש צורך בחתימותיהם של 20% לפחות מחברי המרכז, קרי כ-600 חתימות.

אורי פראג', יו"ר מועצת סניף פ"ת ומיוזמי התהליך, עדכן את כתבנו עודד שטרן על התקדמות המהלך.

"הכנו עצומה שתוכנה בקשה לכינוס חברי מרכז הליכוד כדי לדון בהליכה לבחירות פנימיות מקדימות (פרימריס) ובחירת יושב ראש חדש לליכוד" אומר פראג'. "אריאל שרון, ראש הממשלה ויו"ר הליכוד כרגע, עזב את הדרך של הליכוד ועובד בדרך של השמאל, לכן זה מתבקש שיהיה יושב ראש חדש. כרגע יש לנו קרוב לאלף חתימות, יותר ממה שצריך, ואנחנו מחכים לתזמון המתאים, כשנתניהו יהיה בארץ, על מנת לשלוח את העצומה לצחי הנגבי, יו"ר מרכז הליכוד, והוא יחליט תוך 30 יום, כך אני
מקווה, על כינוס המרכז. בכינוס תהיה הצבעה ויחליטו מי יהיה היושב ראש הבא".

לדברי חברו, שבח שטרן, גם הוא מיוזמי העצומה, מדובר בהרבה פחות חתימות ועדיין לא הצליחו לעבור את חומת 20% האחוזים. "להערכתי, עד ליום שני הקרוב יהיו לנו מספיק חתימות והתהליך יוכל לצאת לדרך". אומר שטרן.

הפער בין הנתונים אותם מציג פראג' לבין קביעתו של שטרן נובע, כנראה, מכך שהם פועלים עם אנשים שונים ובאזורים שונים בארץ ועדיין לא הצליבו בניהם את המידע. לכן הבטיח פראג' לכתבנו: "עוד הערב יהיה בסדר, אני אדבר עם שבח, נצליב רשימות ונצא לדרך".

פראג' עצמו אומר כי הוא מצדד במועמדותו של השר נתניהו אבל "אם לא הוא, אז עוזי לנדאו יהיה המועמד שלנו. העיקר הוא שיהיה יושב ראש שנאמן לדרך הליכוד".

לצורך הרחבת התמיכה בבנימין נתניהו, עובדים כעת פראג' וחבריו על הבאתם של מתפקדי הליכוד המתנגדים לעקירה שעזבו, לחזור ולהתפקד, ובהצלחה מרובה, לדבריו.

"אנחנו רק מתקשרים אליהם והם שמחים מאד לחזור ולהתפקד. חבר מסניף ר"ג, שגם הוא מנסה להחזיר מתפקדים, אבל לטובת שרון, אמר לי שממש קשה להם, אף אחד לא רוצה להתפקד חזרה לטובת ראש הממשלה, אני בהחלט סבור שיש רוב גדול בין מתפקדי הליכוד שתומך בבנימין נתניהו".

לשאלת כתבנו, עודד שטרן, האם הדבר עשוי למנוע, בסופו של דבר, גם את תכנית העקירה של ממשלת שרון, פראג' אינו אופטימי. "קשה לי להאמין שזה מה שיביא לביטול ההתנתקות, גם אם שרון יודח בקרוב מראשות הליכוד, הוא לא ירד אוטומטית מכסא ראש הממשלה, כמו פאזל, שמוציאים ממנו חלקים לאט לאט, חלק חלק, ומקווים שבשלב מסוים הכל יתמוטט, כך אנחנו מקווים גם שיקרה
לתכנית של שרון".

לגבי הצלחת היוזמה להדיח את שרון מראשות הליכוד פראג' דווקא אופטימי יותר: "בקרוב בעזרת ה' נביא בשורה לליכוד והיושב ראש הנוכחי שעובד בשביל השמאל יישלח חזרה לחוות השקמים".
