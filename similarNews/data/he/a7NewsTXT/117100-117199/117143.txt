

מינהל מקרקעי ישראל והחברה שבראשות יונתן בשיא סיכמו את הסכומים אותם תקבל החברה בעקבות יישום תכנית ההתנתקות. הסכום נאמד בכשלושים מילון דולר.

כזכור, יונתן בשיא, ראש מנהלת ההתנתקות מכהן גם כדירקטור חברת מהדרין שבבעלותה אדמות בניצנים עליהן מתכנן ראש הממשלה להקים את מגורי העקורים.

על פי דיווח ב'מעריב' גובש הסדר בין חברת מהדרין של בשיא לבין מנהל מקרקעי ישראל ועל פיו תקבל החברה כעשרת אלפים דולר עבור כל דונם שאותו תעביר החברה לטובת בניית פרוייקט ניצנים.

מדובר בשטח של 2,894 דונם של החברה שיועברו לטובת ההתנתקות בתמורה לכשלושים מיליון דולר.

יצויין כי מנכ"ל 'מהדרין' טוען כי אמנם מינהל מקרקעי ישראל מצוי במשא ומתן עם החברה שבבעלותו, אולם לפי שעה לא הוחלט באילו היקפים של קרקעות מדובר ועד כה לא נחתמה העיסקה.

כתבנו מציין כי משום מה מצא העיתון 'מעריב' לכנות את שיתוף האינטרסים בין כהונת בשיא כראש מנהלת ההתנתקות לכהונתו כדירקטור של החברה שעשוייה להרוויח עשרות מיליוני דולרים ממהלך ההתנתקות כ"עוד אחד מהקוריוזים הרבים סביב תכנית ההתנתקות".

כתבנו שמעון כהן מזכיר כי בהחלטתו מלפני כחודשיים קבע מבקר המדינה דאז, השופט בדימוס אליעזר גולדברג כי למרות החשד לניגוד אינטרסים בכהונתו הכפולה של בשיא הרי שהוא לא יושעה מתפקידו.

המבקר קיבל אז את חוות דעתו של היועץ המשפטי לממשלה מני מזוז שקבע כי די בחתימה על הסכם מניעת ניגוד האינטרסים, עליו חתם בשיא, על מנת להכשיר את המשך כהונתו. "מקובלת עלי חוות הדעת של היועץ המשפטי, לפיה ההסכם למניעת ניגוד עניינים שנחתם עם מר בשיא, הוא מספיק וכשר ואין צורך להשעות את מר בשיא מתפקידו".

יצויין כי על מנת לקבל את חוות דעתו זו של היועץ המשפטי לממשלה התחייב בשיא שלא יעסוק בנושאים הקשורים הנוגעים לחברות שעימן הוא קשור. על פי הסיכום עמו בכל שעה שיעלו על שולחן הדיונים נושאים בהם קיים חשש לניגוד אינטרסים ועניינים יחליף את בשיא, דוקטור גבי גולן, יועץ ראש הממשלה לתכנון ופיתוח.
(ש)
