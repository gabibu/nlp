

במהלך שנת 2004 צלחה ירושלים את מחסום 700 אלף התושבים. בתל אביב נותרה מגמת הגידול בקצב ריבוי האוכלוסיה, אולם עד לסוף שנת 2004 מנתה אוכלוסיית העיר 371,400 תושבים.




בסוף שנת 2004 מנתה אוכלוסיית ישראל כ- 6,869,500 נפש . במהלך שנת 2004 נוספו לאוכלוסיית ישראל כ- 121,100 נפש. מרבית התוספת   87%, נבעה מריבוי טבעי (הפרש בין מספר לידות למספר פטירות) וחלק קטן שלה   13%   נבע מהגירה בין-לאומית (הפרש בין מספר העולים למספר הישראלים שעזבו את הארץ לתקופה של יותר משנה אחת).

קצב גידול האוכלוסייה בשנת 2004 היה 1.8%, זהה לזה שבשנת 2003 ונמוך מעט מזה שבשנת 2002   1.9%.

ירושלים, העיר הגדולה ביותר בישראל, מנתה 706,400 נפש בסוף 2004 בעקבות תוספת של כ- 13,200 נפש במהלך אותה שנה. עיקר גידולה של אוכלוסיית העיר בא מריבוי טבעי (כ- 16,700 נפש), בעוד שמאזן ההגירה הפנימית עדיין שלילי (18,400 תושבים עזבו את ירושלים לעומת 11,400 שנכנסו אליה). שיעור גידול האוכלוסייה ב-2004 היה 1.9%.

בתל אביב-יפו נמשכה מגמת העלייה בקצב גידול האוכלוסייה והעיר מנתה בסוף 2004 כ- 371,400 נפש, כתוצאה מתוספת של כ-8,100 נפש במהלך השנה. עיקר הגידול נבע מהגירה של תושבים לעיר (עודף הנכנסים לעיר על היוצאים ממנה היה כ- 4,400 נפש). קצב גידול האוכלוסייה בשנת 2004 עמד על 2.2%  הגבוה מזה שנים רבות. בשנת 2003 שיעור הגידול היה 0.8%.

