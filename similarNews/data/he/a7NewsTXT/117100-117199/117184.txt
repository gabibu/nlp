

דוד לבקוביץ', מנהל ביה"ס למקצועות הים והבריכה מעריך שמקור הרעלת הכלור בבריכה בר"ג אתמול הוא בכשל מערכתי של אמצעי הבקרה. "בישראל תקנות דרקוניות בנוגע לתנאי התברואה ובדרך כלל המים בטוחים".

את דבריו פרס לבקוביץ' בשיחה עם אמציה האיתן ביומן הצהריים של ערוץ 7.

"מי הבריכות בישראל בטוחים בדרך כלל מבחינת השימוש בכימיקלים אלא שלפעמים לא עומדים בכל הדרישות של משרד הבריאות ולהערכתי, במקרה של אתמול היה כשל מערכתי, יכול להיות שבאחד מאמצעי הבטיחות שדורש משרד הבריאות היה כשל וכתוצאה מזה נוצרה התקלה".

על מנת לשבר את האוזן סיפר לבקוביץ' כי מספירה כמות כלור ברמה של 0.8 עד 2 PPN כלור בבריכה ומעל 3 PPN סוגרים בריכה מחשש להרעלת כלור. להערכתו, בהרעלת הכלור שאירעה אתמול ברמת גן יכלה רמת הכלור להגיע אף ל-10 PPN או ל-20 PPN, שזה מתחיל להיות מסוכן מאוד.

"בדרך כלל פעם בשנה קורות תופעות בהן יש דליפה בלתי מבוקרת של כימיקלים, שבמקרה של אתמול היו כלור וחומצה, לבריכה ברמה גדולה מהמותרת בתקנות ואז יש סכנה ברמה גבוהה למתרחצים, זה קורה וזה מסוכן כי אנחנו יודעים שמכלור אפשר למות" סיפר.

לדברי לבקוביץ', על פי תקנות תנאי תברואה נאותים לבריכות שחיה של משרד הבריאות מחויבת כל בריכת שחיה בחיטוי על מנת למנוע מחלות וזיהום. את החיטוי מבצעים באמצעות כלור המגיע כגז או כנוזל או מוצק. על מנת לאזן את ה-PH, המדד של חומציות המים, שגם לאנשים יהיה נעים במים, מכניסים למים גם חומצה ברמה מסוימת. "בישראל יש תקנות מאוד דרקוניות, יותר מהנהוג בעולם, הדורשות המון אמצעי בטיחות לחיטוי המים ואנחנו נמצאים, לפי דעתי, במקום הראשון בעולם מבחינת הדרישות של משרד ממשלתי לדבר הזה", אמר.

