

בראיון מבית הסוהר הישראלי, מדגיש ראפת נאסיף, מבכירי החמאס, כי תנועתו תמשיך בג'יהאד נגד ישראל על מנת להביא לנסיגה נוספת מירושלים ומהגדה המערבית בדומה להתנתקות מעזה.

מאת: יהונתן דחוח הלוי

פיגועי הטרור נגד ישראל ימשכו בכל מקום בו קיים כיבוש ובכלל זה ברצועת עזה, אומר נאסיף.

בראיון מיוחד מבית הסוהר הישראלי בנגב, לאתר האינטרנט של החמאס (22 באוקטובר), מציג ראפת נאסיף, מבכירי החמאס בגדה, את קווי המדיניות של החמאס בתקופה הנוכחית.

לדברי נאסיף, מדיניות החמאס מתבססת בראש ובראשונה על הנחת היסוד לפיה הנסיגה הישראלית מרצועת עזה וצפון השומרון התאפשרה אך ורק בזכות ההקרבה הפלשתינית, הג'יהאד ו"ההתנגדות" (המינוח הפלשתיני לכל היבטי המאבק בישראל ובכללו המזוין).

הנסיגה הישראלית, הדגיש נאסיף, היא בבחינת "תחילת השחרור" של פלשתין ולא סופו של התהליך. על מנת להבטיח את השלמת השגת היעדים הפלשתיניים פועלת החמאס בשני מישורים: האחד   הבטחת שותפות אמיתית של כל הגורמים הפוליטיים בקבלת ההחלטות במישור הלאומי, והשני   שמירה על "ההתנגדות" אשר רק היא תבטיח, לדברי נאסיף, את הנסיגה הישראלית בעתיד מ"ירושלים הכבושה" והגדה המערבית.

בשאלת פרוק גדודי עיז א-דין אל-קסאם מנשקם הציג נאסיף עמדה נוקשה ובלתי מתפשרת בהדגישו, כי נשק זה הוא לגיטימי, הכרחי ולא נתון למו"מ או התמקחות". נוסחת הטרור אליבא ד'נאסיף פשוטה. פיגועי הטרור נגד ישראל יתבצעו בכל מקום בו קיים כיבוש ישראלי ולפיכך "ההתנגדות לא תיפסק בכל פלשתין", וגם מרצועת עזה.

נאסיף הביע ביטחון עצמי רב באשר לסיכויי ההצלחה של החמאס בבחירות הקרובות לפרלמנט הפלשתיני האמורות להיערך בינואר 2006. המפתח להצלחה טמון בתמיכה הגדולה לה זוכה התנועה בציבור הפלשתיני. הוא אינו רואה כל הבדל אידיאולוגי בין כל המפלגות הפלשתיניות המתמודדות בבחירות שכן "כולן דבקות ללא פשרה בעקרונות הלאומיים הפלשתיניים" והם: "ירושלים בירת מדינת פלשתין, זכות השיבה ללא סייג או תנאי כלשהו, סילוק הכיבוש על כל היבטיו, שחרור כל האסירים והעצורים וריבונות מלאה." אם החמאס תזכה בבחירות, הדגיש נאסיף, היא תנתק את הקשרים עם ישראל ותמצא לה תחליף במדיניות ערביות ואסלאמיות במרחב.

