

שני רופאי שיניים מערביי צפון הארץ מואשמים בשיתוף פעולה עם החמאס. יו"ר ישראל ביתנו, אביגדור ליברמן, אומר כי מעצר השנים מוכיח שוב שהצורך להיפרד מערביי ישראל חייב להיות מיידי.

שירות בטחון כללי והיחידה מרכזית של מרחב גליל במשטרת ישראל עצרו בספטמבר 05' את נזמי חסין ועא-סאלם זידאן, שני ערבים ישראלים רופאי שיניים מאזור נצרת והגליל, שלמדו במהלך שנות ה- 90' רפואת שיניים ברומניה, ובין השנים 1994 - 2003 גויסו לתנועת החמא"ס, עברו אימונים בחו"ל לטובת ביצוע פח"ע ,נפגשו עם מפעילי חמא"ס לאחר חזרתם לארץ וקיבלו משימות מטעם הארגון. דיווחו של קובי פינקלר.

סלאם זידאן
נזמי חסין

נזמי חסין, יליד 70', תושב שכונת כרום בנצרת, הודה בחקירתו בשירות ביטחון כללי כי במהלך לימודיו בתחילת שנות ה- 90' השתתף בתפילות ובשיעורי דת אשר נערכו במסגד ברומניה, במהלכן הושמעו נאומים מסיתים אשר כללו הפצת האידיאולוגיה של תנועת "האחים המוסלמים" ע"י שיח דתי ופעיל אח"ס. חרף ידיעתו של חסין כי השיח משתייך לתנועה זו חבר, חסין לשיח ולפעיל נוסף הקשור אליו.
בהמשך מודה חסין כי בשנת 94' נפגש עם השניים בדירתו ברומניה, שם גויס רשמית לחמא"ס לטובת סיוע לארגון בביצוע פעולות כנגד בטחון מדינת ישראל וכן קיבל תדריך טרם יציאה לאימון בטחוני בתורכיה. בפגישה נוספת שנערכה בדירה ברומניה, עבר חסין הכנה לקראת האימון הביטחוני בתורכיה.
במהלך 94' יצא חסין לתורכיה באוטובוס אולם חזר על עקבותיו לאחר שהפעיל מסר לו שהאימון התבטל. חסין קיבל מהפעיל את הוצאות נסיעתו וכן סכום כסף נוסף לטובת הזמנת טיסה לתורכיה.
זמן כלשהו לאחר מכן יצא חסין בטיסה לתורכיה שם ביצע אימון בטחוני יחד עם שלושה מגויסים נוספים בנושאים מגוונים כגון: עיקוב, איסוף מידע, הצפנה והתנהגות חשאית. האימונים התקיימו באיסטנבול במהלך חמישה ימים, כל זאת במטרה לסייע לארגון החמא"ס בביצוע פעולות כנגד המדינה.

בנוסף לאימון זה נאמר לו ע"י השיח והפעיל כי הוא עתיד לצאת לאימון צבאי באיראן, אולם לבסוף לא יצא מאחר וברשותו דרכון ישראלי.

בסיום האימון שב חסין לרומניה ונפגש שוב עם השניים, בפגישה זו התבקש להגיש סיוע באיסוף מידע על מקומות שונים בישראל וכן התבקש לסייע באיתור ערבים ישראלים על מנת שיעניקו עזרה לארגון בנושאים שונים.

טרם שובו לישראל נמסר לחסין כי ייצור עמו קשר מפעיל אשר ימשיך איתו את הקשר מטעם האירגון.
המפעיל יצר קשר עם חסין במהלך שנת 95', והשיחה התנהלה על פי הקידוד שנקבע ברומניה. חסין אף הודה בחקירתו כי בשנת 97' נפגש עם המפעיל במרפאה שלו ושל עא סלאם זידאן בכפר מנדא, וכי השניים שוחחו אודות חפצו של ארגון החמא"ס לקדם את מטרותיו בסיועו של חסין.

כשנתיים לאחר מכן בשנת 99' נפגש חסין עם המפעיל בשנית במסעדה בנצרת לאחר תאום מראש. במפגש זה התבקש חסין לסייע באיתור של ערבי ישראלי שניתן לסמוך עליו ושיוכל לסייע לארגון החמא"ס בפעילותו. בהמשך לקשירת הקשר עם הארגון ולשם קידומו הסכים חסין לבקשת המפעיל ומסר לו את מספר הטלפון של עא סלאם זידאן, תוך שמביע נכונות לסייע בשכנועו של עא סלאם לגיוס.
כמו כן במהלך הפגישה שאל המפעיל את חסין לפרטיהם של מספר אנשים מערביי ישראל אשר למדו עמו ברומניה. חסין הודה כי העביר למפעיל מידע נוסף אודות שלושה ערבים ישראלים אשר למדו ברומניה, להערכתו של חסין לאור רצונו של המפעיל לגייסם לפעילות ביטחונית.

יום למחרת נפגש חסין עם עא סלאם זידאן, יליד 69', תושב כפר מנדא, והציע לו לסייע לפעילות ביטחונית בתוך ישראל מטעמו של ארגון אסלאמי סודי. זידאן הסכים לסייע להצעה. לאחר שהסכים ציין חסין כי אדם מטעם הארגון ישוחח עם זידאן.

בהמשך לכך ובמטרה לקדם את הקשר הפגיש חסין את המפעיל עם זידאן במרפאתם בכפר מנדא ואף הסיע את השניים מהמרפאה לכיוון נצרת.

עא סלאם זידאן, הודה בחקירתו בשירות ביטחון כללי כי בתיווכו של נזמי חסין הכיר וקיים קשרים בישראל עם המפעיל, תוך שמתחילת הקשר הבין שמדובר בגיוסו לחמא"ס ע"י מפעיל שמבקש להסתייע בו לביצוע פעילות ביטחונית בישראל.

המפעיל ביקש מזידאן לחפש עבורו ועבור נוספים דירות להשכרה בכפר מנדא, במטרה לשכן בהן אנשים עם "סחורה" . זידאן הסכים לאתר דירות כאמור.

ביולי 99', כשלושה חודשים לאחר פגישתם, זידאן נענה לבקשת המפעיל והגיע למפגש בתורכיה במימונו של האחרון, שם נפגש עם מפעילי חמא"ס משך שלושה ימים. זידאן צוייח למשימות מודיעיניות שעיקרן השגת דירות להלנה (אותה משימה לה נתבקש בפגישתם הקודמת), אתירת פעילים נוספים מקרב ערביי ישראל, בדיקת יכולותיו להשיג דשן (כחומר כימי) ופתיחת כתובות אימייל לשם העברת משימות נוספות. עוד הודה זידאן כי מסר למפעיל את שמו של חאלד קדח, תושב כפר מנדא, לטובת סיוע לפעילות החמא"ס.

ביום השני, עת שהה זידאן בתורכיה, שהה בדירה עם בלמ"ז וביצע יום אימונים שעיקרו תדרוך בטחוני ותדרוכים בנושא הצפנות, הכנות מטענים ועוד'.

ביום השלישי קיים זידאן עם המפעיל פגישה נוספת, במהלכה הנחה המפעיל את זידאן כיצד להשתמש באינטרנט ופתח עבורו כתובת דואר אלקטרוני.

בהמשך מסר המפעיל לזידאן סכום של 400$ למימון נסיעתו וכן סכום של 300$ אותו התבקש בעת הצורך למסור בישראל לידי אדם הקשור לארגון עוין ותודרך להתקשר מטל"צ למספר שנמסר לו לאחר הגיעו לישראל. לאחר חזרתו אכן נפגש זידאן עם אדם בנצרת ומסר לו את הכסף כפי שנתבקש.

זידאן הודה כי הקשר הטלפוני בינו לבין המפעיל נמשך בין סוף 99' לתחילת 00'. עוד הודה זידאן כי בשנת 02' תאם עם המפעיל את הגעתו לעומרה בסעודיה. עת שהה בסעודיה נפגש עם המפעיל ששאל אותו אודות התקדמותו בביצוע משימותיו. בפגישה זו הונחה זידאן לאסוף מידע אודות מקומות הומי אדם באזור תל-אביב, בדגש על קניונים ומבנים גבוהים המאוכלסים בקהל רב. באותה הזדמנות נקבעה עימו פגישת המשך בחו"ל, שלא נתממשה.

יצוין כי הקשר הטלפוני בין המפעיל לזידאן נמשך גם לאחר שובו של זידאן מסעודיה בשנת 2002.

בכל מהלך התקופה המתוארת ידע חסין כי זידאן מקיים מגע עם סוכני חוץ ומסייע לארגון החמא"ס בפעילותו נגד ישראל ולא עשה דבר למנוע זאת. בנוסף מסר חסין לזידאן בשנת 2003 את מספר הטלפון המעודכן של השיח על מנת שזידאן יוכל לצור עימו קשר ולפגשו.

בכוונת פרקליטות מחוז חיפה להגיש היום (ב') נגד השניים כתב אישום המייחס להם עבירות חמורות ביותר כגון סיוע לאויב במלחמה ( מספר עבירות ) ומגע עם סוכן חוץ ( מספר עבירות ); כן יתבקש מעצרם של השניים עד לתום ההליכים נגדם.

בעולה לעיל צפה ועולה פעם נוספת האטרקטיביות של ערביי ישראל כיעד לגיוס והפעלה בזכות היותם אזרחי מדינת ישראל בעלי תעודות זהות ישראלית שמאפשרת להם גישה למקומות ואתרים בשטח ישראל, מבלי שיעוררו חשד.

במקרה דנן ניצל ארגון החמא"ס את הגישה לנזמי חסין, ערבי ישראלי, בעת לימודיו ברומניה לשם גיוסו לפעילות טרור, באופן המזכיר את דפוס הפעולה של איראן וארגון החזבאללה, אשר בשנים האחרונות גייסו בחו"ל מספר פעילים אשר הופעלו בתחומי ישראל.

גיוסו של חסין אפשר לארגון החמא"ס לגייס ערבי ישראלי נוסף, ובכך להרחיב את חדירתו לאוכלוסיית ערביי ישראל, תוך ניצולם לביצוע פעולות כנגד מדינת ישראל.


יו"ר ישראל ביתנו, אביגדור ליברמן, התייחס למעצרם של ערביי ישראל שפעלו בשרות החמאס ואמר כי "מעצרם של שני רופאי השיניים, ערבים אזרחי ישראל, שפעלו שנים רבות במסגרת החמאס, מוכיח פעם נוספת כי הצורך להיפרד מערביי ישראל חייב להיות מיידי".
