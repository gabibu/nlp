

בחוצות הערים ברחבי הארץ תתקיימנה הערב ההקפות השניות לאחר חג שמחת תורה. המוני מתפללים חגגו אמש והיום בישיבות ובבתי הכנסת את סיום קריאת חמשת חומשי התורה בהקפות.


בחוצות הערים ברחבי הארץ תתקיימנה הערב ההקפות השניות לאחר חג שמיני עצרת ושמחת תורה, זאת לאחר שהמוני מתפללים חגגו אמש והיום בישיבות ובבתי הכנסת את סיום קריאת חמשת חומשי התורה בהקפות ובריקודים עם ספרי התורה.

מנהג ההקפות השניות במוצאי שמחת תורה נולד מתוך הצורך לחבר בין היהודים היושבים בארץ ישראל וחוגגים את שמיני עצרת ושמחת תורה ביום אחד לבין היהודים היושבים בגולה החוגגים יומיים, ביום הראשון שמיני עצרת ורק ביום השני שמחת תורה. בשעה זו, שבארץ ישראל נפרדים מחג שמחת תורה, החג רק מתחיל בחוץ לארץ.

במוצאי החג של שנת תשס"ו תעמודנה גם ההקפות השניות בירושלים, בניצן, בקבוצת יבנה ובמקומות רבים נוספים בסימן גוש קטיף וצפון השומרון שנחרבו בקיץ האחרון. רבים מעקורי גוש קטיף הוזמנו להתארח בקהילות ולשמוח בשמחת התורה יחד עם כל קהילות ישראל.

תושבי בית אל ועפרה יקיימו הערב הקפות שניות בגבעת אסף. הקפות שניות אלו, מתקיימות על הצומת של כביש ירושלים- תפוח, וכביש הפנייה לבית אל כבר מספר שנים מאז הוקם המאחז לזיכרו של תושב עפרה אסף הרשקוביץ שנרצח בסמוך לצומת מפיגוע ירי.
