

המחלקה לפסיכולוגיה בביה"ח לוינשטיין פיתחה שיטה ייחודית לטיפול פסיכולוגי בשילוב שוקולד. המדובר בסדנת שוקולד שפותחה במיוחד למטופלי ביה"ח לוינשטיין.

בסדנה, לומדים המטופלים ליצור מיני מתוקים העשויים על טהרת השוקולד, בשילוב טיפול פסיכולוגי.
הטיפול פותח ע"י המחלקה לפסיכולוגיה של ביה"ח לוינשטיין, על מנת להרחיב את היריעה של מסגרת הטיפול הנפשי. הטיפול מסייע במיוחד לאלה המתקשים בהבעה מילולית, אך מועיל ביותר גם לאחרים. המשתתפים מדווחים על הנאה מהטיפול.

הפסיכולוגיות אביבה אדלמן ומירי תדיר מסבירות: "הסדנה מיועדת בעיקרון לכל מי שמאושפז בביה"ח. המטרה היתה שהמטופלים יהנו מטיפול פסיכולוגי, וכהתחלה, בחרנו במחלקת אישפוז יום נפגעי ראש, אנשים שבעצם נמצאים בסוף תהליך האישפוז ולפני השתלבות בחיים בחוץ. המטרה לחזור קרוב ככל האפשר לחיים הקודמים", מוסיפה יהודית רוכברג, מ"מ פסיכולוגית ראשית בביה"ח לוינשטיין. אנשים שנפגעו קשה, חווים אבדן. אבדן פיזי, כמו חוסר היכולת ללכת, וכן אבדן קוגניטיבי נפשי. "הפתאומיות, החוסר מוכנות מהפגיעה שקרתה. אין הדרגתיות: בהינף שניה עולמם נחרב עליהם", אומרת הפסיכולוגית מירי תדיר. בפגיעה, כל המשפחה עוברת זעזוע פתאומי וסוער, גם למשפחה קשה לקבל שהאיש שהיה לא יחזור 'מתוקן'.

מדוע בעצם בחרתם בשוקולד?

יהודית: "ראשית, יש להדגיש שזה טיפול פסיכולוגי. רצינו להתחבר לטרנד, למציאות, לחיים של היום. שוקולד מחזיר אותנו למחוזות קדומים, מעורר אסוציאציות של הנאה, רגיעה וטוב. ישנם מטופלים שהטיפול הפסיכולוגי המסורתי לא יכול הלועיל, וסדנת השוקולד זו עוד דרך להגיע אליהם".

כיצד מתנהלת הסדנה?

אביבה: " שעה ראשונה יצירה, במהלכה המטופלים והצוות מדברים באופן חופשי, ולאחר מכן יש שעה של שיחה. גם אנחנו, הפסיכולוגיות שותפות בתהליך. בשיחה אנו מעבדים את התכנים שעולים בזמן היצירה. המטופלים מפסלים בשוקולד, ויוצרים יצירות מאד יפות, ללא כל קשר לכישרון".

שי, שנפגע בתאונת דרכים, אחד המטופלים מספר: "אפשר לנהל שיחה במהלך הסדנה, לכולנו הרי יש מכנה משותף. וחוץ מזה, השוקולד הוא טעים. אני מסוגל לאכול כמות מאד גדולה במהלך הסדנה, וזה בסדר. כך, אנחנו מביעים את הרגשות שלנו יחד עם משהו שאוהבים, השוקולד. היצירה בשוקולד מקלה".

רוז, מטופלת שנפגעה בתאונת דרכים והיתה מחוסרת הכרה מספרת: "כשאתה עוסק בשוקולד, משהו שאוהבים, יותר קל ונוח לדבר על התאונה, על הכאבים והקשיים".

דנית, צעירה שחצתה במעבר חציה, אוטובוס פגע בה והעיף אותה. מינואר 2004, היא נמצאת בביה"ח לוינשטיין: "השוקולד הוא מאד מתוק, אבל המצב בו אנחנו נמצאים - הוא ממש מסריח. השוקולד ממתיק לנו את החיים ועושה לנו טוב. כך, אני מתנתקת מהטיפול".
(ש)
