

בבית המשפט הצבאי בבית-אל הוגש היום כתב אישום נגד ראמי מחמד מחמוד נור משכם באשמת ביצוע פיגוע ירי בשכונת נוה יעקב בירושלים ב-25 בפברואר השנה. בפיגוע נרצחה שוטרת מג"ב גלית ארביב.

נור גויס על פי כתב האישום בספטמבר 2000 כחבר פעיל בזרוע הצבאית של התנזים-פתח, "גדודי שוהאדה אל אקצה". את מיומנותו בהפעלת כלי נשק רכש בשנים 97-98 בהן שירת כאיש הבטחון הלאומי הפלשתיני.

כתב עתי"ם מוסיף כי נור נאשם בין יתר סעיפי כתב האישום במספר נסיונות פיגוע ירי, ובין השאר ליד הכפר בית איבא בכביש עוקף שכם ובכביש חווארה-רמאללה. כמו כן הוא נאשם בפציעת מספר חיילי צה"ל בפיגוע ירי וברימוני יד בכביש עוקף שכם. הפיגוע כוון נגד רכב אזרחי ומספר ג'יפים צבאיים.
