

אתמול הגיע מבקר המדינה השופט אליעזר גולדברג ללשכת יו"ר הכנסת אברהם ובורג ומסר לידיו את דו"ח מבקר המדינה. בטקס מסירת הדו"ח אמר השופט גולדברג כי "מטרת הדו"ח איננה למצוא אשמים אלא לאתר ליקויים מערכתיים".

המבקר מתח ביקורת על הקלות מפליגות שהעניקה נציבות מס הכנסה לחברות היי-טק ולקרנות הון סיכון. הוא הסביר כי גם אם ניתנו ההקלות במטרה לעודד את ענף הטכנולוגיה העילית, הרי שניתנו בניגוד לחוק.

במסגרת הפעולות של חיבור הדו"ח בדק המבקר גם את תפקודה של ועדת העזבונות, שבראשה עמד השופט בדימוס צבי טל. בדו"ח נקבע כי השופט טל נהג שלא כשורה, וזאת מפני שהצביע בעד חלוקת תמיכות כספיות לארגונים שבהם כיהנו בני משפחתו ואף השתתף בהן בפועל. גם על צבי צביבל , שסייע על ידו של טל, נאמר כי נהג שלא כדין כשהנהיג חלוקת תמיכות למוסדות שאליהם הוא קשור בקשרי עבודה.

עוד בדו"ח:

הגירעון האקטוארי של קרנות הפנסיה מסכן את יציבותן ואת יכולתן לכבד התחייבויותיהן למאות אלפי פנסיונרים בישראל, וכן ההחלטה על גיבוש תוכנית הבראה לקרנות הפנסיה הוותיקות לא בוצעה. הגירעון האקטוארי פירושו כי הערך הנוכחי של ההתחייבויות העתידיות עולה על הערך הנוכחי של נכסי הקופה ועל הערך העתידי של התגמולים העתידיים.

הדו"ח חושף את המצב שבו בתאונות עבודה בארץ נפגעים בכל שנה בממוצע כ-84 אלף איש, וביניהם כ-80 הרוגים. תאונות העבודה מסבות למשק נזק כלכלי של כ-4 מיליארד ש"ח בשנה.

ועוד ממצאי הדוח: בשנים 99' עד 01' נמצאו שאריות חריגות של חומרי הדברה בפירות ובירקות. בין היתר נמצאו חומרי הדברה בכמויות גבוהות במלפפונים , בתות שדה, בצמחי תבלין ובענבים.

מבקר המדינה קובע כי בנוהלי תמיכת משרד הדתות למוסדות לימוד תורה יש אי סדרים. בין 99' ל-01' תמך המשרד במוסדות ציבור תורניים בסכומים של כמיליארד ש"ח לשנה, וזאת בלא שקיים את הוראות נוהל התמיכות.

ואשר למשרד החינוך: המשרד השתמש בחברות אשר העניקו לו שירותי מחשוב בעלות גבוהה הרבה יותר מחברות אחרות בשוק העבודה, כך חושף דו"ח מבקר המדינה לשנת 2001.

ועוד: משרד הבריאות טרם קבע מדיניות של פיקוח ובקרה על פעילות קופות החולים ועל איכות השירות.

ובמשטרה: נמצאו ליקויים במערך החקירות של המשטרה בכל מה שקשור לעבירות הונאה ועבירות "הצווארון הלבן".

מבקר המדינה מצא כי מי שהיה נגיד בנק ישראל הפרופסור יעקב פרנקל קיבל שכר ותנאי שכר גבוהים מאלה שלהם היה ראוי, וכי קבלת ההטבות נעשתה בדרך לא תקינה.

במסיבת עיתונאים שכינס המבקר לאחר הגשת הדו"ח הוא ציין כי טרם שקל להעביר נושא כל שהוא מהדו"ח, לרבות עניינו של הפרופסור פרנקל, לבדיקת היועץ המשפטי לממשלה. "אני מסכים שאיש ציבור חייב לשמש דוגמה בכל, גם בקיום הוראות החוק והכללים בצורה קפדנית ביותר, וגם בקיום נורמות מקובלות בדבקות, שאם לא כן הוא לא יוכל לשמש דוגמה לכפופים תחתיו".

בתגובה על הביקורת של הדו"ח כי זכה לשכר ולהטבות שכר הגבוהים במאות אלפי שקלים מאלה שלהם היה ראוי טוען נגיד בנק ישראל לשעבר יעקב פרנקל כי הטבות השכר שקיבל התקבלו לפי הנהלים. "נהגתי בתום לב", אמר.

אתמול אמר מבקר המדינה כי בשלב זה לא העביר משרדו המלצות לפתוח בחקירה פלילית באשר לממצאים שהתגלו בדו"ח.

השופט גולדברג נשאל באשר לשימוש בכספי ציבור ואמר: "הייתי מצפה שהסיסמה 'והצנע לכת' תתנוסס מעל לכל מכתבה של איש ציבור. לא פעם אנו עדים לכך שהראוותנות ניבטת בכל מקום. חיסכון, הצורך להשתמש בכסף ובמשאבים שעומדים לרשותו באמת למטרות שלשמן הם ניתנו לו   זו הדרך שהייתה צריכה להינקט, ולצערי לא תמיד אנו רואים זאת".

מבקר המדינה הוסיף כי אם איש ציבור היה שומר על כספי המדינה, כפי שהוא שומר על כספו שלו, מצבנו היה שונה.

השופט גולדברג ציין לטובה את העובדה כי בשנים האחרונות ניכרת התייחסות חיובית לביקורת של הדו"ח, וכי בשנים האחרונות יש שיפור בכל הקשור לתיקון ליקויים.

יו"ר ועדת השרים לתיאום, מינהל וביקורת המדינה השרה ציפי ליבני, האחראית על תשובות המדינה לביקורת ועל מעקב אחר תיקון הליקויים, אמרה כי יש מעקב אחר תיקון הליקויים הנחשפים בדוחות המבקר.

בתגובה על הביקורת שנמתחה על פרופ' פרנקל העירה השרה ליבני כי אף על פי שבנק ישראל אינו כפוף לממשלה אסור לעשות הקלה כלשהי בנושא טוהר המידות של נבחרי ציבור, כי הדבר יפגע באמונו של הציבור בשלטון.


