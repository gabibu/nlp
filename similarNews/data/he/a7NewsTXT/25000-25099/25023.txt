

ברחבי הארץ מציבים כעת מאות אלפי ילדים את עצי מדורות ל"ג בעומר. כוחות כיבוי האש בארץ יהיו הלילה בכוננות. בציון הקבר של ר' שמעון בר יוחאי במירון מתחילים להתקבץ אלפי החוגגים הראשונים.
אגד יפעיל הלילה ומחר מערך היסעים רחב היקף לקבר הרשב"י במירון.

חגיגות ל"ג בעומר בצפת ומירון נפתחו השנה רשמית בצהריים, בטקס המסורתי של תהלוכת ספר התורה העתיק מבית עבו שבעיר העתיקה בצפת לבית הכנסת של הרשב"י במירון. התהלוכה התקיימה תחת אבטחה כבדה של משטרה וכוחות הביטחון.

מ"מ נציב כבאות והצלה ששי קציר הורה לשירותי הכבאות ברחבי הארץ להיערך בכוננות מוגברת מתוך מטרה למנוע שריפות רבות העלולות להיגרם ממדורות ל'ג בעומר וממזג האוויר.
דובר נציבות כבאות והצלה פרסם הנחיות ובהן נקרא הציבור להיזהר ולהיערך מראש.

במירון נוהגים לשיר את הפיוט 'בר יוחאי' המקובל על כל עדות ישראל.
במקורות קדומים מצאנו תיאור על ההילולה במירון: "אי אפשר לתאר גודל יום השמחה וגיל ברעדה שיש במירון ביום ל"ג בעומר ממש שרואים שהוא יום שמחה לעליונים ותחתונים --- ממש מעין עולם הבא. אלו יגילו וישמחו וירננו ויעלוזו בריקודין דקדושה בשמחת שירת "בר יוחאי" ועוד שירי קודש, ואלו עומדין ברגש הקודש בשפיכת נחלי דמעות בכלות הנפש מאין הפוגות על יד הציונים הקדושים של רשב"י ור"א בנו, ואלו מעוטפים בטלית ותפילין ומתפללים בציבור, ואלו יושבים על רצפות הקדושות ולומדים זוהר ותיקונים ואידרות הקדושות, ואלו אומרים תהילים בהשתפכות הנפש...".
