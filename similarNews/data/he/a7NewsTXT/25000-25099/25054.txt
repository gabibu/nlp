

בשבוע הבא מתוכנן ראש הממשלה להגיע לוושינגטון ולהיפגש עם נשיא ארצות-הברית ג'ורג' בוש. הזמנה לשרון נמסרה לו בשיחתו שלשום עם נשיא ארצות הברית, וכגמול על הסכמתו לוותר על הסגרת רוצחי זאבי ולשחרר את ערפאת. זה יהיה הביקור החמישי של שרון בוושינגטון מאז תחילת כהונתו כראש ממשלת ישראל. ערפאת, נציין, לא ביקר בבית הלבן מאז כניסתו של ג'ורג' בוש לתפקיד.
לעומת לחציו של בוש ועמדתו של פאוול, את פני ראש הממשלה מקדמים גם גורמים ידידותיים יותר. ביום שלישי שעבר הציע טום דיליי, "מצליף" הרוב בבית הנבחרים של ארה"ב, שישראל לא תיסוג מהאדמות שכבשה ב-1967, והשווה את מאבק ישראל נגד הערבים למאבק שמנהלת ארה"ב נגד הטרור.

הערותיו של דיליי היו הדוגמה האחרונה של תמיכה תקיפה בישראל בין רבים מהנוצרים השמרנים בארה"ב. הרפובליקני מטקסס קיבל שש פעמים תשואות נלהבות מהוועידה של הלובי הישראלי בוושינגטון AIPAC).)

בנאומו קרא לישראל "המעיין הבודד של חופש" במזרח התיכון, והוסיף שממסדו של ערפאת "אינו אלא חברת אחזקות לארגוני טרור".

דיליי אף הציע שישראל לא תוותר על כל שטח, וזאת למרות קריאתו של ממשל בוש להקמת מדינה פלשתינית עצמאית ביש"ע.

במכוון הוא שינה את הניסוח "גדה מערבית" בנאומו ל"יהודה ושומרון", מונחים השגורים בפי מי ששואפים להכללת חבלי ארץ יהודיים תנ"כיים אלה במדינת ישראל. "סיירתי ביהודה ושומרון", הוא אמר, "ועמדתי על רמת הגולן (שנכבשה מסוריה ב-1967). אני לא ראיתי שטח כבוש. אני ראיתי את ישראל".


