

מאז יום ראשון בלילה פועל צה"ל בתוך חברון כדי לפגוע במחבלים ולאסוף אמצעי לחימה. הפעולה באה בעקבות הטבח באדורה, שבו נרצחו ארבעה יהודים, וביניהם דניאל שפי, בת ה-5, ונפצעו שבעה.
חיילי צה"ל עצרו 17 מבוקשים, ביניהם מחבלי חמאס, ג'יהאד ותנזים. כמו כן נמצאו מזוודות נפץ, רובי קלאצ'ניקוב, ואם-16, טילי לאו ואמצעי לחימה נוספים.

כתבנו קובי פינקלר מסר כי כוחות של צה"ל, מלווים בטנקים ומסוקים, נכנסו לכל אזורי חברון המוגדרים כשטח A, וביניהם שכונות שלהבת (אבו סנינה) וחארת א'-שייח. צה"ל הטיל עוצר על העיר, והוא פועל באזורים הללו בחיפושים מבית לבית. במקומות אחדים בעיר חברון נשמעו פיצוצים וחילופי אש, ולטענת האויב נהרגו בהם עד כה 8 מאנשיו. מצה"ל נמסר ששהיית כוחות צה"ל בחברון היא לזמן קצוב בלבד, וכשתיגמר הפעילות יעזבו הכוחות את העיר.

אורית סטרוק, תושבת היישוב היהודי בחברון, דיווחה אתמול לערוץ 7 כי ירי כבד נשמע באזור חברון. סטרוק, אשר לא מכבר נפצע בנה קשה מירי ערבים, הוסיפה כי הפעם "המלחמה היא סביבנו ולא עלינו". תושבי חברון היהודיים, אומרת סטרוק, קוראים לממשלה לא להוציא את צה"ל מהעיר בתום המבצע. לדבריה, המבצע היה צריך להתבצע כבר מזמן, וכי הגורם לכניסת צה"ל לחברון היה "דמים יקרים מאד".

אתמול ביקשו תושבי חברון להתיר להם להתפלל בקבר עותניאל בן קנז, כנהוג בל"ג בעומר. עד כה מנעו הערבים מיהודים את הגישה לקבר, וזאת בניגוד להסכם הנסיגה מחברון.

במסגרת פעילותו של צה"ל בחברון פוצץ אתמול משדר של רדיו פלשתין, אך כבר אתמול חזרו שידורי רדיו פלשתין לגלי האתר.

אמש נכנסו טנקים ודחפורים של צה"ל למחנה הפליטים של רפיח בדרום רצועת עזה, וזאת תוך כדי חילופי אש עזים, כך נמסר ממקורות ערביים.

הכלים נכנסו תוך כדי ירי למחנה, לעומק של כ-150 מטר, כך לפי אותם מקורות.


