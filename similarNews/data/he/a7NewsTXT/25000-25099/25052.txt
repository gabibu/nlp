

הממשלה החליטה להפחית את אחוזי ההקלה במס לתושבי קו העימות מתיישבי יש"ע ולתושבי הנגב. ההקלות יעמדו מעתה על שלושה וחצי אחוזים במקום שבעה אחוזים. ראש מועצת שלומי גבי נעמן אמר לערוץ 7 כי אם אכן יבוצעו החלטות הממשלה יפתחו תושבי קו העימות בשביתה. "אנחנו לא נשב ונשמור על הגבול עם הבעיות הכלכליות והחברתיות שיש לנו כאן, והממשלה בהינף יד תהרוס כל מה שהצלחנו לבנות במשך שנים", אמר נעמן והוסיף כי "זוהי החלטה אומללה של ממשלה אומללה". במקום לעודד את הנגב ואת הגליל ולהילחם למען ייהודם בכך שיתמכו בהם יותר גורמים תהליך הפוך, אומר נעמן. ראש עיריית אריאל רון נחמן אמר לערוץ 7 כי מדובר בהחלטה בלתי מוסרית. מלכתחילה נועדה ההחלטה להפחית בנטל המס לחזק את התושבים שהיו תחת איומי ירי של החיזבאללה והלבנונים מגבול לבנון. את ההפחתה במס נתנו גם לתושבי יש"ע כדי לאפשר להם להתקיים מבחינה כלכלית.

נחמן ציין כי טועה מי שאומר אחרי 20 חודשי לחימה ואחרי "הטבח באדורה ובאלון מורה" שהנטל הבטחוני המוטל על כתפי תושבי קו העימות ויש"ע זהה לזה שמוטל על תושבי מרכז הארץ. יתירה מזאת: לדבריו, ישנם גורמים בשמאל הישראלי הקיצוני הפועלים כדי לפגוע גם במטה לחמם של אלו המתמודדים עם המצב הבטחוני הקשה. לדבריו, מלבד העובדה שיש לבחון את ההסתה של גוש שלום ואנשי השמאל נגד מוצרי התעשייה של יש"ע, הסתה אשר מבחינה משפטית יכולה להיחשב גם כהמרדה, כי הדבר גורם הטלת חרם אירופי על ישראל ובאופן מעשי הוא מרתיע תעשיינים לבוא להקים מפעלים, ולאלו שכבר הקימו מפעלים הוא גורם לנטוש אותם וללכת.

נחמן הוסיף כי בפגיעה במתיישבים כמו גם בהסתה נגדם מצד גורמי שמאל קיצוניים יש ניסיון לחזור שוב למצב שהיה כשנה לפני הסכם אוסלו, שבו כונו המתיישבים בכינויים כ"סרטן המדינה, שורש הרע", כינויים שבהם נאחז השמאל הקיצוני בהצדיקו את החרם הכלכלי וגם את העידוד לטרוריסטים לרצוח את המתיישבים.

הפגיעה הכלכלית במתיישבים, אומר נחמן, אינה מוסרית, ולכן "אוי לו לעם שאלו האנשים שרוצים להנהיג את הכלכלה", סיכם.

יו"ר פורום קו העימות בצפון שלמה בוחבוט הודיע על יוזמה למאבק משותף עם ראשי המתיישבים ביו"ש נגד התכנית הכלכלית של הממשלה.

בוחבוט מסר כי לפני כחודש נמסר ליישובי קו העימות בצפון על ביטול יום הלימודים הארוך החל משנת הלימודים הבאה. "את החינוך של ילדינו מחזירים עשר שנים לאחור, וכן הדבר יגרום לפיטורי עובדים. לא תמיד מגיעים ילדינו בקו העימות ובפריפריה מוכנים כראוי למוסדות להשכלה גבוהה, ולכן נתנו לנו יום לימודים ארוך. ביטולו של דבר זה הוא חמור וכקו עימות לא נאפשר לבצעו, מה גם שהתקציבים למוסדות חינוך של זרמים אחרים לא נפגעו", מסר שלמה בוחבוט.

על ההפחתה בהנחה על כרטיסי נסיעה אמר בוחבוט כי זוגות צעירים רבים רכשו דירות בקו העימות תוך ידיעה שההנחה ממס הכנסה תוכל לשמשם לתשלום המשכנתאות. כמו כן הקימו יזמים שונים מפעלי תעשייה בקו העימות מתוך ידיעה כי בשל ההנחה במס, המגדילה את "הנטו" לעובדים, הם יוכלו לשלם לעובדיהם שכר נמוך יותר. "מדובר במכה אנושה. אנו נפסיד את כל המתיישבים החזקים בקו העימות, ואני חושש שיזמים יסגרו מפעלים באזור זה", הוסיף שלמה בוחבוט.

תגובה נוספת לצעדים הכלכליים שעליהם החליטה הממשלה:

הבוקר חוסם ארגון המובילים והמסיעים את הגישה למסופי הדלק המרכזיים ולבתי הזיקוק בתל אביב, בחיפה, בבאר שבע ובאשדוד. הארגון מוחה על ייקור הסולר בעשרה אחוזים במסגרת תכנית החירום הכלכלית של משרד האוצר.


