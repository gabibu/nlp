

המלכה אליזבת ובעלה הנסיך פיליפ, וארבעה ראשי ממשלה לשעבר, וביניהם מרגרט תאצ'ר, הגיעו אמש לדאונינג סטריט לארוחת ערב, לציון 50 שנה למלכותה של אליזבת, כך הודיע דובר של ראש הממשלה.

"זוהי מחווה למלכה, זה היובל שלה", הודיע דובר ראש הממשלה טוני בלייר, כאשר האורחים הגיעו בשמלות ערב ובחליפות לרחוב דאונינג 10. בלייר הוא ראש הממשלה העשירי במספר מאז עלייתה של המלכה אליזבת לכס המלכות ב-1952. ראשי הממשלה לשעבר מרגרט תאצ'ר, ג'ון מייג'ור, ג'יימס קאלאגהן ואדוארד הית', השתתפו בסעודה שערכו בלייר ואשתו שרי לכבוד המלכה.

המלכה חגגה את היובל ב-6 בפברואר, יום עלייתה לכס המלוכה. אבל השלב החשוב ביותר בחגיגות המציינות את הארוע יתקיים בין ה-1 ל-4 ביוני. בתאריכים אלה, יתקיימו קונצרטים על מדשאות ארמון בקינגהאם, וארוחת ערב בהשתתפותם של כל המלכים והמלכות באירופה.
