

שוטרי מחוז יהודה ושומרון חקרו בימים האחרונים חשוד בייצור, סחר ותיקון כלי נשק לצרכי טרור, בבית לחם. החשוד זכי זבלח כבן 50 נלכד על-ידי צה"ל והועבר לחקירה לידי המשטרה במחנה עופר באזור ירושלים.

החשוד הודה, לדברי המשטרה, בחקירתו כי במהלך השנה וחצי האחרונות הכשיר מאות כלי נשק של מנגנוני הבטחון ברשות הפלשתינית וארגוני הטרור, אשר שימשו למטרות פיגועים נגד ישראלים וכוחות הבטחון.

מהמשטרה נמסר כי בשל עומס העבודה הרב חרש-הנשק עבד לעיתים כ-20 שעות ביום כדי להספיק להכשיר כמה שיותר כלי נשק. את הידע המקצועי רכש החשוד מאביו. מעצרו הוארך ב-15 ימים, במהלכם תושלם חקירתו לשם הכנת כתב אישום נגדו.
