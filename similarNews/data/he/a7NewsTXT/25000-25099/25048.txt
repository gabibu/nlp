

אמש אמר גורם אמריקני בכיר כי ארה"ב דורשת שהרש"פ תערוך משפט חוזר לרוצחי השר זאבי הי"ד. כזכור, בשבוע שעבר "נשפטו" הרוצחים ב"משפט בזק" בבניין הממשל ברמאללה, וקיבלו עונשי מאסר שנעו בין שנה ל-18 שנה. "על המשפט להיערך מחדש, בנסיבות מתאימות", אמר הגורם.

על פי הסיכום בין הרש"פ לישראל לא התברר מה דינם של מזכ"ל החזית העממית אחמד סעאדת ופואד שובאכי, הנמצאים גם הם בלשכת ערפאת. ערביי הרש"פ אמרו כי השניים יעברו "תהליך משפטי" מיוחד, ובסיומו יוחלט גורלם. ההערכה היא שבכל מקרה הם לא ירצו עונש מאסר של ממש. ביום ראשון הגיבו מקורות ערביים על ההחלטה באשר לאופן שבו ישמרו השוטרים הבריטים על הרוצחים. "הרבה יותר הגיוני שהם יהיו בכלא, ושמדי פעם יגיעו הכוחות הזרים לבדוק אותם".

יו"ר המפד"ל השר אפי איתם הגדיר "החלטה מסוכנת" את החלטת הממשלה לשחרר את ערפאת ולאסור את רוצחי השר זאבי בחסות זרה. "ארצות הברית כופפה את ידו של ראש הממשלה", אמר איתם.

אתמול, בצאתו מישיבת ועדת החוץ והביטחון, הודיע שר הביטחון כי ערפאת חופשי לצאת מלשכתו ברמאללה לכל מקום שיחפוץ בו. בן אליעזר אמר כי בתוך ימים אחדים יצאו חיילי צה"ל מרמאללה, וזאת לאחר שאנשי ביטחון בריטים ואמריקנים יקבלו לידיהם את רוצחי השר רחבעם זאבי הי"ד.

מקורות ישראליים אמרו כי בתמורה להסכמת שרון מצפים בירושלים לתמיכת ארה"ב בדרישה לבטל כליל את הגעתה לישראל של ועדת הבדיקה בעניין ג'נין.

בעקבות החלטת הממשלה לוותר על הסגרת רוצחי השר זאבי הגישה סיעת "האיחוד הלאומי" הצעת אי אמון בממשלה.

ח"כ מיכאל קליינר מ"חירות" אמר אתמול כי הכנסת חיילים בריטים ואמריקאים לשטחי הרש"פ כדי לשמור על רוצחי גנדי היא מתכון בטוח לסכסוך בין ישראל לארה"ב ולבריטניה. "מה יקרה אם ניאלץ לנקוט פעולה צבאית באזור הזה? כיצד נוכל לפעול ללא מפריע, בזמן שבשטח נמצאים חיילים של מדינות ידידותיות?", שואל קליינר ומביע חשש כי חוסר היציבות בלשכת ראש הממשלה משפיע על יציבות עמדותיו של ראש הממשלה בעצמו.


