

בג"צ דחה עתירה שהגישה עמותת רופאים לזכויות אדם, שטענה כי צה"ל יורה על אמבולנסים של הסהר האדום ופוגע בצוותים הרפואיים.

העותרים ביקשו מבית משפט לדרוש הסברים מהצבא ולהורות על הפסקת הירי. עמדת המדינה היא כי צה"ל אינו יורה דרך קבע על אמבולנסים ומקפיד על שמירת חוקי המשפט הבינלאומי, אם כי בעבר נורו יריות על אמבולנס ערבי, אך הדבר נבע בשל התנהגות עוינת של האמבולנס, ועל רקע מקרים בעבר, שבהם השתמשו הערבים באמבולנס להעברת חומרי נפץ. המדינה התחייבה להשלים את הבירורים במקרים שלטענת העותרים היה בהם ירי על אמבולנס.

השופטים דליה דורנר, דורית בייניש ואדמונד לוי כתבו בפסק הדין כי אמנת ז'נבה קובעת שאסור לתקוף מתקנים רפואיים: "ואולם הצוות הרפואי זכאי להגנה מלאה, רק כאשר הוא מועסק באופן בלעדי במשימות של חיפוש, איסוף פצועים והובלתם, טיפול בפצועים ובחולים וכו'. יתר על כן, סעיף 21 באמנת ז'נבה קובע, כי ההגנה על מתקנים רפואיים תיפסק, אם משתמשים בהם מחוץ לתפקידיהם ההומניטריים, בביצוע מעשים המזיקים לאויב", כתבו השופטים ודחו את העתירה, כפי שדחו בעבר עתירות דומות.

