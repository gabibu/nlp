

שר הביטחון בנימין בן אליעזר אמר היום בפני וועדת החוץ והבטחון של הכנסת כי בעתיד תוקם גדר הפרדה רציפה סמוך לקו הירוק, שתיצור הפרדה בטחונית ולא מדינית בין ישראל והרשות הפלשתינית.

בן אליעזר סקר בפני הוועדה את תוצאות מבצע חומת מגן. הוא הדגיש כי למרות שתשתית הטרור נפגעה קשות, המוטיבציה לפיגועים בקרב ארגוני הטרור עדיין גבוהה ונמשכים נסיונות להוציא לפועל פיגועים קשים. לכן, צה"ל ימשיך בפעילות בשטח במטרה לפגוע במחבלים ובתשתית הטרור, בדומה לפעולה בחברון. "בכל מקום שיהיו ידיעות נבצע פעילות יזומה ומקדימה של צה"ל", אמר בן אליעזר.
