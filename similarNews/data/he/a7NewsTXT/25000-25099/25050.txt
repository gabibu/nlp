

ערביי הרש"פ פועלים ללא הרף לגרום למעורבות בינלאומית בסכסוך: ל"בנאם את הסכסוך" תוך הזמנת כוחות בינלאומיים לאזור. במקומון הירושלמי של מעריב "כל הזמן" מובאים עיקרי ממצאיו של מחקר שערכו חוקרי "מכון ירושלים", מחקר שעסק בהיבטים השונים הכרוכים באפשרות הכניסה של כוחות זרים לישראל. בכתבה מוסבר כי קיימים שלושה סוגי כוחות הבינלאומיים, כוח של האו"ם , כוח רב לאומי וכוח מדינתי, כמו זה של ארה"ב במקרה של סומליה.

חוקרי "מכון ירושלים", כך מובא, הגיעו למסקנה כי הממצאים שנאספו "מקעקעים את טענת אנשי השמאל כי הצבת כוח בינלאומי עשויה להביא מזור לסכסוך הישראלי פלשתיני המדמם".

בראיון לכתבה אומר יו"ר האופוזיציה יוסי שריד: "מכיוון שאנחנו בכוחות עצמנו, לא נוכל אפילו להיפרד. מה שאנו מציעים הוא כוח בינלאומי שיבוא לכאן ויתייצב בינינו לבין הפלשתינים".

לעומתו אומר ד"ר משה הירש מרצה למשפט בין לאומי באוניברסיטה העברית וחוקר במכון ירושלים כי האיכות האנושית של כוח האו"ם מעמידה בספק את יכולתם לעמוד בציפיות: "הכוחות של האו"ם נקראים 'כוחות לשמירת השלום', אך לאמתו של דבר לרוב מדובר באנשים שאין להם עבודה ורוצים קצת הרפתקה", דברי הירש.

כדוגמא לחוסר התועלת שבכוח האו"ם מובא בכתבה סיפור הטבח שהתרחש בעיר סרברניצה ביוגוסלביה. בעיר זו מתגוררים מוסלמים רבים, והיא הוכרזה "מקום מוגן על ידי האו"ם". על השמירה הופקד כוח הולנדי שמנה 400 חיילים. ב 11 ביולי 95' הגיע לפאתי העיר כוח סרבי בראשות הגנרל מלאדיץ' ודרש להיכנס לעיר כדי לפנותה ממוסלמים. תוך שלושה ימים הופרדו הנשים מהגברים, והסרבים טבחו כשמונת אלפים גברים וילדים מוסלמים.

הכוח ההולנדי נצמד למנדט שהגדיר לו כי הוא רשאי להפעיל כוח רק במצב שבו יצטרך להגן על עצמו, והסרבים טבחו במוסלמים ללא הפרעה. בעקבות הדוח שהתפרסם על מקומה של הולנד באי מניעת הטבח התפטרה ממשלת הולנד שבראשה עמד וים קוק שהיה ראש ממשלה אהוד ובעל הישגים.

בסומליה, כך מובא בכתבה, נכשל כוח ההתערבות עד כדי כך שהיה צורך לשלוח כוחות חילוץ כדי לחלץ את כוח ההתערבות.

רובי מיכאל, חוקר במכון ירושלים, ודוקטורנט בחוג ליחסים בינלאומיים, אמר כי כוחות שמירת השלום של האו"ם אינם מצליחים למלא את משימתם ולתפקד בהצלחה. "יש כמה בעיות מאד עקרוניות ובסיסיות בפעולה של כוחות האו"ם. הם מורכבים תמיד מנציגויות של מדינות אחדות. כל מדינה והאינטרסים שלה אתה. יש בעיה של תקשורת בין הכוחות, של הכשרה בלתי אחידה, של מיומנות ושל המנגנון המפקח, קרי האו"ם".

אל"מ במיל' שלום הררי, בעבר יועץ לענייני יש"ע במשרד הביטחון ביטל את האפשרות שבהצבת כוחות בינלאומיים מצוי פתרון לקשיים. "אין לי שום ציפיות. אף כוח לא יחצוץ בינינו לבינם. אמריקני לא ימות בעבורנו. רק צה"ל יגן עלינו מתוך מוטיבציה אמתית".


