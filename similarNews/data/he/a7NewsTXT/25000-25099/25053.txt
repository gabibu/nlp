

יעקב כ"ץ הי"ד, בן 51, מארבעת הנרצחים ביישוב אדורה, נטמן אתמול בהר המנוחות בירושלים.
באשר לגדר הפרוצה, שדרכה נכנסו המחבלים ליישוב אמר ראש המועצה האזורית הר חברון צבי ברי חי לכתב ערוץ 7 משה פריאל כי הגדרות המקיפות את היישובים באזור אינן מגינות על התושבים מפני חדירת המחבלים. מצה"ל נמסר לבר חי כי כעת אין תקציב לגדר כראוי את היישובים.

יצחק בן חברון, סבה של הילדה דניאל שפי בת ה-5, שנרצחה בפיגוע באדורה, התראיין אתמול ביומן החדשות "לפי שעה" בערוץ 7 .

(תמונה: סבה של הילדה דניאל ז"ל מספיד בהלוויה)

יצחק הוא מניצולי פרעות תרפ"ט בחברון. בשל הקשר העמוק שחש למקום שינה את שמו לבן חברון. הוא היחיד שחזר למקום לאחר הפרעות. "אז לא הייתה מדינה ולא היה צבא, וניצלתי" אמר בן חברון, "היום יש מדינה ויש צבא, ונכדתי הקטנה דניאל לא ניצלה".

עוד אמר בן חברון: "בצה"ל יש מוסר לוחמים וטוהר הנשק. גם בעת פעולה צבאית, צה"ל נותן אוכל לילדים, ושתייה לנשים. הערבים, לעומת זאת, אז וגם היום, רוצחים ללא הבחנה. "כשדניאל נרצחה ביקשתי לראות את גופתה. הם ירו לה ישר בראש.", ביכה יצחק את נכדתו.

בן חברון הוסיף כי אסור לתת לערבים את מבוקשם, להבריח את המתיישבים מבתיהם: "אסור להישבר. צריך לגור בכל מקום. מי שעזב את אדורה צריך לחזור. אסור להיכנע לפלשתינים".


