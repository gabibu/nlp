

תנועת "נשים בירוק" זכתה באחרונה בהישג משפטי בעקבות תביעת דיבה שהגישה נגד "מרכז רבין לחקר ישראל". המרכז הואשם בהוצאת דיבה בפרסום שלו, אשר ייחס ל"נשים בירוק" את הנפת הכרזות של רבין במדי אס.אס. נוסף על כך רמז המרכז שהן אחראיות לרצח רבין.

התנצלויות המרכז פורסמו אתמול בעיתונים "ידיעות אחרונות" ו"הארץ".

עו"ד אברהם לנשטיין אמר לערוץ 7 כי בתביעה לא הייתה מטרה להרוויח כסף אלא לזכות בהצהרה מגוף שלטוני במדינת ישראל שאכן לא נמצא שום פגם ולא נעשה כל עוול בפעולותיהן של "נשים בירוק", וכי אין להחשיבן כ"שוליים קיצוניים". המעשים, כפי שכבר הוברר בעבר, הם מעשי סוכן השב"כ אבישי רביב, ואין לקשור אותם ל"נשים בירוק".

