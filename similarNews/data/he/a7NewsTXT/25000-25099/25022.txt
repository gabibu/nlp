

צה"ל נערך הערב לשלב השני במבצע בחברון, בתגובה לרצח ארבעת הישראלים ביישוב אדורה.

כתבנו קובי פינקלר מדווח כי גם בשעה זו ממשיכים חיילי צה"ל לעצור פלשתינים מבוקשים לחקירה וכן לחפש אחר אמצעי לחימה בעיר.

בפעילות צה"ל בעיר נלכד ערבי החשוד שיזם ושלח את המחבלים שביצעו את הרצח באדורה. כמו כן נתפסו בחברון מכונית תופת מוכנה להפעלה, רובי סער מסוג M-16, טילים נגד טנקים מסוג לאו וכן חומרי נפץ להכנת מטעני חבלה. בצה"ל מעריכים כי בתוך יממה לכל היותר יסתיים המבצע.
