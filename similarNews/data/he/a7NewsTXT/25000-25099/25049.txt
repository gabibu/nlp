

בתום ישיבה שנמשכה כשלוש שעות, החליט הקבינט המדיני-ביטחוני, כי בשלב זה לא תשתף ישראל פעולה עם ועדת ג'נין של האו"ם. זאת מפני שלא התקבלה עמדת ישראל בנוגע להרכב הוועדה ולאופן עבודתה. בכך מבקש הקבינט למנוע מצב שבו ייאולצו חיילים שלחמו בג'נין להופיע בפני הוועדה.

בהודעת הסיכום הקצרה שפורסמה נאמר כי ישראל העלתה בפני האו"ם נושאים החיוניים לקיום בירור הוגן. "כל עוד לא התמלאו תנאים אלה, אין אפשרות להתחיל בקיום הבירור", נאמר בהחלטת הקבינט.

הרב יצחק לוי מהמפד"ל היה חבר הקבינט היחיד שהצביע נגד ההחלטה שהתקבלה היום, שכן הוא סבור כי מלכתחילה שאסור היה לישראל לנהל מו"מ על הקמת הוועדה, על המנדט שלה ועל תנאיי תיפקודה.

השר שמעון פרס אמר אחרי ישיבת הקבינט כי בסופו של דבר תצטרך ישראל לשתף פעולה עם הוועדה, שכן אחרת היא תיאלץ להתמודד עם ועדות קשות פי כמה.

בעקבות החלטת הקבינט בעניין ועדת ג'נין אמורה מועצת הביטחון של האו"ם להתכנס הלילה ולדון בצעדי תגובה. בישראל מקווים שהאמריקנים יטילו ווטו על הצעות אנטי ישראליות, אך אין בטוחים בכך.

לוועדת הבדיקה של האו"ם לעניין ג'נין מונו שלושה חברים חדשים: הגנרל האמריקני ויליאם נאש, שמונה ליועץ צבאי, פטר פיצג'ראלד, מומחה לטרור מאירלנד, שמונה ליועץ לעניינים משטרתיים, ואדם שלישי, טייג' להמן, גם הוא מאירלנד, שמונה ליועץ משפטי ולמומחה לטרור.

מזכ"ל האו"ם קופי אנאן אמר כי למרות התנגדותה של ממשלת ישראל תינתן לוועדת הבדיקה סמכויות רחבות.

שני מומחי משפט הולנדים שניהלו חקירה במחנה עבור האירגון "קורדד", העריכו כי צה"ל לא ביצע טבח במחנה הפליטים של ג'נין, אלא "הפרות של זכויות האדם בקנה מידה רחב".

"אחת הדוגמאות להפרות אלה היא מניעה שיטתית של הובלת פצועים, ומניעת מזון, מים ותרופות", טענו המומחים.

נציין כי פעמים אחדות כבר הכחיש צה"ל טענות אלו והדגיש כי מדובר בתעמולה ערבית.

יורם אטינגר, פרשן לענייני ארה"ב, ומי ששימש ציר ישראל בשגרירות בוושינגטון, אמר לכתבתנו רותי אברהם כי בואה של ועדת החקירה לעניין ג'נין מיותר לחלוטין. לדבריו, "מדינת ישראל אינה מחויבת לקבל ועדת חקירה זו. חברי הוועדה יכולים להגיע כתיירים למדינת ישראל ולהיות כפופים לחוקיה, אך אין הם רשאים לחקור חיילים או להיכנס לשטח צבאי סגור ללא רשות".

אטינגר הדגיש כי מה שאיפשר את בואה של ועדה זו היא "חולשת בשר ודם", כלשונו, של הממשלה ושל העומד בראשה. עוד אמר כי חולשה זו היא שאפשרה את העזתם של האו"ם, ושל מחלקת המדינה של ארצות הברית לדרוש מישראל להיענות לדרישות שערפאת מציב.

במאמר המתפרסם באתר Ynet אטינגר מוסיף כי בהסכמת ישראל לוועדת החקירה של האו"ם נשקפת סכנה שהערבים ישיגו את יעדם, והוא - בינאום הסכסוך. יתירה מכך: הסכמת ישראל, כותב אטינגר, מחזקת את מחלקת המדינה ואת העומד בראשה פאוול, שהוא ידידו של מזכ"ל האו"ם קופי אנאן, ומחלישה את אלו העומדים לצד ישראל בהתנגדותה למשלוח כוחות זרים לשטחה.

"הנשיא בוש הבהיר כבר במערכת הבחירות בשנת 00' את קרירותו כלפי האו"ם ואת התנגדותו למשלוח "כוחות שלום" אמריקנים לאזורי סכסוך", כותב אטינגר ומוסיף כי "מזכיר ההגנה, דונלד ראמספלד, מתנגד למעורבות צבאית של ארה"ב או של האו"ם בסכסוך הישראלי-פלשתיני".

"מדינה ריבונית אינה מניחה לגוף זר, ובוודאי שלא לגוף עוין, להתערב בניהול ענייני בטחונה הלאומי", כותב אטינגר. "הצלחת האו"ם "לכופף" את ישראל בנושא ג'נין תזריק אדרנלין לוורידי הטרור הפלשתיני והחיזבאללה, ותהיה מעין "מופע חימום" להצבת כוח או"ם באזור", מזהיר אטינגר.

אתמול שוחח שר החוץ הבריטי ג'ק סטרו בטלפון עם שמעון פרס ודחק בו להסכים לבואה של משלחת האו"ם לג'נין. "אם אין לכם מה להסתיר, אז למען השם תאפשרו למשלחת הזו לצאת לדרכה מיד", אמר סטרו לפרס, כפי שסיפר בשידור רדיו של הבי.בי.סי.

סטרו הדגיש כי חשוב מאוד שישראל תאפשר למשלחת להתחיל בעבודתה מיד, וכי "הדבר חשוב מאוד למוניטין של ישראל".

שר החוץ שמעון פרס שב והצהיר אתמול כי ישראל היא שתקבע אלו חיילים וקצינים יעידו בפני הוועדה. ככל הידוע גם בשעה זו נמשך משא ומתן שקט בין פרס לבין קופי אנאן בנושא הוועדה.

אחד הנציגים ממדינות ערב, שביקש להישאר בעילום שם אמר, "הקבוצה הערבית עומדת על כך שהמשלחת תצא לדרכה".

ועוד בנושא האו"ם: הקונגרס היהודי העולמי יקים בקרוב כוח משימה בינלאומי שיעקוב אחר פעולות האו"ם.

ברוח זו הוא מתכוון להקים גם ועדה של מומחים במשפט בינלאומי כדי להציע רפורמות במבנה האו"ם, בפעולותיו ובארגונים הקשורים אליו, וביניהם ועדת האו"ם לזכויות האדם. החלטה זו התקבלה בכינוס חירום של המנהיגות היהודית בעולם.
