

שליח האו"ם למזרח התיכון, טריה לארסן, ואשתו מונה-יול, שהיא שגרירת נורבגיה בישראל, ננזפו בידי משרד החוץ באוסלו. זאת לאחר חשיפת העובדה שהשניים קיבלו 50 אלף דולאר כל אחד ממרכז פרס לשלום. הם לא דיווחו על קבלת הפרס ועל כן לא נגבה מהם מס עליו, דבר המהווה עבירה על החוק הנורבגי.

עיתוני נורבגיה מדווחים בהרחבה על פרשת לארסן ומרכז פרס לשלום, שנחשפה לפני שבוע בשבועון מקור ראשון. הם מדווחים כי יתכן ושני בני הזוג ייאלצו לפרוש עכשיו מהחיים הפוליטיים. אחד העיתונים גם יודע לספר כי לארסן קיבל את הפרס כהוקרה על השתדלותו למען הענקת פרס נובל לשמעון פרס. עוד מדווחים העיתונים כי מרכז פרס לשלום קיבל סכומי כסף גדולים מרשויות שלטון בנורבגיה.


