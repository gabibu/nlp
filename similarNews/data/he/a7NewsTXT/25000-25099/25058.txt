

למרות המצב הביטחוני והחשש מפיגועים, הגיעו רבבות להילולת רבי שמעון בר יוחאי שהתקיימה אמש בהר מירון. המשטרה נערכה בכוחות מתוגברים כדי לאבטח את כל האירועים.

היום צפויים להגיע למקום עוד אלפים רבים. כמו כן, צפויים היום להיערך טקסי החלקה המסורתיים לילדים.

חגיגות ל"ג בעומר בצפת ומירון נפתחו השנה רשמית בצהריים, בטקס המסורתי של תהלוכת ספר התורה העתיק מבית עבו שבעיר העתיקה בצפת לבית הכנסת של הרשב"י במירון. התהלוכה התקיימה תחת אבטחה כבדה של משטרה וכוחות הביטחון.

מ"מ נציב כבאות והצלה ששי קציר הורה לשירותי הכבאות ברחבי הארץ להיערך בכוננות מוגברת מתוך מטרה למנוע שריפות רבות העלולות להיגרם ממדורות ל"ג בעומר וממזג האוויר.

במירון נוהגים לשיר את הפיוט 'בר יוחאי' המקובל על כל עדות ישראל.

במקורות קדומים מצאנו תיאור על ההילולה במירון: "אי אפשר לתאר גודל יום השמחה וגיל ברעדה שיש במירון ביום ל"ג בעומר ממש שרואים שהוא יום שמחה לעליונים ותחתונים --- ממש מעין עולם הבא. אלו יגילו וישמחו וירננו ויעלוזו בריקודין דקדושה בשמחת שירת 'בר יוחאי ' ועוד שירי קודש, ואלו עומדין ברגש הקודש בשפיכת נחלי דמעות בכלות הנפש מאין הפוגות על יד הציונים הקדושים של רשב"י ורבי אליעזר בנו, ואלו עטופים בטלית ותפילין ומתפללים בציבור, ואלו יושבים על רצפות הקדושות ולומדים זוהר ותיקונים ואידרות הקדושות, ואלו אומרים תהילים בהשתפכות הנפש...".


