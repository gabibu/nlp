

ד"ר אורי מילשטיין, היסטוריון צבאי, אמר בראיון לערוץ 7 כי לישראל נחוצה עתה תורה חדשה ללחימה נגד טרור, והיא שתעניק לה את היתרון הדרוש לה כדי לנצח במלחמה.

לדברי מילשטיין, הטרור שנוקטים מחבלי הרש"פ כדי להילחם בישראל הוא כלי של מי שמבקש להשמיד את אויבו ואין לו כלים אחרים נאותים להשיג את מטרתו. משום כך אין אפשרות להגיע להסדרים עם טרוריסטים, והמלחמה בהם היא מלחמת השמד נקודתית. הקושי שמולו עומדת ישראל, אמר מילשטיין, הוא שאחרי מלחמת העולם השנייה התפתחה "תרבות זכויות האדם", וזו אינה מאפשרת להילחם בטרוריסטים בכל מחיר, אולם המחיר שבו כרוכה ההתנהגות לפי תרבות זו הוא פגיעה בחפים מפשע, והציבור בישראל ובעולם כולו אינו מוכן לשאת בו.

ארה"ב, לדבריו, פתרה את הבעיה, משום שכמעצמת-על היא הרשתה לעצמה לצאת למלחמת השמדה בטרור גם אם נפגעים בה אנשים חפים מפשע הנמצאים בסביבה, ואיש בעולם אינו מוחה על כך.
לדבריו, מכיוון שישראל אינה זוכה ללגיטימציה מבית או מחוץ לנהוג כך האפשרות העומדת בפניה היא לפתח יכולת צבאית מיוחדת לפגוע בטרוריסטים מבלי לפגוע בחפים מפשע. יכולת כגון זו היא שימוש בטילים כדי לפגוע פגיעה נקודתית במחבלים מבוקשים, אולם בדרך זו היא עלולה לפגוע בחפים מפשע, כפי שקרה השבוע בחברון בזמן נסיון החיסול של המחבל המבוקש, ולכן עליה לפתח דרכים נוספות, משוכללות עוד יותר.

לדבריו, להשגת היתרון שישראל אמורה להשיג באמצעות פיתוח תורת לחימה אנטי טרוריסטית דרוש מהפך קשה בממסד הצבאי, וככל ארגון, גם הוא חושש לבצע דברים מהפכניים. תורת לחימה כזו דורשת מהפכה חשיבתית, ושינוי מעשי שיאפשר לקבוצה של "אינטלקטואלים הצבאיים בתחום האנטי טרור", כלשונו, לפעול. קבוצה שכזו אמורה לקבוע נורמות חדשות, ולקבל החלטות, שיעמדו אולי בסתירה עם כל מה שהיה מקובל על קבוצות מקבלי ההחלטות עד היום, וכאן טמון הקושי,אומר מילשטיין.

הוא הוסיף כי מי שצריך לכפות על מערכת הביטחון לפתח את אותם "כלים אינטלקטואליים" בתחום מערכת הביטחון הוא שרון. ראש הממשלה מבין את הצורך בכך, אך עדיין לא עשה את הדרוש בעניין.
מילשטיין הוסיף כי הטענה שאין מניחים לצה"ל לנצח אינה נכונה, אלא שכאמור, הדרג המדיני אינו מאפשר לצה"ל להשמיד את האוכלוסייה האזרחית. לו היה צה"ל יכול לחסל 10 מחבלים ומפקדיהם ליום ולא אחד פעם בשבועיים, איש לא היה מונע זאת מהם, אמר.


