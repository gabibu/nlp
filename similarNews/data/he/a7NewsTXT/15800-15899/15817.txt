

שמונה ישראלים נרצחו בפיגוע משולב שארע נגד אוטובוס ורכב פרטי בכניסה לעמנואל שבצפון השומרון.

בפיגוע התאבדות בגוש קטיף נפצעו 4 ישראלים בחוף נוה דקלים. שני מחבלים מתאבדים התפוצצו ליד מכוניות ישראליות וכאמור, 4 ישראלים נפצעו קל. הם פונו לבית החולים בבאר שבע.

כתבנו קובי פינקלר מדווח כי מטען חבלה התפוצץ ליד רכב ישראלי בכניסה ליישוב עמנואל. נוסעי הרכב נלכדו ונפצעו באורח קשה. לאחר מכן, המחבלים הסתערו על אוטובוס ישראלי שעמד מאחורי המכונית שהותקפה. מדובר ככל הנראה באוטובוס דן קו 189. המחבלים יידו רימונים ואף ירו לעבר נוסעי האוטובוס.

אש נורתה גם על אמבולנסים של מד"א וכוחות רפואיים נוספים שהגיעו לסייע לפצועים. מפקד מחוז ש"י מסר לפני זמן קצר כי כוחות צבא ומשטרה נטרלו מחבל שהתבצר על גבעה סמוכה וירה על האוטובוס.

כתבנו מוסיף כי הפצועים פונו גם על ידי מסוקים וגם על ידי אמבולנסים לטיפול בבתי חולים מאיר בכפר סבא ובלינסון בפתח תקווה.

בנוסף פגעה פצצת מרגמה ברכב ישראלי ביישוב ישראלי בצפון גוש קטיף. באירוע זה לא היו נפגעים.
