

אתמול בשעות הערב ביצעה חוליית מחבלים פיגוע משולב נגד אוטובוס דן שעשה את דרכו מבני ברק לעמנואל שבמערב השומרון. החוליה, שמנתה לפחות שלושה, הטמינה בצדי הכביש שני מטעני צד, וחבריה המתינו במארב לכלי רכב ישראליים. כשהתקרב אוטובוס קו 189 למקום הפעילו המחבלים את המטענים. כדורי מתכת ומסמרים שהוכנסו לתוך המטען עפו לכל עבר, חדרו לתוך האוטובוס וגרמו לפציעות חמורות בנוסעים. לאחר הפעלת המטענים פתחו המחבלים באש לעבר האוטובוס. הנהג המשיך בנסיעה עד שהגיע לכניסה ליישוב עמנואל. בעת פינוי הנפגעים שוב החלו המחבלים להמטיר אש על הפצועים ועל כוחות ההצלה.

מפקד משטרת מחוז ש"י ניצב אילון מסר כי בהמשך הגיעו למקום שלושה כלי רכב נוספים, וביניהם ג'יפ מג"ב, וגם לעברם נפתחה אש. הג'יפ התהפך ושוטרי מג"ב שבתוכו נפצעו.

כתבנו קובי פינקלר מסר כי צוותים רפואיים זרמו כדי לסייע לנפגעים הרבים, וגם לעברם ירו המחבלים. לפי הדיווח, הדבר לא הרתיע את הצוותים, והם פעלו בשטח תוך כדי חירוף נפשותיהם.

הפצועים הרבים פונו במסוקים ובאמבולנסים לבתי החולים מאיר בכפר סבא וביילינסון בפתח תקווה.
מיכל רדה, פרמדיק של מד"א, השייכת לצוות נט"ן ביישוב אריאל, הגיעה בין המחלצים הראשונים לאירוע באריאל, וסיפרה כי בעקבות הודעה על פיגוע בכניסה לעמנואל הגיעה עם צוותה תוך דקות אחדות למקום. "מצאנו המון פצועים והרוגים בשטח. התחלנו לטפל בהם תחת אש אף על פי שברגע שיוצאים מהנט"ן כבר אין מיגון, והטיפול נעשה סמוך לקרקע. התחלנו לפנות את הפצועים הקשים ביותר באמבולנסים ובמסוקים, חלקם היו פצועי ירי ונפגעי הדף, בעיקר מהאוטובוס שהמטען התפוצץ סמוך אליו. בין הפצועים היו מעט מאוד ילדים, ובעיקר אנשים מבוגרים".

עקב ההתקפה נרצחו 10 ישראלים, וכ-26 נפצעו, ביניהם פצועים קשה. בין הנפגעים גם נערים כבני 15 ו- 16 שהיו בדרכם הביתה להדלקת נרות חנוכה.

מקורות בטחוניים אמרו הערב כי אנשי חוליית החמאס שביצעה את הפיגוע בעמנואל נכללו ברשימת 33 המבוקשים שישראל הגישה לערפאת, אך הם לא נעצרו.

המקורות הוסיפו כי ישראל רואה בערפאת וברש"פ אחראים לפיגועים הקשים.


