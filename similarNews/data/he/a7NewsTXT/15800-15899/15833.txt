

ראש הממשלה, אריאל שרון, יכנס בלילה את "המטבחון" ואחר כך את הקבינט המדיני-בטחוני לדון, בתגובת ישראל לפיגוע הקשה שארע בשעות הערב ליד עמנואל.

שרון ביטל את השתתפותו בטקס הדלקת נר חנוכה בביתו של יו"ר סיעת ש"ס בכנסת, ח"כ יאיר פרץ, ונסע מחוותו ללשכת ראש הממשלה בקריה בתל אביב, שם יקיים את ההתייעצויות.

כתב עתי"ם מציין, כי לאחר הפיגועים הקשים בירושלים ובחיפה בשבוע שעבר כבר התקבלו החלטות אופרטיביות בקבינט המדיני-בטחוני באשר לצעדי התגובה של ישראל. כזכור, ישראל הכריזה אז על הרשות הפלשתינית כעל רשות תומכת טרור. בהמשך אישר הקבינט את המשך מדיניות הסיכול הממוקד נגד בכירי ארגוני הטרור הפלשתינים.

ח"כ צבי הנדל מהאיחוד הלאומי אמר בתגובה לפיגועים הקשים: "המשחקים נגמרו. אם לא תהיה חזרה לכל שטחי A תוך השבת האחריות הביטחונית על כל השטח לידי ישראל, וסילוקו של ערפאת, צריך להיות ברור שזהו סוף דרכה של ממשלת שרון".

מועצת יש"ע דורשת מראש הממשלה אריאל שרון לסלק עוד הערב את ערפאת, למוטט את הרשות ולהפעיל מחדש שליטה בטחונית של ישראל על כל יש"ע.

"ארה"ב הוכיחה באפגניסטן כי ניתן לחסל את הטרור בדרך צבאית. מועצת יש"ע מציינת בצער כי ממשלת שרון לא יצקה תוכן של ממש בהכרזתה הדרמטית כי הרש"פ תומכת טרור. כל זמן שערפאת כאן גם הטרור יהיה כאן ויכה בנו בכל מקום.", נאמר בהודעתם.
