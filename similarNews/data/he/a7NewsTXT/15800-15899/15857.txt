

יו"ר הליגה להגנה יהודית ואחד מחברי הארגון נעצרו בלוס אנג'לס, בחשד שתכננו לפוצץ מסגד גדול ומשרד של חבר קונגרס מקליפורניה, הודיעו ביום רביעי מקורות פדרליים.

יו"ר הליגה אירוו רובין וחברו ארל קרוגל, שנעצרו בבתיהם ביום שלישי בלילה, מואשמים שקשרו קשר במטרה לפוצץ את מסגד "המלך פאהד" בקאלבר סיטי, אחד מפרברי לוס אנג'לס וכן את משרדיו של חבר הקונגרס מדרום קליפורניה, דארל עיסא, נכדו של מהגר לבנוני, ואת משרד המועצה המוסלמית לענייני ציבור בלוס אנג'לס.

המקורות הפדרליים מסרו, כי השניים תכננו עם אדם שלישי להכין ולפוצץ מטעני חומר נפץ. האדם השלישי, שאליו פנו השניים באוקטובר, הודיע לשלטונות על התוכנית.

בתביעה נגד השניים נאמר, כי קרוגל אמר למודיע שהפיגועים נחוצים כי "הערבים זקוקים לקריאת השכמה". באישום גם נאמר כי המקור התבקש לסייע להם לקנות רכיבי פצצות, וכי קרוגל אמר שהוא ירכיב את הפצצות בביתו, והמקור יניח לאחר מכן את חומרי הנפץ במקום שנקבע לשם כך.

רובין וקרוגל אמורים להופיע ביום רביעי בבית המשפט שיקבע את תאריך הדיון ואם ישתחררו בערבות.


