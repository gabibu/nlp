

תלמידים מבתי ספר בירושלים הוזמנו למיפגש יוצא דופן עם נשיא המדינה משה קצב, שרת החינוך לימור לבנת, וראש עיריית ירושלים אהוד אולמרט, כדי לחלוק עימם במעט את תחושותיהם מאז הפיגועים הקשים בירושלים.

כתב עתי"ם מוסר, כי התלמידים לא הסתירו את חששם לצאת לבלות בירושלים, כפי שנהגו עד כה.

תלמידת בי"ס רנה קאסן סיפרה: "חברים שלנו נהרגו או נפצעו, אנחנו עולים על אוטובוסים ורועדים, זה לא נורמלי שמתכנסים כאן בני נוער שפוחדים לדבר ולצאת לעיר".

השרה לבנת וראש העיר אולמרט התקשו להפיג את חששותיהם של הנערים. אולמרט סיפר על התמודדותם של תושבי ניו יורק עם הפיגועים. "בניו יורק זה היה אירוע חד פעמי", השיב לו אור נוי, תלמיד ביה"ס התיכון בפסגת זאב. "זה לא אותו איום. אנחנו לא יכולים לחיות בהצגה שאנחנו לא מפחדים. אנחנו כן מפחדים", אמר.
