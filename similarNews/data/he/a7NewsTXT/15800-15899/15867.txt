

רצף התבטאויות בממשל האמריקני מורה על אובדן אמון בערפאת, וביכולתו לטפל בארגוני הטרור. כך דיווח היום אתר N.F.C.. השליח זיני דיווח לנשיא בוש כי ערפאת אינו עושה דבר כדי לטפל בארגוני הטרור. עוד מדווח האתר כי בוש ציין בפני שבעה תורמים כי גם הוא היה פועל נגד ארגוני הטרור ברש"פ "בדיוק כמו שרון".

שר התקשורת ראובן ריבלין אמר אתמול בתכנית "בוקר בשבע" כי השינוי המשמעותי בעמדת הממשל האמריקני כלפי ישראל החל מאז ביקורו של רה"מ אצל בוש, פגישה שנערכה בצל פיגועי הטרור החמורים בירושלים ובחיפה.

לדעתו, זכינו בכך , בין השאר, רק בעקבות אירועי 11 בספטמבר. רק אז קלטו האמריקנים את משמעות טרור המתאבדים, שבו בדרכו "לעולם שכולו טוב", לשיטתו, אדם מוכן "לקחת עמו 5000 אנשים או 500 או אפילו לסכן את העולם כולו בפגיעה של פצצה אטומית".

לראשונה, אומר ריבלין, נפקחו עיניו של הציבור האמריקני, והוא מתחיל להבין שאין מדובר כאן במלחמה "בין שבטית" בין יהודים לערבים, אלא במלחמת רשע נגד צדק. רק עכשיו הם מבינים מוסיף ריבלין בפני אילו סכנות העולם ניצב.

סקר שערכה הליגה נגד השמצה בארה"ב מעלה כי גם התקשורת האמריקנית עברה לתמיכה גורפת בישראל. כך דיווח אתמול אתר YNET. מהסקר עולה כי רובה המכריע של העיתונות האמריקנית רואה בערפאת אחראי למלחמה בטרור, וש"זמנו אוזל".

ממד נוסף על יחסו של בוש לערפאת הציג יורם אטינגר, לשעבר ציר בשגרירות ישראל בוושינגטון. לדבריו, בוש מאמץ את האמירה: "אם אתה עובד עלי פעם אחת - בוש לך. עבדת עלי פעמיים - הבושה כולה שלי", "ערפאת 'עבד על' בוש ועל פוואל יותר מפעמיים, ובוש אינו שוכח זאת", אמר אטינגר. נוסף על כך מציין אטינגר כי בוש שייך לאסכולת רייגן, המאמינה בצורך להילחם מלחמת חרמה בטרוריסטים. אטינגר הזכיר את תגובתו של רייגן להריגתם של חמישה חיילים אמריקניים בידי טרוריסטים לוביים בגרמניה בשנת 85. לדבריו, רייגן הגיב בהפצצת הארמון הנשיאותי של קדאפי בטריפולי, בהפצצת טריפולי, ובהרס נמלי ים בלוב . בוש הבן למד ממנו, אמר אטינגר.

אטינגר הוסיף כי רוב חברי הצוות המקיפים את בוש הם "בוגרי מלחמת המפרץ", והם זוכרים את סיועו של אש"ף לסאדאם חוסיין. לדברי אטינגר סיבה המוסיפה ליחסו המשתפר של הממשל כלפי ישראל היא מודעותם לסתירה פנימית בין התנהגותה של ארצות הברית בעצמה לבין דרישותיה מישראל. מצד אחד, לדבריו, ארה"ב נלחמת מלחמת חורמה בטליבאן באפגניסטן, ואינה מוכנה לנהל מו"מ, אלא היא דבקה במטרה להרוס את תשתית הטליבאן עד היסוד, ומצד שני היא מפעילה מחלקת המדינה לחץ על ישראל שלא ליישם את אותה הטקטיקה שהיא בעצמה נוקטת כלפי הטרור.

אטינגר ציין כי מרגע שבו נכנס בוש לתפקידו קיבלה ישראל "אור ירוק" לפעול, אך זו "לקחתה בעוורון צבעים, והיא רואה אור ירוק כאור אדום" אמר אטינגר.

עכשיו הוא הזמן לפעול על פי הדגם של האמריקנים באפגניסטן, אומר אטינגר, בעיקר כשארה"ב נמצאת גם במערכת בחירות לסנט לבית הנבחרים, ולמושלי מדינות שונות בארה"ב.

