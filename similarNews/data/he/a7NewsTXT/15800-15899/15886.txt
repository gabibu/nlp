

הרב הראשי לישראל, הרב ישראל מאיר לאו, אמר היום במהלך ביקור פצועי הפיגוע בעמנואל, כי ישראל צברה עד היום מספיק ניסיון כדי לדעת איזו היא הדרך שאיננה מובילה לשום פתרון ושאין ללכת בה עוד.

"הניסיון היה רע ומר, זרוע טרור והרס, שכול, אבל וכאב. המסקנה ההגיונית ומחוייבת המציאות היא לפנות לדרך אחרת", אמר הרב לאו. הוא הוסיף, כי מן הראוי ללמוד גם ממצרים וירדן שהשכילו להלחם ולמגר גורמים עויינים שאיימו מבפנים על משטרן ועל שלוות תושביהן.

"אינני מדינאי ואינני איש ביטחון וכמוני גם כל פגועי הראש והגפיים, המנותחים ובני המשפחות שעולמם חרב עליהם. את כל אלה לא מעוניינים שיקולים טקטיים ופוליטיים. הם רוצים לראות אור בקצה המינהרה האפלה הזאת, ובדרך שהלכנו בה עד היום טעינו ותעינו", הוסיף ואמר הרב לאו.
