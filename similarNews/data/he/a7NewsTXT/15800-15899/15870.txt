

העיתון הסורי "אל-ת'אורה" מתח אתמול ביקורת קשה על קריאתו של האיחוד האירופי לערפאת לפרק את רשתות הטרור. "עוד מכה נפלה על הפלשתינים הנצורים, והיא הודעתו של האיחוד האירופי, המצטרף ללחצים המופעלים עליהם כבר", ציין העיתון במאמר מערכת שעליו חתום מנהל הרדיו והטלוויזיה הסורית פאיז אל-סאיאג. "השאלה היא אם ההודעה האירופית מסמנת תפנית, שתהפוך את האיחוד האירופי לעושה דברם של אחרים", אמר אל סאיאג, ורמז בכך לארה"ב.

ד"ר עמיאל אונגר, מרצה למדעי המדינה במכללת אריאל, ובעל טור בענייני חוץ בעיתון "מקור ראשון", אמר אתמול בתכנית "בוקר בשבע" כי מה שהביא לשינוי ביחסו של האיחוד האירופי כלפי הרש"פ וערפאת הוא אפקט מצטבר שהתקבל ממעשי הונאה של ערפאת ומהפיגועים.

לדבריו, אם ה"טיימס" הלונדוני תחת הכותרת "המלחמה בטרור" מצרף גם את המלחמה באפגניסטן וגם את פעילות צהל ברש"פ זה מבשר שהמסר מתחיל לחדור, וכי כבר נוצר "אפקט מצטבר".
לדבריו, במדינות אירופאיות שונות מתרחשות התפתחויות כגון השינוי השלטוני בדנמרק, שבו בבחירות זכו שתי מפלגות: אחת מהן, "מפלגת העם", קראה לצמצום ההגירה הערבית לדנמרק, וזכייתה זו ניזונה מהפחד הגובר מפני הערבים ומעלליהם.

דוגמה נוספת לשינוי באירופה מציין אונגר ומספר על פנייתו של מנהיג השמרנים בבריטניה
לרשת BBC. לדבריו הוא טען כלפיהם כי באמצעות כינויים של הטרוריסטים הערבים "פעילים" ו"מיליטנטיים", נותן הB.B.C. לגיטימציה למחבלים. הוא דרש מהרשת לשנות את הביטויים המושמעים בה ביחס לטרוריסטים.


