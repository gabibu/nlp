

חקירת התארים המזויפים תוצרת שלוחות האוניברסיטאות ברלינגטון ולטביה ממשיכה להכות גלים. אחד מקורבנות החקירה הוא מפקד המחוז הצפוני לשעבר אליק רון. אתר N.F.C. דיווח כי על פי מה שעולה מחקירתו של רון, הוא לא למד כלל בשלוחת האוניברסיטה, לא קיבל ציונים ולא קיבל תואר. הוא אף לא קיבל כל תוספת בשכרו בגין תואר אקדמי. לפי הדיווח השתמשה האוניברסיטה בשמו של רון רק כדי למשוך אליה תלמידים.

נציב שרות המדינה שמואל הולנדר אמר אתמול כי יש לבחון את כל סוגיית מתן השכר לעובדים בשירות הציבורי בתמורה לתואר אקדמי. הולנדר אמר כי לא לכל משרה דרוש תואר אקדמי, וכי לדעתו יש צורך לבחון את מבנה השכר מחדש, כדי שמי שתפקידו אינו דורש תואר אקדמי לא יקבל בעבור תוארו דירוג אקדמי המקנה הטבות משמעותיות בשכר.


