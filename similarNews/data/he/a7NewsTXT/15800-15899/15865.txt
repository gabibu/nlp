

אתמול אחר הצהריים התקיים מפגש בין שר החוץ שמעון פרס לד"ר סרי נוסייבה, האחראי לנושא ירושלים באוריינט האוס. הפגישה התקיימה במהלך סעודת האיפטר לסיום צום הרמדאן במסעדה בכפר אבו גוש ליד ירושלים. את האירוע יזם השר סלח טריף, והשתתפו בו גם השר מאיר שטרית, הממונים על שגרירויות ירדן ומצרים בישראל, ונכבדים ערבים נוספים. שר החוץ הגיע לאירוע מיד לאחר שחזר מאיטליה, ובמהלך המפגש התקבלו הדיווחים הראשונים על הפיגוע הקשה ליד עמנואל.

במהלך השיחה אמר פרס כי הבעיה העיקרית של ערפאת היא אובדן האמינות. "אם אתם מודיעים שמישהו במעצר, אז שיהיה במעצר, ולא יתראיין בטלוויזיה באמצע הרחוב", אמר פרס לנוסייבה, בהתכוונו לראיון שנעשה בשעתו עם עאטף אביאת.

פרס התלונן על כך שהפלשתינים לא קיבלו עליהם אחריות על המתרחש בשליטתם. "איש אינו יכול לעזור לפלשתינים יותר מאשר הם עצמם".


