

בתגובה על הפיגוע הרצחני באוטובוס בקו 189 ליד עמנואל נמסר ממועצת יש"ע כי היא דורשת מממשלת שרון לסלק מיד את ערפאת, למוטט את הרשות, ולהפעיל מחדש שליטה בטחונית בשטחי יש"ע. בהודעת יש"ע נאמר גם כי הדבר נחוץ כדי לרסק אחת ולתמיד את תשתית הטרור, המשגשגת שם בחסות ערפאת. כמו כן נאמר בתגובה: "באפגניסטן הוכיחה ארה"ב כי אפשר לחסל את הטרור בדרך צבאית".

"מועצת יש"ע מציינת בצער כי ממשלת שרון לא יצקה תוכן של ממש בהכרזתה הדרמטית כי הרשות הפלשתינית היא "ישות תומכת טרור". כל זמן שערפאת כאן, והרשות הפלשתינית כאן, גם הטרור יהיה כאן, ויכה בנו בכל מקום", מסרה מועצת יש"ע.

בעקבות הפיגוע יצא שר הבריאות הרב נסים דהן במתקפה על שליחותו של השליח האמריקני לאזור. "את זיני צריך לשלוח מכאן, ואמרתי את זה גם לראש הממשלה", אמר השר דהן בעת ביקור פצועים בבית החולים ביילינסון. "כל עוד הפלשתינים פועלים בשטח אין להתקדם בנושא המדיני. אמרתי בישיבת הממשלה שצריך לעבור מטר אחר מטר ביהודה ושומרון, ולנקות את המחבלים במטאטא השמד, כמו שעושים באפגניסטן, ובארגון אל קאעידה".

בתגובה לפיגועים אמר הערב ח"כ צבי הנדל מ"האיחוד הלאומי ישראל ביתנו": "המשחקים נגמרו. אם לא תהיה חזרה לכל שטחי A תוך כדי השבת האחריות הבטחונית על כל השטח לידי ישראל, וסילוקו של ערפאת, צריך להיות ברור שזהו סוף דרכה של ממשלת שרון".

חבר הקבינט ושר העבודה והרווחה חבר הכנסת שלמה בניזרי אמר בתגובה לפיגועים: "מדינת ישראל חייבת היום לקבל החלטה גדולה, גורלית וקשה. מדינת ישראל הפכה לשטח אש אחד גדול".

בעת הפיגוע שהה המתווך האמריקני הגנרל אנטוני זיני בשיחות עם בכירי הרשות הפלשתינית. מוקדם יותר אתמול נפגש זיני עם שר הביטחון בנימין בן אליעזר, וניסה לשכנע אותו שישראל תנסה לשמור על איפוק למשך 48 שעות.


