

אזרח אמריקני שנמנה עם לוחמי הטליבאן, והמוחזק בידי אנשי חיל הנחתים באפגניסטן, ג'ון ווקר לינד, בן 20, סיפר לאנשי מודיעין אמריקנים כי רשת אל-קאעידה מתכננת התקפה ביולוגית נגד ארה"ב בימים הקרובים, כך מדווח העיתון "וושינגטון טיימס", שציטט מקורות מודיעיניים בוושינגטון.
ווקר לינד, שנשבה יחד עם לוחמי טליבאן אחרים בתחילת החודש סמוך לעיר מזאר-אי-שאריף, סיפר לאנשי מודיעין אמריקנים כי השלב השני במלחמתה של אל-קאעידה בארה"ב יצא לפועל בסוף חודש הרמדאן, מועד שיחול ביום ראשון הבא. פקידים מסרו לעיתון, כי בשל מעמדו הנמוך של לינד, ככל הנראה, בהיררכית הטליבאן הם מעמידים בספק את אמינות טענותיו, אולם "עם זאת דבריו של לינד ודו"חות אחרים הם שהניעו את ממשל בוש לפרסם הודעה פומבית בשבוע שעבר באשר לפיגוע טרור אפשרי".

ביומן הצהרים של ערוץ 7 דיבר הפרופסור יעקב רועי ממכון קמינגז באוניברסיטת תל אביב על האולטימטום שהציבה ארה"ב ללוחמי אל קעאידה, ואמר כי אין סיכוי שהם יקבלו את האולטימטום. הם יעדיפו למות בעמדות מאשר למות כשבויים, ציין רועי, והוסיף כי באזור טורה בורה נמצא הגרעין הקשה של אל-קעאידה, שהם כאלף אנשים ממקורבי בין לאדן וקשורים אליו. לדבריו, הם רואים עצמם כשאהידים ומתכוננים למותם.

עם זאת ציין רועי כי גם אם הם ימותו הרי שהרשת של הגופים והסניפים בכל רחבי העולם, שאותה הקים בין לאדן, ושאותה הדריך מבחינה אידיאולוגית וצבאית, ממשיכה לפעול. לדבריו, האמריקנים יתקשו לפעול נגדם משום שחלקם מוסווים היטב, וחלקם אף מקבלים הגנה מהמדינות המארחות אותם.


