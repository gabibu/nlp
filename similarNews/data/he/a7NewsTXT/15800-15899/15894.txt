

רב סמל בכיר יואל בננפלד ז"ל מובא כעת למנוחת עולמים בחלקה הצבאית במושב גיזו ליד נחשון.

רס"ב יואל בננפלד ז"ל, שהיה בן 35 במותו מהישוב טל שחר קיבל בראש השנה האחרון תעודת הצטיינות על תפקודו ממפקד מג"ב באזור יו"ש. בננפלד הוא בן למשפחת לוחמי מג"ב. דודו, פנחס שחר (ניצב בדימוס) היה מפקד משמר הגבול. ודודו השני, ישראל בננפלד (תת-ניצב בדימוס), שימש בתפקידו האחרון מפקד משמר הגבול ביהודה ושומרון.

בננפלד התגייס בשנת 1984 לשרות סדיר במג"ב ולאחר שלוש שנים המשיך בשרות קבע. בין תפקידיו הוא היה פלוגת מג"ב בעזה וביו"ש. בתפקידו האחרון היה מפקד צוות בפלוגת מג"ב קלקיליה.

ביום ד' בשעות הערב נסע בננפלד יחד עם שלושה לוחמי מג"ב אחרים בג'יפ, כשהם מלווים עציר בטחוני. סמוך לישוב עמנואל הודיע להם עובר אורח מבוהל, כי אירע פיגוע באיזור. בננפלד לא היסס ומיד הגיע למקום האירוע. שלושה מהלוחמים ירדו מהג'יפ והחלו לטפל בפצועים. בזמן הטיפול נפתחה עליהם אש מחבלים מן המארב. בקרב היריות שהתנהל, נהרג יואל בננפלד ונפצע קשה לוחם מג"ב שהיה עימו, סמ"ש אנדרי פק. אחד הלוחמים שנשאר בג'יפ עם העציר הבטחוני הסתובב ושימש חיץ והגנה ללוחמי מג"ב עד להגעת ג'יפ צה"לי מעמנואל, שדרס את המחבל למוות.
ניידת משטרה שהגיעה למקום וידאה, כי המחבל הרוג כדי למנוע קורבנות נוספים.

רס"ב יואל בננפלד ז"ל, גרוש טרי ואב לילד בן 6, הניח אחריו זוג הורים ושישה אחים.

סמ"ש אנדרי פק, שנפצע קשה במהלך חילופי האש, הועבר לקבלת טיפול רפואי בביה"ח בילינסון, כשהוא פגוע בעמוד השדרה. ביום ה' הועבר ליחידה לטיפול נמרץ בביה"ח בילינסון. פק, בן 21, עלה לארץ מרוסיה יחד עם משפחתו בשנת 1992 והוא חייל בשרות חובה.


