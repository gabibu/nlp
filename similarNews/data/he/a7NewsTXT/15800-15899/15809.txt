

אזרח אמריקני שנמנה עם לוחמי הטליבאן, והמוחזק בידי אנשי חיל הנחתים באפגניסטן, סיפר לאנשי מודיעין אמריקנים כי רשת "אל-קאעידה" מתכננת התקפה ביולוגית נגד ארה"ב בימים הקרובים. כך דיווח היום העיתון "וושינגטון טיימס" שציטט מקורות מודיעיניים בוושינגטון.

ג'ון ווקר לינד, בן 20, שנשבה יחד עם לוחמי טליבאן אחרים בתחילת החודש סמוך לעיר מזאר-אי-שאריף, סיפר לאנשי מודיעין בבסיס של חיל הנחתים ליד קנדהר, בו הוא מוחזק, כי השלב השני במלחמתה של "אל-קאעידה" בארה"ב יוצא לפועל בסוף חודש הרמדאן, מועד שיחול ביום ראשון הבא.

"השלב השלישי של מלחמת אל-קאעידה יביא להשמדתה של ארה"ב", סיפר האיש לחוקריו.
