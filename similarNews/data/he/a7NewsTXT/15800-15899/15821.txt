

בהתקפה משולבת שנערכה על אוטובוס דן בקו 189 לעיר עמנואל שבשומרון, נרצחו עשרה ישראלים וכ 30 נפצעו. אוטובוס 189 הוא קו הנוסע 10 פעמים ביום מבני ברק לעמנואל.

ניצב שחר איילון מפקד מחוז ש"י במשטרה תאר הערב את שהתרחש: לדבריו "מדובר באוטובוס בקו 189 שעשה דרכו לעמנואל. סמוך לאיזור התעשיה, הופעל מטען שפגע באוטובוס ומיד אחר-כך פגע המחבל בשלוש מכוניות ובכוח של צה"ל. המחבל עלה על גבעה סמוכה ונוטרל על-ידי כוחות הבטחון", אמר איילון.

כתבנו קובי פינקלר מוסר כי גם לעבר הצוותים הרפואיים שזרמו כדי לסייע לנפגעים הרבים, ירו המחבלים. הדבר לא הרתיע לפי הדיווח את הצוותים והם פעלו בשטח תוך חירוף נפש.

אחד המחבלים שירה לפי העדויות לכיוון הכוחות שבאו לסייע לנפגעים, נהרג כאשר ג'יפ צה"ל נסע לעברו. חיילים מהג'יפ ירו בו.

כתבנו קובי פינקלר מוסיף כי הפצועים הרבים פונו על ידי מסוקים ואמבולנסים לבתי החולים מאיר בכפר סבא ובילינסון בפתח תקוה.

תושב עמנואל שנסע באוטובוס אחר שעשה דרכו מירושלים לכיוון עמנואל, ונסע במרחק קטן מהאוטובוס בו אירע הפיגוע, סיפר כי בעברם את האוטובוס שהותקף הם בחינו שהאוטובוס נפגע מאחור. "טרם היה ברור לנו בשלב זה במה מדובר אולם ראינו זכוכיות על הכביש. כעבור מספר שניות שמענו יריות ואחר-כך קול נפץ, ככל הנראה של רימון-יד. המשכנו בנסיעה כשאנו שרועים על הרצפה", סיפר התושב.

"גדודי אל אקצא", ארגון הקשור לארגון הפתח'  ארגונו של ערפאת, נטל הערב את האחריות לפיגוע בעמנואל.
