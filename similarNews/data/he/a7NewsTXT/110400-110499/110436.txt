

בית הדין הארצי לענייני עבודה ידון מחר בבקשת נציגים של כ-40 אלף עובדי הבנקים לבטל את צו המניעה שהוצא נגד שביתתם.

לפני שבועיים אסר בית הדין על העובדים לשבות בשל חששותיהם מפיטורים המוניים כחלק מיישום המלצות ועדת בכר. העובדים מאיימים לשבש את פעילות הבנקים גם אם בית הדין לא יענה לבקשתם.

דרישת העובדים היא לנהל מו"מ מול הנהלות הבנקים והאוצר כדי לעגן את זכויותיהם עם יישום רפורמת בכר בשוק ההון. באיגוד הבנקים אמרו כי האוצר מוביל את הרפורמה בכוחניות, וללא הידברות, לא עם הבנקים ולא עם עובדיהם.

מנגד, יצאו במשרד האוצר במסר תקיף נגד הנהלות הבנקים: "ההנהלות מעוניינות לטרפד את הרפורמה ולפיכך הן מסרבות לשאת באחריות כמעסיקים ולנהל מו"מ עם עובדיהן ועושות שימוש במאבקם".
