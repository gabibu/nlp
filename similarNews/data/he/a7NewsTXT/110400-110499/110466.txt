

בימים אלה, עם התחממות מזג האוויר מתעוררים הנחשים מ"שנת החורף".

בארץ חיים עשרות סוגי נחשים, אולם 7 מהם מוגדרים כארסיים. במרבית אזורי הארץ, ההכשה השכיחה ביותר היא על ידי נחש הצפע הארצישראלי   המזוהה באמצעות הראש המשולש והרחב יותר מהגוף ובעיקר הפס המתפתל הנמשך לכל אורך הגוף. בעונה זו רוויות בלוטות הארס של הנחש ולפיכך הוא מסוגל להכיש מספר פעמים ופגיעתו עלולה להיות קטלנית.

בסוף השבוע, תושב הכפר שעב שבגליל המערבי, שעבד כשומר במפעל באזור התעשייה הדרומי בעכו, הוכש בידו על ידי נחש צפע, שהסתתר מתחת למכסה המנוע במכוניתו. הפצוע פונה במצב קל לבית החולים בנהריה, ואושפז לטיפול והמשך השגחה. צוות נט"ן מד"א אזור אשר שהגיע למקום זיהה את הנחש וצילם אותו עבור צוות המיון בבית החולים. ראוי לציין, כי אין לבזבז זמן בניסיונות ללכוד את הנחש   המוכש חייב להגיע במהירות לביה"ח.

הצפע נפוץ במיוחד בדרום הארץ, בנגב ובמדבר יהודה וכן בצפון הארץ ואזור הגולן. הצפע שורץ לעיתים גם בסמיכות למגורי האדם, שם נמצא לו מזון- בעלי חיים מכרסמים.

במקרה של הכשת נחש ארסי יש לסייע לנפגע כשהעיקרון המנחה הוא - מניעת התפשטותו של הארס עד להגעת צוותי מד"א למקום.

הפעולות המידיות המומלצות על ידי מנהל מח' ההדרכה של מד"א, נתן קודינסקי הם:-

עשה: להשכיב את הנפגע במנוחה מוחלטת ובכל מקרה למנוע ממנו להלך או אפילו
לעמוד. עליו לשכב בלא תזוזה.
לקבע את הגף המוכש (יד או רגל) כפי שמקבעים שבר. יש להסיר טבעות
וצמידים.
להזעיק את מגן-דוד-אדום (בטלפון החרום 101 )


אל תעשה: אין לכרות או לחתוך את מקום ההכשה ואין לצרוב את המקום: אין למצוץ את הארס: יש למנוע מהנפגע לאכול או לשתות: אין לבצע חסימת עורקים או ורידים: אין לקרר את מקום ההכשה: אין להתפתות לניסיון ללכוד את הנחש.

