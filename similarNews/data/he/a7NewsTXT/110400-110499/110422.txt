

במהלך השבת והחג ירו המחבלים פצצת מרגמה, שהתפוצצה בחממות מושב גני טל. טיל נ"ט נורה לעבר עמדת צה"ל סמוך לנוה דקלים. בכל האירועים ב"ה לא היו נפגעים ולא נגרם נזק לרכוש.

במוצאי שבת פתח צלף באש לעבר עמדת צה"ל סמוך לכפר דרום שבגוש קטיף. כמו כן, ערבים ירו לעבר רכב משוריין בגבול ישראל מצרים סמוך לרפיח. ב"ה לא היו נפגעים.

שני ערבים ניסו לחצות את גדר המערכת המקיפה את חבל עזה ונעצרו ע"י חיילי צה"ל. הם הועברו לחקירת כוחות הביטחון. מתחילת השנה נתפסו על ידי כוחות הביטחון 50 פלשתינים שניסו להסתנן מעזה.

בשבוע שעבר התריע צה"ל על "עליה משמעותית בפעילות החבלנית העוינת ברצועת עזה".
בשלושת השבועות האחרונים נורו לפחות 3 רקטות קסאם, נחשפו והופעלו 10 מטעני חבלה, נורו כ-6 פצצות מרגמה, אש נפתחה לעבר ישובים ישראלים וכוחות צה"ל בלמעלה מ-30 מקרים ונורה טיל נ"ט. בתקריות הללו נפצע אזרח ישראלי באורח קל, נגד צה"ל נפצע באורח בינוני, חייל צה"ל נפצע באורח בינוני וחייל נוסף נפצע באורח קל.

כמו כן, סיכלו כוחות צה"ל 8 ניסיונות חדירת מסתננים משטח רצועת עזה לעורף ישראל, במהלכם נתפסו ונלקחו לחקירת כוחות הביטחון 25 מסתננים.
