

בתגובה לטענת הצבא כי רגלו של מג"ד בצנחנים נשברה במהלך האירוע בהר ברכה, אומרים המתיישבים כי נחשף שקר נוסף של הצבא והמשטרה. הם תיעדו את המג"ד לאחר האירוע כשהוא מסתובב בחופשיות ללא שום שבר ברגלו. לכתבנו נודע כי העצורים מתכוונים להציג את התמונות בבית המשפט.

לפי טענת המתיישבים, החיילים והשוטרים פעלו באלימות קשה בתוך גבעת רונן הסמוכה ליישוב הר ברכה. המשטרה טענה כי אחד התושבים זרק אבנים לעבר ערבים ונמלט לתוך הגבעה.
חיילים הגיעו לגבעה יחד עם המג"ד גיא חזות, החלו לבצע מעצרים, ותקפו מתיישבים. כך מדווחים התושבים. לדבריהם, שני מתיישבים נפצעו ונזקקים לטיפול רפואי.

במהלך ביצוע המעצרים הטיל המג"ד סגר על השכונה בה מתגוררות 15 משפחות עם חיילים. החיילים מגדוד 202 ושוטרי מחוז ש"י פרצו בכוח לבתי התושבים תוך הפעלת אלימות גם כלפי תושבים שאינם קשורים לאירוע. במקום נעצרו גם בעלי משפחות באופן ברוטאלי ומשפיל, שעות ספורות לפני כניסת החג.
