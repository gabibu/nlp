

על האירוע שהתרחש ביום שישי בהר ברכה בשומרון, פירסם דובר צה"ל הודעה לעיתונאים, כי מג"ד בצנחנים נפצע בעימות עם המתנחלים. מבדיקה עולה כי המג"ד, גיא חזות, שיקר וכשהגיע לביה"ח בילינסון שוחרר מיד.

תושבי הר ברכה טוענים כי בידיהם, פרטים של תושבי השכונה ועדי הראיה לאירוע, ותמונות המוכיחות כי חזות מתפרע ומכה, פעיל ובועט, הרבה אחרי "פציעתו", לכאורה.

בהודעת המתיישבים נכתב: "אנו מאשימים כי עלילה זו נרקחה ע"י הצבא, כדי להסיט את דעת הקהל מחומרת התנהגות הצבא והמשטרה, התנהגות אלימה ובלתי חוקית, ואת פציעת שניים מהאזרחים. תוכיח גם העובדה כי כל האזרחים שהצבא עצר, כבר שוחררו, ללא כל אשמה".

לטענתם האירוע ביום שישי החל, כשחיילים טענו כי שני צעירים יידו אבנים במכוניות ערביות, בכביש סמוך לשכונה. החיילים רדפו אחרי הנערים, ואף הזמינו כוחות משטרה שיסייעו להם. כשהגיעו הכוחות לשכונה, הם זיהו כי שני הצעירים נמלטים מהמקום ברכב, ועוזבים את השכונה.

כיוון שהנערים חמקו ממנו, "יצא אז הצבא למסע נקם באזרחי המקום", הם אומרים, חיילים, בהסתה של המג"ד גיא חזות, פרצו לבתים, הכו אזרחים ללא כל קשר לאירוע ושאף לא ידעו על התרחשותו, ועצרו אותם באלימות רבה. תוך המעצרים האלימים נפצעו שני אזרחים - ונזקקו לטיפול רפואי.

עוד נכתב בהודעת המתיישבים: "הצבא והמשטרה קיבלו ככל הנראה הוראה, הנחיה ומדיניות כי כל חובש כיפה הוא עבריין, ויעד להתעללות, תוך אלימות, הפרת חוק והסרת כל מחסום בושה או מוסר. שנים אנו מתגוררים בשומרון, וסובלים מיידויי אבנים בלתי פוסקים של ערבים. הצבא והמשטרה מפטירים בחוסר רצון כי אין באפשרותם להתמודד עם תופעה זו, למרות הפגיעות הרבות בנפש וברכוש, וסיכון חיי אדם. פתאום מתברר כי כשרוצים ניתן לפעול בנחרצות ובמהירות כלפי תופעה זו   בפרט כלפי חפים מפשע שלא קשורים כלל לעניין", לשון הודעתם.

דובר מועצת גוש קטיף, ערן שטרנברג, אומר כי מטרתן של תקריות אלו היא אחת ויחידה: להכשיר את גירוש המתיישבים פסיכולוגית אצל חיילי צה"ל. החיילים האמורים לבצע את הגירוש צריכים קודם כל להפנים שהמתיישבים הם אכן אויבים כדי שיוכלו לעשות זאת בצורה "קלה" ללא נקיפות מצפון, ובדיוק לשם כך נועדו הפרובוקציות המתוכננות הללו.

דובר צה"ל לא מתיר קיום ראיון עם מג"ד הצנחנים גיא חזות, אשר טוען כי נפגע מידי מתנחלים בהר ברכה. מערכת ערוץ 7 פנתה הבוקר לדו"צ בבקשה לראיין את חזות או קצין אחר שיספר על האירועים על מנת לעמת בין גרסתו לבין גרסת המתנחלים. דו"צ סרב לאפשר את קיום הראיון.
