

זוג ישראלים מחיפה נפצעו בשבת בצהריים באורח קל בפיגוע התאבדות, שאירע ליד מוזיאון קהיר באחד האזורים המרכזיים בבירה המצרית. באירוע אחר, 2 מחבלות פתחו באש לעבר אוטובוס התיירים.

בשבת בצהריים אירע פיגוע טרור בתחנת אוטובוס הסמוכה למלון "הילטון רעמסס", באזור המוזיאון המצרי. סמוך לשעה 15:15 השליך מחבל מתאבד את המטען מגשר לרחוב שמתחתיו. כתוצאה מן הפיגוע נפצעו שבעה בני אדם. בין הפצועים זוג ישראלים כבני 55 במצב קל.

בפיגוע נפצעו שני תיירים נוספים: תיירת איטלקיה בת 26 ותייר שוודי בן 28. שלושת הפצועים הנוספים הם אזרחים מצרים. מטען החבלה הורכב מחומר נפץ ונעצים שגרמו בעיקר לפציעות שטחיות.

שעתיים לאחר הפיגוע, שתי מחבלות פתחו בירי לעבר אוטובוס תיירים באזור סיידה-עאיישה שבעיר העתיקה, בדרום קהיר. שר הבריאות של מצרים מסר, ששלושה בני אדם נפצעו מהירי ואחת המחבלות נהרגה מירי אנשי אבטחה.

כזכור, לפני כשבועיים פירסם המטה ללוחמה בטרור אזהרה בה קרא לישראלים שלא לבקר במצרים ובסיני עקב איומי טרור.


