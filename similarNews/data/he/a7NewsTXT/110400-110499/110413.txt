

עבודות הסלילה של הקטע השנוי במחלוקת בכביש 6, ליד רגבים, יופסקו למשך שבוע בעקבות ההפגנות הסוערות. בפרק זמן זה ינסו הצדדים להגיע לפתרון שימנע פגיעה בקברים.

השר לביטחון פנים גדעון עזרא ערך ביום שישי פגישה עם נציגי הציבור החרדי בירושלים בהשתתפות מפקדי מחוז צפון וירושלים במשטרה ורבני המשטרה.

בפגישה סוכם כי העבודות שמבוצעות בכביש 6 יופסקו למשך שבוע עד לגיבוש פתרון הולם ומקובל על כל הצדדים ובאופן שיימנע פגיעה במערות הקבורה מחד והמשך סלילה של הכביש מאידך.
הרבנים קראו לציבור החרדי להימנע מכל פעילות מחאה בתקופה הקרובה.

בפגישה השתתפו מפקד משטרת ירושלים, מפקד מחוז צפון, רב המשטרה, רב מחוז הצפון   הרב אנשיל פרידמן, מפקד תחנת חדרה, ח"כ מאיר פרוש, הרב אברהם לייזרזון, הרב מאיר חדש מראשי ישיבת מיר, ושני נציגים מאתרא קדישא. הוחלט בדיון, כאמור, לקבל את הצעתו של ח"כ פרוש ומפקד מחוז ירושלים להפסיק את עבודות החפירה בכביש 6 למשך שבוע. זאת בעקבות האירועים האלימים בשבוע האחרון.

המשטרה שיחררה בשבוע שעבר את כל 28 העצורים בפרשה. הם היו מעורבים על פי החשד בהפרות הסדר בעיר. המשטרה מסרה כי הם זרקו אבנים ומוטות ברזל על השוטרים, ולכן נאלצו להתפרץ לתוך בית הכנסת ברחוב יואל.

סגן ראש העיר ירושלים, יהושוע פולק. אמר בתגובה כי "גם בתקופות הקשות במזרח אירופה וברוסיה לפני מלחמת העולם ואחריה לא העיזו השלטונות לפרוץ לבתי כנסת. ופה, בירושלים עיר הקודש, בימי חול המועד בזמן שכולם עולים לרגל פורצת המשטרה לבתי כנסת לעיני כל ישראל באמצע תפילה".

פולק הוסיף, כי יבקש מהמשטרה בירושלים להוציא הנחיות ברורות עם דפוסי התנהגות חד משמעיים לאנשיה, שאין לפגוע באופן מוחלט בקדושת בתי הכנסת ובתי המדרש.
