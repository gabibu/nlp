

במהלך ימי חג הפסח פקדו את שמורות הטבע והגנים הלאומיים בשמורות קולטות הקהל בתשלום ביקרו כ 420 אלף מבקרים, מספר המהווה גידול של כ 15 אחוז לעומת פסח בשנה הקודמת.

השמורות המטויילות ביותר היו גן לאומי הרי יהודה, גן לאומי כרמל, ושמורות הטבע בנגב- מכתש רמון והמכתש הגדול.

מבין השמורות הקולטות קהל בתשלום בלטו במספרי מבקרים גדולים במיוחד שמורות המים בצפון- בניאס, שניר, דן וחורשת טל.

בשמורת עין גדי נרשם שיא במספר המבקרים במהלך חג זה- למעלה מ25 אלף מבקרים.

למרבה הצער נרשמו מקרים רבים של מטיילים שנפגעו. שני מטיילים מצאו את מותם, האחד בטביעה בנחל הזויתן והשני באסון מפולת במכתש הגדול. מדי יום נרשמו מספר מקרים של חילוצי מטיילים, קבוצות , משפחות ובודדים. מרבית מקרי החילוץ נגרמו עקב רשלנות המטיילים שכללה מחסור במים, ירידה משבילים מסומנים, או נסיון לקצר דרכים.

במהלך החג פרצו מספר שריפות- שריפה בנחל סמך כילתה כ 3000 דונם, שריפה בבניאס כילתה כ 20 דונם צמחיית גדות נחל, שריפה בנחל תנינים כובתה בטרם נגרם נזק משמעותי.

לקראת החגים והחופשים הקרבים קוראת רשות הטבע והגנים לציבור לגלות אחריות ולהתכונן לקראת הטיולים המתוכננים בקפידה, להצטייד במים ובמפות עדכניות, ומעל לכל   להימנע מחריגה מהנחיות הבטיחות.
