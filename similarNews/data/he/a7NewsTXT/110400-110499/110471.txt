

במינהלת ההתנתקות העלו ערב חג הפסח הצעה, "לקנות" את הקיבוצים חפץ-חיים ועין-צורים לטובת מפוני גוש-קטיף, ולהעביר את חברי הקיבוצים הללו למקום אחר. (בתמונה: קיבוץ חפץ חיים)

לכתבנו חגי הוברמן נמסר כי את ההצעה העלה סגנו של יונתן בשיא, מומו צימרמן, שביקש להעביר מסר כזה לח"כ צבי הנדל. הנדל אישר באזני כתבנו, כי ההצעה הגיע אליו.

על פי הצעתו של צימרמן, שהובעה בתום ישיבת המינהלת ביום ראשון לפני שבועיים, "תקנה" המדינה את שני הקיבוצים במחיר של כ-18 מיליון דולר, כיוון ש"ממילא מדובר בקיבוצים מתפרקים הנמצאים בבעיות כלכליות קשות וגוררים חובות כבדים". צימרמן ביקש לשכנע במסר שהעביר לח"כ הנדל, כי כדאי לחברי המושבים לקבל את ההצעה: מדובר ביישובים במרכז הארץ, שמקבלים הטבות כמו תושבי הנגב, שניתן לקנות אותם בזול ושיש בהם תשתית חקלאית לפרנסה. תושבי שני הקיבוצים "המתפרקים ממילא" כלשונו של צימרמן, יועברו למקומות אחרים.

צימרמן ביקש לשכנע את הנדל, כי כדאי לחקלאי גוש-קטיף לחתום מיד על ההצעה, לפני שלא ניתן יהיה לממש אותה. כשנשאל כיצד יהיה ניתן לבצע מהלך כזה בתוך שלושה חודשים, השיב כי אם המתיישבים יסכימו, הוא יצליח לשכנע את שרון לדחות את הנסיגה בחצי שנה.

ממנהלת ההתנתקות נמסר בתגובה, כי "לא היו דברים מעולם".
