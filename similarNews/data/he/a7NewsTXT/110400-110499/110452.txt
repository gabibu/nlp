

"על הממשלה לפעול להפרטת אחזקותיה בבנק לאומי וב'בזק' באמצעות מכירת המניות בבורסה בת"א, או ע"י חלוקתם לציבור הרחב, לפי תוכנית האופציות". כך אמר מנכ"ל איגוד החברות הציבוריות, עו"ד גד סואן.

"על הממשלה לפעול להפרטת אחזקותיה בבנק לאומי וב'בזק' באמצעות מכירת המניות בבורסה בת"א, או ע"י חלוקתם לציבור הרחב, לפי תוכנית האופציות. בבורסה לא חסרים כיום רוכשים פוטנציאליים למניות החברות המופרטות, בין אם יוצעו לציבור ישירות, או באמצעות תוכנית האופציות. בכל מקרה, פעולה כזו עדיפה בעיני על פני מכירת אחזקות הממשלה למשקיעים אסטרטגיים והיא אף תועיל מאוד לחיזוק שוק ההון המקומי." כך אמר מנכ"ל איגוד החברות הציבוריות, עו"ד גד סואן.

לדברי גד סואן, חלוקת מניות בנק לאומי לציבור תקדם את שוק ההון הישראלי ותאפשר פיזור נרחב של המניות בידי משקיעים רבים. בכך תינתן, בפעם הראשונה, אפשרות לכל האזרחים במדינה להחזיק במניות של אחד הבנקים הגדולים וליהנות מהנחה משמעותית במחיר המניה ומעלייה אפשרית במחירה בעתיד. אמנם סביר להניח, כי חלק ניכר מהאזרחים ימכור במשך הזמן את המניות לפעילים בשוק ההון, אך עם זאת קיים כאן פוטנציאל להרחבה משמעותית של מספר המחזיקים במניות בבורסה בת"א.

סואן הוסיף: "מתן אפשרות לציבור הרחב להשתתף בהפרטת בנק לאומי יכול להיות צעד חשוב בדרך להפיכת שוק ההון הישראלי לשוק מבוזר עם מספר רב של בעלי מניות מתוך הציבור הרחב. צריך לזכור, שלאמיתו של דבר המניות הללו הן של הציבור ומגיעה לו הזכות ליהנות מהן".

מנכ"ל איגוד החברות הוסיף ואמר: "בדיונים על הפרטת 'בזק' שבה ועולה סוגיית המחיר. משום מה חוזרים ומדגישים מספר פרשנים, כי הממשלה מצווה להשיג מחירים גבוהים עבור הנכסים שברשותה. דוברים אלה מחמיצים את הרציונל היסודי המונח בבסיס ההפרטה של הנכסים הממשלתיים והוא העברת נכסים כלכליים שבניהול המדינה לגורמים חוץ-ממשלתיים. הדבר יאפשר לממשלה להתמקד במנדט המרכזי שלה והוא למשול ולקבוע את המדיניות ולפקח על ביצועה ולא לעסוק בניהול כלכלי-עסקי, שבו אין לה כל יתרון יחסי. גם במקרה 'בזק' נראה לי, כי שוק ההון בשל לקלוט כמות גדולה של מניות החברה ועדיף להציע את המניות לציבור הרחב".

