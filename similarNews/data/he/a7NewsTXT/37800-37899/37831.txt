

מאיר קראוס, שהיה עד לאחרונה מנהל מנח"י, נכנס היום לתפקידו כיו"ר מנהלת שוויון בחינוך, שתבצע את "רפורמת לבנת לחינוך היסודי"

מנהלת שוויון בחינוך, שתיישם את המלצות דו"ח וועדת שושני לבדיקת שיטת התקצוב בחינוך היסודי, תחל בעבודתה השבוע. המנהלת הוקמה ע"י רונית תירוש, מנכ"לית משרד החינוך.

דובר משרד החינוך מזכיר כי שרת החינוך, לימור לבנת אימצה את המלצות וועדת שושני ל"תוכנית לבנת" בחינוך היסודי. על פי הנחייתה של שרת החינוך יחל ביצוע הרפורמה בחינוך היסודי כבר בשנה"ל תשס"ד.

"יישום המלצות הוועדה, יחולל מהפיכה בחינוך בסדר גודל, הדומה לזה שחוללו חוק חינוך חובה וחוק חינוך חובה חינם", אומרת מנכ"לית משרד החינוך, רונית תירוש. "משמעות מהפיכה זו מתבטאת במתן שוויון הזדמנויות אמיתי לתלמידים בחינוך היסודי, אפשרויות לסגירת פערים לימודיים וחברתיים תוך ניצול היכולות האמיתיות של כל ילד", דברי תירוש.

המלצות שושני, שאומצו ע"י שרת החינוך, לימור לבנת, קובעת שיטת תקצוב חדשה במערכת החינוך היסודי בישראל: התקצוב יהיה דיפרנציאלי ואישי לכל תלמיד ויתבסס על מדד הטיפוח, הבודק את צרכיו הייחודיים של כל ילד (על פי וועדת שושני, '02).

בתי הספר היסודיים, יעברו, על פי ההמלצות לשיטת ניהול עצמי, שתעניק להם יתר עצמאות ואוטונומיה.

עוד ממליצה הוועדה על גיוון וגמישות בבחירת בתי הספר כדי לממש את העיקרון של שוויון הזדמנויות גדול יותר לכל תלמיד ( זאת על פי וועדת גנית ויינשטיין 2002).

על פי הערכות משרד החינוך, יישום "תוכנית לבנת" יעניק משאבים גדולים יותר לתלמידים נזקקים ויזרים בחמש השנים הבאות כ-80,000 שעות נוספות לחינוך היסודי.
