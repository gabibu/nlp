

בתי המלון באילת עברו לנוהל עבודה הכולל שישה עשר ימי עבודה בלבד בחודש. החלטה זו התקבלה כחלק מניסיונות ההתייעלות בענף הכוללות רשימה של קיצוצים לקראת עונת החורף בעיקר לנוכח הירידה בתיירות הנכנסת לישראל בכלל ולאילת בפרט.

מאז פרוץ האינתיפאדה מהווה התיירות הפנים-ישראלית כמעט 100 אחוזים מתפוסת בתי המלון בעיר אילת, שכן תיירים מחו"ל כמעט ואינם מגיעים.

כתבת עתי"ם באילת מציינת, כי המלונאים באילת מנסים להימנע מפיטורים המוניים כפי שאירע בחודשים אוקטובר-נובמבר 2000, מיד לאחר פרוץ אירועי הלחימה האחרונים שהביאו לפרוץ המשבר בתיירות.

המלונאים הודיעו כי הם מעדיפים לקצץ בשעות ובימי עבודה, גם אם הדבר יהיה כרוך בפגיעה בשירות, ולא להביא לצירופם של עובדים חדשים למעגל האבטלה.

יצוין כי בחודשי הקיץ עמדה תפוסת בתי המלון באילת על 100-80 אחוזים. בתקופת הסתיו הייתה תפוסת בתי המלון עדיין גבוהה בעיקר בשל כנסים ואירועים גדולים שהתקיימו בעיר.
