

היום מצביעים אזרחי ארה"ב בבחירות לקונגרס באמצע הקדנציה. בבחירות מתמודדים רפובליקנים ודמוקרטים במרוץ צמוד על השליטה בבית הנבחרים ובסנאט, התלויה בקומץ מושבים.

הנשיא ג'ורג' בוש סיים אתמול מרתון אלקטוראלי שבו ביקר ב-15 מדינות, בתקווה לנצל את התמיכה בו לטובת מועמדים רפובליקנים.

תומאס מאן, מומחה במכון "ברוקינגס", מכון מחקר פרטי בוושינגטון אמר ש"למרות ההתגייסות רחבת ההיקף של שתי המפלגות, איננו יודעים עדיין לאיזה צד תטה ההצבעה".

חוסר הוודאות בנוגע לתוצאות הבחירות משתקף היטב בתוצאות הסותרות של סקרי דעת הקהל המפורסמים במהלך היממות האחרונות.

סקר שפרסמו ביום ראשון העיתון "ניו יורק טיימס" ורשת החדשות CBS, מעניק יתרון לרפובליקנים עם 47% מהקולות במישור הלאומי נגד 40% לדמוקרטים. זאת לעומת סקר שפרסם בשבת מרכז המחקר "פיו" הבלתי תלוי. בסקר זה מצויים דווקא הדמוקרטים בראש עם יתרון קטן: 46% מהקולות הפוטנציאלים לעומת 44% לרפובליקנים.

בבחירות אלה נקראים האמריקנים לחדש את כל 435 מושבים בבית הנבחרים ושליש (34) מ-100 המושבים בסנט. כמו כן עומדים לבחירה 36 מתוך 50 משרות המושל, וכן שורה ארוכה של משאלי עם.

על פי השערות והערכות הפרשנים חלוקים עדיין האמריקנים בחלקים שווים בין אלה התומכים בדמוקרטים, עם עדיפות לנושאים כלכליים וחברתיים, לבין אלה המעדיפים את הרפובליקנים המדגישים את הביטחון הלאומי.

מהתחזיות המתייחסות למדינות בהן המאבק צמוד - שישה או שבעה מושבים בסנאט וכ-20 בבית הנבחרים - עולה כי הרפובליקנים עשויים לחזק את הרוב שלהם בבית התחתון, בעוד לדמוקרטים יש סיכוי לשמור על יתרונם הזעום בסנאט.
