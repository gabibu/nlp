

"הפלשתינים למדו בשנתיים האחרונות כי את ישראל לא ניתן להכניע בטרור. עם ישראל עומד בלחימה בשטחים בכבוד", כך אמר הבוקר שר הבטחון הנכנס שאול מופז בנאום בסיום טקס קבלת הפנים שנערך לו במשרד הבטחון בתל-אביב.

מופז הקפיד לא לעסוק בהתפתחויות הפוליטיות המתרגשות על ישראל, אך הדגיש שקיבל את תפקיד שר הבטחון על פי בקשת ראש הממשלה שרון, מתוך "תחושת שליחות גדולה".

מופז שיבח את צה"ל והשב"כ על לחימתם בטרור והוסיף, כי רק מערכת בטחון חזקה, איכותית וטכנולוגית תביא הרתעה בפני האוייבים ותבהיר למנהיגי האזור כולם, כי את הסכסוך עם ישראל יש לפתור סביב שולחן המו"מ.

מופז קימץ גם בניתוח המצב בעיראק ואמר, כי ענני מלחמה אמנם מרחפים באזורנו, אך ישראל אינה צד במלחמה העתידית בין ארה"ב לבין עיראק.


