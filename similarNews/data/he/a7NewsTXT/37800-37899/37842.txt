

"אין מנוס אלא להמשיך את פעולתו של תאגיד "אבנר" לביטוח החובה לרכב - כך אמר פרופ' יהודה כהנא מהפקולטה לניהול באוניברסיטת תל-אביב, בכנס השנתי של לשכת סוכני ביטוח בישראל "אלמנטר 2002" המתקיים בימים אלה באילת.

כתבת עתי"ם מציינת, כי לדברי פרופ' כהנא, הסיבה להפסקת פעולתה של חברת "אבנר" נתקבלה בשל הגירעונות הכבדים שצברה. אולם, הגירעונות הללו לא נוצרו בשל הפעילות השוטפת של התאגיד, אלא בשל העובדה שגורמי פיקוח חיצוניים דוגמת וועדת הכספים של הכנסת, סירבו לייקר את התעריפים בתקופה של אינפלציה גבוהה. "המערכת הציבורית היא זו אשר חנקה את התאגיד", אמר פרופסור כהנא .

יצוין כי בסוף שנת '99 הצליחה "אבנר" לכסות את הגירעונות שלה, ואף החלה לצבור עודפי כספים. פרופסור כהנא הדגיש עובדה זו ואמר כי עדיין לא מאוחר מלסגת מההחלטה השגויה. קשה להבין מדוע הוחלט לסגור את "אבנר". פירוק "אבנר" יביא להעלאת התעריפים במאות מיליוני שקלים לשנה, הוסיף פרופ' כהנא.

לדברי פרופ' כהנא, ענף ביטוח הרכב מהווה כיום 28% מדמי הביטוח הכללי בישראל. "אבנר" טיפלה בכ-550 הרוגי תאונות דרכים בשנה ובכ-150 אלף פצועים קשה. "הרפורמה נכשלה עוד לפני שהחלה" אמר תוך שהוא מציע את הדרכים הבאות:

  ביטול ההחלטה לפרק את "אבנר", שהיא הטובה ביותר או לחילופין-הלאמת הענף.

  קביעת תעריף ביטוח ללא פיקוח, או הפעלת פיקוח על המחוקק שיספק את המנגנון שיאפשר פיקוח על ביטוח החובה.
