

אחד מסימניה של מערכת בחירות ההולכת וקרבה הוא הטחת האשמות הדדיות של פוליטיקאים זה בזה. אתמול האשים בן אליעזר את שרון בהנהגת מדיניות כלכלית כושלת, וראש הממשלה שרון האשים את מפלגת העבודה בכישלון ממשלת האחדות. שרון תקף גם את סיעת "האיחוד הלאומי- ישראל ביתנו" והאשים אותה בהכשלת הניסיון להקים ממשלת ימין צרה: "אתמול שמענו כולנו את דבריו של יושב ראש "האיחוד הלאומי- ישראל ביתנו" בכנסת. שמענו אותו אומר בצורה הברורה ביותר כי סיעתו לא תצטרף לממשלה. שמענו אותו מציב רשימת תנאים ארוכה שבראשה התנגדות מוחלטת להקמת ממשלת אחדות היום ובעתיד". שרון טען שלא ייכנע לסחטנות פוליטית מצד איש. כך נהג בעבר וכך ינהג גם בעתיד.

אל הביקורת הזאת הצטרפו פוליטיקאים מן הימין: חבר הכנסת זבולון אורלב אמר שהימין הקיצוני, כלשונו, נושא פעם נוספת באחריות לנפילת ממשלה לאומית. לדבריו, במקום לאפשר קיומה של ממשלה לאומית למשך שנה שלמה הוכיחו ליברמן, הנדל ושותפיהם כי אי אפשר לעשות זאת. "הפלשתינים חוגגים עכשיו", אמר אורלב.

חבר הכנסת מיכאל קליינר טען גם הוא כי הימין הפסיד הזדמנות היסטורית להקמת ממשלה לאומית צרה. "שרון מתכוון להקים ממשלת אחדות אחרי הבחירות וליברמן שיחק לידיו".

ראשי מועצות ביש"ע ביקרו גם הם את המפלגה.

חבר הכנסת אורי אריאל מסיעת "האיחוד הלאומי ישראל ביתנו" דחה את הטענות האלו ואמר כי פירוקה של ממשלת האחדות נבע משתי סיבות בלבד: פריימריז במפלגת העבודה ופריימריז בליכוד.

לדבריו, ראש הממשלה קבע צוות משא ומתן, שתפקידו היה להידבר עם הסיעה בנוגע לכניסה לממשלת ימין: "הייתה ישיבה, ובה סוכם שצוות המשא ומתן יעביר נייר עמדה שלו. ביום שני בערב נידון נייר העמדה וסוכם שהצדדים ימשיכו לשאת ולתת ביום שלישי בשעה שלוש אחר הצהריים. "והנה, בבוקרו של יום שלישי, עוד בטרם התנהל המשא ומתן כבר החליט ראש הממשלה שהוא מקדים את הבחירות". אריאל הסביר כי ליברמן נאם מעל בימת הכנסת לפני שסיעתו דנה עם צוותו של שרון ובעיצומם של המגעים בים המפלגות. לדבריו, לוח הזמנים מוכיח כי שרון החליט על הקדמת הבחירות מתוך מניעים אישיים ולא בגלל סיעת "האיחוד הלאומי- ישראל ביתנו".
