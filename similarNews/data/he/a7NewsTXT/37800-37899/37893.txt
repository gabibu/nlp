

עמוס סעדה בן 52 תושב רפיח ים ויוסף צפירה בן 18 הי"ד הובאו אחר הצהרים למנוחות בבית העלמין באשקלון.

מחבל חמוש הסתנן, יחד עם עובדים ערבים נוספים, לאזור החממות שליד פאת שדה שבגוש קטיף. עם תחילת העבודה במקום, שלף המחבל אקדח ופתח באש לעבר סעדה וצפירה ז"ל שעבדו במקום. השניים נפצעו באורח אנוש וזמן קצר לאחר מכן נפטרו מפצעיהם.

קובי חדד, קצין הביטחון של הישוב רפיח ים, הבחין במתרחש, הסתער על המחבל והרגו. הסתערות הקב"ט בוצעה תוך שהוא מבחין בניסיונו של המחבל להשליך לעברו רימון שממנו כבר הספיק לשלוף את הניצרה. "הגיע מחבל שהצליח להגיע לאזור החממות ביצע פה קצת ירי והרגתי אותו", תיאר חדד והוסיף "הזעקתי כוחות נוספים שיבצעו סריקה במקום לוודא שאין מחבל נוסף. כרגע נבדק כל מידע אפשרי".

בפיגוע נפצע ישראלי נוסף שהועבר לבית החולים.

הפיגוע אירע לאחר התרעה שהגיעה על פיגוע צפוי במקום.

מבדיקות ראשוניות המתבצעות במקום עולה כי המחבל הוא תושב חאן יונס שמבעוד מועד החדיר או שהוחדר למענו אקדח למקום מסתור במתחם החממות. בעובדה זו מתבהרת העובדה שעל אף הבדיקות הקפדניות שבוצעו בפועלים הנכנסים לחממות בשל אותה התרעה על חשש כבד מפיגוע צפוי במקום, עלה בידי המחבל להכנס לעבודה .

לאחר שהחלה עבודת הפועלים הבוקר במקום הגיעה לאנשי הביטחון התרעה ממוקדת יותר ונערכה בדיקה נוספת בכליהם של העובדים הערבים בחממות, אולם דבר לא נמצא והם המשיכו בעבודתם. מאוחר יותר הגיע המחבל לנקודת המסתור, שם מצא את האקדח וביצע את הפיגוע.
