

בשלושת הימים האחרונים עצרו חוקרי מפלג התשאול במשטרת ירושלים עשרה חשודים בקבלת שוחד כספי וטובות הנאה מאלפי ערבים תושבי הרש"פ בתמורה להנפקת "תעודת תושב ירושלים". החשודים הם שישה עובדים במוסד לביטוח לאומי בעיר: שני יהודים וארבעה ערבים מתווכים תושבי מזרח ירושלים.

לפי החשד, קיבלו עובדי הביטוח הלאומי תמורת כל "תעודת תושב ירושלים" שהנפיקו 5,000 עד 10,000 שקלים, וכן טובות הנאה שונות.

ההערכה היא שבעקבות ההונאה שילם הביטוח הלאומי מיליוני שקלים לערבים תושבי יש"ע שנרשמו במחשבי המוסד כתושבי הבירה.

תעודת תושב מזכה את בעליה בקבלת קצבה מהמוסד לביטוח לאומי, בביטוח רפואי ובהנחה גדולה במס הבריאות. עוד יצוין כי התעודה מאפשרת למחזיקים בה תנועה קלה יותר במחסומי הצבא בתוך תחומי העיר ירושלים.

אחד מן המעורבים בפרשיית השוחד חשוד גם כי העביר לרש"פ שמות ופרטים של ערבים תושבי יש"ע אשר סייעו לגורמי הביטחון בישראל. החשוד שאב את המידע ממחשבי המוסד לביטוח הלאומי המחזיק ברשימות כדי להעביר לסייענים תגמול כספי. במשטרת ירושלים אומרים כי בשנים האחרונות היו רשימות משתפי הפעולה עם ישראל חשופות לעיני הרש"פ. בשלב זה עדיין לא ברור כמה שנים נמשכה העברת המידע, והחקירה נמשכת.
