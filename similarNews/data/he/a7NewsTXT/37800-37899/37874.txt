

שני הרוגי הפיגוע שהיה ביום שני בקניון ערים בכפר סבא זוהו בודאות. הראשון שבהם הוא חוליו מגרם, תושב כפר סבא בן 51, המאבטח, אשר מנע בגופו את כניסת המחבל לקניון ערים. מגרם עלה לפני חודשים אחדים מארגנטינה והגיע למרכז הקליטה ברעננה. מאוחר יותר עבר לכפר סבא וכדי להתפרנס עבד מדי יום כשומר בשתי משמרות.

עירית, עובדת בקניון סיפרה אתמול לכתב ערוץ 7 קובי פינקלר כי ביום הפיגוע שינה מגרם את מקום עבודתו מהכניסה לחנות הקו- אופ, שם עבד שבועות רבים, לעמדת השמירה בכניסה לקניון. "הוא היה בן אדם נחמד מאוד וחייכן. היו לו עיניים יפות".

ההרוג השני בפיגוע, גסטון פרפיריאן, בן 15 וחצי, הכיר את מגרם במרכז הקליטה ונרצח בפיגוע בעת שבא לבקר אותו. פרפיראן עלה אף הוא מארגנטינה והתגורר במרכז הקליטה ברעננה. הוא היה בן יחיד.

עובדי הקניון סיפרו לכתבנו כי במשך הימים שקדמו לפיגוע נהגו עשרות מתושבי טירה וטייבה להגיע לקניון ולערוך קניות. ביום שני, יום הפיגוע, לא הגיע אף ערבי אחד לקניון. המשטרה והשב"כ בודקים את הטענות אלו.

בתוך כך דנה אתמול הנהגת ההסתדרות במצבם של המאבטחים, הנמצאים, לטענתה, בסכנה מתמדת.
בעניין זה אמר יושב ראש ההסתדרות עמיר פרץ: "עובדי השמירה והאבטחה הפכו להיות עובדים בסיכון, המוסרים את נפשם כדי להגן על הציבור הרחב. יחד עם זאת שכרם של המאבטחים אינו כולל כל תוספת סיכון".

ההנהגה הנחתה את פרדי כהן, מחזיק תיק השמירה בהסתדרות, לפנות למעסיקים ולפעול לתשלום תוספת סיכון לעוסקים בשמירה ובאבטחה.
