

בשנות החמישים, עת הגיעו יהודי תימן לישראל, היה נישוק אדמת הארץ מחזה נפוץ. השבוע חזר על עצמו המחזה בעת שבנמל התעופה בן- גוריון נחתה משלחת של בני נוער מהקהילה היהודית בבומבי שבהודו.

כשירדו מכבש המטוס התכופפו חלק מן הנערים ונישקו את אדמת ארץ ישראל הקדושה.

לקהילת יהודי בומבי קשר רופף מאוד עם מדינת ישראל, וכדי לחזק את הקשר הזה החליטה המועצה הציונית לנוער בישראל לארגן חילופי משלחות נוער עם הקהילה. לפני כחודשיים יצאו עשרה מפעילי המועצה הציונית להודו, וכעת הגיעה משלחת גומלין של בני נוער יהודים מבומביי למסע בן שלושה שבועות בישראל.

למרות המרחק הגדול בין ישראל להודו, ולמרות הרפיון שהיה עד כה , כאמור, בקשרים של קהילת בומבי עם מדינת ישראל, בני הנוער מהודו, כך הופתעו כולם לראות, בקיאים מאד בנעשה בישראל. הם מודעים למשבר הפוליטי אך "מקווים (נכון לאתמול בבוקר...) שהממשלה לא תיפול", יודעים על האינתיפאדה אך אינם נרתעים מן הסכנות.

במהלך שהותם כאן יטיילו חברי המשלחת ברחבי הארץ ויבקרו באולפנים ובמוסדות להשכלה גבוהה שם יוצגו בפניהם תוכניות הקליטה השונות. כמו כן במסגרת ימי גדנ"ע תוצג בפניהם פעילות בצה"ל.
פעילי המועצה הציונית שהתארחו בהודו יארחו את חברי המשלחת בבתיהם. הפעילים שמו
להם כמטרה להציג בפני האורחים את פניה היפות של המולדת.

"לא ננסה ליפות את הדברים", אומרים במועצה הציונית. "נדאג להראות להם את הדבש אך לא
נסתיר מהם את העוקץ ונסביר להם כי אחרי ככלות הכל זה הבית של כולנו".
