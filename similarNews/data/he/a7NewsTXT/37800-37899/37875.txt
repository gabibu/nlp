

דקות לאחר הודעת ראש הממשלה אריאל שרון כי סיכם עם הנשיא על הקדמת הבחירות איפסו הפוליטיקאים את שעון החול והחלו לעבוד כדי לקדם את מערכת הבחירות ההולכת וקרבה.

שר התשתיות ויושב ראש המפד"ל אפי איתם אמר ביומן ערוץ 7 כי הוא שואף לאחד את הכוחות הציוניים דתיים לכדי מפלגה אחת: "צריך להסתכל קדימה. לנו יש עכשיו משימה אחת. אנו עומדים, אולי בפעם האחרונה, בפני ההזדמנות להפוך את הציונות הדתית לכוח משפיע. להפוך את המסר שלה לזהות היהודית העתידית של מדינת ישראל.. אם שוב נתפצל לרסיסי רסיסים של מפלגות או ניתן את קולנו לכל מיני הנהגות אחרות לא נצליח".

איתם אמר כי הוא יעשה כל מאמץ כדי שלציונות הדתית תהיה רשימה אחת חזקה שתאפשר לה לפעול במישורים אחדים: שמירה על ארץ ישראל, מלחמה בטרור, מלחמה נגד הקיצוץ בתקציבה של מערכת החינוך הציונית דתית, "והכי חשוב", הדגיש איתם, "הוא לקדם את הרעיון של מדינה יהודית, רעיון ההולך ומתמסמס".

איתם סיפר כי נפגש גם עם אנשי ממ"ד. לדבריו הסביר להם כי הסיבה שבעטיה הם נמצאים ברשימה אחת עם מפלגת העבודה הוא התהליך המדיני, וכי כיום, כשברור לכולם שבשנים הקרובות לא יהיה תהליך מדיני, הם יכולים לשבת עם הרשימה הציונית דתית המאוחדת: "בנושא היהודי, החברתי והחינוכי הם יכולים לשבת אתנו בתחושת שייכות חזקה יותר מאשר עם דליה איציק".

איתם טוען כי אסור לחזור על השגיאה של התפצלות, וקורא לציונות הדתית "להתאושש, ולהתאחד, שאם לא כן ייחשב הדבר להתאבדות".

חבר הכנסת אורי אריאל ממפלגת תקומה הגיב על דברים אלו ואמר כי איתם מבקש ליצור מפד"ל גדולה בעוד אשר לו ולחבריו מטרה שונה: "מה שאנחנו מנסים ליצור זו אלטרנטיבה להנהגת המדינה. הרי זה ברור שחצי העם או יותר ממנו אינו שומר מצוות ואנחנו איננו רוצים להתבדל ממנו אלא למצוא את הדרך לשיתוף פעולה. אין זה אומר שאנחנו מאבדים את זהותנו אלא אנחנו נשמרים מפלגה המשתפת פעולה עם סיעת ישראל ביתנו".

אריאל הסביר כי למרות ההבדלים האלו מפלגתו איננה שוללת הליכה משותפת עם המפד"ל. הוא סיפר כי מפלגתו נדברה עם המפד"ל על נושא האיחוד, וכי סוכם שאם הסקרים יצביעו על כך שהליכה משותפת תיתן יותר כוח לשתי המפלגות תיתכן אפשרות של איחוד. אריאל גם גילה כי מפלגת תקומה גיבשה מסמך המסדיר את חלוקת הכוח הפוליטי במצב של הליכה משותפת עם מפלגות נוספות. לדבריו, אביגדור ליברמן נתן את הסכמתו למסמך. "תקומה" הגישה אותו גם לאיתם ועתה הם ממתינים לתשובתו.
