

משרדי הממשלה והרשויות המקומיות שובתים באופן חלקי זה ארבעה שבועות, אולם ההסתדרות טוענת כי במשא ומתן עמם נוקטים ראשי האוצר, השלטון המקומי והמעסיקים במגזר הפרטי סחבת.
בעקבות הדברים הודיעו ראשי ההסתדרות כי אם עד מחר לא ייחתמו הסכמים על תוספת היוקר ועל סוגיות נוספות, תוחרף השביתה עד כדי השבתה כללית של המשק.

נזכיר כי השבתת המשק מתחלקת לשלוש חזיתות עיקריות: עובדי השלטון המקומי דורשים פתרון בעניין קופות הגמל שלהם. עובדי המשרדים הממשלתיים דורשים לחזור ולעבוד לפי הסכם העבודה משנת 1995, ומול המעסיקים במגזר הפרטי דורשת ההסתדרות את הסדרת נושא תוספת היוקר לעובדים.

הערכה היא שהסיבה להחרפה קשורה בהקדמת הבחירות. נראה כי בהסתדרות מקווים שראש הממשלה אריאל שרון יבוא לקראת השובתים ויאיץ את המשא ומתן עמם כדי להגיע להסכמים חתומים.
אחת הסיבות אשר בגללה אין הצדדים מגיעים להסכם היא תביעת התעשיינים כי תוספת היוקר תינתן רק לאחר שתושג עסקת חבילה הכוללת את ההתחייבות של ההסתדרות לשמור על שקט תעשייתי.

מהממשלה דורשים המעסיקים כי לא יחולו עליות מחירים במוצרים הנמצאים בשליטת הממשלה (סולר וכדו'), כי יוטלו היטלי היצף, וכי ישולמו חובות הממשלה למגזר העסקי.

בהסתדרות מתנגדים גם לדרישת המעסיקים לפטור מתשלום נוסף מפעלים אשר שילמו בשנה אחרונה תוספת יוקר לעובדיהם.
