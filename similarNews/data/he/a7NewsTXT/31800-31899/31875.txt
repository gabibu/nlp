

ביום שני הקרוב יתחיל ח"כ ויצמן שירי למלא את תפקידו כסגן שר הביטחון, זאת למרות המלצת המשטרה להעמידו לדין פלילי בפרשת "עמותות ברק".

עו"ד לוזון, היועצת המשפטית של התנועה למען איכות השלטון, אמרה לכתבתנו רותי אברהם כי היועצת המשפטית של משרד הביטחון עו"ד צבייה גרוס שיגרה אליהם אתמול מכתב, ובו היא קובעת שאין מניעה למנות את שירי לתפקיד. גרוס מנמקת זאת בכך שבפרקליטות עדיין לא התקבלה החלטה בנוגע להמלצת המשטרה להעמידו לדין, לא הוגש כתב אישום, וגם לא הוגשה בקשה לכנסת להסיר את חסינותו.

דבריה של עו"ד לוזון הם תגובה לפנייתה של התנועה למען איכות השלטון אל רה"מ, אל שר הביטחון ואל היועץ המשפטי לממשלה, תוך כדי בקשה כי מינוי זה יימנע כל עוד קיימת המלצת המשטרה להעמיד את שירי לדין. עוד מציינת התנועה במכתבה כי פרשת העמותות, שבמסגרתה נחשד ונחקר ח"כ שירי בביצוע עבירות על חוק מימון מפלגות, ושבעקבותיה המליצה המשטרה להעמידו לדין פלילי, היא פרשה חמורה ביותר, שבה נעשה הכל לעקוף את המגבלות שמטיל חוק מימון מפלגות, חוק אשר נועד להגן על ערכי השוויון, טוהר הבחירות ותקינות המינהל הציבורי.

התנועה ציינה כי בדו"ח הביקורת שהגיש מבקר המדינה בנושא זה הוא הדגיש את חומרת הפגיעה בהוראות חוק מימון מפלגות כי :  "לא תהיה זו הגזמה לומר, שהשמירה על הוראות חוק מימון מפלגות היא מציפורי נפשה של הדמוקרטיה. חובה היא למתוח קו אדום חד וברור בין הון לבין שלטון".

עוד נכתב כי מינוי לתפקיד סגן שר בנסיבות דנן פוגעת פגיעה קשה במעמדו של המשרד שבו הוא מתמנה לעבוד, ובאמונו של הציבור בו. מינוי זה, כתבה התנועה, מקרין מסר קשה של זלזול בחוק ושל פגיעה בשלטון החוק. מינויו לתפקיד סגן שר בנסיבות דנן, נכתב בפנייה, פוגעת פגיעה קשה במעמד המשרד שאליו הוא מתמנה ובאמון הציבור בו. מינוי זה מקרין מסר קשה של זלזול בחוק ופגיעה בשלטון החוק.
התנועה פנתה בדרישה שלא למנותו כל עוד עומדת ותלויה המלצת המשטרה להעמידו לדין ואם יוחלט להגיש נגדו כתב אישום התנועה ממליצה להמתין עם המינוי עד לסיום ההליך הפלילי.

עו"ד לוזון אמרה לכתבתנו כי התנועה תדון בתשובתה של היועצת המשפטית של משרד הביטחון. מכל מקום, הדגישה לוזון, "התשובה מבחינתנו אינה מספקת".
יצוין כי ח"כ אברהם שוחט מהעבודה תקף אף הוא את הכוונה למנות את ח"כ ויצמן שירי לתפקיד סגן שר הביטחון. שוחט כינה את המינוי "חרפה ציבורית" ו"טפשות פוליטית".

עוד הוסיף שוחט בראיון לעיתון "הארץ" כי מינויו של שירי "גובל בחוסר אחריות". לדבריו, מדובר במינויו של חבר כנסת "שאין לו גרם אחד של כישורים לתפקיד, אדם ללא ניסיון ציבורי, וללא רקורד מתאים לתפקיד".

