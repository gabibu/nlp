

הד"ר אלי כרמון, חוקר בכיר במכון הבינלאומי לחקר הטרור ובמרכז הבינתחומי בהרצלייה, התייחס אתמול לדיונים הבטחוניים שנהל ראש הממשלה בענין ה"מגה פיגוע".
לדבריו, מדובר בדיון המתנהל מאוחר מידי והממשלה הייתה צריכה להתייחס לנסיונות הפיגוע הללו ברצינות גמורה, ולשגר אזהרה גלויה אל ההנהגה של הרש"פ ואל מדינות העולם כי אם חלילה יתרחש "מגה פיגוע" ישראל תנהג כארה"ב ותצא למלחמה.

ניסיון נוסף של מחבלים לגרום לפיגוע המוני בפיצוץ מכלית בחוות הדלק והגז פי גלילות נכשל אתמול בדרך נס. המכלית הובילה סולר ליישובי חבל מודיעין, והייתה בדרכה למסוף. לפתע הרגיש הנהג שמערכת הבלמים אינה מתפקדת כראוי. הוא החליט לשנות את יעד נסיעתו ופנה לעבר מוסך באזור התעשייה של ראשון לציון. בעת שהותו במוסך נשמע פיצוץ, ולמרבה המזל נפצע ממנו הנהג פצעים קלים בלבד, ונזק מועט נגרם לתחתית המכלית. יש לציין כי אילולא עצר הנהג במוסך היה מתרחש הפיצוץ בתוך חוות הדלק והגז.

לאחר הפיצוץ סיפר הנהג כי אתמול, לפני יציאתו לעבודה, בדק את גחון המכלית, אך לא שם לב לשום ממצא חריג.

זהו הניסיון השני של המחבלים לפוצץ מכלית בחוות הדלק בפי גלילות. גם בניסיונם הקודם נמנעה התוצאה הנוראית בדרך נס. כמו אז גם אתמול לא הצליח המטען לפוצץ את תכולת המכלית.
נסיון פיגוע זה באתר פי גלילות מלמד על נסיונותיהם של המחבלים לבצע פיגועים הנקראים בפי ראשי מערכת הביטחון "מגה פיגוע".

צריך להרתיע את המחבלים מנסיונותיהם אלו, אומר כרמון, ומוסיף כי החיזבאללה, כמו הפאתח', ולא רק החמאס, צריכים לדעת כי תגובתה של ישראל במצב כזה תהיה קשה. יחד עם זאת, אומר כרמון, פיקוד העורף והמשטרה צריכים להיערך להתמודדות עם פיגוע רב נפגעים ובעל תוצאות סביבתיות חמורות כמו במקרה של פיגוע בנשק כימי או ביולוגי

כרמון הוסיף כי המניעה הטובה ביותר היא באמצעות הרתעה ומודיעין טוב. לדוגמה, מודיעין טוב הוא שמנע את המגה פיגוע במגדלי עזריאלי.

אתמול התקיימה פגישת חירום, ובה השתתפו רה"מ שרון, שר הביטחון בן אליעזר, שר החוץ פרס, שר האוצר סילבן שלום והשר דן מרידור. כמו כן השתתפו גורמי ביטחון. כתבנו מציין כי הם דנו בנסיונותיהם של המחבלים לפגוע פגיעה אסטרטגית בישראל, כמו הניסיון שסוכל לפגוע במגדלי עזריאלי באמצעות משאית תופת והמידע מהמודיעין הבריטי על כוונתה של עירק לחמש את המחבלים בנשק ביולוגי.



