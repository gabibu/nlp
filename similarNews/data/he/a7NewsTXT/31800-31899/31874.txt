

ראש השב"כ אבי דיכטר קצינים בכירים בצה"ל וגורמי ביטחון נוספים נפגשו אתמול עם נציגים מכוחותיו המזוינים של ערפאת, וזאת כדי להפעיל את תוכנית הפיילוט של בן אליעזר שמטרתה העברה הדרגתית של האחריות הבטחונית בערי הרש"פ לידי כוחותיו של ערפאת.

הפגישה התקיימה כהמשך לפגישה שהייתה ביום שני בלילה בין שר הביטחון בנימין בן אליעזר לבין הממונה על תיק הפנים ברש"פ עבדל ראזק יחיא. בפגישה פירט בן אליעזר את הצעתו להתחיל בשיתוף הפעולה הבטחוני בעזה תחילה ואחר כך גם בערים נוספות ביהודה ושומרון.

אחד מבכירי הרש"פ, עזאם אל אחמד, אמר כי לאחר דיון ממושך בראשותו של ערפאת החליטה ההנהגה של הרשות "להסכים עקרונית" לתוכניתו של שר הביטחון בנימין בן-אליעזר. הסכמה זו, אמר אל אחמד, היא צעד ראשון לקראת נסיגה ישראלית כוללת מיש"ע.

בפגישה שהתקיימה ביום שני הציע בן-אליעזר כי נוסף על הנסיגה מעזה תיסוג ישראל גם מבית לחם. ערביי הרש"פ דרשו אז כי ישראל תיסוג גם מרמאללה, אך אתמול הודיעו הערבים כי הרשות אכן מוכנה להתחיל את ההסדר עם צה"ל בבית לחם.

אתמול אמר השר לבטחון הפנים עוזי לנדאו כי "פגישותיו של שר הביטחון בנימין בן-אליעזר עם שרים פלשתינים, והעברת הכספים מישראל לרשות הפלשתינית, משבשים מאד את מאבקה של ישראל בטרור". לנדאו אמר: "הפגישות של שר הביטחון עם שר הפנים הפלשתיני, הדיבורים על עזה תחילה, כל הדברים האלה משבשים קשה, פוגעים, במאבק שלנו מול הטרור וגורמים לו נזק. קודם כל צריך להביא להתמוטטותה הגמורה של תשתית הטרור שישנה כיום, ולחסלה".


