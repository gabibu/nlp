

ראש הממשלה אריאל שרון היה היהודי האחרון שעלה להר הבית. הדבר היה לפני כשנתיים, בערב ראש השנה תשס"ג ומאז נסגרו דלתי ההר בפני יהודים בעוד המוסלמים ממשיכים לשלוט בהר ולקיים בו את פולחנם הדתי.

בקשות שהועלו בפני הדרג המדיני לפתיחה מחודשת של ההר בפני יהודים נענו עד כה בשלילה. ועד רבני יש"ע ניסה לפעול בנושא ואף תנועתו של יהודה עציון "חי וקיים" קיימה משמרת מחאה מול חוות השקמים ומשרד ראש הממשלה תחת הכותרת "אריאל- פתח את הר הבית לעם ישראל". אך כל אלה הם אזרחים מן השורה שגם אם קריאתם לא נענית חייבים לציית להוראות המשטרה בכל הנוגע למקומות האסורים בכניסה. מי שיכול לנוע בחופשיות, יחסית, גם במקומות האסורים לכניסת אזרחים הם חברי הכנסת אשר מוגנים על ידי חסינותם ובתוקף כך הודיע חבר הכנסת מיכאל קליינר על כוונתו להיכנס להר הבית מחר, ראש חודש אלול, מתוך כוונה לנצל את חסינותו זאת. בתכניתנו "בוקר בשבע" הסביר קליינר כי הוא פנה בעבר לראש הממשלה שרון ושאל אותו מתי ייפתח ההר ליהודים. הדבר היה לפני כשמונה חודשים ואז ענה לו שרון: "מייד". משראה קליינר שהדבר לא נעשה שב וכתב כעבור מספר חודשים לשרון אך דבר לא נעשה בנושא, והוא החליט לעלות להר במסגרת תהלוכה שתיערך מחר, ראש חודש אלול במסלול שיתחיל בשער יפו ויסתיים בהר הבית.

ח"כ קליינר אמר כי אם שוטרים יחסמו את כניסתו להר הוא יסביר להם שמתוקף חסינותו המהותית כחבר כנסת- אין הם יכולים להגביל את כניסתו. בסיום דבריו הביע קליינר את תקוותו כי המתחם ייפתח בקרוב לכל היהודים המבקשים לעלות אליו: "אני חושב שבסופו של דבר הניסיונות האלה יביאו לפתיחת שערי הבית אם לא ביום חמישי הקרוב אז מהר מאוד".
