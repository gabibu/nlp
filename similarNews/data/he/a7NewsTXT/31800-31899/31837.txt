

כוחות צה"ל הפועלים ביש"ע חיסלו היום בשתי תקריות שונות שני מחבלים בכירים המבוקשים מזה זמן רב.

בחאן יונס הרגו חיילי צה"ל את חוסאם חמדאן בכיר הזרוע הצבאית של החמאס בעיר. מקורות ערבים מסרו כי המחבל נורה ונפגע בחזהו על ידי צלפים של צה"ל שירו לעברו מספר יריות . חמדאן ניצל לפני כשלושה חודשים מנסיון חיסול כאשר מסוק אפאצ'י ירה טיל לעבר המכונית בה נסע. חמדאן הספיק לקפוץ מן המכונית, אך נפצע וידו נקטעה. בצה"ל ובשב"כ מייחסים לחמדאן שליטה על פעילות מספר חוליות של החמאס שירו בחודשים האחרונים פצצות מרגמה על אזור גוש קטיף.

כוחות צה"ל ומג"ב חיסלו היום את זיאד מחמוד דאעס ראש התנזים בעיר. זיאד, יליד 1975, תושב טול כרם היה שותף לרצח שני הישראלים אתגר זיתוני ומוטי דיין בטול כרם לפני כשנה וחצי. כמו כן היה אחראי לפיגוע הירי באולם האירועים בחדרה ב-17 לינואר 2002, בו נרצחו שני ישראלים ונפצעו רבים. כוחות הבטחון מייחסים לזיאד פיגועי ירי רבים בגזרת טול כרם לעבר אזרחים וחיילי צה"ל.


כוחות צה"ל, מג"ב ושרות הביטחון הכללי כיתרו מספר מבנים בעיר בהם שהו פעילי תנזים. לאחר כיתור הבתים זוהו מספר מבוקשים כשהם נמלטים. במקום התפתחו חילופי אש, בהם נפגעו כמה מהמחבלים. גם במהלך חילופי האש טיפלו כוחות רפואה של צה"ל בשלושה מהמחבלים הפצועים וניסו להציל את חייהם. שניים מהמחבלים נפטרו בשטח והשלישי פונה לקבלת טיפול רפואי בבית חולים בארץ. בנוסף אפשרו הכוחות פינוי פצועים על ידי אמבולנסים פלשתיניים. כוחות צה"ל ומג"ב בצעו במקום סריקות, במהלכן נעצרו 16 מחבלים נוספים, חלקם מבוקשים לכוחות הביטחון. אין נפגעים בקרב כוחות צה"ל ומג"ב.

בין העצורים בפעילות הכוחות בטול כרם, בלאד חאלד מחמוד תמאס, פעיל תנזים תושב טול כרם. יליד 1980. בלאל היה מעורב בפיגועי ירי רבים בגזרת טול כרם, בהם נפצעו אזרחים וחיילי צה"ל. כמו כן, תכנן פיגועים נוספים בתחומי הקו הירוק. בלאו הועבר להמשך חקירה בשרות הבטחון הכללי.

