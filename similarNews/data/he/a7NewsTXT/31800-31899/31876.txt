

לבית המשפט בנצרת הוגש כתב אישום נגד הערבייה שירדה מהאוטובוס שהתפוצץ ביום ראשון בצומת מירון לאחר שהזהיר אותה המחבל על הפיצוץ הקרב. היא הואשמה באי מניעת פשע. במשטרה הוחלט שלא להגיש כתב אישום נגד חברתה, שירדה עמה. מאחר שהיא לא שמעה מהמחבל בעצמו את האזהרה לרדת מהאוטובוס, אלא מחברתה. במשטרה מדגישים כי כמה מהנרצחים בפיגוע זה נפגעו כשעלו לאוטובוס לאחר שהוזהרו הערביות, ואת מותם יכלו למנוע לו היו מדווחות למשטרה על מה שעומד להתרחש.

השתיים, סטודנטיות בבית הספר לאחיות בצפת, ותושבות הכפר דיר אל אסד, הודו בחקירתן כי הן נסעו באוטובוס שעליו עלה המחבל. הוא התיישב ליד אחת מהן והזהיר אותה כי בכוונתו לפוצץ את האוטובוס. היא מיד הלכה לספר לחברתה ושתיהן מיהרו לרדת מהאוטובוס, ולאחר כעשרים דקות אירע הפיצוץ, שממנו נרצחו תשעה ישראלים. הערביות נעצרו כחצי שעה לאחר הפיגוע.

בא כוחה של הנאשמת הסביר כי היא לא ידעה שמדובר במחבל אלא בבחור שרצה להטריד אותה או עבריין. לדבריו, אילו היתה יודעת או חושדת כי מדובר במחבל היתה מודיעה מיד למשטרה. "היא היתה בהלם" הסביר "ובכלל לא חשדה בכיוון הזה".

ח"כ מיכאל קליינר מסיעת "חרות" אמר אתמול: "צריך לשלול את האזרחות מהערביות הישראליות שנמנעו מלדווח על הפיגוע לפני התרחשותו". קליינר הוסיף כי התנהגותן מדגישה עד כמה מגוחך הרעיון של סגן השר גדעון עזרא, שהציע אתמול כי ערבים ישראלים ישמשו כמאבטחים באוטובוסים מהנימוק כי לערבי ישראלי קל יותר לזהות ערבים חשודים. "זה כמו להציע לחתולים לשמור על השמנת", אומר קליינר. "אם ערבים ישמשו כמאבטחים באוטובוסים, מספר הפיגועים באוטובוסים יגדל, ויעילותם של המבצעים רק תשתפר".

