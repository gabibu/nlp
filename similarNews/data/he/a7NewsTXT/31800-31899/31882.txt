

פרויקט יבוא המים מטורקיה החל בשנת 2000, כשהחל להסתמן משבר מים ושר האוצר והתשתיות אברהם שוחט החליט לפתוח במו"מ עם הטורקים כדי להגיע להסכם על רכישת המים.

רק אחרי שנתיים נחתם הסכם, והטורקים החלו לבנות את מתקן המים בסמוך לאנטוליה. במהלך הפרויקט פרשו שתי חברות מהמכרז, עקב אי יכולתן לעמוד בתנאי הסף. כאשר החליטו במשרד האוצר שעלות הפרויקט יקרה, וכי הוא אינו חיוני משום שמתקני ההתפלה כבר יכולים לפתור את בעיית המים החל מסע לחצים מצד טורקייה.

במסגרת הלחצים הביע ראש ממשלת טורקייה אכזבה מביטול הפרויקט, ושר האנרגיה והמשאבים הלאומיים הטורקי ז'קי צ'קאם שהגיע לביקור בארץ בתחילת השבוע, רמז כי העסקאות הבטחוניות של ישראל עם טורקיה מותנות בעסקת המים. רה"מ שרון הוא שנתן בסופו של דבר את התחייבותו לשר הטורקי. לפי ההתחייבות ישראל תרכוש 50 מיליון מטר קוב מים לשנה בעלות של כ 80 סנט למטר קוב,.נציין כי עלות מטר קוב מים מותפלים היא פחות מ 50 סנט. עלויות נוספות הכלולות בכך הן עשרות מיליוני דולרים לבניית מתקן קבלה למים שיגיעו מטורקיה והסבת מכליות נפט לנשיאת המים. המשלחת הטורקית הודתה כי מדובר בפרויקט פוליטי ולא כלכלי. המחיר של המים יהיה המשך תשלום של כ 50 מיליוני דולרים לשנה במשך 20 השנים הבאות, בזמן שבישראל כבר יפעלו מתקני התפלה.

שר החוץ שמעון פרס אמר אתמול כי הוא מקווה שלא ירחק היום שבו סוריה תאפשר הנחת צינור מים מטורקיה עד ערב הסעודית, צינור שיספק מים לכל עמי האזור. פרס אמר את הדברים בפגישה שקיים עם שר האנרגיה הטורקי זאקי ג'אקאן בירושלים.

לדברי השר פרס, פרויקט העברת המים ממפלי המנגווט לישראל ייצור מציאות חדשה באזור. "אני מקווה שטורקיה תהיה הספקית הגדולה של מים לאזור במקום שהאזור יספק אש לכל הסובב אותו", אמר השר.
שר האנרגיה הטורקי ציין כי לשר פרס חלק מכריע וחשוב בפרויקט המים, שיביא להידוק מערכת היחסים בין טורקיה לישראל. השר הטורקי הוסיף כי טורקיה תוכל לספק גם כמויות גדולות מ-50 מיליון הקוב שעליהם הוסכם.



