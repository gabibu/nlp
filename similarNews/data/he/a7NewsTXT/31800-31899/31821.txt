

כוחות מיוחדים של צה"ל ומג"ב הרגו היום לפני הצהריים בטול כרם את ראש הזרוע הצבאית של הפתח' בעיר, זיאד דעלס, האחראי לרצח 8 ישראלים ולפציעת רבים.

בקרב עם כוחות צה"ל ומג"ב בבית בשכונה המערבית בעיר נהרגו עם דעלס עוד 3 מבוקשים של התנזים, בעת שניסו לחמוק מהכוחות, שהגיעו לבית בו הסתתרו כדי לעצרם. על טול כרם מוטל עוצר. על פי מקורות פלשתינים, השתתפו בקרב בין הכוחות המיוחדים והמחבלים גם שני מסוקי תקיפה.

בשב"כ מייחסים לדעלס אחריות לרצח שני המסעדנים מתל אביב, אתגר זיתוני ומוטי דיין, בטול כרם בינואר 2001 ולפיגוע הירי בחדרה בינואר 2002, במהלכו ירה מחבל והרג 6 ישראלים. כן היה אחראי לעשרות פיגועי ירי נגד צה"ל ומתנחלים בעיר ובסביבתה.

עם דעלס נהרגו, כאמור, 3 מסייעניו- מוחמד סעדה, בילל תמאם ומחבל נוסף שזהותו טרם נמסרה, שהיו פעילים בייזום ובביצוע פיגועי ירי.


