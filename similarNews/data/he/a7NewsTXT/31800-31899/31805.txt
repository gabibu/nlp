

כוחות הביטחון עצרו אתמול אחר הצהריים ליד באר אורה שבנגב אזרח מצרי, שחדר לישראל ביום שני בלילה. סיור של צה"ל הבחין בעקבות סמוך לגבול ובשעות הצהריים נמצאו תרמיל רובה ומחסנית סמוך לבאר אורה הממוקם בסביבות הקיבוץ אילות. שעות רבות רדפו כוחות רבים של צה"ל ומשטרה בסיוע מסוקים אחרי האיש ותושבי דרום הערבה צוו להשאר בבתיהם ולגלות עירנות.

בשעות אחר הצהרים איתרו גששים של צה"ל את האיש, בנקיק לא הרחק מבאר אורה. כשנמצא היה החשוד תשוש בשל החום הכבד באזור, על גופו לא נמצא נשק. הוא נעצר והועבר לטיפול רפואי לאחריו הובא לחקירה בשב"כ.

בתוך כך, סיכל אתמול צה"ל פיגוע התאבדות בירושלים. החיילים מצאו מטען חבלה רב עצמה שהוסתר סמוך לכניסה לירושלים בכביש המנהרות. ההערכה היא שהמטען הונח שם כדי שיאסוף אותו מחבל בדרך לפיגוע התאבדות בירושלים.

פיגוע נוסף נמנע ביום שני בלילה לאחר שמשטרת ירושלים עצרה ערביה בת 16 מביר נבאללה, שתיכננה לבצע פיגוע התאבדות בעיר. לפני ימים אחדים התקבלה במשטרה התרעה על פיה הנערה מתכוונת להיכנס לירושלים מצפון ולבצע פיגוע. שוטרי מפלג המיעוטים ביחידה המרכזית של משטרת ירושלים, בסיוע השב"כ, החלו בחיפושים אחריה וביום שני בערב היא, נתפסה. הנערה המחבלת תובא להארכת מעצר בבית משפט השלום בירושלים.
