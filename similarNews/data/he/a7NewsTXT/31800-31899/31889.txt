

11 גברים ונשים, אזרחי מולדבה, נתפסו על-ידי המשטרה היום לפנות בוקר, לאחר שהסתננו לישראל ממצרים. יחד איתם נעצרו 3 אזרחים ישראלים, שהסיעו אותם לתוך תחומי ישראל.

שוטרי היחידה המרכזית במחוז הדרומי הבחינו בשלושה כלי רכב שנסעו בצורה מעוררת חשד קרוב לגבול עם מצרים, באזור שבין קציעות לבין רמת חובב. השוטרים עצרו את כלי הרכב ובדיקה העלתה, שהוסעו בהם 5 גברים, 5 נשים ונער, כולם אזרחי מולדבה. 11 האזרחים המולדבים הודו בחקירה, שבמשך הלילה הם חצו את הגבול ממצרים לישראל. יחד איתם נעצרו שלושת הנהגים, שהסיעו אותם מהגבול לתוך שטח ישראל. אחד מהם הוא בן 34 מאזור, השני בן 28 מקרית גת והשלישי בן 34 מתל-אביב. שלושתם הכחישו את הקשר שיוחס להם להברחת חוצי הגבול.

שלושת הנהגים וכן 11 חוצי הגבול נעצרו לחקירה ביחידה המרכזית והם יובאו לבית משפט השלום בבאר-שבע שיתבקש לצוות על הארכת מעצרם.

המשטרה תפעל נגד חוצי הגבול לגירושם מהארץ.
