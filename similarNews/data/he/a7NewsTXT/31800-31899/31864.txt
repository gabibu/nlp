

חשש לחדירת מחבלים מגבול ירדן לערבה התיכונה בסמוך למושב חצבה, 165 ק"מ צפונית מאילת.
כתבת עתי"ם מוסרת כי תושבי מושב חצבה קיבלו הוראה, במערכת הכריזה הפנימית, להסתגר בבתיהם. כיתות הכוננות של מושב חצבה ושל מושבי וקיבוצי הסביבה הוקפצו.

כביש הערבה נסגר לשני הכיוונים, מאיזור פונדק כושי-רימון בק"מ 101 ועד מושב חצבה. כן נסגרו לתנועה הצירים הסמוכים.

על פי מקורות בלתי-מוסמכים, חשוד כמחבל נתפס וארבעה נוספים מסתתרים בשטח. המידע לא קיבל אישור ממקורות מוסמכים. מקורות בטחוניים אחרים מסרו כי הארוע מתנהל בשטחה של ירדן ולא בשטחה של ישראל, וכי "קיים חשש לחדירת מחבלים".
