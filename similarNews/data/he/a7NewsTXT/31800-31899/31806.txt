

הקפריסאים מבינים לאחרונה שהחיים אינם קלים עם מחבלים מקצועיים. עבדאללה דאוד, מחבל בן 40 שגורש עם 12 מחבריו מכנסיית המולד אינו רוצח את אזרחי המדינה כפי שעשה בישראל אולם הוא מסרב לשתף פעולה עם השלטונות, כך מדווח גיל אייל באתר nfc.

אייל מציין כי המחבל נותר בקפריסין כפתרון זמני כשלא נמצאה מדינה שתסכים לארח אותו משום שהוא נחשב לאחד המחבלים המסוכנים ביותר בחבורה. בקורות החיים שלו רשומים מקרים רבים של אירגון פעילות חבלנית עוינת בתוקף היותו ראש המודיעין של הרש"פ בבית לחם. למרות שקפריסין הסכימה להשאיר את דאוד בתחומה ניכר כי הכרת תודה היא ביטוי שאינו מצוי במילונו של המחבל.
דאוד מתחמק ממאבטחיו ואינו מסכים לדווח על המקומות אליהם הוא הולך. החשש הוא כפול. רשמית, חוששים הקפריסאים מפעילות חבלנית או מעורבות של דאוד עם גורמים פלשתינים. מתחת לפני השטח קיים חשש שישראל תנסה לנצל את היעדר האבטחה כדי לחסל את דאוד, שהינו מחבל עם דם על הידיים.

גורמים קפריסאים כבר הודיעו כי אם תימשך התנהגותו, תסרב קפריסין להמשיך ליטול אחריות לשלומו, והוא עשוי להיות מגורש משטחה.
