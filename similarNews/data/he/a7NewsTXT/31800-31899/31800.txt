

לפני כחודש נעצרו ארבעה ערבים אזרחי ישראל בידי כוחות הביטחון בחשד כי העבירו לחיזבאללה חומר מודיעיני מסווג הכולל מידע על בסיסי צה"ל, תוכנות מחשב, חפצים ומסמכים שונים. שניים מן העצורים הם קרובי משפחה אשר שירתו בצה"ל, והמתגוררים בעיר בצפון הארץ, ומוכרים כסוחרי סמים, שמם לא הותר לפרסום. השניים האחרים הם חאתם וחאלד חטיב, תושבי הכפר עג'ר, אשר הגבול בין ישראל ללבנון עובר דרכו.

על פי החשד ניצלו הארבעה את עובדת היות הכפר חצוי בין המדינות, וקיבלו, תמורת המידע שמסרו לגורמים העוינים, כ 50 ק"ג של סם מסוג חשיש, ואמצעי לחימה. כוחות הביטחון עצרו את חאתם וחאלד חטיב במקום המפגש עם מפעילם, בן העיר הצפונית, וזאת לאחר שהעבירו לרכבו את הסמים ואת אמצעי הלחימה שקיבלו מלבנון. ברשותם היו מפות של כבישי הארץ וקלטות, שבהן מופיעים אתרים אסטרטגיים. המפעיל בעצמו הצליח לחמוק מכוחות הביטחון, אך נלכד למחרת באזור מכמורת.

בתוך כך הוארך אתמול בשנית מעצרו של חאלד עשור, ערבי תושב יפו, נהג מונית אשר על פי החשד הסיע את שני המחבלים המתאבדים שביצעו את פיגוע ההתאבדות ברחוב נווה-שאנן בתל אביב בליל תשעה באב.

המשטרה חושדת כי שני המחבלים המתאבדים יצרו קשר טלפוני עם החשוד וביקשו ממנו לאסוף אותם מאום-אל-פאחם. לדברי החוקרים, מספר הטלפון של החשוד ידוע בקרב ערביי יש"ע, ובעבר הוא כבר הסיע ערביי רש"פ ללא אישורים לתוך שטח "ישראל הקטנה".

לטענת המשטרה, עשור ידע מהי מטרתם של שני המחבלים וסייע להם לבצע את המעשה. בימים הקרובים יוגש נגדו כתב אישום.
