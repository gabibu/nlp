

הסתדרות העובדים הכריזה לפני מספר ימים על סכסוך עבודה כללי במשק וזאת, בשל חוסר היענות האוצר לדרישות ועדי העובדים לשלם להם תוספת יוקר שתימנע את השחיקה בשכר העובדים. אתמול קיים מטה המאבק של ההסתדרות ישיבה בהשתתפות מאות ועדי עובדים אשר בסופה הוחלט להשבית ביום שני את כל המשק בין השעות 10:00-13:00. יו"ר ההסתדרות עמיר פרץ טוען כי הוא מכיר במצב הביטחוני הקשה של המשק ועל כן מאבקם ינוהל "באחריות ותוך התחשבות במצב בישראל".

לאחר ההשבתה ביום שני ישוב המשק לפעול כרגיל והמאבק יתחדש ב-1 בספטמבר, אז, מבטיחים בהסתדרות, ישבתו מגזרים שונים מידי יום.

הגופים האמורים לשלם את תוספת היוקר לעובדים אינם מוכנים להיכנע לדרישות ההסתדרות:
נשיא התאחדות התעשיינים, עודד טירה, קרא לפרץ להקפיא את סכסוך העבודה ואת האיומים הגלומים בה. טירה מסביר כי המשק נמצא במצוקה קשה ולכן הוא קורא להקפאת שכר ולקיום שקט תעשייתי עד סוף 2003. אם כך יהיה מבטיחים הארגונים הכלכליים להקים צוות שידון בפיצוי העובדים על השחיקה בשכרם וזאת, בהתחשב במצב המשק בסוף השנה האזרחית.

נשיא לשכת ארגוני העצמאים, זאב וינר, הודיע, כי "נהיה מוכנים בשנת 2004 לדון על הפיצוי בשחיקת השכר, ועד אז יש לשמור על הקפאה מוחלטת בכל התחומים, כדי למנוע את המשך ההידרדרות של המשק כולו לתהום"..

הוא הוסיף כי: "במצב העסקים היום, אין לנו כל אפשרות להגדיל את עלויות השכר, כי פריצה בעלויות השכר, תביא בעקבותיה לגל נרחב של פיטורי עובדים במגזר העסקי הנתון בקשיים חמורים ועומד על סף סגירה. העובדים שלנו מודעים לחומרת המצב בעסקים והם יעדיפו להמשיך ולעבוד, על פני פיטורים המוניים". וינר קרא לארגונים הכלכליים שלא להיכנע לדרישותיה של ההסתדרות.

משרד האוצר הגיב גם הוא להודעת ההסתדרות, ומסר כי זמן קשה זה אינו הזמן לשביתות במיוחד כאשר לא מוצה תהליך ההידברות. במשרד האוצר מצפים שהמו"מ בין לשכת הארגונים הכלכליים ובין ההסתדרות ימשך. על כן העיתוי רק יפגע במאמצי ההידברות.
