

ביום שני הקרוב יתחיל ח"כ ויצמן שירי למלא את תפקידו כסגן שר הבטחון, זאת למרות המלצת המשטרה להעמידו לדין פלילי בפרשת "עמותות ברק".

עו"ד לוזון היועצת המשפטית של התנועה למען איכות השלטון אמרה לכתבתנו רותי אברהם כי היועצת המשפטית של משרד הבטחון עו"ד צביה גרוס שיגרה אליהם היום מכתב ובו היא קובעת שאין מניעה למנות את שירי לתפקיד. גרוס מנמקת זאת בכך שבפרקליטות עדיין לא התקבלה החלטה בנוגע להמלצת המשטרה להעמידו לדין, לא הוגש כתב אישום וגם לא הוגשה בקשה לכנסת להסיר את חסינותו.

מכתבה של גרוס בא כמענה לבקשתה של התנועה למען איכות השלטון מרה"מ, שר הבטחון והיועץ המשפטי לממשלה, למנוע את מינויו של שירי כל עוד קיימת המלצת המשטרה להעמידו לדין.

עוד מציינת התנועה במכתבה כי פרשת העמותות, שבמסגרתה נחשד ונחקר ח"כ שירי בביצוע עבירות על חוק מימון מפלגות ובעקבותיה המליצה המשטרה להעמידו לדין פלילי, הינה פרשה חמורה ביותר בה נעשה הכל לעקוף את המגבלות שמטיל חוק מימון מפלגות, חוק אשר נועד להגן על ערכי השוויון, טוהר הבחירות ותקינות המינהל הציבורי.

מינויו לתפקיד סגן שר בנסיבות דנן, נכתב בפנייה, פוגעת פגיעה קשה במעמד המשרד אליו הוא מתמנה ובאמון הציבור בו. מינוי זה מקרין מסר קשה של זלזול בחוק ופגיעה בשלטון החוק.

עו"ד לוזון אמרה לכתבתנו כי ייערך דיון בתשובת עו"ד גרוס, ובכל מקרה ציינה לוזון "התשובה מבחינתנו לא מספקת" .
