

היועץ המשפטי לממשלה העביר אתמול מכתב לרב שלמה אבינר, ראש ישיבת עטרת כהנים ורב היישוב בית אל, ובו הוא מודיע כי אין בכוונת משרדו לפתוח בחקירה פלילית נגד הרב בשל מה שכתב בעלון "באהבה ובאמונה" המחולק מידי שבת בבתי הכנסת. כזכור, במסגרת מאמר העוסק ביחסם של התנ"ך וחכמי ישראל למצבי מלחמה שבמהלכה יש חיילים המסרבים לפקודת מצביאם ומחלישים בשל כך את הצבא במלחמתו עם האויב, כתב הרב אבינר כי "הרי לנו שסרבן פקודה, יש רשות למצביא להוציאו להורג אם יש צורך חיוני". הדברים עוררו סערה והיועץ המשפטי לממשלה נידרש על ידי ח"כ יוסי שריד ותנועת הסרבנים "יש גבול" לבדוק אם יש מקום להעמיד את הרב לדין.

אתמול, כאמור השיב רובינשטיין כי אין מקום לעשות כן ונימק את החלטתו בכך שדברי הרב שיש "רשות למצביא" כוונו למפקד הצבא בלבד ולא אל כל אדם. נוסף על כך כותב רובינשטיין בהחלטתו כי הדברים לא כוונו כלפי פלוני מסוים המסרב פקודה אלא נאמרו באופן כללי.

עם זאת, במכתבו מתח רובינשטיין ביקורת על דברי הרב. הרב אבינר אמר בתגובה לערוץ 7 כי הוא אינו מופתע מהחלטתו של היועץ המשפטי והוסיף כי "כל השומע והקורא ישפוט בעצמו".
