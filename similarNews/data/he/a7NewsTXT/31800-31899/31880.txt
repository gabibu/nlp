

רבנים, כמרים וראשי קבוצות של תיירים מחו"ל מתלוננים: "דווקא הישראלים ממליצים שלא לבקר עכשיו בארץ", כך מדווח משרד התיירות.

מארגני קבוצות, רבנים, כמרים וראשי חברות המארגנות קבוצות הזדהות לביקורים דווקא עכשיו בישראל, מלינים בפני ראשי לשכות התיירות של משרד התיירות בעולם כי רבים מהנרשמים לסיורים מבטלים את השתתפותם דווקא לאחר שהם מתקשרים להודיע בשמחה למכריהם בארץ על בואם הקרוב. "אנחנו עדים לתופעה חדשה: תיירים אינם מגיעים לכאן רק מפני שמכריהם וקרוביהם בישראל משכנעים אותם לדחות את הביקור ל'זמנים טובים יותר'", מציינת מינה גנם, ראש לשכת התיירות של ישראל בלוס אנג'לס.

מנכ"ל משרד התיירות אהרון דומב (דומפה), שלמד על היקף התופעה משיחות שקיים עם מנהלים נוספים של לשכות התיירות של ישראל בעולם, אומר כי ראשי הקבוצות מדווחים על ביטולים בהיקף של כ- 10% מהנרשמים.

"האבסורד הוא שדווקא ישראלים לשעבר, יהודים ונוצרים תומכי ישראל, המבינים עד כמה חשוב להגיע לישראל דווקא עכשיו, נתקלים בתגובות הציניות שלנו, הקרובים והמכרים מישראל. מבחינה תיירותית זה פשוט כאילו היינו יורים לעצמנו ברגל", אומר דומב וקורא לכל ישראלי שמכריו מעוניינים להגיע לביקור בישראל לעודד אותם לעשות כן, ובוודאי שלא להניא אותם מכך.

בימים אלו פונה מנכ"ל משרד התיירות לארגונים וולונטאריים, התאחדויות עולים ואיגודים פרופסיונליים בבקשה שיפנו לעמיתיהם בחו"ל ויסבירו להם את חשיבות הביקורים בישראל דווקא בעת הזאת.

