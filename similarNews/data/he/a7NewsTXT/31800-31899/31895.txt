

בעקבות פיצוץ מיכלית הדלק אתמול בראשון לציון, יחתום היום אלוף פיקוד המרכז על צו האוסר תנועת מיכליות דלק וסולר בשטחי יש"ע. כניסת המיכליות לאיזורים אלה תותר רק לצורכי אספקה לישובים היהודיים.

ההחלטה על צו ההגבלה התקבלה בעקבות פניית משרד התשתיות כלקח מהפיגוע במיכלית הסולר אתמול.

על פי התוכנית שגיבש משרד הבטחון המיכליות שמעבירות סולר לישובים היהודיים ביו"ש ילוו בג'יפ צבאי, ויצוידו במכשיר איתוראן שיאפשר לעקוב אחר מיקום המיכלית.

לישובים הערביים יועבר הסולר במיכליות בבעלות ערבית בלבד, שימולאו במעברים ובמחסומים.

לפי שעה טרם ידוע היכן הוצמד המטען אל המשאית. במשטרה בודקים כעת את האפשרות שהמטען הוצמד למיכלית בחניון בירושלים במהלך הלילה והוא לא התגלה באתר פי גלילות. המשטרה בודקת גם אם נהג המכלית סיפק קודם לכן סולר מחוץ לאזור החלוקה שלו, מעבר לקו התפר
באיזור מודיעין, ואולי שם הוצמד מטען החבלה למיכלית.

