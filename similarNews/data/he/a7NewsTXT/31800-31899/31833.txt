

נסיון נוסף של מחבלים לגרום לפיגוע המוני, על ידי פיצוץ מכלית בחוות הדלק והגז פי גלילות נכשל היום בדרך נס. המכלית אשר הובילה סולר ליישובי חבל מודיעין היתה בדרכה למסוף כאשר הנהג הרגיש שמערכת הבלמים אינה מתפקדת כראוי. עקב כך נאלץ הנהג לשנות את יעדו ולפנות לעבר המוסך   באיזור התעשיה של ראשון לציון. בעת שהותו במוסך נשמע פיצוץ, שלמרבה המזל פצע את הנהג באורח קל וגרם נזק מועט לתחתית המכלית. יש לציין כי אילולא עצר הנהג במוסך היה מתרחש הפיצוץ בתוך חוות הדלק והגז.

לאחר הפיצוץ סיפר הנהג כי היום לפני יציאתו לעבודה בדק את גחון המכלית, אך לא שם לב לשום ממצא חריג.

זהו נסיונם השני במספר של המרצחים לפוצץ מכלית בחוות הדלק והגז בפי גלילות. גם בניסיונם הקודם נמנעה התוצאה הנוראית בדרך נס. כמו אז גם היום המטען לא הצליח לגרום לפיצוץ תכולת המכלית.

יש לציין כי אך אתמול זימן ראש הממשלה פגישת חירום שעסקה בתרחיש של "מגה פיגוע". בהתייעצות השתתפו שר הבטחון בנימין בן אליעזר, שר החוץ שמעון פרס, שר האוצר סילבן שלום, השר דן מרידור וגורמי בטחון. מתאם הפעולות ביש"ע אלוף עמוס גלעד אמר בפגישה, כי פיגוע אסטרטגי רב נפגעים יכול להוות זרז להקמתו מחדש של ממשל צבאי בשטחי יש"ע.

שר הבטחון בנימין בן אליעזר וגורמי בטחון רמזו בהזדמנויות שונות בעבר על כוונת ארגוני הטרור לבצע מה שמכונה "מגה פיגוע" וזאת, על סמך מידע שהצטבר בקרב גורמי המודיעין מחקירותיהם של עשרות המחבלים שנתפסו בחודשים האחרונים ביש"ע. המידע הזה כלל אפשרות לפיגוע במקומות אסטרטגים, כמו, למשל, קניון עזריאלי בתל אביב או ליד בניין רב קומות אחר, במטרה למוטטו.

הפיגוע לפני חודשיים בפי גלילות אישש את החששות, כי ארגוני הטרור החלו בפעולה מעשית לפגוע ביעדים אסטרטגים, במטרה לגרום לעשרות ואולי מאות נפגעים.
