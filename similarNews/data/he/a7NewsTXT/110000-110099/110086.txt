

חייל המילואים שנהרג אמש, סמל ראשון ציקי אייל, נפגע מאש כוחות צה"ל. כך עולה מתחקיר שנערך בחטיבה. ירי חיילי הכוח בוצע לאחר שהמונית הפלשתינית דרסה את ציקי אייל ז"ל.

מתחקיר ראשוני של צה"ל עולה כי הנהג המונית הערבי זיהה את החסם והחל לבצע פניית פרסה. החיילים קראו לו לעצור וזמן קצר אחר כך החל לנסוע הנהג במהירות לעבר החייל במחסום. אייל ז"ל ביצע ירי בתגובה לעבר המונית ואז פתחו גם חבריו לכוח לעבר המונית ופגעו כנראה גם באייל. עדיין לא ברור אם החייל נהרג מפגיעת המכונית או מהירי.
אלוף פיקוד מרכז, יאיר נווה, הקים ועדת לבדיקת התקרית בראשות מח"ט הנח"ל, אל"מ רוני נומה. כך מוסר כתבנו קובי פינקלר.

הלוויתו של אייל תיערך היום בשעה 22:00 בבית העלמין הצבאי במזכרת בתיה. מצה"ל נמסר כי הוחלט להעלותו לדרגת רב סמל.

אירוע הדריסה היה אמש כאשר המונית הפלשתינית התקרבה לקבוצה של חיילים שעמדה על גשר חלחול, צפונית לחברון. חייל המילואים, ציקי אייל, בן 23 ממזכרת בתיה, נדרס ומת מפצעיו מאוחר יותר.
בצה"ל מעריכים הבוקר שמדובר בפיגוע דריסה מתוכנן, אולם נסיבות האירוע עדיין נחקרות. קבוצת חיילי מילואים עמדה במחסום בכביש 35 תלם חברון, צפונית לחברון.

נמסר כי חיילי צה"ל ירו לעבר הרכב הפלשתיני שדרס את חייל המילואים, וחיסלו את המחבל שנהג במכונית.
