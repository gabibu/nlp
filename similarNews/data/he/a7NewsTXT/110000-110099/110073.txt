

ארגון הג'יהאד שרשתו פרוסה באזור ג'נין וטול כרם מתאושש ושב לבצע פיגועים. העיתונאי עמוס הראל מזהיר כי לאחר הנסיגה ינסה הארגון לשגר טילי קסאם לעבר עפולה ועמק יזרעאל, וצה"ל יהיה מנוע מלפעול באזור.

איום על ההתנתקות נשקף דוקא מהתאוששותו של ארגון הג'יהאד שרשתו פרוסה בג'נין בטול כרם ובכפרים שביניהם, כך כותב עמוס הראל בהארץ. הוא מוסיף כי בשבועיים האחרונים יש סימנים המעידים על שיבת הארגון לפעילות. הארגון עומד מאחורי פיצוץ מטען הקלע בסמוך לרכב צה"ל ברצועת עזה ביום ה'. בפיצוץ נפגע באורח בינוני חייל צה"ל.

הראל מציין כי בג'נין ובסביבותיה מתגבשת ההנהגה הצבאית של הארגון כשצה"ל מתקשה לפעול נגדה משום שמדובר ברשת שמחבליה מסתתרים בגבעות מבודדות בכפרי האזור. הוא מוסיף כי לאחרונה שונו הוראות הפתיחה באשר והן הוחמרו "מחשש להרג חפים מפשע". הוראות אלו גורמות לכך שהחיילים מסתכנים יותר והן עלולות להביא בסופו של דבר לפגיעה בהם, כותב הראל.

הוא מציין כי הסכנה העיקרית מהארגון צפויה לאחר ההתנתקות, שכן אז צה"ל יהיה מנוע מלפעול נגדו, והארגון יוכל לשגר גם מחבלי תופת אבל גם טילי קסאם. "ארגונים שונים בג'נין עמלים זה חודשים על ניסיונות לייצר רקטות 'קסאם'. פיתוח רקטות בעיר, לאחר הנסיגה, יחשוף את אזור עפולה ועמק יזרעאל לפגיעה - ועשוי לדרבן חזרה של צה"ל לג'נין דווקא אחרי ההתנתקות", כותב הראל.

