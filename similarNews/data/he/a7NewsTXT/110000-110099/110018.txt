

כחמש מאות איש הפגינו אמש בהפגנת תמיכה בעצורים, שנכלאו בשל חלקם בפעולות המחאה נגד תכנית עקירת יישובי גוש קטיף וצפון השומרון, סמוך לכלא מעשיהו. ההמונים הכריזו: גם אנחנו מוכנים להיעצר.

הנואמים בהפגנה אמרו כי "זהו מסר ברור לכל הבחורים והנערות היושבים ב'אגף ההתנתקות' בכלא מעשיהו. מכם נראה וכן נעשה! בתי סוהר לא יפחידונו, ונאמר לשלטונות: גם אנחנו מוכנים להיעצר".

הפגנה זו מצטרפת להפגנה שהתקיימה במוצאי שבת האחרונה, סמוך לאגף ההתנתקות בכלא מעשיהו. מארגני ההפגנה הקודמת סיפרו כי העצורים התעודדו מכך שבאו רבים כדי לחזקם, ואף אמרו לבני משפחותיהם כי הצליחו לשמוע בתוך הכלא עצמו את קולות העידוד.

המארגנים הבטיחו כי ימשיכו להגיע לשערי הכלא ולעודד את העצורים.
