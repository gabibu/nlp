

אנשי אקדמיה יהודיים יוזמים את החרמתו של ארגון המרצים הבריטי המונה כ 50 אלף מרצים ואנשי אקדמיה, בעקבות החלטתו להטיל חרם אקדמי על אוניברסיטאות בר אילן וחיפה.

ביום שישי, ערב פסח, הודיעו שני פרופסורים מהאקדמיה המלכותית בלונדון על התפטרותם מהארגון. הג'רוזלם פוסט דיווח כי השניים, פרופ' יונתן גינזבורג ופרופ' שלום לאפין קראו לעמיתיהם ברחבי בריטניה לנהוג כמוהם ולאוניברסיטאות בבריטניה, כמו גם לארגוני עובדים ברחבי העולם, להחרים את הארגון ולהסיר את הכרתם בו.

כתבתנו רותי אברהם מוסרת כי ארגון המרצים קיבל החלטה במהלך כינוסו השנתי, להטיל חרם אקדמי על אוניברסיטת בר אילן בשל המטריה האקדמית שהיא פורשת מעל מכללת יו"ש שבאריאל "התנחלות בלתי חוקית ליד שכם שבגדה הכבושה", כלשון הארגון. ההחלטה להחרים את אוניברסיטת חיפה באה בעקבות טענתו של ד"ר אילן פפה, איש שמאל קיצוני ומרצה באונ' חיפה, כי האוניברסיטה עומדת לפטרו בשל תמיכתו בתדי כץ.

תדי כץ כזכור, איש שמאל קיצוני, הכין עבודת מאסטר על "טבח" כביכול, שביצעו לוחמי חטיבת אלכסנדרוני בשנת 48 בערביי טנטורה. הלוחמים הגישו נגדו תביעת דיבה ולאחר שהתברר במהלך המשפט כי לא היה טבח שכזה, הוחלט כי כץ יפרסם התנצלות בתקשורת. העבודה עצמה נשללה על ידי ועדת בדיקה של האוניברסיטה אך היא אושרה לבסוף לאחר "תיקונים".

מנחהו של כץ, ד"ר אילן פפה, הקורא מזה מספר שנים בפורומים שונים כולל בכינוסים פרו פלשתיניים, להחרים את ישראל, השתתף בכנס ועמד מאחורי ההחלטה להטיל על אוניברסיטת חיפה חרם.

כתבתנו מציינת כי לצורך קבלת הוראות כיצד ליישם את החרם נעזר ארגון המרצים בהנחיותיה של אוניברסיטת ביר-זית, לפיהן יש לפעול למניעת פרוייקטים משותפים, או שיתוף פעולה אקדמי ותרבותי עם האוניברסיטאות המוחרמות. כמו כן יש להשעות הזרמת כספים, מענקים ותמיכות לאותן אוניברסיטאות.

אוניברסיטת חיפה הגיבה ב"זעזוע על הניסיון לפגוע בחופש האקדמי ובמדעני ישראל ועל עירוב שיקולים פוליטיים מעוותים בדיונים אקדמיים".

האוניברסיטה ציינה בהודעתה כי יש להתפלא שארגון המרצים "שחבריו אמורים להיות אמונים על מחקר ובדיקת העובדות לעומקן, אימץ ללא כל בדיקה סיפור שקרי בן שלש שנים". הארגון לא פנה לקבלת תגובה וגם לא אפשר לחברים בארגון שכן קיבלו את הגירסה האמיתית להציגה בפני באי הכנס. "ההחלטה שהתקבלה מבוססת על האשמות לא מבוססות ועל מערכת שקרים", נאמר בהודעה.

"מבחינה עובדתית, בשנים האחרונות מנהל ד"ר אילן פפה מערכה של הסתה והשמצות שקריות כנגד אנשי סגל וכנגד אוניברסיטת חיפה-- המוסד בו הינו מועסק. למרות זאת, אוניברסיטת חיפה גלתה כלפיו מידה מופלגת של סובלנות. בניגוד לטענותיו של ד"ר פפה, המהוות עילה מרכזית להטלת החרם על אוניברסיטת חיפה, האוניברסיטה מעולם לא איימה להרחיק את ד"ר פפה מהמוסד.
אחד מחברי הסגל האקדמי הגיש לועדת המשמעת תביעה כנגד ד"ר פפה עקב התנהגותו הבלתי מוסרית כנגד חברי סגל אחרים במוסד. אולם, מעולם לא היו הליכים משמעתיים וממילא ד"ר פפה לא נשפט, שכן יו"ר ועדת המשמעת החליט שלא לדון בבקשת התביעה, ולכן לא נגזר על ד"ר פפה לעזוב את האוניברסיטה".

יש לתמוה, מוסיפה האוניברסיטה, כי בשעה שבארצות רבות קיימת פגיעה בחופש האקדמי, בחר ארגון המרצים להתמקד דוקא "בהאשמות שקריות כנגד אוניברסיטת חיפה וזאת כדי לרצות מרצה אחד המשמיץ כל העת את האוניברסיטה וקורא להחרמתה והחרמת האקדמיה הישראלית בכללותה".
