

החברה להגנת הטבע מזמינה את הציבור הרחב לראות בעיניים 'על מה קמה הזעקה הגדולה' של אוהבי הטבע באשר הם, לטייל בין החולות, להתגלגל בדיונות ולחזות באחד מאוצרות הטבע היפים בארץ.

הציבור מוזמן לסיורים ללא תשלום בפארק החולות בניצנים, ליום הסיורים המיוחד שיתקיים בחול המועד פסח.

הסיורים ייצאו מבית ספר שדה שקמים של החברה להגנת הטבע בניצנים ביום ד' בין השעות 10:00-14:00, ובמקרה של יום שרבי, הסיורים ייצאו מהשעה 16:00 אחה"צ.

מדריכי החברה להגנת הטבע, קרן קיימת לישראל ומגמה ירוקה יציגו בפני המטיילים את מרחבי דיונות החול האחרונות שנשארו בארץ, המשלבים מגוון של נופים- חופי ים, רכסי כורכר וצמחיה מרשימה.

הסיורים מיועדים לכל המשפחה, וצפויים להימשך כשלוש שעות. מן החברה להגנת הטבע נמסר שעל המטיילים להצטייד במים, כובע, ושקיות לאיסוף אשפה. עוד צויין כי המסלול חולי ואינו מתאים לעגלות ילדים.
