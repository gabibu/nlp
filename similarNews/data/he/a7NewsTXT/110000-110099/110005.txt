

כ-30 אלף איש עברו בסמוך לארונו של עזר ויצמן שהוצב בהיכל התרבות באור עקיבא. מוזמנים רבים הגיעו לטקס האשכבה שיחל בשעה 16:00 בהשתתפות הנשיא, רה"מ, ובני משפחה. הוא יובא למנוחות בשעה 17:30.

(תצלום: לע"מ)

היום (ג) מהשעה 07:30 ועד לשקיעת החמה, יורדו דגלי הלאום לחצי התורן: במשכן הנשיא, כנסת ישראל, משרד ראש הממשלה, בית המשפט העליון, המטה הכללי של צה"ל, המטה הארצי של משטרת ישראל ועיריית אור עקיבא.

ועדת השרים לטקסים וסמלים קבעה את סדרי הלוויתו של הנשיא השביעי של מדינת ישראל, עזר ויצמן: ארונו הוצב החל משעה תשע בבוקר ברחבת היכל התרבות העירוני באור עקיבא.

מוזמנים רבים הגיעו להיכל התרבות באור עקיבא לקראת טקס האשכבה שיתחיל בשעה 16:00. בין המגיעים, סגן הרמטכ"ל, דן חלוץ, חברי כנסת, שרים, שופטי בית המשפט העליון ואישים נוספים. כל משתתף קיבל סרט שחור-לבן אותו התבקשו לענוד על דש החולצה.

בטקס אשכבה בו ישאו דברים לזכרו נשיא המדינה משה קצב, ראש הממשלה, אריאל שרון, מפקד חיל האוויר דן חלוץ ובתו מיכל

מהמשטרה נמסר כי עד לשעה 14:00 עברו על פני ארונו של ויצמן שהוצב בהיכל התרבות באור עקיבא כ-30 אלף איש, שהגיעו לחלוק לו כבוד אחרון.

בשעה חמש יתחיל טקס ההלוויה במהלכו יונחו זרים ותינשא תפילת 'אל מלא רחמים'. טקס ההלוויה יישא גם אופי צבאי. וייצמן יקבר סמוך לבנו וכלתו שנהרגו בתאונת דרכים.

וייצמן, בן 81 במותו, היה הנשיא השביעי של מדינת ישראל. הוא נפטר אמש (א) בביתו שבקיסריה, סמוך לצאת החג בשעה 19:50 כשבני משפחתו לצידו. בתקופה האחרונה אושפז מספר פעמים בבית החולים רמב"ם בחיפה במחלקה לטיפול נמרץ נשימתי, בשל הידרדרות במצבו הבריאותי ורק לאחרונה שוחרר משם לאחר שהצליח לנשום בכוחות עצמו. אתמול בבוקר חלה הרעה במצבו עד לפטירתו לקראת צאת החג.

ראש הממשלה, אריאל שרון, פירסם הודעת אבל מיוחדת בעקבות מותו של הנשיא השביעי של מדינת ישראל, עזר וייצמן: "עזר הוא סמל ומופת של הצבר הישראלי. כל תחנה בחייו היא אבן מרכזית לבניין הארץ הזאת: באצ"ל, בהקמת חיל האויר, בהפיכתו לחוד החנית המצטיין של צה"ל, בניצחון המזהיר במלחמת ששת הימים, כשר ביטחון, כשותף מרכזי להסכם השלום עם מצרים וכנשיא שהיה אהוב על כל שכבות הציבור. עזר התבלט בנחישות, במנהיגות, באומץ לב ובחדות לשון. איבדתי היום מפקד וחבר קרוב. אני שולח את תנחומיי לראומה, מיכל ולבני המשפחה."

מלשכת נשיא המדינה נמסר: "נשיא המדינה מודיע בצער עמוק ובכאב על פטירתו של הנשיא ה-7 של מדינת ישראל האלוף במיל' עזר וייצמן. הנשיא לשעבר נפטר הערב עם צאת החג בשעה 19:50 לערך בביתו שבקיסריה כשכל בני משפחתו לצידו.

ויצמן, אחיינו של הנשיא הראשון של מדינת ישראל, חיים ויצמן, נולד בתל אביב וגדל בחיפה.
במהלך מלחמת העולם השנייה שירת כטייס בחיל האוויר הבריטי ולאחריה פעל בשורות האצ"ל באירופה. ויצמן היה בין מקימי חיל האוויר ואף עמד בראשו בין השנים 1958-1966. בין השנים 1966-1969, בתקופת ההמתנה ומלחמת ששת הימים, שימש ויצמן כראש אג"ם בצה"ל. הוא היה בין האלופים שלחצו על הממשלה לצאת למלחמה בתקופת ההמתנה שקדמה למלחמת ששת הימים ולאחריה התבטא בעד רעיון ארץ ישראל השלמה. במלחמת יום הכיפורים גויס כעוזר מיוחד לרמטכ"ל.

ב-1977 נבחר לכנסת ומונה לשר הביטחון בממשלתו הראשונה של מנחם בגין. משנת 1978 שינה ויצתמן את תפיסתו בכל הנוגע לרעיון "ארץ ישראל השלמה", קרא לקידום תהליך השלום עם מצרים ונעשה לחסיד של ויתורים נרחבים למען השגתו. ויצמן נמנה עם אדריכלי הסכמי קמפ-דיויד.

בשנת 1980 פרש מהממשלה בשל חילוקי דעות בינו לבין ראש הממשלה בגין וכעבור חודשים אחדים הצביע בכנסת נגד הממשלה, צעד שגרר את סילוקו מתנועת חרות.

לפני הבחירות בשנת 1984 הקים את תנועת "יחד", שזכתה רק בשלושה מנדטים והצטרפה לאחריהן למפלגת המערך בראשות שמעון פרס. הוא נבחר גם לכנסת ה-12 ומונה לשר המדע והטכנולוגיה וחבר הקבינט בממשלת האחדות הלאומית. בשנת 1989 הודח מהקבינט לשנה וחצי, לאחר משבר עם ראש הממשלה יצחק שמיר , סביב נושא המו"מ עם אש"ף.

ויצמן פרש מהכנסת בשנת 1992 על רקע היוזמה להריצו לנשיאות. הוא נבחר כמועמד מפלגת העבודה לתפקיד וכעבור חודשיים, במרץ 1993 לאחר התמודדות מול מועמד הליכוד דב שילנסקי, נבחר בכנסת לנשיא המדינה.

בשנת 1998 נבחר ויצמן לכהונה שניה (בהתמודדות מול שאול עמור ז"ל) אך לאחר שבשלהי שנת 1999 נחשף שקיבל במשך כעשור סכומי כסף גדולים מאיש העסקים אדוארד סרוסי מבלי שדיווח על כך לרשויות הוא נאלץ להתפטר. יש לציין כי שהפרקליטות החליטה שאין בסיס להעמדת ויצמן לדין בשל העובדה שלא דיווח על הכספים שקיבל, אך זאת בעיקר בגלל התיישנות.

ב-11 ביולי 2000 מסר ויצמן מכתב ההתפטרות ליו"ר הכנסת ואת שנותיו האחרונות העביר בביתו שבקיסריה, יחד עם אשתו ראומה.

למרות הזכות שישנה לויצמן להיקבר בחלקת גדולי האומה בהר הרצל, יחד עם נשיאי ישראל לדורותיהם בחר ויצמן להיקבר סמוך לקבריהם של בנו וכלתו, שנהרגו בתאונת דרכים לפני שנים רבות, בבית העלמין באור עקיבא. הלווייתו תיערך, ככל הנראה ביום ג'.

ויצמן שימש כמפקד השישי של חיל האויר, צילום: דובר צה"ל
