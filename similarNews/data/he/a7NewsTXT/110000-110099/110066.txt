

הנהלת בנק ישראל, בראשות מ"מ הנגיד, ד"ר מאיר סוקולר, הותירה את הריבית לחודש מאי ללא שינוי על רמה של 3.5%. זהו החודש השלישי ברציפות בו מ"מ הנגיד, מאיר סוקולר, מותיר את הריבית על כנה.
בהודעת בנק ישראל נאמר, כי החלטת בנק ישראל נובעת מבחינה קדימה של מכלול האינדיקטורים המלמדת שבנסיבות הקיימות רמת הריבית הנוכחית עקבית עם אינפלציה שנתית של 2%, שהיא מרכז יעד יציבות המחירים של הממשלה (שנקבע בין 1% ל-3% במונחים שנתיים).

אוריאל לין, נשיא איגוד לשכות המסחר, אומר בתגובה: "ההחלטה נכונה. בשלב זה כלל השיקולים אינם מצדיקים הפחתה נוספת של הריבית. אנו חייבים לנקוט בזהירות מיוחדת נוכח העובדה שפער הריביות בינינו לבין ארה"ב הוא 0.75% ושצפויות העלאות נוספות של הריבית בארה"ב".
