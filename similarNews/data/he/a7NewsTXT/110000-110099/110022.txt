

ברבע הראשון של 2005   חלה ירידה של 3% ביצוא ענף התכשיטים לעומת התקופה המקבילה אשתקד והסתכם בכ- 81.1 מיליון דולר. כך מסר יחיאל אסיה, מנכ"ל המכון הישראלי ליצוא ולשת"פ בין-לאומי.

למרות זאת, מעריך אסיה, כי יצוא ענף התכשיטים יגדל בשנת 2005 בכ- 7% - 10% ויסתכם בכ- 420 מיליוני דולרים.

מניתוח מכון היצוא המתבסס על נתוני התמ"ת מתברר, כי ביצוא תכשיטי זהב משובץ חלה ירידה של 6% ברבע הראשון של השנה והסתכם בכ- 26.5 מיליון דולר; ביצוא תכשיטי זהב חלה ירידה של 6% והסתכם בכ- 43.8 מיליון דולר; לעומת זאת ביצוא תכשיטי כסף חל בחודשים ינואר   מרץ 2005 גידול של 11% לעומת הרבע הראשון של 2004 והסתכם בכ- 37.7 מיליון דולר. כמו כן, נרשם גידול של 35% ביצוא תכשיטי אופנה והסתכם בכ- 7.1 מיליון דולר.

מנכ"ל מכון היצוא ציין, כי העלייה המרשימה ביצוא תכשיטי האופנה והכסף, מאפיינת מגמה כלל עולמית. פלח ענפי זה, השכיל לייחד ולמצב עצמו ביחס לפלחים מתחרים. הייחודיות נובעת משונות בעיצוב בעיבוד ובגימור, הניתנות לאפיון וזיהוי מובהק כמוצר ישראלי.

הוא הוסיף, כי תעשיית תכשיטי הזהב הישראלית מתקשה להתמודד מול ספקים זרים בהם שכר העבודה נמוך משמעותית. למרות זאת, יצואני תכשיטים מנסים לבדל עצמם בשרות טוב יותר - בהתאמה לשווקי היעד, ייצור לפי דרישות הלקוח, גמישות בתהליכי ייצור, קיצור טווחי זמן להזמנות, ותקשורת מהירה .

אסיה הדגיש, כי בשנת 2004 חל גידול של 10% ביצוא ענף התכשיטים לעומת השנה שקדמה לה והסתכם בכ- 385 מיליון דולר.

מנכ"ל מכון היצוא הוסיף, כי חל אשתקד גידול של כ- 5% במספר יצואני התכשיטים. כיום ישנם כ- 250 יצואנים בענף, מתוכם  כ- 200 חברות המייצאות כל אחת מ- 100 אלף דולר ויותר לשנה. מתוכן   50 חברות המייצאות כל אחת יותר מ- 1 מיליון דולר לשנה.

אסיה הוסיף, כי מכון היצוא מתכנן להשתתף השנה בכ- 9 תערוכות תכשיטים ברחבי העולם ולהוציא משלחות לארה"ב, לגרמניה, הודו ועוד.
