

שרת התקשורת, דליה איציק, חתמה אתמול על צו המאפשר שימוש חופשי לציבור הרחב בשירותי תקשורת אלחוטית אזרחית בתחום תדרים חדש, שנפתח לשימוש אזרחי ושפטור מרישוי.

מדובר בהקצאת תדרים בתחומי 5150 עד 5350 מה"ץ. זאת, בנוסף לתחום 2.4 גה"ץ - שנפתח לשימוש הציבור לפני כשנתיים, ושגם בו מאפשר הצו תנאים משופרים.

ממשרד התקשורת נמסר לכתבנו כי ההחלטה תאפשר לקדם פריסה מהירה של תקשורת רחבת סרט וכן שימוש במחשבים אישיים חדישים בתקשורת אלחוטית מתקדמת (טכנולוגיות WI-FI, LAN-W ודומיהן), בדומה למדינות המפותחות בעולם. עוד מציינים במשרד התקשורת כי פתיחת פס התדרים החדש, משלישה את כמות התדרים שעומדת לרשות הציבור, ומרחיבה את היכולת של חיבור מהיר בין מחשבים במקומות מתוחמים כגון: שדות תעופה, קניונים ובתי קפה, גם באזורים מרוחקים. זאת, ללא צורך בכבלים ובפריסה מסורבלת ויקרה.

שרת התקשורת, דליה איציק אומרת ש"הקצאת תחומי תדרים חדשים הינה תנאי מרכזי לפיתוח תחרות בתחום התקשורת ומהווה את אחד היעדים החשובים של משרד התקשורת".

תנאי השימוש והדרישות מהציוד שיופעל בתחום, נגזרו מהתקנים המקובלים באירופה ובארה"ב, תוך קביעת התאמות לתנאים בישראל. משרד התקשורת פועל בימים אלה לפרסום התקנים בציבור.
(ש)
