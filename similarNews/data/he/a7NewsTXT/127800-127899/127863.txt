

ראש הממשלה, אריאל שרון אמר היום "נפעל נגד הטרור ללא הפסקה ובצורה רחבה, עד למיגורו". שרון הוסיף "לצערי הרשות הפלשתינית לא נוקטת בשום צעד רציני למאבק בטרור, ואיננו מוכנים בשום אופן להמשכו".

ראש הממשלה, אריאל שרון אמר היום "נפעל נגד הטרור ללא הפסקה ובצורה רחבה, עד למיגורו". שרון הוסיף כי "לצערי הרשות הפלשתינית לא נוקטת בשום צעד רציני למאבק בטרור, ואיננו מוכנים בשום אופן להמשכו". הדברים נאמרו בתום פגישה עם שר החוץ של רוסיה, סרגיי לבארוב, העושה בימים אלו בישראל.

על פי החלטת הדרג המדיני ובהתאם להערכת המצב הוחלט על הטלת סגר כללי על שטחי יהודה, שומרון ורצועת עזה. בעקבות זאת נסגרו המעברים ארז וקרני ברצועת עזה. במהלך הסגר יורשה מעבר במקרים הומניטרים שיאושרו על ידי מנגנוני התאום.

חיל האוויר תקף הלילה שטח פתוח בצפון רצועת עזה, ששימש לשיגור רקטות קסאם. לפנות בוקר הותקפה דרך המובילה לעיירה בית חנון, גם היא בצפון הרצועה. ראש הממשלה, אריאל שרון, ושר הביטחון, שאול מופז, אישרו אמש לצה"ל לצאת למבצע צבאי נרחב בצפון השומרון ובצפון רצועת עזה, שצפוי להימשך כמה ימים.

אמש התקיימה הערכת מצב בלשכת הרמטכ"ל, בעקבות הפיגוע בחדרה. בישיבה הוחלט לפעול נגד תשתיות הטרור בעיקר נגד הג'יהאד. צה"ל יבודד את צפון השומרון, יאסור תנועת כלי רכב פרטיים באזור. כמו כן ייערכו מעצרים בעיקר בצפון השומרון. המלצה נוספת היא הריסת מבנים לא חוקיים ביו"ש שצה"ל נמנע עד עתה מלבצע בנימוק שיש להתחשב באוכלוסיה הפלשתינית.

עוד הוחלט לתקוף את האזורים מהם משוגרים טילי קסאם. בצה"ל נערכים לאפשרות לפעולה קרקעית בעזה.

השוק בחדרה ייסגר מחר בעקבות הפיגוע והוא יעבור שיפוץ ומיגון.

ח"כ אריה אלדד מהאיחוד הלאומי אמר בעקבות הפיגוע שבו נרצחו חמישה ונפצעו כ 30 בני אדם כי על רה"מ שרון ושר הביטחון שאול מופז להסיק מסקנות אישיות ולהתפטר מתפקידיהם. הם הבטיחו שהמצב הביטחוני ישתפר אחרי ההתנתקות, אמר אלדד.

אלדד ציין כי גם מפקד הג'יהאד ביו"ש שחוסל בשבת בטול כרם, לואיי סועדי, היה בעצם מחבל ששוחרר מהכלא על ידי הממשלה כיוון שלא היה לו דם על הידיים.

שר החקלאות ישראל כץ (ליכוד) אמר הערב בתגובה לפיגוע בחדרה כי ''חייבים להתנער מהאופוריה שאחזה בציבור לאחר ההתנתקות, ואסור לנו להתרגל לטרור אשר פוגע בכל שטחי ישראל''.

השר כץ הוסיף כי יש לייצר הרתעה אל מול רצועת עזה ויהודה ושומרון, ו'בומים על קוליים אינם התשובה'. השר כץ היה אחד מחמשת השרים שהצביעו בממשלה נגד ההתנתקות.

יו"ר סיעת המפד"ל, ח"כ שאול יהלום, אומר כי הפיגוע בחדרה מוכיח שאת בעיית הטרור ניתן לפתור רק במלחמה נחושה במקומות המסתור של הטרוריסטים. "מי שסומך על פתרון כמו גדר-האשליה מתפוצצת לו בפנים", אומר יהלום.

מועצת יש"ע הביעה צער על הנרצחים והנפגעים בפיגוע. "הוכח כי מי שבורח מהטרור הטרור רודף אחריו והבריחה מגוש קטיף ומצפון השומרון החזירה את מצב הביטחון שנים לאחור, תוך ניפוץ אשליית הגדר. רק מלחמה רציפה בטרור בבסיסיו תוביל לחיסולו ולשיפור מצב הביטחון".

ערוץ 1 דווח הערב כי שר הבטחון מופז קיבל בפגישתו עם הנשיא מוברק בביקורו במצרים 'אור ירוק' לפעול נגד ארגוני החמאס והג'יהאד.
