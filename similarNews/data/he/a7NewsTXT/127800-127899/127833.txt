

ח"כים ערכו אתמול בכנסת דיון חירום במצב המגורשים. מזכירי היישובים שנעקרו אמרו בדיון כי חייבים להוציא את המשפחות מבתי המלון. יו"ר הכנסת: פעם הליכוד הוביל מאבקים, כיום מצטרף ליוזמות של מפלגות אחרות.

חברי הכנסת קיימו אתמול דיון חירום בכנסת לקראת מושב החורף, בדיון השתתפו מזכירי הישובים שנעקרו מגוש קטיף ומהשומרון. בדיון העלו המשתתפים הצעות לפתרונות קבע למגורשים ולהערכות פרלמנטרית.

נציגי הישובים אמרו בדיון כי חייבים להוציא את המשפחות מבתי המלון. הם העלו טענות קשות ותיארו מציאות עגומה. הרב יגאל קמניצקי מנווה דקלים אמר כי אי אפשר לנהל חיי משפחה נורמליים בבית מלון כשכל אחד מבני המשפחה נמצא בחדר אחר ואין כלל פרטיות.

מזכיר הישוב גדיד, אמר בדיון "משרד החקלאות מסרב לתת קרקעות לחקלאות בדרום הארץ, וכן אינו מאפשר העסקת פועלים תאילנדיים לצורך הקמת משקים חקלאיים חדשים. איך אפשר להתחיל ככה?".

רפי סרי נציג ועד הישובים אמר כי קיים נתק בין רשויות הרווחה לבין המגורשים. בין היתר הדבר נובע מהפיזור של המגורשים ומחוסר מענה מתאים של הרשויות. "נאלצנו להקים רשות רווחה עצמאית על בסיס תרומות", אמר סרי.

חברי הכנסת החליטו לפעול במשותף ולהשתמש בכל הכלים הפרלמנטריים, תוך תיאום ביניהם כדי שהנושא לא ירד מסדר היום, עד למציאת פתרונות הולמים. חברי הכנסת החליטו להקים כוח פוליטי משותף שיחייב את הממשלה לדאוג לפתרון מיידי של המגורשים.

בדיון השתתפו חברי הכנסת מהאיחוד הלאומי וממפלגות נוספות. בין הח"כים שהשתתפו היו: איוב קרא, יאיר פרץ, יורי שטרן, עוזי לנדאו ומאיר פורוש .

בהמשך נפגש הפורום עם יו"ר הכנסת ח"כ רובי רבלין והגיש לו דו"ח על מחדלי הממשלה בטיפול במגורשים.

ח"כ אורי אריאל, יוזם הדיון אמר: "אנחנו רוצים לזרז ולייעל את הטיפול במגורשים. רק השבוע הודיעו בתי המלון כי ב-31 לאוקטובר יחויבו כל המגורשים לעזוב את בתי המלון כיוון שהממשלה לא העבירה כסף.אפילו לציוד שלהם במכולות הם לא יכולים להגיע. האנשים האלה עוברים סבל מדי יום, במושב החורף נעשה כל מה שאנחנו יכולים כדי לעשות לזה סוף."

יו"ר הכנסת, ח"כ ראובן רבלין אמר: "אנחנו רוצים ויכולים להתערב ולעשות כמיטב יכולתנו כדי להקל מהמצוקה של המגורשים. אני נמצא בקשר קבוע עם מנכ"ל משרד רוה"מ".

ריבלין הוסיף כי ביום ראשון יקיים רה"מ גיבוש עבור חברי הכנסת של הליכוד. "באותו זמן אני מתכוון להתגבש עם מגורשי הגוש ולערוך אצלם סיור. נוצר מצב אבסורדי בתנועת הליכוד: כולם היו מצטרפים אלינו למאבקים , פתאום אנו מוצאים את עצמנו מצטרפים לאחרים".
