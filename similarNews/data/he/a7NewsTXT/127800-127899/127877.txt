

נדחתה בקשת אוקראינית לקבל מעמד של עולה מכוח השבות עקב רישומה במולדתה כבתו של יהודי. היא נרשמה כ'בתו' של יהודי בעקבות נישואיו לאימה. היהודי נפרד מהאם ועלה ארצה, ה'בת' הגיעה כתיירת וביקשה מעמד עולה.

בג"ץ דחה בקשתה של אנה ברושצ'ור, אזרחית אוקראינית לא יהודיה, לקבלת מעמד של עולה חדשה עפ"י חוק השבות. ברושצ'ור נרשמה באוקראינה כבת של יהודי שנישא לאימה. שופטי בג"ץ קבעו כי רישום בתעודת אבהות, שאינו מבוסס על קשר הורות אמיתי, אלא נועד מלכתחילה 'לצרכים אחרים של הנוגעים בדבר', לא יניב תוצאה של רכישת מעמד מכוח שבות.

כתבתנו רותי אברהם מוסרת כי אמה של העותרת, לא יהודיה, נישאה באוקראינה ליהודי, ולבקשתה רשם הבעל את בתה כבתו. זמן מה לאחר מכן נפרד האיש מאם העותרת ועלה ארצה. הקשר בין האיש לבין האם ובתה נותק לגמרי. בשנת 2002 הגיעה העותרת ארצה כתיירת והגישה בקשה לקבל מעמד של עולה מכוח השבות.

השופטים: ברק בייניש ופרוקצ'ה דחו את העתירה. בהחלטה נכתב כי אדם יכול להחזיק בתעודה שאביו יהודי משום שאותו אדם הסכים להרשם כאביו ויחד עם זאת לא להיחשב 'ילד' לענין סעיף 4א בחוק השבות "אם מתברר שהרישום אינו תואם למציאות".

"רישום אבהות לא יהפוך אדם ל'ילד' כמשמעו בסעיף 4א לחוק השבות אם יסתבר כי הרישום אינו משקף את מצב הדברים לאמיתו, כשם שקשר פורמלי של נישואין לא יהפוך אדם ל'בן זוג' כמשמעו בסעיף, אם יסתבר כי מדובר בנישואים פיקטיביים".

השופטים מוסיפים עוד כי רישום בתעודת אבהות שאינו מבוסס על קשר הורות אמיתי אלא 'נועד מלכתחילה לצרכים אחרים של הנוגעים בדבר', לא יניב תוצאה של רכישת מעמד מכוח השבות. סעיף 4 א נועד לסלול דרך לקבלת מעמד בישראל אך ורק לילד 'אמיתי' של יהודי. "הענקת מעמד מכוח שבות לאדם שאינו בן משפחה אמיתי של יהודי   גם אם מחזיק הוא ברישום פורמלי כזה   אינה עולה בקנה אחד עם תכליתו של החוק".
