

שמות 5 הנרצחים בפיגוע בחדרה: מיכאל קויפמן הי"ד בן 68 מחדרה, סביחה ניסים הי"ד בת 66 ממושב אחיטוב, יעקב רחמני הי"ד בן 68 מחדרה, פרחיה מכלוף הי"ד בת 53 מחדרה וג'מיל קעדן בן 68 מבקה אל גרביה. וידאו.

היום יובאו למנוחות חמשת נרצחי הפיגוע אתמול, יעקב רחמני הי"ד בן 68 יובא היום למנוחות בשעה 16:00 אחר הצהרים בבית העלמין החדש בחדרה, ג'מיל קעדן בן 68 מבקה אל גרביה יובא היום למנוחות בשעות הצהריים בבקה אל גרביה.

מיכאל קויפמן הי"ד בן 68 מחדרה יובא למנוחות היום בשעה 14:00 בעירו, סביחה ניסים הי"ד בת 66 ממושב אחיטוב תובא היום למנוחות בשעה 15:00 במושב, פרחיה מכלוף הי"ד בת 53 מחדרה תובא היום למנוחות בשעה 15:00 בעירה.

בעקבות הפיגוע ולאור 44 התראות לפיגועים הוגברה הכוננות ברחבי הארץ.

שר הבטחון מופז התייחס היום עם שובו מפגישה עם נשיא מצרים מוברק, לפיגוע בחדרה, ואמר כי הזהיר את מוברק שהג'יהאד והחמאס מתכננים לבצע פיגועים. מופז הוסיף כי ייעשה "כל הדרוש כדי להגן על אזרחי ישראל".

ח"כ אפי איתם אמר בתגובה לפיגוע כי "ההתנתקות הפיחה רוח חיים בארגוני הטרור והחזירה את המתאבדים ללב ערי ישראל, כפי שהסכמי אוסלו הובילו למאות הרוגים ופצועים לאחר תקופה של שקט". עוד מוסיף איתם בתגובתו כי "ממשלת שרון צועדת בדרכה של ממשלת אוסלו אל תהום בטחונית בעיניים פקוחות".

כתבת הטלויזיה באדיבות INN TV







אחר הצהרים נשמע בשוק העירוני בחדרה קול פיצוץ עז. כתבנו קובי פינקלר דיווח כי את הפיגוע ביצע מחבל מתאבד של הג'יהאד האיסלמי. עפ"י דיווח המשטרה עמד המחבל בתור לדוכן פלאפל, וכשנאספו מספר רב של ממתינים הוא הפעיל את המטען והתפוצץ עימו.

ע"פ סיכום של מד"א: בפיגוע נפגעו 33 בני אדם, 5 נרצחו, 6 פצועים קשה ו-22 במצב קל.

הפצועים פונו לבתי החולים מאיר (פצוע אחד), לניאדו (שלושה קל), העמק (שלושה קל), רמב"ם (שנים קל), להלל יפה פונו 20 נפגעים, בהם הרוג אחד, 6 קשה, 13 קל.

צעיר בן 21 עם פציעת ראש פונה לבי"ח בלינסון להמשך טיפול ופצועה כבת 35 הועברה במסק לתל השומר.

מספרי החירום בבתי החולים: הלל יפה: 1255166, בי"ח לניאדו: 1255191 , בי"ח מאיר: 1255199.
קו החירום שמפעיל משרד הקליטה בשפות רוסית אמהרית אנגלית ועוד: 1255081010.

המשטרה פתחה בחקירת האירועים שקדמו לפיגוע. החשד הוא שכלי רכב בצבע לבן הוביל לשוק את המחבל שביצע את הפיגוע. המשטרה הגבירה את הכוננות בכל רחבי הערים בישראל עקב הפיגוע בחדרה. הוגברו המחסומים בכניסות לערים והוגברה הפעילות בקו התפר ובעוטף ירושלים. סגן השר אדרי אמר בזירת הפיגוע כי יש בידי מע' הבטחון התראות חמות על פיגועים נוספים באזורים ספציפיים.

ח"כ ניסן סלומיאנסקי מהמפד"ל אמר בתגובה לפיגוע: "עד מתי ימשכו הרולטה הרוסית ורצח ישראלים בדם קר, אבו מאזן מדבר על רגיעה מדומה והג'יאד האיסלמי חוגג, על שרון להילחם בטרור ולא לעסוק במינוי שרים חדשים לממשלתו, יש למצות את הדין עם החוליגאנים כי דמנו לא הפקר".

ח"כ גילה פינקלשטיין אמרה בתגובה "עוד לא עברו חודשיים מאז ברחנו מעזה וכבר מרכזי הערים מתפוצצים לשרון בפנים. שרון מוביל את ישראל לעידן טרור צפוי מראש. בעוד נחישותו מופנית כלפי מפוני גוש קטיף, רגישותו נשמרת בקנאות עבור אבו-מאזן."

סגן השר לביטחון פנים, יעקב אדרי, שהגיע למקום הפיגוע בחדרה, אמר לעיתונאים כי מערכת הביטחון צפתה שמרכז הכובד יעבור מעזה ליהודה ושומרון. לדבריו, "צה"ל פועל ויש כל יום מעצרים וזה בא למנוע את מה שקרה לצערנו היום. יש לנו עוד מאבק ארוך עם ארגוני הטרור".

בתגובה לפיגוע בחדרה ביטלה שרת התקשורת, דליה איציק, את פגישתה עם הממונה על התקשורת ברש"פ, סאברי סאיידם, שאמורה היתה להתקיים בתל-אביב. איציק הסבירה: "איננו יכולים לשבת ולדון עם ההנהגה הפלשתינית בענייני דיומא, בשעה שאזרחים ישראלים תמימים, נרצחים בידי פלשתינים. אנחנו מצפים מהרשות להתחיל לפעול, לפרוק את הארגונים הקיצוניים מנשקם ולמנוע ביצוע פיגועים נפשעים".

יו"ר המפד"ל, ח"כ זבולון אורלב, אומר בתגובה לפיגוע: "תושבי חדרה משלמים את מחיר הבריחה מגוש קטיף ואזרחי ישראל קוצרים בדם את זרעי הפורענות של ההתנתקות".

לדבריו, "הבריחה מגוש קטיף נתנה זריקת עידוד למחבלים וממשלת ישראל מוסיפה חטא על פשע כשהיא משליכה את יהבה על אבו מאזן וחבר מרעיו במקום לנהל מלחמת חורמה חסרת פשרות בטרור".

ח"כ יולי אדלשטיין (ליכוד) אמר בתגובה לפיגוע כי "אנשי הג'יהאד האיסלאמי קוצרים את פירות ההתנתקות".
