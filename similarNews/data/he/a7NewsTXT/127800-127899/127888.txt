

דובר גדודי חללי אלאקצה, הזרוע הצבאית של ה'פתח', כינה את פיגוע ההתאבדות בחדרה כ"תגובה טבעית" לחיסול ראש הזרוע הצבאית של הג'יהאד האסלאמי בידי ישראל.

מאת: יונתן דחוח הלוי

נציגים של ארבעה ארגוני טרור פלשתיניים ברצועת עזה כינסו מסיבת עיתונאים בה ברכו על פיגוע ההתאבדות שביצע פעיל הג'יהאד האסלאמי חסן אבו זיד בחדרה. הארגונים הם: הג'יהאד האסלאמי, גדודי חללי אל-אקצה, הזרוע הצבאית של ה'פתח', גדודי אחמד אבו ריש (פלג של ה'פתח') וועדות ההתנגדות העממית.

דובר גדודי חללי אל-אקצה הגדיר את הפיגוע כ"תגובה טבעית" לחיסולו של ראש הזרוע הצבאית של הג'יהאד האסלאמי בטולכרם לפני מספר ימים.

אבו מוג'אהיד, נציג הג'יהאד האסלאמי, ציין בדבריו, כי ארגונו "ימשיך לפעול בדרכם של החללים", כלומר בג'יהאד בלתי מתפשר נגד ישראל. "לא נתיר לישראל", הדגיש אבו מוג'אהיד, "לפעול באופן חד צדדי בגדה המערבית", ברומזו לפעילות סיכול הטרור של צה"ל שהביאה בתקופה האחרונה לפגיעה בפעילים בכירים בתשתית הטרור של הג'יהאד האסלאמי. הוא איים להגיב כל על פעולה של צה"ל נגד הפלשתינים באותה מידה, ובין היתר באמצעות שיגור רקטות לעבר ערים בישראל.

דובר גדודי אבו ריש, אמר במסיבת העיתונאים, כי כל הערים בישראל וההתנחלויות בגדה המערבית הן בבחינת "מטרות לגיטימיות" לארגונים הפלשתיניים. כל הדוברים הסכימו, כי הפעולה אינה צריכה להביך את הרשות הפלשתינית, אלא את שירותי הביטחון של ישראל שכשלו במאמציהם למנוע את הגעת המחבל המתאבד ליעדו.
