

שבועיים אחרי מתקפת הטרור על לונדון נשמעו פיצוצים ב-3 תחנות רכבת תחתית ובאוטובוס בעיר. כעת ידוע על אדם אחד שנפצע בפיצוצים ברכבת. בלייר: "כל מטרתם להפחיד אותנו".

שלוש תחנות רכבת תחתית במערב העיר - וורן סטריט, שפרד`ס בוש ואובאל - פונו לאחר שהתקבלו דיווחים על פיצוצים ועשן. בתקשורת האנגלית מדווחים כי כוחות הבטחון נפרסים במקומות בעיר בעקבות החשש לפיצוצים נוספים. משטרת בריטניה מדווחת כי בן אדם אחד נפצע בתחנת ''וורן סטריט'' בלונדון. עדיין לא ידוע חומרת מצבו.

עדי ראייה דיווחו על פיצוצים שנשמעו, ועל דמות חשודה שנראתה במקום. רשת התקשורת הבריטית 'סקאי' מוסרת מפי מקור משטרתי כי מדובר בנפצים בלבד.

ראש ממשלת בריטניה טוני בלייר אמר לעיתונאים: "אנחנו יודעים למה הם עושים את הדברים - כל מטרתם להפחיד אותנו. למרבה המזל במקרה הזה כנראה אין נפגעים. עלינו לפעול במתינות".

הפיצוצים אירעו כאמור שבועיים לאחר מתקפת הטרור בעיר שבה נהרגו לפחות 55 בני אדם. "הארגון החשאי של אל-קאעדה באירופה" קיבל אז אחריות על הפיגועים.
