

בחודש שעבר ערך השב"כ תרגיל נסיון התנקשות של בחיי ראש הממשלה, באמפיתיאטרון בלטרון. הושתל בקהל "מתנקש פוטנציאלי" שזהותו נשמרה בסוד. היחידה לאבטחת אישים כשלה, והאדם שדימה את ראש הממשלה "נורה"

בחודש שעבר ערך שירות הביטחון הכללי תרגיל סימולציה שדימה נסיון התנקשות של יהודי בחיי ראש הממשלה, אריאל שרון בתרגיל, שהתקיים באמפיתיאטרון בלטרון, הושתל בקהל "מתנקש פוטנציאלי" שזהותו נשמרה בסוד לדברי משתתפים בתרגיל כשלה היחידה לאבטחת אישים, והאדם שדימה את ראש הממשלה "נורה" משרד ראש הממשלה: "הפרטים אינם מדויקים"


"למרות ההתרעות, ראש הממשלה 'נורה' על ידי מתנקש יהודי" - אלה התוצאות שהתקבלו בתרגיל סימולציה רחב היקף שערך בחודש שעבר שירות הביטחון הכללי באמפיתיאטרון בלטרון ואשר נחשף הבוקר במקומון 'ירושלים'.

לדברי משתתפים בתרגיל, בו השתתפו בכירי הארגון, לא הצליחו מאבטחיו של "ראש הממשלה" להגן עליו, והוא נפגע ידי מתנקש אלמוני, שנבחר לפני תחילת התרגיל וקיבל את המשימה לפגוע באיש שדימה את ראש הממשלה.


לנוכח העובדה כי בעבר הצליח מתנקש לרצוח ראש ממשלה, נערכים בשב"כ בכלל וביחידה לאבטחת אישים בפרט בצורה חסרת תקדים לסיכול האיומים. בעקבות ההערכות מבצע השב"כ תרגולות למאבטחיו ביחידה לאבטחת אישים כדי לבדוק את יכולתם לסכל פגיעה בראש הממשלה על ידי מתנקש.

על פי עדויות שהגיעו לעיתון "תל אביב" עולה כי בחודש שעבר ערכו בשב"כ תרגיל רחב היקף, בו היתה אמורה להיבחן אותה יכולת סיכול. על פי מתווה התרגיל, השב"כ היה אמור ללוות את ראש הממשלה תוך ידיעה כי קיים איום על חייו. האירוע בו אמור היה להתבצע נסיון הרצח נקבע באמפיתיאטרון במוזיאון השריון בלטרון ודימה כנס פתוח לקהל הרחב בנוכחותו של ראש הממשלה.
המקום שנבחר בלטרון הינו מודל מתאים מאוד מבחינת שירות הביטחון. המדובר באמפיתיאטרון גדול שבמרכזו במה, עליה עמד מי שגילם את ראש הממשלה כשהוא חשוף לקהל. מטרת התרגיל, כמובן, היא אבטחתו של ראש הממשלה במהלך האירוע והוצאתו בשלום לאחריו.

במסגרת התרגיל השתתפו עשרות מאנשי היחידה לאבטחת אישים, כ-20 שוטרי יס"מ ממחוז מרכז ועוד קציני בטיחות ממשרדי ממשלה שונים. חלק מהמשתתפים באירוע שימשו כאנשי האבטחה של "ראש הממשלה", וחלקם השתתפו כסטטיסטים היושבים באמפיתיאטרון כחשודים פוטנציאליים. את ראש הממשלה דימה אחד המשתתפים בתרגיל, בעוד שלשב"כ נמסר כי כביכול, התקבל מידע לפיו בתוך הקהל יושב "מתנקש" המעוניין לפגוע בו.

נקודת ההנחה של היחידה לאבטחת אישים בתרגיל, כך עולה, היתה שישנו איום רציני לגבי חייו של ראש הממשלה, בעוד שלמאבטחים שהקיפו אותו לא נאמר מי מבין הסטטיסטים הוא "המתנקש" הפוטנציאלי. זאת על מנת לנסות ולהשאיר את גורם ההפתעה בתרגיל ולדמות מצב אמיתי ככל האפשר. מלבד המשתתפים הפיזיים בתפקיד, גם עיניהם של בכירים משירות הביטחון השקיפו עליו מהצד.

אלא שהתרגיל של אנשי היחידה לאבטחת אישים התברר ככישלון. לדברי משתתפים בתרגיל, אותו "מתנקש" שהוחדר בתוך הקהל והיה מצויד ברובה לייזר הצליח בתוך ההמולה להגיע לקרבתו של ראש הממשלה המדומה ו"לירות" בו.

על פי גירסה אחת, ה"ירייה" פגעה ברגלו ובפלג גופו העליון של האיש המדמה את ראש הממשלה. על פי גירסה אחרת, הכדור "פגע" בברכו של האיש המדמה את ראש הממשלה וכן גם במאבטחו. כך או כך, אומרים משתתפים בתרגיל, עצם העובדה שה"ירייה" פגעה באיש המדמה את ראש הממשלה - היא הבעיה.

לטענת גורמים שנכחו במקום, התוצאות הקשות של התרגיל הפתיעו את הבכירים שנכחו בזירת הסימולציה בלטרון. בסיום התרגיל התקיימה הערכת מצב לגבי הטעויות שנעשו בו, תוך הפקת לקחים מהירה והטמעת השגיאות שהובילו לתוצאה הקשה.

"ראו את המבוכה על פניהם של אנשי השירות", מספר עד ראייה. "למרות ההתרעות ולמרות העובדה שנאמר בתחילת התרגיל כי יש סכנה שקיים בקהל מתנקש - האיש שדימה את ראש הממשלה נורה. זו בהחלט בעיה".
משתתף נוסף שנכח בתרגיל: "זה בעייתי מאוד, עצם זה שפגעו באיש שדימה את ראש הממשלה. כי זה כישלון של כל מעגלי האבטחה, שלא היו עירניים".

ברקע, כמובן, זוכרים היטב ביחידה לאבטחת אישים את ההתנקשויות בראש הממשלה יצחק רבין ז"ל ובשר רחבעם זאבי ז"ל. לאחר הדיונים והתחקירים שהתקיימו בשטח הוחלט לבצע תרגיל נוסף, זהה במאפייניו לתרגיל הקודם, לצורך הטמעת המסקנות. תוצאות התרגיל הנוסף אינן ידועות למקומון.

זמן קצר לאחרי התרגיל השתתף ראש הממשלה שרון בטקס הפתיחה של המכביה באיצטדיון רמת גן, בעל המאפיינים הדומים לאמפיתיאטרון בלטרון. לצורך הופעתו בטקס נבנה עבורו תא משוריין מזכוכית. לא מן הנמנע כי צעד זה בא בעקבות התרגיל בלטרון.

ממשרד ראש הממשלה, הממונה על שירות הביטחון הכללי, נמסר בתגובה למקומון כי "היחידה הממלכתית לאבטחת אישים מקיימת מאות תרגילים בשנה באתרים ובתרחישים שונים על מנת לשפר את כשירותה ומוכנותה הגבוהות. נציין כי הפרטים המופיעים אינם מדויקים".



