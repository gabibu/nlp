

בסיור שערך ראש הממשלה, אריאל שרון, בעיר אריאל בשומרון, אמר שרון כי יפעל לחיזוק העיר אריאל וגושי ההתיישבות. עוד רמז על כך שישראל תידרש לפנות יישובים נוספים.

"באתי לראות כיצד ניתן להרחיב את העיר ולחזק את הגוש, כפי שאני עושה בגושים אחרים. הגוש הזה יהיה לעולם חלק בלתי-נפרד ממדינת ישראל ובקשר טריטוריאלי רציף איתה", כך אמר ראש הממשלה, אריאל שרון, במהלך ביקורו בעיר אריאל שבשומרון.

בדבריו רמז כי תכניתו לעקור את היישובים היהודים בחבל עזה, וצפון השומרון, הם רק התחלה לעקירה נוספת של יישובים ברחבי יהודה ושומרון. שרון רמז בדבריו כי ישראל תידרש לפנות יישובים נוספים: "לא הצלחנו להגשים את כל החלום, רק חלק מהחלום, אך מה שהצלחנו הוא בעל חשיבות עליונה".

ראש העיר, רון נחמן, אמר לשרון: "החזון שלנו על ארץ ישראל נשבר, והיום נדרשת תקווה חדשה כדי לאחות את השברים".
