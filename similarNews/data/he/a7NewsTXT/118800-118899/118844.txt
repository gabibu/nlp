

בבוקר לאחר ההחלטה לסיים את הצעדה כדי שלא להתעמת עם כוחות הבטחון ולהמשיך לפעול נגד הגירוש בדרכים נוספות, אומר צביקי בר-חי מראשי יש"ע וקמב"ץ הצעדה: "כוחה של פצצת אטום הוא בקיומה ולא בהפעלתה, בהרתעה".

"ראו שיש לנו עוצמות שאותן אנחנו יכולים להפעיל כשאנחנו קובעים את היוזמה, את המקום ואת הזמן", אומר בר-חי בראיון לאמציה האיתן בערוץ 7.

לדבריו, המערכת המדינית ראתה שבמשך ימים, כל האימונים וההכנות לקראת ההתנתקות נפסקו, 20 אלף שוטרים וחיילים היו צריכים להתעסק עם המפגינים. כמו כן ראתה את הפוטנציאל של הרבבות שהגיעו לכפר מימון, כולל בואם של אנשים שמעולם לא הגיעו להפגנות. את הנחישות שבה לילה לילה הובילו נווטים את האנשים מנתיבות לכפר מימון. 'זה היה מהלך שמדינת ישראל והציבור בישראל חוו בפעם ראשונה, הם ראו נחישות ומסירות".

אמנם המאסה העיקרית לא הגיעה לגוש קטיף, הוא אומר 'אבל אני חושב שהצלחנו לשים השבוע את ראש הממשלה בפינה כאיש כוחני, אל מול עוצמות שמדינת ישראל לא ראתה כמוהן'. מאבק אינו צריך 'להתנהל על כל הקופה עפ"י תחושה אלא עפ"י שכל'. בבוקר הגיעו לכפר מימון ראש מועצת חבל עזה אבנר שמעוני ורבו של גוש קטיף הרב יגאל קמינצקי, והם אמרו כי לגוש קטיף הגיעו לא 300 איש אלא "מאה אלף". "הפעולה שביצענו פה בכפר מימון בשלושת ימים האחרונים, בביטוי הסימלי של הגעת החבורה פנימה אתמול, נתנה לאנשי גוש קטיף כוח להמשיך בעמידתם הגדולה".

בר-חי מוסיף כי ההחלטה לעצור באותה נקודה ולא לצאת תוך עימות ממתחם הכפר, התקבלה בין היתר לאור הערכה כי המשטרה אינה יכולה להרשות לעצמה שציבור המפגינים יצא מכפר מימון לאחר שהיתה הצלחה 'לכופף' אותה בהגעה לנתיבות ולכפר מימון. "אחרי שישבנו עם מפכ"ל המשטרה הבנו שמשטרת ישראל גם 'קיבלה הנחיות' וגם מרגישה פגועה. הם אמרו את זה, שהם אינם יכולים להרשות לעצמם שהציבור שלנו יצא מכפר מימון".

יחד עם זאת, אנחנו לא חוזרים הביתה, אלא ממשיכים הוא מדגיש. כל לילה נשלח תגבורות לגוש קטיף. נתנו הנחיות שמיום שני יעסוק המטה המבצעי בהובלת אנשים לגוש קטיף ומצד שני 'אנחנו מכינים מהלך'.

אנחנו בעיצומו של מאבק, הוא מוסיף, "של 'דרך מול דרך'. אמרתי לבני כשהלכנו בדרך מנתיבות שכאשר הייתי אני בן 18 והלכנו לסבסטיה, היינו אולי 2000 איש והיום אנחנו הולכים לכפר מימון, עשרות אלפי איש. והבן הזה הלילה הגיע לכפר דרום. אנחנו נאבקים מול מלחמת מאסף של דור שהקים את המדינה ואיבד את הדרך ושאריק שרון הוא הסמל שלה, ואנחנו ננצח אותו לא בגלל שיש לנו יותר כוח. הוא יותר כוחני מכולנו, אלא בגלל הרוח שלנו".

בר-חי אומר כי יש לשים לב, צעדת ההתחברות והשהייה בכפר מימון הצליחה לאחד גורמים ששנים לא עבדו ביחד. "אפשר לומר שהציונות הלאומית הדתית חזרה לעבוד ביחד וזה כוחות עצומים. מי שראה את מגוון ראשי הציבור הישיבות ראשי ישיבות ותלמידיהם מבין שיש כאן עוצמה אדירה של רוח, והרוח הזו תנצח".

הראיון המשודר
