

"מי שמקבל פקודה לשים מחסומים נגד יהודים ולחלל שבת, שיסרב פקודה. השלטון צריך להזהר במעשיו. משתמשים בצבא למטרות שאינן צבאיות, כהטלת מצור על ישוב יהודי", אומר הרב רא"ם הכהן

הרב רא"ם הכהן ראש ישיבת עתניאל ורב הישוב, אומר כי "מי שמקבל פקודה לשים מחסומים נגד יהודים ולחלל שבת, שיסרב פקודה". בראיון לאמציה האיתן בערוץ 7 מתייחס הרב הכהן לחילולי השבת "החמורים" כלשונו שנעשו בשבת שעברה בנושא המחסומים.

"היתה לדבריו פקודה ברורה שאסור לחלל שבת בנושאים אלה, ומג"ד בחטיבה 35 'עבר על הפקודות', והרמטכ"ל חלוץ הבטיח שאותו מג"ד יישפט. הצבא כולו צריך לשמור על ההלכה", מדגיש הרב הכהן.

ראשי מועצת יש"ע והמארגנים הודיעו שלא תהיה שום פעילות הקשורה להתנתקות בשבת לא על ידי שומרי מצוות ולא על ידי אלו שאינם שומרי מצוות, כתולדה מכך, הלכתית אין היתר לחלל שבת. "אין רב בישראל שיתיר לחלל שבת עבור מחסומים שימנעו הגעת יהודים. זה אינו עומד לדיון וזה פשוט. מי שיקבל פקודה לשים מחסומים נגד יהודים ולחלל שבת שיסרב פקודה. זה על דעת כל רבני ישראל ומי שאומר אחרת אינו בגדר רב".

הרב הכהן מציין כי השבוע נפגש עם הרמטכ"ל חלוץ, ו"הבהרתי לו שהוא קובע מה פיקוח נפש ומה לא, אבל לא כל דבר מבצעי הוא פיקוח נפש. יש דברים של שיגרה מבצעית שאינם פיקוח נפש, ובשבת אין לדבר היתר. חילול שבת הוא רק במקרה של פיקוח נפש וספק פיקוח נפש, אפילו ספק רחוק, אבל לא בדברים אחרים. מחסום שאין לו צורך בטחוני לא יהיה".

הוא מוסיף, כי אם יש צורך לשמור על ציוד במחסום, החיילים יכולים להשאר שם כל השבת ולשמור את ההלכה בצמוד למחסום אך לא לתפעל אותו. "שמירה על האתר מותרת, תפעולו, ונסיעה אליו, אסורים באופן מוחלט".

צריך להזהר מלקרוע את הצבא אך "גם השלטון צריך להזהר במעשיו. דרושה רגישות יתרה והמפקדים בשטח קיבלו פקודות ברורות להבין את צרכי החיילים בשטח".

אני מודאג, מוסיף הרב הכהן, לא ממה שקורה לחיילים, אלא מהמציאות שבה עוקרים יהודים מארצם, עושים בצבא שימוש למטרות שאינן צבאיות כמו להטיל מצור על ישוב יהודי בקו הירוק 'הגם שלי אין קו ירוק'. מדובר בבעיות מוסריות וערכיות ממדרגה ראשונה, והן מדאיגות.

הראיון המשודר

חיילים הודיעו היום שיסרבו לחלל את השבת

חיילים המועסקים בשמירה סביב גוש קטיף, שמירה שתפקידה המוצהר הוא להגן מפני מסתננים יהודים, הודיעו כי בשבת לא ישתתפו בפעילות הזאת ואין היתר לכך.

כבר בשבת שעברה הודיעו חיילים שומרי מצוות שלא יחללו את השבת לצורך משימה של הקמת מחסומים והם הועברו למקומות אחרים. לערוץ 7 נודע כי גם בשבת הקרובה צפוייה פעילות דומה נגד 'מסתננים יהודים' שמתכננים להיכנס אל תוך גוש קטיף.

חיילים מישיבת שדרות הודיעו הבוקר למפקדיהם שלא יקחו חלק בחילולי שבת. חיילים אחרים אמרו כי נאמר להם ע"י המפקדים שהמשימה כרוכה ב"פיקוח נפש" ולכן יבצעו את המשימה בגלל האמון במערכת הצבאית.

כתבנו מזכיר כי קודם לשבת הקודמת פורסמה קריאה של הרבנים הראשיים לשעבר בה נאמר כי "אין להשתתף בסגירת וחסימת כביש גוש קטיף בפני יהודים וכל שכן שחס וחלילה אין לחלל שבת למטרה זו".

גם כתב עיתון "משפחה" חשף חילולי שבת במחסום כיסופים. הכתב תיעד במצלמתו שטח שהיה חצי שעה לפני כניסת השבת ללא גדרות, חצי שעה לאחר צאת השבת היה מגודר. אנשי יחידת ההנדסה של פיקוד דרום עבדו בשבת האחרונה במטרה לבצע גידור בחניון כיסופים, במקום שבו בודקים את המבקשים להיכנס לתוך גוש קטיף. אנשים ששהו במחאה המחאה סיפרו כי החיילים עבדו על גידור השטח במשך כל השבת כולה.

בתוך כך, חיילים מיחידות שונות מביעים תרעומת קשה על הצבא שהקפיץ אותם בתחילת השבוע לדרום באמתלה של היערכות לפעילות צבאית בחאן חונס. "לדעתנו כל המבצע הזה נולד רק בשביל להקפיץ אותנו לדרום. מרגישים כי המבצע כאילו לחאן יונס לא תוכנן להתבצע בפועל אלא לגרום כדי להביא את החיילים דרומה. חלקם אמרו שלא היו מסכימים לרדת", סיפרו חיילים מגבעתי ומהנדסה.
