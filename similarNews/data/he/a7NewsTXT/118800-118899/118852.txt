

השיחות לתיאום תכנית ההתנתקות עם הפלסטינים יחודשו. כך הוחלט אמש בהערכת מצב שקיים שר הביטחון שאול מופז. מזכירת המדינה האמריקנית בפגישה עם שר החוץ: "משוכנעת ברצון הורים פלסטינים להנחיל שלווה לילדיהם".

במערכת הביטחון הוחלט באופן עקרוני לחדש את התיאום עם הפלסטינים לקראת הנסיגה הישראלית מחבל עזה וגוש קטיף. התיאום בין הצדדים הופסק לאחר הפיגוע בנתניה בשבוע שעבר.

מזכירת המדינה האמריקנית, קונדליזה רייס, אמרה אמש לאחר פגישתה עם שר החוץ, סילבן שלום, כי על סדר יומה נמצאים ניסיונות הצדדים למגר את הטרור. "אדון בצורך להתנגד לכל ניסיונות הטרור להרוס את התקווה עבור העם הפלשתיני וכן עבור העם הישראלי".

רייס אמרה: "אעודד את הפלסטינים להמשיך ולהיאבק בטרור כי אני משוכנעת ברצונם של הורים וסבים פלסטינים להנחיל שקט ושלווה לילדיהם בדיוק כפי שהורים ישראלים רוצים לעשות זאת".
