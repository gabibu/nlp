

המשרד לקליטת העלייה יכלול את קריית ביאליק בפיילוט ניסיוני להפניית עולים לקורסי הכשרה מקצועית בשוק החופשי. כך סוכם בפגישת עבודה בעיר בהשתתפות קובי יאלוביץ, יועץ בכיר לשרה לקליטת העלייה וסגני ראש העיר, אלי דוקורסקי ומשה פנחס.

בפגישה סוכם, כי כל עולה חדש הנמצא בעיר עד 3 שנים יוכל להירשם לקורס הכשרה מקצועי, במכון פרטי שייבדקו ויאושרו על ידי המשרד לקליטת עליה (כדי למנוע הונאה כספית של העולים).

עד כה הוגבלו העולים החדשים לקורסי הכשרה מקצועית שיזם המשרד לקליטת העלייה, כאשר היצע הקורסים היה מוגבל. יאלוביץ, שאליו הצטרפו לפגישה מנהל מחוז חיפה, משה הראל ומנהלת לשכת המפרץ, לאה הרפז, מסר, כי גובה משרדו ישתתף בהכשרת העולים בקריית ביאליק בסכום שלא יעלה על 8,000 שקל לעולה חדש כאשר העולה ישתתף ב- 20% מעלות ההכשרה.

בעקבות בקשתם של סגני ראש העיר, אלי דוקורסקי ומשה פנחס סוכם, כי המשרד לקליטת העלייה יממן למעסיקים בתחום העירייה, למשך שישה חודשים העסקת עולים חדשים, הנמצאים בארץ עד 10 שנים בארץ,שכר בגובה 50% משכר המינימום, תוך התחייבות המעסיק להמשך העסקה של שישה חודשים נוספים לפחות.

