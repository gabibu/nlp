

בתום מו"מ ממושך הגיע מזוז היועמ"ש לסיכום עם פרקליטו עמרי שרון באשר לסעיפי האישום. מזוז לא מתכוון לוותר על עונש מאסר.

על פי הדיווח בערוץ 10, חלק מסעיפי האישום יימחקו ועסקת הטיעון תיחתם בשבוע הבא ולאחריה יסכים שרון הבן להסרת חסינותו. עסקת הטיעון המתגבשת בין בנו של ראש הממשלה, ח"כ עמרי שרון, לפרקליטות המדינה, אינה כוללת עונש מוסכם.

עמרי שרון יואשם בעבירות לפי חוק מימון מפלגות וחוק העונשין. כחלק מעסקת הטיעון המתרקמת צפוי שרון להודות באישומים נגדו, ולבקש מוועדת הכנסת להסיר את חסינותו.

הפרקליטות תדרוש מבית המשפט לגזור על שרון הבן תשעה חודשי מאסר בפועל ואילו פרקליטיו של עמרי יבקשו להסתפק בעונש שלכל היותר יסתכם בשישה חודשי מאסר שיומרו בעבודות שירות.
