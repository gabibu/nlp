

הפרקליטות הצבאית החליטה לראשונה להגיש כתב אישום נגד קצין בצה"ל שסירב לקחת חלק במשימות הגירוש. משפטו יתקיים בבית הדין של פיקוד דרום.

הפרקליטות הגישה לבית הדין הצבאי של פיקוד דרום אישום נגד סרן בקבע שסירב להשתתף בחסימה בכפר מימון. הקצין, סרן בוריס אלברט, המשרת באגף הטכנולוגיה והלוגיסטיקה, יואשם בעבירה של סירוב לקיים פקודה. הוא עצור זה יומיים.

היום נערך לסרן רוברט שימוע אצל פרקליטת פיקוד הדרום, בו סניגוריו הציגו טיעונים נגד הגשת כתב אישום פלילי בעניינו.

בתוך כך, לערוץ 7 הגיעו דיווחים נוספים על חיילים שסירבו לציית למפקדיהם בהוראות הקשורות לתוכנית הגירוש. טירון מגבעתי ששהה כל הלילה במארבים במטרה לתפיסת 'מסתננים' יהודים לגוש קטיף הודיע עם שחר למפקדיו ש'נשבר לו' והוא מסרב פקודה. הוא כרגע מועמד למשפט.

אמש דיווחנו כי שבעה חיילים מגדוד "לביא", נשפטו בגין סירוב פקודה. חייל אחד נדון ל-28 ימי מאסר בפועל, חמישה חיילים ל-24 ימים והחייל השביעי - לשבועיים.
