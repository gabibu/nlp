

'המטה המשותף' מגלה כי רבים הצליחו, למרות המצור הצבאי להצטרף לישובי גוש קטיף. "לידיעתכם, רבים מאוד הצליחו להגיע לגוש קטיף על פי התכנית ולהצטרף לאחינו הנצורים. יתכן שאף אתם עצמכם תצאו לשם בקרוב".

החיילים שישתתפו באופן פיזי בגירוש ויציאו את התושבים מבתיהם, המכונים המעגל הראשון והשני, יגיעו לאופקים לתדרוכים לקראת מעשה הגירוש. צה"ל שכר ממשרד החינוך, את כל בתי הספר בעיר ע"ע לשכן בהם את חיילי הגירוש, ולהטיף להם בכיתות אלו במה שמכונה "ההכנה המנטלית".

עקב כך מתוכנן להתקיים באופקים 'מחנה קיץ כתום' מוסדר עם לינה ואוכל שיוקדש לפעילות סביב החיילים, חלוקת חומרי הסברה, שלטים וכו'.

בקריאת המטה המשותף נאמר כי "אירועי השבוע החולף הוכיחו שהמושג "מסירות נפש" ברוך השם עדיין קיים ובמלוא עוצמתו, הרוח גברה על החומר והוכיחה שהיא עוד מפעמת בלבו של עם ישראל. "בנערינו ובזקננו נלך" היתה לא רק סיסמא כי אם מציאות נפלאה ומוחשית והיא נסכה בכולנו תקווה עזה להמשך הדרך. עם כמות שכזו ואיכות שכזו נוכל לעצור בעזרת ה' כל נסיון לגרש יהודים מבתיהם.

מסתבר שעוז רוחם ואצילותם של תושבי גוש קטיף וצפון השומרון הצליחו "להדביק" את כולנו ועשרות האלפים שעזבו את בתיהם הציפו את הדרכים בנחשול של אמונה ונחישות תוך איפוק וריסון אשר היו למופת בעיני החיילים והשוטרים. ללא ספק יהיה להם קשה מאוד לציית בעתיד לפקודת גירוש לאחר שהם ראו את המראות הללו.

האיפוק והדמעות שראינו אצל השוטרים והחיילים, מעידים כי משהו נסדק שם. הם לא יוכלו לעמוד מול העוצמות שלנו. עוד נכונו לנו מאבקים לא קלים בשבועות הבאים, אך דומה כי לאחר מאורעות השבוע האחרון, קבלנו 'זריקת מרץ' אשר תגביר ותחזק את נחישותנו וכח עמידתנו עד למיגור תכנית הגירוש אי"ה".

המטה המשותף קרא לכל אוהדיו "בואו והצטרפו גם אתם ל'מחנה הכתום' באופקים, כדי שניתן יהיה להפגש עם כמה שיותר חיילים וכדי שהתופעה תהיה בולטת".

המטה אף מגלה בהודעתו, כי רבים הצליחו, למרות הסגר והמצור הצבאי להצטרף לישובי גוש קטיף. "לידיעתכם, רבים מאוד הצליחו ב"ה להגיע לגוש קטיף על פי התכנית ולהצטרף לאחינו הנצורים. הואיל ואין הברכה שורה אלא על דבר הסמוי מן העין, לא נפרט לאן הגיעו וכו', מה גם שרבים נמצאים עוד בדרכם לשם ויתכן שאף אתם עצמכם תצאו לשם בקרוב. כמו כן כבר בשבוע הבא יחלו פעולות מאורגנות לצליחה אל היישובים הנצורים.

עקב זרם האורחים שמגיע לגוש קטיף, בימים אלו נפתח מטה לאירוח בנווה דקלים שמטפל באורחים. המטה נותן מענה בתחום הארוחות, הלינה והתעסוקה. המטה פתח מרכז מידע בכיכר ליד המרכז המסחרי בנווה דקלים בו נקלטים האורחים ומופנים למקומות שונים. ניתן לקנות במרכז המידע תלושים לארוחות חמות וכן נעשית בו עבודה לשדך בין משפחות הרוצות לארח למשפחות הרוצות להתארח.

כמו כן משובצים האורחים בעזרה בגוש בעבודות שונות וכן נעשות קייטנות וביביסיטרים לילדי האורחים. ניתן לפנות למוקד בכל שאלה ובעיה.

מספרי הטלפון של המוקד: 054-6845667, 08-6845667.

המטה מארגן לצורך ה'מחנה הכתום' באופקים הסעה חינם מבנייני האומה בירושלים ביום ראשון הקרוב (י"ז בתמוז), אך מבקש ללהביא שק-שינה ו-6 ש"ח בלבד ליום להשתתפות בהוצאות האוכל. ההרשמה להסעות בטלפון: 052-5802482.

