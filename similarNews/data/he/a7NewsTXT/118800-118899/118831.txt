

ח"כ אדלשטיין, מנאמני הליכוד, סבור כי אם רבע מיליון בני אדם ילכו בכבישי הארץ, התכנית לא תוכל להתבצע מסיבות טכניות וללא אלימות. השר אולמרט חושש מהמחאה הצפוייה וקורא להקדים את הפינוי.

ח"כ יולי אדלשטיין, מנאמני הליכוד, התייחס למאבק בגירוש היהודים מגוש קטיף ואמר כי במידה ורבע מיליון בני אדם ילכו בכבישי הארץ, התכנית לא תוכל להתבצע מסיבות טכניות וללא אלימות.
"אם בחודש שנותר אנשים יפעלו נכון וללא הפעלת אלימות ניתן עדיין לעצור את התכנית הזאת", אמר אדלשטיין ביומן ערוץ 7.

אדלשטיין סיפר כי כשעלה על הדוכן בכנסת בהצבעה שהתקיימה השבוע על דחיית ההתנתקות שטח בפני חברי הכנסת את כל הטיעונים ההגיוניים וההומאניים למה ראוי לדחות את התכנית אך כל חברי הכנסת הרימו את ידיהם על פי עמדותיהם המקוריות מבלי שהתייחסו כלל לדבריו.

עוד התייחס לשר האוצר, בנימין נתניהו, אשר נעדר מן ההצבעה וספג על כך ביקורת מאישים שונים ואמר כי מעשהו של נתניהו היה יותר טוב מאשר להגיע להצבעה ולהצביע נגד הדחייה בניגוד למצפונך ודעתך, כשם שעשו שרי ליכוד אחרים.

הראיון המשודר

השר אולמרט: להקדים את הפינוי
סגן רה"מ ושר התמ"ת אומר כי כיון שתקופת המעבר עד לנסיגה, "מנוצלת להפגנות ולשיבוש החיים במדינה", יש לשקול להקדים את הנסיגה.
כך מדווח ה BBC שמציין כי בפגישה שתתקיים ביום ו' עם מזכירת המדינה קונדוליסה רייס, ידונו בהקדמת הנסיגה.

אולמרט אמר כי המפגינים גרמו ל'שינוי גישה' וכי יש לשקול את הקדמת הפינוי "כדי למנוע עוד עימותים עם המתנחלים". הוא לא אמר למתי יוקדם הפינוי, שנועד לאמצע אוגוסט, אך הוסיף כי בעקבות הפגנות הימים האחרונים הוא מעדיף "נסיגה מהירה יותר".

ה BBC מציין כי התאריך המקורי היה 22 ביולי אך הוא נדחה מאחר שהוא חל ב 3 השבועות 'תקופת אבל יהודית'. יחד עם זאת, הפרשנים ציינו כי הדחיה נובעת מהעובדה שההיערכות לנסיגה נמשכת יותר מכפי שתוכנן.
