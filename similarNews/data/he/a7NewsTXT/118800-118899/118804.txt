

באחת מפגישות המשא ומתן שנערכו אתמול בשעות הערב בין ראשי מועצת יש"ע למפקדי המשטרה הבכירים ציין מפקד המחוז הדרומי, ניצב אורי בר-לב, כי כוחותיו עשויים להשתמש בנשק.


שנים ממשתתפי הפגישה, זאב חבר (זמביש) והרב ארציאל מקדומים ביקשו הבהרות לאיום המרומז שיצא מפיו של מפקד המחוז הדרומי ובר-לב ענה כי "אנחנו יודעים על התכניות של הפעילים שלכם לחתוך את הגדרות עם קאטרים ומאחר ואנחנו לא יודעים מה עוד מתוכנן נערכנו עם נשק במעגלים הרחוקים יותר של כוחות המשטרה".

בשיחה עם כתבנו קובי סלע אישר זאב חבר אך טען כי לא שמע את הניסוח הנזכר אבל אחד מחברי מועצת ישע (ככל הנראה הרב ארציאל, ק"ס) שמע את הדברים.

יתכן כי איום זה הוא האיום אותו הזכירה יו"ר מועצת קדומים, דניאלה וייס, שבראיון לערוץ 7 קבלה על איבוד המומנטום שנוצר בכפר מימון. לדבריה, נבהלו ראשי מועצת יש"ע מאיומים שהושמעו על ידי אנשי המשטרה ועל כן הודיעו על הפסקת הצעדה.

פעילים בכפר מימון מביעים התמרמרות על פיזור הצעדה
בתוך כך, פעילים עוזבים את כפר מימון גם בשעה זו הביעו אכזבה על פיזור רבבות האנשים שנכפה על ידי מועצת יש"ע. "כל כלי התקשורת מציינים שהחיילים והשוטרים היו מותשים והביעו ספק ביכולתם לעמוד מול מסת המתיישבים בשלב הקריטי הזה מועצת יש"ע התקפלה", אמרו.

בכיר במועצת יש"ע אמר לכתבנו שלמרות האכזבה, ברגע האמת ציבור הרבבות ישוב וינסה להגיע לגוש קטיף.
