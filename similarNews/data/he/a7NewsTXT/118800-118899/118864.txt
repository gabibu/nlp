

"לכל משפחה נביא שתי מכולות לפינוי הציוד. מה שלא תקחו בעצמכם ולא ייכנס לשתי המכולות הללו, יישאר בשטח ולא נפנה אותו", כך אמר ראש מטה פיקוד הדרום, תא"ל גיא צור, בפגישה עם חברי מזכירות מושב נצר-חזני.

כתבנו חגי הוברמן מספר כי צור, שהוזמן בידי התושבים, הגיע ביום שלישי עם קצינים מפיקוד העורף. "בפינוי נבוא לקחת אתכם, ואח"כ נביא חיילים שיקחו לכם את הציוד", אמר צור לתושבים, "החיילים יארזו את כל הציוד והמטלטלים שיימצאו על הרצפה. לכל משפחה יוקצו שתי מכולות. מה שלא ייכנס למכולות לא יפונה ויישאר בשטח. מזגנים, למשל, לא נפרק. גם לא נוריד תמונות שתשאירו על הקירות".

כאן התפרץ כלפיו חבר המושב בני יפת, שבנו איתמר ז"ל נרצח בפיגוע: "כדאי באמת שאת התמונה של הבן שלי תשאירו לרוצחים שלו שיקבלו את הבית".

המתיישבים אמרו שאין להם לאן ללכת, וכי השתתפו בכל הישיבות שם נוכחו לדעת שאין לגביהם שום פתרונות. בתגובה שלף תא"ל צור פתק מכיסו והחל מדקלם: "הייתי בפגישה עם בשיא, והוא אמר שיש פתרונות לכולם. יש 300 קראווילות בניצנים". התושבים הסבירו לו שלקראווילות הללו נרשמו 420 משפחות, שביניהן תיערך הגרלה, כך שגם הן עוד לא בטוחות בפתרון הזה".

תא"ל צור החל בשלב מסויים אף להטיף לתושבים על חשיבות הדמוקרטיה ועל הצורך לקבל החלטות דמוקרטיות.
