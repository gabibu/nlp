

בית הדין האזורי לעבודה ידון ביום א' בבקשת עוזרה הפרלמנטרי של ח"כ נעמי בלומנטל לאפשר לו להיכנס למשכן הכנסת כששיערו צבוע בכתום. מדובר בדיון עקרוני אשר צפוי לגעת בשורשי חופש הביטוי.

ביום ראשון יתחיל בבית הדין האזורי לעבודה הדיון המהותי על נושא חופש הביטוי של עוזר פרלמנטרי בכנסת. מדובר בבקשתו של דוד הרמלין עוזרה הפרלמנטרי של ח"כ נעמי בלומנטל שצבע את שערו בכתום במחאה על ההתנתקות, לבטל את החלטת הכנסת לאסור עליו כניסה למשכן עם שערו הכתום.

כתבתנו רותי אברהם מוסרת כי בית הדין האזורי לעבודה בירושלים אליו פנה הרמלין הורה להתיר לו להכנס לעבודתו במשכן ודחה טענות של הכנסת כי אין בסמכותו לדון כיון שאין יחסי עובד ומעביד בין הרמלין לכנסת. היום נדחה ערעורה של הכנסת, שביקשה כי בית הדין הארצי לעבודה יעכב את ההחלטה להתיר להרמלין להכנס לכנסת, וזאת עד לתום הדיון בבבית הדין.

נשיא בית הדין הארצי לעבודה סטיב אדלר ציין כי ממילא ביום ראשון 24 ביולי יתחיל הדיון המהותי בעתירה ושם יידון כל הנושא בהרחבה. הוא הוסיף: "כפי שהתרשמתי ער בית הדין האזורי לחשיבות הענין ולהשלכותיו על הצדדים ועל כן טוב יעשה אם יביא לידי סיום ההליך בכל ההקדם האפשרי".
