

משטרת חברון עצרה בשבת תושב קריית אתא, שהיה בין המטיילים שהותקפו ביריות בדרכם לתל רומיידה. לטענת המשטרה, האיש ירה לעבר הערבים. היא ביקשה מהשופט להאריך את מעצרו ל-12 יום, ואולם בית המשפט שחרר את העצור.

ברוך מרזל, תושב תל רומידה, שהיה עד לתקרית הירי, סיפר לערוץ : "המשטרה, לא זו בלבד שאינה מגינה על היהודים, אלא שהיא אינה מאפשרת להם להגן על עצמם. ישבתי על מרפסת ביתי, ושמעתי צרור יריות ארוך משטח המחבלים לעבר הכביש העולה לתל רומידה. רצתי במהירות לכיוון ההוא, מחשש שיש נפגעים. ידעתי שקבוצה של מבקרים יהודים הייתה בדרכה אלינו. מאחר שבמקום לא היו חיילים, פעלנו על פי הנהלים להגנה עצמית, והסתערנו לכיוון מקור הירי. הגענו עד לכניסה של בית העלמין היהודי העתיק, וכשראינו שאין שם אנשים הזקוקים לעזרה חזרנו לכיוון אדמות ישי. רק אז, כעשר דקות אחר תחילת האירוע, הגיע כוח צבאי למקום. לתדהמתנו, במקום לשאול אותנו מאין ירו עלינו, הם התעניינו רק ביהודים שהגיבו על הירי הערבי".

מרזל מספר כי עשרות שוטרים וחיילים הגיעו למקום. "מדהים", אומר מרזל: "שבעה חודשים אנו מותקפים בירי, ואף פעם לא ראינו התרגשות כזו. בשבוע שעבר ירו הערבים לתוך גן המשחקים שלנו, ואף שוטר לא הגיע לבדוק מה קרה.

"אני מקווה שהצבא יתעורר לטפל בערבים לפחות כמו שהוא מטפל ביהודים", מסיים מרזל.
