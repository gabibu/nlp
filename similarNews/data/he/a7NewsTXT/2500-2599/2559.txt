

ראש הממשלה אריאל שרון, שוחח היום עם מלך ירדן, עבדאללה השני ואמר כי ממשלתו תנהל מו"מ מדיני לאחר הפסקת האלימות ולא תנהל כל מו"מ מדיני תחת אש. שרון הדגיש, שחייבת להיות הפסקה מוחלטת של הטרור על כל סוגיו.

בשיחתו עם עבדאללה, אמר ראש הממשלה, כי המצב בשטח הוא בלתי נסבל ופרט לדיבורים, לא נעשה דבר רציני על ידי הרשות . ראש הממשלה הדגיש, כי מחוייבותו הראשונה היא לבטחון אזרחי ישראל ואם הרש"פ לא תפעל להפסקת האלימות - ישראל תאלץ לעשות זאת תוך כוונה שלא להסלים את המצב.

שר החוץ שמעון פרס, סיים את פגישתו בעקבה עם המלך עבדאללה. מאוחר יותר יוועד עם רוה"מ ויעדכן אותו על שיחותיו בקהיר ובעקבה. בערב יצא פרס לארה"ב.

בתום הפגישה עם חוסני מובארק בקהיר אמר פרס, כי אין הסכם חתום וכי מדובר לכל היותר בראשיתו של דו-שיח. הוא אמר לכתבים הישראלים כי יש הבנות והצהרות אך אין הסכם חתום.

פרס הגיב בכך על דברי חוסני מובארק שנאמרו לאחר הפגישה לפיהם ישראל והפלשתינים הגיעו להסכמה על הפסקת אש.

שר החוץ המצרי עמר מוסא, אמר היום כי הישראלים והפלשתינים מנהלים "שיחות ישירות בנושא הסכם הפסקת אש". לדברי מוסא "השיחות נמשכות גם בנושא חידוש המו"מ בין שני הצדדים". "אני מאמין בדברי שר החוץ שמעון פרס, לפיהם 'יש התרחשויות'", אמר מוסא.


