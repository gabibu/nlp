

משפחתו של אריה דרעי, באמצעות אחיו הרב יהודה דרעי, הגישה לנשיא בית המדינה משה קצב בקשת חנינה רשמית.

על הבקשה חתום הרב יהודה דרעי והיא מוגשת בשמו, בשם בני משפחתו ובשם המוני בית ישראל, ועיקרה - בקשה מנשיא המדינה להמתיק את עונשו של אריה דרעי מסיבות הומניטריות ומשפחתיות.

הבקשה הוגשה ערב יום העצמאות ומשתרעת על פני שני עמודים, הכתובים בפירוט רב וברגשנות. הרב יהודה דרעי מנמק את בקשת החנינה בכמה נימוקים בראשם מצבם הבריאותי של ההורים המבוגרים של דרעי וההדרדרות במצבה של אימו של דרעי מאז נכנס לכלא.

בבקשה מציין הרב יהודה דרעי את הסבל הרב שנגרם למשפחה המורחבת מאז החלה הפרשה לפני 10 שנים. פיסקת הסיום מתייחסת לאמון חלק ניכר מהציבור כי דרעי זכאי ומציין כי ציבור רב בוכה ומצטער על כל יום שהוא נמצא בכלא.

בניגוד לבקשות קודמות שהוגשו ולא טופלו, בהם בקשת החנינה שהוגשה ע"י ח"כ יוסי כץ, הפעם נשיא המדינה ומשרד המשפטים חייבים מבחינה משפטית לבחון את הבקשה לעומקה מכיוון שהוגשה על ידי בן משפחה מקרבה ראשונה.

עם זאת, צפויים הנשיא ומשרד המשפטים לעכב את הטיפול בבקשה עד לאחר שיסתיימו הליכי הבקשה למשפט חוזר.

בתגובה שהעביר הרב יהודה דרעי לחדשות ערוץ 2 הבהיר כי מהות הבקשה הינה המתקת עונש ולא בקשת חנינה, כפי שציין בגוף הבקשה: "אין בכוונתי לערער את פסיקת בתי המשפט שחרצו את דינו (של דרעי) כשם שאינני מבקש חנינה על עבירה שאחי אריה לא ביצע מעולם לפי מיטב ידיעתי והכרתי הברורה". כמו כן, הוא מדגיש כי הבקשה היא פרי יוזמה אישית ללא ידיעתו של אריה דרעי.

מבית הנשיא נמסר בתגובה כי הבקשה התקבלה והיא נמצאת בבחינה משפטית.

