

משטרת השרון, החוקרת את נסיבות רציחתו של החייל שלמה אלמקייס במוצאי שבת על ידי מחבלים בצומת אום אל פאחם, מסרה אתמול כי היא בודקת חשד שמישהו כיוון את פעולת הרמזור כדי שאלמקייס יצטרך לעצור עקב רמזור אדום ויהיה קל יותר לפגוע בו.

מחקירת האירוע עולה כי אלמקייס התקרב לרמזור כשהיה ירוק וכשהתקרב לצומת הבהב הרמזור והפך אדום, מיד כשעצר אלמקייס ניגשו אליו שלושה ערבים, דיברו עמו מעט וירו בו למוות.

במשטרה חושדים כי היה כאן שיתוף פעולה בין ערבים אזרחי ישראל לבין ערבים תושבי השומרון.

בנתניה התפוצץ אתמול מטען נפץ גדול, ובדרך נס לא היו נפגעים בנפש. סמוך לשעה תשע בבוקר, דווח למשטרה על תיק חשוד המונח בקריית נורדאו במרכז נתניה. חבלני המשטרה הגיעו למקום, והחלו לטפל בתיק, ותוך כדי הטיפול התפוצץ המטען. הפיצוץ גרם נזק רב לבתי עסק באזור. שתי נשים לקו בהלם. המשטרה עצרה לחקירה ערבי שהסתובב במקום באופן מעורר חשד.
כתבנו חגי הוברמן דיווח על ירי מכיוון קלקיליה לעבר צור יגאל, יישוב בתוך הקו הירוק, הצמוד לכוכב יאיר. אחד מבתי היישוב ניזוק.
