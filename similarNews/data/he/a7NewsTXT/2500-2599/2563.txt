

"הערכות כל הגורמים מצביעות כי המצב הבטחוני הקשה באיזור זה יימשך לאורך זמן ואסור לחכות להדרדרות כלכלית ומורלית של יישובי האיזור", כך מזהיר יו"ר לפיתוח הנגב שמואל ריפמן.

שמואל ריפמן, העביר לראש הממשלה אריאל שרון בקשה להעניק סיוע מיוחד ליישובים הגובלים ברצועת עזה כדוגמת הסיוע שניתן ליישובי קווי העימות.

ריפמן שלח, עוד לפני חג העצמאות, מכתב לשרון וכתב כי נוכח המצב הבטחוני החדש שנוצר ביישובים הגובלים ברצועת עזה, יש לחזק יישובים אלה ואת תושביהם. הוא הציע חבילת סיוע שתכלול הגדלת הפטור ממס הכנסה עד 25% במדרגות המס, הגדלת חוק עידוד השקעות הון לכדי 38% מההשקעה, פיתוח תיירות, הקמת איזורי תעשיה משותפים, האצת הרחבות היישובים והקמת יישובים חדשים, שיפור מערכות הבריאות והחינוך, הגדלת מענקי האיזון ליישובים ממשרד הפנים ועוד.
