

חמישה פצועים משתי פצצות מרגמה בנצר חזני
שתי פצצות מרגמה נורו לעבר היישוב נצר חזני שבגוש קטיף.
פצצה אחת נחתה ליד מועדון היישוב בעת שקבוצת נערים בילתה בו.
בן 18 נפצע באורח בינוני בראשו, וארבעה נערים אחרים נפצעו באורח קל

לפחות שתי פצצות מרגמה נפלו סמוך לשעה 16:00 ביישוב נצר חזני שבגוש קטיף. חמישה נערים נפצעו, אחד מהם, בן 18, נפגע באורח בינוני. שאר הפצועים במצב קל. כולם מטופלים בשעה זו בבית החולים "סורוקה", לאחר שפונו למקום בידי צוותי מגן-דוד-אדום. ההערכה היא שהירי בוצע מחאן יונס.

הפצועים נפגעו בעת שפצצה נפלה בסמוך למועדון ביישוב, בזמן שבילו בו. פצצה נוספת נפלה ליד המיזבלה שליד היישוב.

הפצוע הבינוני סובל מרסיסים שפגעו באזור בית החזה והגפיים התחתונות, ונמצא בהכרה מלאה, כך דווח על ידי מד"א.

בתגובה לירי פצצות המרגמה סגר צה"ל לתנועה, למשך כשעתיים, את אזור כיסופים וצפון גוש קטיף לתנועה, זאת על-מנת למנוע כניסת מכוניות ישראליות ובריחה של מכוניות פלשתיניות, ולאפשר תנועת אמבולנסים.

שלושה פגזי מרגמה נורו בלילה שבין יום שישי לשבת לעבר הישובים כפר דרום וניסנית שברצועת עזה. לא היו נפגעים ולא נגרם נזק. כוחות צה"ל השיבו בירי לעבר מקורות האש.

הירי התרחש לאחר שהסתיימה פגישת בכירים פלשתינים וישראלים, שדנו בנושאי בטחון, ובחנו את הדרכים להפחתת האלימות ולהקלה בסגר המוטל על השטחים הפלשתינים. שני הצדדים החליטו על קיום מיפגשים נוספים ביום ראשון.

ארגונים פלשתינים, ביניהם הפתח שבהנהגת יאסר ערפאת, איימו בפעולת תגמול, כבר ביום חמישי, למחרת מותם של 4 מבכירי התנועה בהתפוצצות, שהאחריות עליה הוטלה על כוחות צה"ל.

ב-18 באפריל הורה היו"ר הפלשתיני ערפאת לבכירים בזרועות הבטחון השונות של השרותים הפלשתינים, למנוע ירי לעבר שטח ישראל ולעבר ישובים ישראלים משטח פלשתיני. ערפאת אמר אישית לעמרי שרון, בשיחה טלפונית שניהל עימו, כי אכן נתן הוראה זו, נאמר בהודעת שרון.






