

אמש פרסמה מועצת יש"ע הודעה ובה היא קוראת לראש הממשלה שרון, להגיב בחריפות רבה על ירי המרגמות לעבר יישובים יהודיים. ההודעה אומרת כי "המשך השתיקה הישראלית מתפרש על ידי הפלשתינים כאור ירוק של ממשלת שרון לירי המרגמות על יישובים יהודיים, שהפעם גם גבה מחיר דמים". כך ההודעה.

ח"כ צבי הנדל מהאיחוד הלאומי ישראל ביתנו אמר היום כי "בין השאר כאסטרטגיה ארוכת טווח צריך לפגוע באנשי רשות הפלשתינית המפעילים את הטרור. מבחינתי לפגוע בהם וגם להחזיר אותם לטוניס או להביא חלק מהם למעצר. אי אפשר לשחק את המשחק הכפול הזה שאתה יודע וכולם יודעים שהם מפעילים טרור ואנחנו נוהגים כאילו מקיימים שיחות ואולי מביאים לרגיעה". כשנשאל ח"כ הנדל האם זה ריאלי לפגוע בראשי הרשות ולהחזיר את הלוחמים הפלשתינים לטוניס ענה "למה עוד צריכים לחכות אולי יש כאלה שלא יודעים מזה כשפצצה נופלת בחצר. אולי צריך להעביר קורס הדמיה כדי שמקבלי החלטות יבינו שמתים מזה. יש רגע שצריך לעזוב את כל המנטרות ואת כל ה'אני מאמין' ולהבין שאין עם מי לנהל שיחות. צריך להבין: מי שמפעיל טרור צריך לנהוג בו כפושע מלחמה".
