

במאמר שפרסם באחרונה תא"ל במילואים אהרן לב-רן בכתב העת "נתיב", הוא בוחן את השחיקה בכוח ההרתעה של ישראל. לב-רן טוען כי ישראל נוהגת בחוסר אונים מוחלט, וכי אסור להמשיך בדרך זו.

"צריך 'להחליף את הדיסקט', ולהכניס לתודעת הציבור את ההרגשה כי אי אפשר להמשיך כך", אמר לב-רן בשיחה עם ערוץ 7. "כבר שבעה חודשים אנו נמצאים במלחמה. יש בצדנו מעל ל 75 הרוגים, ו'עולם כמנהגו נוהג'".

"אפשר לנצח, ומוכרחים לנצח", אמר לב-רן בשיחה ביומן ערוץ 7. "יש להגיע במשא ומתן למצב שבו ייכנע האויב בלא כל תנאי, כפי שהיה הדבר בסוף מלחמת העולם השנייה". לב-רן "איננו מתלהב" מן ההידברות עם הערבים. "אלה שיש לנו אתם עסק", אומר לב-רן, "אין שום סיכוי כי ימלאו אחר הסכם כלשהו. את כל ההסכמים שנחתמו אתם עד היום הם הפרו אחד לאחד. מה הטעם לדבר אתם שוב? האם כדי שיפרו גם את ההסכמים הבאים?!"

"יש להרוס את התשתית של הרשות הפלשתינית. יש ליצור מצב שבו יצטערו הפלשתינים על כל יום שעובר בלא שנכנעו. מה שקורה היום זו פשוט התעללות בתושבי ישראל היהודים. כבר אין מדובר בהיחלשות כוח ההרתעה שלנו, אלא בקריסה מוחלטת שלו. הערבים עושים ככל העולה על רוחם, ובכל עת שנראית להם מתאימה, ואנחנו מקבלים את הדבר כאילו היה 'גזירת הגורל'. מה זאת אומרת שהם יורים במרגמות? הרי אסור בכלל שיהיה להם נשק כזה!"

"אינני רוצה לשפוט את ראש הממשלה שרון זמן כה קצר לאחר שנכנס לתפקידו", אומר לב-רן, "אך בינתיים אנו רואים אוזלת יד. נכון שהיו פעולות קצת יותר חריפות, אך עדיין במסגרת של 'תגובות'. עדיין 'לא הוחלף הדיסקט', ולא נראה מאמץ נחוש להילחם באויב".
