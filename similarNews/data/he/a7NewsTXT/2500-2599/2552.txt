

מבקר המדינה, השופט אליעזר גולדברג, מסר את דו"ח המבקר ואת דו"ח נציב תלונות הציבור, לממלא מקום יו"ר ועדת הכנסת, נוואף מסאלחה.

בין ממצאי הדו"ח:
המבקר טוען כי ראשי הממשלה ושריה נוהגים להרבות בנסיעות לחו"ל, על חשבון המדינה. הדו"ח חושף אי תיאומים לגבי מימון הוצאות הנסיעה לחו"ל.

כמו כן מצא המבקר ליקויים חמורים בנוגע לתחזוקתו של חומר ארכיוני כמו מפות, ותצלומי אוויר בגנזי המדינה.

בדו"ח מופיעים ליקויים בנוגע לפיקוח על הצגת המחירים בבתי עסק עי משרד התעשייה והמסחר.

בעניין טיפול הרשויות באלימות בקרב בני נוער נאמר בדו"ח: "כי ישנו מחסור בכוח אדם, דווקא במקומות בו הוא נדרש... הטיפול בעבריינות הנוער ובנשירה ממסגרות לימוד, נעשית באופן מסורבל".

במשרד החוץ מצא המבקר תופעה של העסקת קרובי משפחה של אישים שונים בארץ ועובדים מקומיים בנציגויות בחו"ל.

בתחום משק המים קובע המבקר כי על אף השינויים שחלו בתחום ידע החקלאות מאז שנת 89, לא חל כל שינוי בהקצבות המים למגזר החקלאי. כך למשל ביישוב סביון, בו אין כלל שטחים חקלאיים, הקצתה נציבות המים 23 מליון קוב מים.

בתחום התחבורה נכתב בדו"ח כי משרד התחבורה לא מעביר למשטרה מידע על הרשעות בתחום התעבורה של נהגי מוניות, דבר העלול לפגוע בשיקולים למתן רשיון להפעלת שירותי הסעה ציבוריים.
