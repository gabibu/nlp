

לארסן אמר את הדברים במהלך פגישתו עם שר החוץ הסורי, פארוק א-שרע, שלשום בדמשק. הוא ציין כי המדינות המשתתפות בכוח האו"ם בלבנון עלולות להחזיר בקרוב את חייליהן, אם לבנון לא תסכים לפרוס את צבאה בדרום, כמעט שנה לאחר נסיגת צה"ל מלבנון.

מקורות דיפלומטיים בדמשק מגלים לעיתון הערבי הבינלאומי "אל-חיאת", כי לחצים רבים מופעלים מצד המדינות המשתתפות בכוח יוניפי"ל (המונה כיום כ- 4,500 איש), על לבנון לפרוס את צבאה באזור הדרום. אם לבנון לא תעשה זאת, הנוכחות הבינלאומית בלבנון תצטמצם בקרוב, ואולי אף תסתיים לחלוטין.

המקורות מוסיפים כי לארסן הבהיר כי לבנון חייבת לבצע את חלקה בהתאם להחלטות הבינלאומיות של האו"ם. בתוך כך, יגיע היום שר החוץ הצרפתי, הובר וודרין, לדמשק וידון עם הבכירים הסוריים, וביניהם בשאר אל אסד, גם בנושא זה.

האתר "וואלה" מציין שבעקבות התקפת תחנת המכ"ם הסורית בעומק הלבנון, לפני כשבועיים, חלה מתיחות ביחסים בין סוריה לאו"ם, לאחר שמזכ"ל האו"ם, קופי ענאן, לא גינה את ההתקפה הישראלית.


