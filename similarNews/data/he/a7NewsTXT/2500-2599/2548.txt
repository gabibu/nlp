

גורמים מדיניים בירושלים מטילים ספק אם אכן תהיה הפסקת אש בין ישראל לפלשתינים, כמו שקבע הבוקר נשיא מצרים חוסני מובארק בצאתו מהפגישה עם שר החוץ שמעון פרס. בשיחה עם כתב עתי"ם יורם לוי אומרים הגורמים כי אם האלימות אכן תופסק זו תהיה התפתחות חיובית שתוכל להביא לחידוש המו"מ המדיני אך קשה להאמין שזה יקרה.

ראש הממשלה, אריאל שרון, אמר בישיבת הממשלה, לפני הודעת מובארק, כי במקרה של הפסקת אש צריך יהיה לבדוק שלא מדובר בהפסקת אש רגעית, אלא במשהו שיחזיק לאורך פרק זמן.

שר החוץ שמעון פרס, אמר בתום פגישה עם חוסני מובארק בקהיר כי אין הסכם חתום וכי מדובר לכל היותר בראשיתו של דו-שיח. הוא אמר לכתבים הישראלים כי יש הבנות והצהרות אך אין הסכם חתום. פרס הגיב בכך על דברי חוסני מובארק, לפיהם ישראל והפלשתינים הגיעו להסכמה על הפסקת אש.
בפגישה הציג פרס למובארק את הסתייגויות ישראל מן היוזמה הירדנית-מצרית לגישור בין ישראל והפלשתינים.

תחנתו הבאה של פרס במסע ההסברה שלו היא ירדן. גם שם יידבר פרס על היוזמה המצרית   ירדנית.
