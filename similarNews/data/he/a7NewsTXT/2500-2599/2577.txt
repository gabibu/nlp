

נשיא מצרים חוסני מובארק טוען כי הפלשתינים הסכימו להפסקת אש. לדבריו, הרשות הפלשתינית מוכנה לחדול מן האש למשך ארבעה שבועות, ובסופם לחדש את המשא ומתן. מובארק אמר את הדברים במסיבת עיתונאים בקהיר עם שר החוץ שמעון פרס, בתום פגישה בין השניים. בירושלים מביעים ספק באשר לאמינות הודעתו של נשיא מצרים מובארק כאילו הושגה הפסקת אש בין ישראל לפלשתינים. גורם בכיר במשרד ראש הממשלה אמר כי ספק אם הערבים יוכלו לשמור על הפסקת אש במשך ארבעה שבועות.

פרס בעצמו אמר בקהיר כי אין הסכם חתום, והוא הציג למובארק את הסתייגויותיה של ישראל מן היוזמה הירדנית מצרית.

עם זאת הציע פרס בשיחותיו הצעות אחדות: הצעה לאפשר לפלשתינים לבנות מתקן להתפלת מי ים, ולהסדיר את העניינים כך שישראל תקנה מהם מים, והצעה להתקין מסילת רכבת שתחבר בין עזה ליישובי השומרון הערביים.
ב"קול ישראל" פורסם אתמול כי לפני בואו של פרס למצריים פורסמה שם באחד העיתונים קריקטורה, ובה נראה פרס במדי s.s. , ותחתיה הכיתוב : "הקצב מכפר קנה".

אחר הביקור במצרים, יצא פרס לרבת עמון. לפני בואו אמר ראש ממשלת ירדן כי ארצו מתנגדת לכל שינוי ביוזמה הירדנית המצרית. אתמול בערב, לאחר פגישותיו במצריים ובירדן, יצא שר החוץ לארצות הברית.
