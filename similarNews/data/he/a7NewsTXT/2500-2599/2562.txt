

שר החוץ שמעון פרס אמר היום כי בשיחתו עם המלך עבדאללה הועלתה הצעה לבניית תחנת כח בשטח הרשות הפלשתינית וישראל תקנה מהם חשמל.

השר פרס אמר שישראל הציעה לפלשתינים גם לבנות מפעל להתפלת מים שיספק מים לישראל, והוסיף כי ישראל הציעה לפלשתינים גם לבנות מסילת רכבת מעזה לאשדוד ומאשדוד לטול כרם, וציין כי התשתית לכך כבר קיימת.

ובתוך כל הדיבורים אירגוני החמאס, התנזים ונוספים מסרבים לשתף פעולה עם הרש"פ ולפרק את חוליות הטרור.
תנועת החמאס הודיעה הערב כי היא מתנגדת להסכמות בין ישראל לפלשתינים, שעליהן הצהיר היום נשיא מצרים, חוסני מובארק. בהודעה שפירסם הארגון באתר האינטרנט הערבי "אל-באובה", טען מחמוד א-זהר, אחד מדוברי הארגון, כי הסיכומים הללו אינם תואמים את מטרותיו של העם הפלשתיני, שהבטיח להמשיך ולהילחם בישראל בירי פצצות מרגמה וביצוע פיגועי התאבדות בישראל.

כתבת עתי"ם מציינת כי בהתייחסו לבניית תשתיות בשטחים אמר השר פרס כי יש תוכנית לבנות צינור שיוביל מים לחברון, בה קיימת מצוקת מים קשה, כאשר מקור המים יהיה מישראל.

פרס הוסיף שבין הצעדים להקלות על האוכלוסיה הפלשתינית בשטחים כלולים גם צעדים של הרחבת איזור הדיג ואם המצב הבטחוני יאפשר - פתיחת שדה התעופה בדהניה. זאת, בנוסף על צעדים של הגדלת רשיונות העבודה לפלשתינים בישראל ב-15 אלף, במתן אשרות כניסה לסוחרים פלשתיניים לישראל מ-1,000 ל-5,000 וכן הקלות בתנועה בתוך השטחים.


