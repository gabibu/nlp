

שרת התעשייה והמסחר דליה איציק נפגשה היום עם ראש ממשלת בוואריה, ד"ר אדנמונד שטוייבר, המגיע בראש משלחת בת כ-55 חברים ובינהם ארבעה חברי פרלמנט אנשי עסקים מהשורה הראשונה בגרמניה.

בארגון המשלחת נטלו חלק אנשי משרד החוץ, הנספח המסחרי במינכן והמינהל לסחר חוץ במשרד התעשייה והמסחר.

במהלך ארבעת ימי ביקורו ייפגש גם ראש ממשלת בוואריה עם נשיא המדינה, משה קצב, ראש הממשלה אריאל שרון ושר האוצר, סילבן שלום.

השרה איציק וד"ר שטוייבר נפגשו במטרה לדון על שיתופי פעולה כלכליים אפשריים ועל הזדמנויות עסקיות לשתי המדינות. לבוואריה תשתית תעשייתית, טכנולוגית ומחקרית והיא שואפת לפתח תעשיית היי טק מתקדמת, דומה לזו שבישראל, עוכבדה המקנה פוטנציאל רב לשיתוף פעולה תעשייתי ביניהם בעיקר בתחומי טכנולוגיית המידע, איכות הסביבה וביו טכנולוגיה.

מוניטין תעשיית ההיי טק הישראלית מעורר סקרנות ועניין רב בבוואריה, וקיימת נכונות רבה מצד הסקטור התעשייתי להיחשף לטכנולוגיות וחידושים שמציעה ישראל. בנוסף, לשתי המדינות עניין משותף בשווקים במזרח אירופה, עניין זה יכול לשמש כמקפצה לשת"פ בין שתי המדינות בתחומי תשתית ונדל"ן.

השרה איציק סיכמה עם ראש ממשלת בוואריה כי תוקם ועדה משותפת לקידום קשרי הסחר עם מדינת בוואריה, הוועדה תמפה את התחומים בעלי הפוטנציאל העסקי שעשויים להתאים לשתי המדינות.

היקף הסחר בין ישראל לגרמניה עלה מ-3.7 מיליארד דולר בשנת 1999, ל-4.2 מיליארד בשנת 2000. היצוא הישראלי לגרמניה בשנת 2000 עמד על כ-1.5 מיליארד דולר, ועיקרו ציוד חשמלי, מכשירים לאופטיקה רפואית ומוצרים כימיים. היבוא הישראלי בשנת 2000 עמד על כ-2.7 מיליארד דולר ועיקרו מכונות ומכשירים מכניים, כלי הובלה, מוצרים כימיים ומכשירי אופטיקה רפואיים.

