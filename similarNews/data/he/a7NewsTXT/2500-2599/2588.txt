

הרב אריה דרעי ביקש מנשיא המדינה משה קצב שלא להתייחס לבקשת החנינה שהוגשה על ידי אחיו, יהודה דרעי.

במכתב ששלח לנשיא, עורך דינו של דרעי, יגאל ארנון, הוא מסביר את הבקשה בכך "שהבקשה לחנינה נכתבה בלי ידיעת מרשי והיא איננה על דעתו...מרשי מוכן לשבת בכלא תוך אמונה שלמה שצדקתו תצא לאור". בסיום המכתב נכתב: "לא חנינה מבקש אריה דרעי אלא צדק".

בקשת החנינה שהוגשה על ידי אחיו של אריה דרעי לא תטופל לפי שעה, כך אמר הבוקר נשיא המדינה, משה קצב.
הנשיא הסביר, שעל פי הנהוג אין מטפלים בבקשת חנינה לפני סיום ההליכים המשפטיים בתיק. בבית המשפט העליון תלוייה ועומדת בימים אלה בקשת דרעי לערוך לו משפט חוזר.

קודם להודעת הנשיא אמר שר המשפטים מאיר שטרית, שהוא יטפל בבקשת החנינה לגופו של עניין.
שטרית ציין את הקריטריונים, שצריכים להתמלא כדי לחון אסיר: ''ראשית שהנאשם שהגיש את בקשת החנינה הביע חרטה והוא עצמו ביקש את החנינה ולא באמצעות שליחים. שנית שישתנו באמת הנסיבות המרכזיות מאז פסק-הדין ועד לגורם החנינה. נכון לעכשיו אני לא רואה שהדברים האלו קרו''.


