

"משרד החינוך צריך לפעול לצמצום מימדי האלימות בשידורי הטלויזיה לילדים ולנוער" זו המלצת מבקר המדינה בסיום פרק קצר בדו"ח 51 ב' של המבקר שפורסם היום, ועוסק בנושא אלימות בתקשורת במסגרת בדיקת הטיפול באלימות נוער.

כתבת עתי"ם מציינת כי הדו"ח מצטט ממחקר שנערך ביולי 2000 תחת הכותרת "אלימות בתוכניות טלויזיה לגיל הרך" שנערך עבור משרד החינוך. המחקר מצא כי רמת האלימות בשידורי הטלויזיה לילידם גבוהה מזו שנמצאה במחקרים בארה"ב ובאירופה.

בנוסף נמצא במחקר כי במחצית מהתוכניות ששודרו לגיל הרך בשבוע הסקירה היתה אלימות. המסר שהועבר בתוכניות לילדים, על פי המחקר, היה מסר בלתי מפורש שמותר להשתמש באלימות למטרות חיוביות ושבסך הכל נרשמו 837 תקריות אלימות במשך כ-67 שעות צפייה - תקרית אלימה לכל 4.8 דקות צפייה.

דו"ח המבקר מצא כי עד כה לא נעשתה כל פעולה ממשית של בקרה על האלימות בסרטים ובתוכניות הטלויזיה המיועדות לילדים ולנוער והוא ממליץ למשרד החינוך לפעול בשיתוף עם המשרדים האחראים על התקשורת כדי לשלב בתוכניות לילדים ולנוער מסרים השוללים אלימות ומעודדים שיתוף פעולה, סבלנות ואחווה אגב הצגת דרכים לא אלימות לפיתרון עימותים.
