

ראש המוסד לשעבר, שבתאי שביט, אמר לפני מספר ימים בנאום בכנס באוניברסיטת תל אביב, כי לישראל יש הוכחות מודיעיניות - גם אם לא משפטיות - שרון ארד נמצא בידי האירנים.

שביט אמר בנאום, שצוטט בערוץ 2 במוצאי שבת: "יש פחות או יותר קונצנזוס על גורלו של רון ארד, אבל זה לא ברמה של הוכחה משפטית. כשהיום רבנים צריכים להחליט על נעדר אם הוא חלל או לא חלל, הם צריכים לעשות את זה רק על פי הוכחות משפטיות ולא הוכחות מודיעיניות".

בהתייחסו לשאלה, מדוע האירנים מחזיקים ברון ארד בלי לגלות זאת לעולם, אמר: "לפי דעתי היא, שהאירנים הסתבכו. מהיום הראשון הם מכחישים כל קשר. יש לנו הוכחות שהוא אצלם. הוכחות מודיעיניות. בהתחלה הם הכחישו, אך הזמן עובר והם מוצאים את עצמם במצב שאם הם יוציאו אותו החוצה, הנזק שייגרם להם יהיה הרבה יותר גדול מאשר אם עשו זאת בתחילת הדרך".

ההערכה, לפיה הנווט השבוי רון ארד נמצא בידי האירנים, אינה חדשה. על פי מידע שנמצא מזה זמן רב בישראל, הוחזק בתחילה הנווט השבוי, שמטוסו נפל באיזור צידון ב-16 באוקטובר 86, בידי הארגון השיעי אמל. האיש האחראי לשלומו אז היה מוסטפה דירני, ראש מנגנון הבטחון של אמאל, בעל קשרים הדוקים עם אירן.

בתחילת 1988 עזב דירני את ארגון אמאל, לקח עימו את רון ארד והעבירו לחיזבאללה. משם ככל הנראה הועבר ארד לאירנים. המידע הקיים בישראל אודותיו של רון ארד הושג בחקירתו של דירני, שנחטף על ידי צה"ל מלבנון במאי 1994.

האירנים מעולם לא הודו שארד בידיהם או שידוע להם מקום הימצאו. בתקופה בה היה רון ארד בידי ארגון אמל התקבלו ידיעות על היותו בחיים, אך מסוף 87 אבד עימו הקשר.
