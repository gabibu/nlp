

ערבי ישראלי, שנחטף על ידי תושבים ערביים מטול כרם, הוחזר במוצאי שבת בשלום לישראל לאחר התערבות מנגנוני התיאום והקישור של צה"ל ושל הפלשתינים.

יחד עם הערבי הישראלי היו שני ישראלים נוספים, שהצליחו להימלט מחוטפיהם.

השלושה קבעו להיפגש עם ערבים מהשטחים בכפר זיידה ליד טול כרם, על גבול שטח A של הרשות הפלשתינית. זאת, כדי שהערבים ישיבו להם מכונית שנגנבה לאחד מהם. ברגע שהשלושה הגיעו לפגישה, שלפו הפלשתינים כלי נשק ולכדו את הערבי הישראלי.

שני היהודים ברחו מהמקום ולא נפגעו מהאש שנפתחה על ידי הפלשתינים.

החוטפים התקשרו מיד אחרי כן לשני היהודים בטלפון הסלולרי של הערבי הישראלי שנלכד על ידם, ודרשו מהם להגיע מיד בחזרה למקום המפגש אחרת יפגעו בחברם הערבי. היהודים לא הסכימו ובמקביל פנו לצה"ל כדי שיטפל בנושא. כאמור, מנגנוני התיאום והקישור של צה"ל פנו לפלשתינים בדרישה כי הערבי הישראלי יוחזר לישראל בריא ושלם ומיד. הפלשתינים נעתרו לבקשה והערבי הישראלי שוחרר והגיע חזרה לישראל.

בצה"ל אמרו במוצאי שבת כי מסוכן להגיע לשטחי A של הרש"פ.
