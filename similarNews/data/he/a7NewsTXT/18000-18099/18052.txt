

עובדי בית החולים קפלן ברחובות ישביתו ביום א' הבא, את בית החולים במחאה על הכוונה להקים בית חולים חדש באשדוד.

כתבת עתי"ם מוסרת כי 2200 עובדי בית החולים טוענים שהקמת בית חולים נוסף באזור, תוביל לפיטורי מאות עובדים בבית החולים קפלן ולהקפאת תוכניות הפיתוח בו.

עוד טוענים עובדי בית החולים, שכשליש מן המטופלים בקפלן הם תושבי אשדוד. מלבד זאת, טוענים העובדים, תפוסת בית החולים איננה מלאה. לטענתם, הקמת בית חולים נוסף במצב בו מערכת הבריאות נתונה בגירעון וסל הבריאות אינו מכסה תרופות שונות הוא "שערוריה ציבורית". לדברי העובדים, בבית החולים יש ארבע חדרי ניתוח חדשים, אשר אין בהם ציוד וזאת מחוסר תקציב, וכי פתיחת בית החולים החדש תקפיא את פיתוחו של בית חולי קפלן לחמש שנים.

לדברי יו"ר ארגון עובדי בית החולים קפלן עמנואל עודד: "אין צורך בפתיחה של בית חולים נוסף. העובדים ייצאו למאבק ציבורי ויוכיחו כי הממשלה נכנעת לקפריזות אישיות של כמה חברי כנסת, אשר הבטיחו לתושבי העיר 'להביא להם בית חולים'. אמר.

עובדי בית החולים קפלן טוענים גם, כי בהקמת בית החולים יושקעו חצי מליארד שקלים, וזאת בזמן אחת התקופות הקשות בארץ. יו"ר ארגון עובדי קופת חולים כללית פרוספר בן חמו טוען: "זהו עניין של קצת יותר נוחות לתושבים, ולא יותר. לא מדובר בפיקוח נפש או באספקת שירותי בריאות בעיתיים. תושבי אשדוד זוכים לשירותי בריאות טובים".


