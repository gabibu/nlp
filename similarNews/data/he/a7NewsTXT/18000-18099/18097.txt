

צה"ל נכנס אמש בכוחות גדולים לתוך העיר טול כרם והשתלט, למעשה, על העיר. לצה"ל אין נפגעים בפעילות. כוחות צה"ל - שריון, חיר, משמר הגבול והנדסה - ביצעו במהלך הלילה מעצרים רבים בעיר.

זו הפעם הראשונה מאז תחילת הלחימה ביש"ע שצה"ל נכנס לעיר פלשתינית בכוחות כה גדולים ומשתלט, למעשה, על עיר, ללא תאריך יציאה מוגדר.

בהודעת דובר צה"ל הבוקר נאמר כי הפעולה הנרחבת "תימשך זמן קצוב" וכי עם תחילת הפעולה הודיע צה"ל לרשות הפלשתינית על כניסת כוחות צה"ל לעיר ועל כוונתו "להלחם בתשתיות הטרור ולא ברשות הפלשתינית".

בצה"ל אומרים, כי טול כרם היא מוקד לשילוח מפגעים בבכפרים הערביים ביש"ע ובישראל הקטנה, וכי בעיר יש תשתיות טרור נרחבות, משם יצאו מפגעים רבים לפיגועים ובהם המחבל שביצע את פיגוע ההתאבדות בחדרה, בו נרצחו שישה ישראלים.

לדברי גורמים בטחוניים, תשתית הפתח' בטול כרם ידעה על תכנון וביצוע הפיגוע בחדרה. הפיגוע קיבל את אישורו ואת ברכתו של ראש התנזים , מרואן ברגותי.
