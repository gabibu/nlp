

עשרות אלפי בני אדם הפגינו בשבת אחרי הצהריים ברומא נגד תוכניות הממשלה האיטלקית להגביל את ההגירה.

בעצרת, שבה השתתפו לדברי המארגנים כ-50,000 מפגינים, נכחו אזרחים זרים רבים לצד מפגינים נגד הגלובליזציה, נציגי איגודי עובדים ושמאלנים.

ממשלתו של סילביו ברלוסקוני אימצה חוק, המכונה "חוק בוסי-פיני", שלפיו יוענקו היתרי שהיה לזרים רק אם כבר יש להם עבודה. החוק החדש עלול להביא לגירושם של מהגרים זרים 48 שעות לאחר הגיעם לאיטליה.

החוק נקרא על שם אומברטו בוסי, ראש "הליגה הצפונית" המתנגדת לזרים, ועל שם ג'יאנפרנקו פיני, ראש "הברית הלאומית" הימנית.

בשנים האחרונות מגיעים לאיטליה מדי שבוע אלפי מהגרים בלתי חוקיים מהבלקנים, מטורקיה, מדרום-מזרח אסיה או מאפריקה. רבים מהם גורשו תוך שבועות או חודשים.

בהפגנה השתתף ראש עיריית רומא, ולטר ולטרוני, שאמר כי "חוק בוסי-פיני מדאיג מאוד ומהווה צעד אחורה. אופיה הרב-תרבותי של חברה הוא אות לעושר. נוכחותי כאן היא ניסיון לומר כי כל חברה מודרנית וכל עיר גדולה מודרנית הן רב-תרבותיות ומה שנותן השראה לחברה מודרנית הוא עיקרון ההסכמה".



