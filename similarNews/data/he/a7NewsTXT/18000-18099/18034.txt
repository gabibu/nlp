

בדימונה ובשדרות התקיימו היום הלוויות שני חללי הפיגוע באולם "ארמון דוד". רוני בן ישראל-אליס נטמן בבית העלמין בדימונה, ובוריס מליכוב, הובא למנוחות בבית-העלמין בשדרות.

בבית החולים הלל יפה בחדרה עדיין מאושפזים שמונה מפצועי הפיגוע, אחד מהם במצב קשה מאוד.

הזמר והנגן אהרון בן ישראל, בן 32, היה הצבר הראשון שנולד לקהילת העבריים בדימונה וגם החלל הראשון של הקהילה. אהרון בן ישראל-אליס נולד בדימונה להוריו אלקנה ותהילה, לבני הזוג עוד 7 ילדים. הוא גדל בקהילה ונשא אשה מבנות הקהילה, אם לחמישה ילדים מנישואין קודמים. לבני הזוג נולד ילד אחד.

לפני כשלוש שנים עבר אהרון בן ישראל- אליס לרעננה ופיתח קריירה של זמר ונגן בלהקה. ביום חמישי הוא הגיע לאולם "ארמון דוד" להופעה עם להקתו במסיבת בת המצווה, שהסתיימה בפיגוע הרצחני. במהלך הפיגוע נהרג הזמר, יחד עם עוד 5 מהחוגגים, וכשלושים אנשים נוספים נפצעו מירי המחבל.

עם קבלת הידיעה בדבר מותו של אהרון בן ישראל, ירד אבל כבד על קהילת העבריים בדימונה. בני הקהילה קיבלו את ההודעה המרה באיפוק האופייני להם. במשך סוף השבוע הם נפגשו לשיחות על האסון שפקד אותם, והתכוננו להלוויה ביום ראשון. על בן עדתם שנהרג סיפרו כי היה אדם חברותי ואהוב. לדבריהם, אף שעבר לרעננה, נשאר חבר בקהילה.

אלקנה בן ישראל, אביו של אהרון, נמצא במעמד של תייר בישראל, אף שמרבית בני הקהילה זכו למעמד של תושב קבע. לדבריו, בשנת 1975 הוא יצא את ישראל וכשחזר, לא קיבל מעמד של תושב קבע. הוא סיפר שבשל מעמדו כתייר, עליו לצאת מישראל פעמיים-שלוש בשנה, כדי לחדש את אשרת התייר.

בקהילת העבריים בדימונה אמרו כי האסון שפקד אותם מצביע על עומק השורשים שהיכו בישראל ועל שותפות גורלם עם אזרחיה.

אהרון ישראל-אליס, הצבר הראשון של קהילת העבריים בדימונה, הוא גם החלל הראשון של הקהילה מפעולות איבה.
