

מאות אלפי פליטים מבוהלים ורעבים ניסו בשבת למצוא מקלט מפני זרמי הלבה ורעידות האדמה הפוגעים במזרח קונגו ובמערב רואנדה. הפיקוח במעברי הגבול קרס בלחץ ההמונים שנמלטו מהעיר גומא, בה נספו לפחות 45 בני-אדם ביום חמישי, לאחר התפרצות הר הגעש נייראגונגו במזרח קונגו. לעיר, שזרמי הלבה חדרו עד למרכזה, נגרמו נזקים כבדים.

רבים מהפליטים נמלטו לגיסניי, מעבר לגבול, אך כשעיר זו נפגעה ביום שישי בלילה ובשבת מרעידות אדמה קשות ומזרמי לבה, ניסו רבים מהם לשוב לגומא.

שני זרמי לבה איימו בשבת על גיסניי, שרעידות האדמה גרמו לסדקים גדולים באדמתה.
ארגוני סיוע ניסו לעודד את הפליטים לעבור לשני מחנות, השוכנים במרחק 40 קילומטר צפונה מהמקום, סמוך לעיר רוהנג'רי הרואנדית. אליסון פרסטון, העובדת באחד מארגונים אלה, אמרה כי הרעשים ארעו במשך הלילה כל 20-30 דקות.

ההערכות על מספר הפליטים שונות, אך סבורים כי 400,000 בני-אדם נמצאים בתוך ומחוץ לגיסניי וממתינים למשלוחי מזון ומים. עובדי הסיוע תארו תמונות של תוהו ובוהו. ילדים הופרדו מהוריהם ומשפחות שלמות התפזרו ואינן מוצאות את קרוביהן.

סוכנויות הסיוע הודיעו שהן מקימות מרכזים לחלוקת מזון בדרך לרוהנג'רי, וכי הן מנסות להעריך את מספר הנזקקים. אנשי הצלב האדום הבינלאומי מסרו כי כ-80% מגומא הושמדו. זרם לבה ברוחב 300 מטר חצה את העיר לשניים וניתק את דרך המנוסה של אלפי בני-אדם שהיו במרכזה. עדי ראיה סיפרו כי ענן אפר כהה מכסה את העיר וכי היא מכוסה בים של לבה לוהטת. חורים וסדקים ענקיים נפערו בקרקע.

צוות מצומצם ממשלחת השלום של האו"ם שב בשבת בבוקר לבסיס בגומא ומצא אותו ללא פגע, אם כי זרמי הלבה הגיעו למרחק מאה מטר ממנו. עם זאת, האש המשיכה לבעור במסלול ההמראה של נמל התעופה של גומא, השוכן מעבר לכביש.

עדי הראיה מסרו כי הלבה זרמה במהירות של עד 60 קמ"ש אל תוך אגם קיוו, המשמש כגבול בין קונגו לבין רואנדה. עקב כך גברו החששות, כי מי התהום באיזור יזוהמו וכי אדי גז רעילים ייפלטו ממי האגם. חומת הלבה המשיכה בשבת לעשן בגומא, אך למרות זאת החלו בשבת תושבים רבים לשוב לאיזורים שלא נפגעו מהאסון.

האנשים המעטים שנשארו בה מסרו, כי זרם הלבה חצה את העיר ממזרח למערב בחומה אדירה שגובהה הגיע לשני מטר ומרכזה היה אדום לוהט. המרכז לוולקאנולוגיה בגומא הודיע, כי התפרצות הר הגעש עדיין לא הסתיימה. "עדיין יש תנועות לבה במרכז הר הגעש, ויתכן שיגבר הלחץ והוא יתפרץ מחדש". רבים מהתושבים ששבו לעיר מצאו כי בתיהם נבזזו בשעות הלילה. חלונות ראווה נופצו ובקבוקים ריקים רבים כיסו את המדרכות.

"המצב קשה. לא חשבנו שהגרוע מכל יגיע, אך הוא הגיע", אמר אחד מראשי השלטון בקינשסה שקרא לעזרה בינלאומית. "זהו אסון בהיקף שכמוהו לא ידענו מעולם. הנזקים אדירים, שכונות שלמות עלו באש. אנחנו זקוקים למים, למזון, לתרופות, לאוהלים, לשמיכות וכו'".
