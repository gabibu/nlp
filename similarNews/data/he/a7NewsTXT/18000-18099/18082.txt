

כתב סוכנות הידיעות הצרפתית מדווח כי מאות אנשים הפגינו היום בסארסל, אחד מפרברי פאריס במחאה על הגברת התקריות האנטישמיות בצרפת. המפגינים האשימו גם את כלי התקשורת ב"שתיקה מדאיגה" נוכח המעשים.

"צרפת היא המדינה היחידה בה, מאז תחילת האינתיפאדה, מתרבות התקריות האנטישמיות, בעיקר בליון, במארסיי ובפרברי פאריס, מול אדישותם של כמעט כל הגורמים במדינה", ציינו מארגני ההפגנה. ארגון הגג של יהודי צרפת דיווח על יותר מ-350 תקריות אנטישמיות תוך שנה באזור פאריס. "קריאות הגנאי והאיומים, הכתובות 'מוות ליהודים', צלבי הקרס מתרבים מבלי שאיש יגיב", ציינו הנואמים.

בהפגנה נטלו חלק גם נציגי הקהילה היהודית בפאריס, ארגון הגג של הקהילות היהודיות בצרפת, וכן נציגים מטעם הליגה לזכויות האדם, התנועה נגד הגזענות ולמען האחווה בין העמים והליגה הבינלאומית נגד הגזענות והאנטישמיות.
