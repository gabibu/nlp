

צה"ל הרס בשבת לפנות בוקר את מבנה תחנת השידור "רדיו פלשתין" בעיר רמאללה. לפנות בוקר נכנסו כוחות שריון, הנדסה וצנחנים אל שכונת "אום שרייט" והשתלטו על מבנה התחנה. הכוחות החרימו ציוד ופוצצו את הבניין. בתום הפעולה עזבו כוחות צה"ל את האיזור.

בהודעת דובר צה"ל נאמר כי פעולת צה"ל בוצעה במסגרת התגובות לפיגוע הרצחני בחדרה ביום חמישי בלילה.

שידורי הרדיו של "קול פלשתין" ממשיכים לשדר בתחנות פרטיות ברמאללה. נציין כי לפני כחודשיים הרסו כוחות צה"ל את האנטנה של תחנתם.

ביום שישי לפנות בוקר נכנס כח של צנחנים, שריון, הנדסה ויחידת "דוכיפת", משלושה כיוונים, לתוך שלוש שכונות בעומק העיר רמאללה. הכח תפס עמדות במרחק של עד 150 מטר מלשכתו של יאסר ערפאת.
בטול כרם הפציצו ביום שישי מטוסי אף-16 של חיל האוויר את בניין ה"מוקטעה", שבו נמצאים משרדי מושל העיר ומנגנוני הביטחון של הרש"פ.

יו"ר חרות, ח"כ מיכאל קליינר, אמר בתגובה כי "הם הורגים לנו באנשים ואנחנו הורסים קירות".
לדברי קליינר, רק אקט צבאי מדיני של כיבוש הרשות הפלשתינית והחזרת השליטה הביטחונית לידינו יביאו לשיפור במצב הבטחון. המשוואה של חדר תחת נפש איננה נכונה ואיננה מוסרית.

גורמי ביטחון אומרים הבוקר כי ישראל תמשיך בפעולות נגד ארגוני הטרור ברשות הפלשתינית. במוקד יעמדו מטרות של הרשות ושל ארגון הפתח'. בנוסף לפעילות ההתקפית, מכתר צה"ל את רוב ערי הרש"פ. כיתור הדוק מוטל על ג'נין, שכם, טול כרם, קלקיליה ורמאללה.

אחרי חודשים של הפסקת אש, חידשו צלפים ערבים בליל שבת את האש לעבר שכונת גילה בירושלים. שלוש דירות בשכונה נפגעו.

בסביבות השעה 8 בערב התקבלו במוקד המשטרה קריאות אחדות של אזרחים, שדיווחו כי שמעו יריות ברחוב שלמה דוגה בשכונת גילה. מאוחר יותר נורתה אש לעבר רחובות האנפה, שלמה דוגה והתאנה, מכיוון בית ג'אלה. לאחר כשעה נפסק הירי וממשטרת ירושלים נמסר כי שלוש דירות נפגעו וניזוקו מפגיעת קליעים.

אמש המשיכו מחבלים לתקוף מטרות צבאיות ואזרחיות ברחבי יש"ע. בחבל עזה שיגרו המחבלים שתי פצצות מרגמה אל בסיס צה"ל ליד נווה דקלים. אחת הפצצות גרמה נזק לרכוש. אש אוטומטית נפתחה אל מוצבי צה"ל ליד גני טל וליד רפיח.

בשומרון ירו ערבים אל עמדות צה"ל בהר עיבל ובתל א-ראס, וכמו כן נפתחה אש אל היישוב ברכה בשומרון. אש נורתה אל רכב צבאי בין שקד למבוא דותן בצפון השומרון ואל בסיס צה"ל בסנור. מחבלים פתחו באש גם אל רכב צבאי ואל עמדת צה"ל במערב רמאללה. חילופי אש נמשכו לסירוגין גם בתוך רמאללה, בנקודות שתפס צה"ל בלב העיר. המחבלים ירו גם אל היישוב קריית ספר במערב חבל בנימין. בכל התקריות לא היו נפגעים. בחלק מן התקריות חיילינו השיבו אש.
