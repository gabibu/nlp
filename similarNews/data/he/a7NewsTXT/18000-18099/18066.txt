

ועדת השרים לחקיקה אישרה על דעת הממשלה בישיבתה היום, את נוסח הצעת החוק הממשלתית אשר נועדה למנוע אלימות במגרשי הספורט.

דובר משרד המדע התרבות והספורט מסר כי בשל דחיפות הנושא, התבקשה הממשלה הבוקר להסמיך את ועדת השרים לחקיקה לאשר את החוק בשמה כבר היום, על מנת שניתן יהיה להתחיל בהליך חקיקתי בכנסת בהקדם האפשרי.

מדובר בהצעת החוק שנועדה למנוע אלימות במגרשים, ועל פיה, שוטר יוכל להרחיק צופה הנוהג באלימות או שמפריע לסדר הציבורי במהלך אירוע ספורט. בית המשפט יוכל לתת צו הרחקה ממשחק מסוים, מסוג משחקים מסוים או מכלל משחקי העונה ולהטיל מגבלות על הכניסה למשחקים. אי ציות להוראות שוטר במהלך משחק יחשב עבירה פלילית שעונשה מאסר שנה אחת. לאחר קבלת החוק יותקנו תקנות שיקבעו כעבירה פלילית ירידה למגרש ללא אישור וכן איסור על זריקת חפצים לעבר המגרש.
