

הזמר והנגן אהרון בן ישראל, שנרצח ביום חמישי בפיגוע באולם השמחות "ארמון דוד" בחדרה, היה הצבר הראשון שנולד לקהילת העבריים בדימונה וגם החלל הראשון של הקהילה. אהרון הי"ד יובא מחר בשעה 14:00 למנחות עולמים בבית העלמין המוקדש לעדת העבריים, בצד בית העלמין בדימונה.

כתב עתי"ם מוסר כי אהרון בן ישראל-אליס נולד בדימונה להוריו אלקנה ותהילה, לבני הזוג עוד 7 ילדים. הוא גדל בקהילה ונשא אשה מבנות הקהילה, אם לחמישה ילדים מנישואין קודמים. לבני הזוג נולד ילד אחד.

אהרון בן ישראל אליס זכה בעדה למעמד מיוחד, בשל היותו הצבר הראשון שנולד בקהילת העבריים בדימונה. לפני כשלוש שנים הוא עבר לרעננה ופיתח קריירה של זמר ונגן בלהקה. כך הוא גם הגיע ביום חמישי לאולם "ארמון דוד" להופעה עם להקתו במסיבת בת המצווה, שהסתיימה בפיגוע הרצחני.
