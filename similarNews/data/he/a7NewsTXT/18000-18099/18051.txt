

יו"ר מרכז השלטון המקומי, עדי אלדר, פנה למפכ"ל המשטרה, רב-ניצב שלמה אהרונישקי, בדרישה שהמשטרה תקבע הצבת מאבטח חמוש כתנאי למתן רשיון עסק לעסקים שבהם מתקצבים יותר ממאה אנשים בן-זמנית.

אלדר כתב לאהרונישקי כי דרישתו להצבת מאבטחים חמושים בכניסות לבתי-העסק באה בעקבות הפיגוע האחרון באולם הארועים בחדרה ובעקבות חשש המקנן מזה זמן בלבם של ראשי הרשויות המקומיות שגורמים חבלניים ינצלו את הימצאותם של תושבים רבים במקומות הומים כדי לבצע פיגועים בעלי סיכויי "הצלחה" בלתי מבוטלים.

אלדר כתב עוד כי התניה כזו תגביר את הרגשת הביטחון של תושבי המדינה ואף תרחיב באופן ניכר את מוטת האנשים שיש ביכולתם לסכל או לאף לפגום ביכולת של גורמים עויינים לפגע במקומות הומי אדם במרכזי הערים בישראל.

אלדר כתב גם כי, להערכתו, ניתן על פי תקנה של השר לביטחון פנים להתנות התניה מסוג זה למשך תקופה קצובה של כשישה חודשים, ולאחריה לבצע הערכת מצב מחודשת לנחיצות של שומרים חמושים בבתי עסק אלה.

אלדר הוסיף כי המדובר הוא בבתי עסק שבהם יש יותר ממאה אנשים בו-זמנית, כגון, קניונים, בתי מסחר גדולים, בתי קולנוע, תיאטראות וכיו"ב, ניתן לחייב אותם בהצבת שומר חמוש כחלק מתנאי רשיון העסק שברשותם.

אלדר ציין, כי ראשי הרשויות המקומיות לא יהססו לאכוף התניה מסוג זה וכי טובת הציבור וביטחונו מחייבים צעדים שונים אשר יקשו על מפגעים לבצע את זממם.
