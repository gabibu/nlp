

מדובר במטוס מדגם בואינג 767 שבנייתו בארצות הברית נשלמה כבר לפני שנה. הוא הועבר לסינים אך לפני שהוא הוכנס לשימוש ערכו אנשי מודיעין סינים בדיקות קפדניות של מערכותיו. בבדיקות נתגלו לפחות עשרים ושבעה מכשירי האזנה, שהיו בין היתר בחדר השינה ואפילו בשירותים הנשיאותיים שבמטוס.

מומחים סינים אמרו כי הציוד שהתגלה במטוס היה ממוזער, מתוחכם ביותר ולא היה דומה כלל למכשירי הציתות הנמצאים בשוק. המכשירים, שהיו אמורים להעביר את המידע דרך לוויין, נחשפו מתחת לציפוי הקירות של תא המטוס.

היומון הלונדוני "פייננשל טיימס" דיווח בשבת כי התגלית גרמה לזעם בלשכת הנשיא הסיני, ובתזמון גרוע ביותר. נשיא ארה"ב, ג'ורג' וו. בוש אמור לבקר בבייג'ין בפברואר למפגש פסגה דו-צדדי, 30 שנה לאחר מפגש הפסגה ההיסטורי בין מאו צה טונג לריצ'רד ניקסון.

הפרשה גרמה לרעש גדול בסין, וחקירה נפתחה כדי לקבוע אם מדובר בהזנחה והתרשלות של פקידים בממשל. בהמשך החקירה נעצרו כעשרים קצינים מבכירי חיל האוויר הסיני. כמו כן, נעצרו שני בכירים מהחברה הממשלתית הסינית שהייתה אמורה לפקח על יבוא המטוס.

הבית הלבן מסרב להגיב לידיעה.
