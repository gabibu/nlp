

לנוכח התגברות תופעות האנטישמיות בצרפת ונכונות הסוכנות היהודית להעלות את סל הקליטה בשיעור של כ- 30%, גוברת ההתעניינות אצל יהודי צרפת באפשרות לעלות לישראל. התקרית האחרונה של מעשי אלימות נגד יהודים היתה השלכת פצצת תבערה לחדר כיתה בבית הספר "אוצר התורה", בפרבר קרטייה בפאריס.

בתגובה לאירועים האלה יצא סגן שר החוץ של ישראל, הרב מיכאל מלכיאור, בדברים קשים נגד המתרחש בצרפת ואמר, כי זאת המדינה הקשה ביותר בכל הקשור לביטויים של אנטישמיות. הרב מלכיאור מתח ביקורת על הממסד הפוליטי ועל חוגי האינטלקטואלים בצרפת ואמר, כי הם אינם מתייחסים ברצינות לאירועים האלה נגד היהודים. נשיא צרפת, ז'אק שיראק הגיב בצורה נמרצת על דברי מלכיאור ואמר כי הוא "מגנה במלוא החריפות את כל המעשים האנטישמיים."

ארגון הגג של הקהילות היהודיות בצרפת, קרי"ף, קובע בדו"ח שפירסם על היקף מעשי האיבה נגד יהודים, שמאז 11 בספטמבר שנת 2000 ועד סוף אוקטובר שנת 2001 היו 320 אירועים אלימים בעלי אופי אנטישמי. המקרים החמורים ביותר הם הרס בית הכנסת בטראפ, אזור בפאריס, ביום 10 באוקטובר 2000; שתי תקריות של השלכת פצצות תבערה על בית הכנסת ברובע קלישי-סו-בואה בפאריס; ביום 8 באוקטובר 2000; ביום 13 באוגוסט 2001 התקפה על בית הספר היהודי בואל דה-אואז; התקפות על ילדים הלומדים בבית ספר יהודי; התפוצצות בבית הספר היהודי ברובע סרסל בפאריס, ביום 1 בפברואר; תקיפה של בתי כנסת באסנייר ובפונטניי-או-רוז ביום 28 באוקטובר, 2001; מכות במקל על הרב של רואן, ב1- בדצמבר 2001, וכן מעשי ונדליזם וחילול הקודש במוסדות יהודיים שונים.

בעקבות המלצות של הסוכנות היהודית לפני שבעה חודשים, הסכימה ממשלת ישראל להעניק השנה לעולים מצרפת סל קליטה מורחב. בעבר ניתן הסיוע הזה רק לעולים ממדינות חבר העמים. מנהל הסוכנות היהודית לאירופה, דב פודר, אמר כי הסיוע הזה יקל על הקליטה, אך סירב לקשור את החלטת הממשלה להתפרצות החדשה של מעשי אלימות בעת האחרונה. עם זאת, הודה, כי גובר העניין בעלייה, וכי בשבועות האחרונים הוצף משרדו בעשרות שיחות טלפון מדי יום של אנשים שגילו עניין באפשרות הזאת.

הידיעה הועברה אלינו באדיבות הסוכנות היהודית לישראל.


