

משרד הבריאות בשיתוף משרד החינוך, שירותי בריאות כללית והאגודה למלחמה בסרטן, ייצאו בימים הקרובים בקמפיין למניעת עישון בקרב תלמידים ובני נוער.

עישון גובה כעשרת אלפים קורבנות מדי שנה בישראל. 27 אחוז מתושבי ישראל (1.5 מיליון) מעשנים. תופעת העישון הולכת ומתרחבת בשנים האחרונות גם בקרב בני נוער. בסקר שנערך בחודש האחרון ע"י חברת טלסקר עבור שירותי הבריאות הכללית עולה, כי ישנה עליה מדאיגה בעישון בקרב בני הנוער בגילים 12-18.

בשנת 1994 עישנו 3.8 אחוז מקרב בני הנוער בגילים 12-18, בשנת 2001 עלה אחוז המעשנים ל-8.4 אחוז. עוד עולה, כי הבעיה העיקרית היא בגילאי 16-18. 19 אחוז מהם מעידים על עצמם כמעשנים לעומת כ-4 אחוז בגילאי 12-15.

עוד עולה מהסקר, כי 60 אחוז מבני הנוער המעשנים קונים סיגריות תוצרת חוץ וכי ההוצאה השנתית על סיגריות ע"י בני נוער בגילים 18-20 מגיעה ל-200 מיליון שקל בשנה, שהם כ-550 אלף ש"ח ליום.

בסקר התגלה כי 21 אחוז מההורים מממנים באופן ישיר ובמודע את ההוצאות על הסיגריות. 63 אחוז (שני שליש) מההורים "מרימים ידיים" ואומרים אין מה לעשות. לדברי ד"ר יצחק פטרבורג, המנהל הכללי של שירותי הבריאות הכללית, הורים שיצאו נגד העישון בקרב ילדיהם הצליחו לעצור את העישון.

עוד נתון מעניין הוא מי משפיע הכי הרבה על בני הנוער לעשן. מהסקר עולה, כי 85 אחוז מהמשפיעים הם החברים של בני הנוער המשפיעים עליהם לעשן.

רות לקט ראש תוכניות המניעה בנושאי עישון, אלכוהול וסמים בשירות הפסיכולוגי במשרד החינוך אמרה , כי מערכת החינוך הגדירה את פעילותה בשנתיים האחרונות בנושא העישון תוך הכנת תוכניות לבתי הספר.


