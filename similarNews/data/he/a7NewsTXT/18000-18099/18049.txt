

מדו"ח ראשוני של נציבות המים עולה כי בשנת 2001 ירדה צריכת המים הביתית בכ-4% לעומת השנה הקודמת ובסך הכל ירידה מצטברת של כ-7% בשנתיים האחרונות. ירידה זו שוות ערך לכ-50 מיליון מ"ק או לתפוקה של מתקן התפלה, כמו זה שיוקם באשקלון. בהתחשב בגידול האוכלוסייה הצריכה לנפש ירדה עוד יותר.

פחת המים ברשויות המקומיות ירד בלמעלה מ-25% בשנת 2000 ועמד על 10% בלבד. פחת המים מבטא את ההפרש בין כמות המים המדודה שנקנתה מחברת מקורות או מהפקה עצמית, לבין הכמויות המדודות שנמכרו לתושבים או נצרכו על ידי צרכנים ציבוריים. נתונים אלה פורסמו לאחרונה על ידי נציבות המים בדו"ח השנתי המפורט.

הירידה הגדולה בפחת המים הושגה הודות למאמץ מתמשך של מחלקות המים ברשויות המקומיות, בשיתוף מינהל המים של משרד הפנים. הצעדים שננקטו לצמצום פחת המים כללו: הורדת לחצים ברשתות העירוניות, הוצאת מדי מים אל גבולות המגרשים הפרטיים, התקנת מדי מים לכל הצרכנים הציבוריים ועוד.

קיים עדיין פוטנציאל חיסכון גדול אותו ניתן לממש על ידי מדיניות נכונה של הסברה ושל שימוש באביזרים חוסכי מים. בעתיד הקרוב עומד מינהל המים לבצע באמצעות החברה למשק וכלכלה של מרכז השלטון המקומי, פרוייקט רחב היקף של התקנת אביזרים חוסכי מים במיבני ציבור ברשויות המקומיות. בפרוייקט זה ישולב שילוט קבע לעידוד התקנת אביזרים חוסכי מים גם במיגזר הפרטי.

"פחת המים בארצות המערב נע בין 20% ל-30% ולישראל מקום מכובד במימדי הפחת", מסר משה אבנון, מנהל המינהל למשק המים במשרד הפנים, והוסיף כי רק בסינגפור (מדינה-עיר), שיעור פחת המים נמוך יותר ועומד על כ-6% .
