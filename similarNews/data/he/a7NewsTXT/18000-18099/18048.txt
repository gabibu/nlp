

פסגה בין דתית של ראשי שלוש הדתות מתחילה היום באלכסנדריה במצרים.

משלחת ישראלית בראשות הרב הראשי בקשי דורון יוצאת היום להשתתף בפסגה, שהיא ראשונה מסוגה במזרח התיכון. יוזמי הפסגה הם סגן שר החוץ הרב מיכאל מלכיאור ובשיתוף פעולה עם הארכיבישוף מקנטרברי, ראש הכנסיה האנגליקנית, לאחר חודשים של הכנות.

את הרשות הפלשתינית ייצג השייח' טאמיני שהוא ראש בתי הדין השרעים ברשות הפלשתינית וכן השייח' טאלל סידר ברשות הפלשתינים ושייחים בכירים אחרים. את הנוצרים בישראל מייצג הפטריאך הלטיני מישל סאבח. את המצרים ייצג השייח' טנטאווי, ראש אוניברסיטת אזהר. את ישראל ייצגו מלבד מלכיאור ודורון גם הרבנים דוד רוזן והרבנים פורמן וברודמן.

הפסגה תתקיים במשך 3 ימים ובסיומה ייצאו המשתתפים בהצהרה משותפת וייתכן שתתקיים גם מסיבת עתונאים. יצויין כי הכינוס מתקיים במלון בשם "סאלם עלאכה" ויש רואים בכך סימבוליות.
לאחר הפסגה ייפגשו אנשי המשלחת הישראלים עם נשיא מצרים חוסני מובארק בארמונו בקאהיר ביום ג' בבוקר.

את ההכנות הפסגה אפפה סודיות גדולה, כדי שגורמים אינטרסנטים לא יפעלו לסיכולה.

בישראל תולים תקוות רבות בפסגה, כדי לקדם את האינטרס להוציא את הנושא הדתי מהסכסוך הישראלי-פלשתיני ולבסס את מעמדו כסכסוך מדיני-לאומי.

