

ראש מטה המבצעים הצבאיים באפגניסטן הגנרל טומי פרנקס אומר כי וושינגטון בוחנת באחרונה את סוגיית גורלם בטווח הארוך, של שבויי הטליבאן או "אל קאעידה" שהועברו לבסיס האמריקני בגואנטאנמו שבקובה.

"האסירים בגואנטאנמו יקבלו יחס הולם על פי תהליך שנבחן בימים אלה בוושינגטון", אמר הגנרל פרנקס במסיבת עיתונאים, שהתקיימה בבסיס חיל האוויר "מק'דיל" ליד העיר טמפה, בפלורידה.

לדברי פרנקס, בידי ארה"ב כיום 317 שבויים הנמצאים עדיין באפגניסטן ו-110 שבויים שהועברו לגואנטאנמו. "הדבר הראשון שברצוננו לעשות זה לחקור את האסירים, במסגרת פעולת איסוף מידע מודיעיני" אמר פרנקס, שהוסיף כי "מי שירצו לשתף פעולה לא יועמדו, ככל הנראה, למשפט".

"בהמשך יתקבלו החלטות לגבי כל אסיר בנפרד. יהיה צורך לקבוע אם הם יוחזקו בידנו בשל ערכם מבחינת מידע ומודיעין, או אם יועברו לשלטונות, כדי שיועמדו למשפט", הטעים פרנקס.

ביום חמישי שעבר הגיע צוות של ארבעה מאנשי הצלב האדום הבינלאומי לגואנטנמו כדי לבדוק את התנאים במחנה השבויים ולראיין כל עציר בנפרד. הראיונות אמורים להימשך גם השבוע.

"כשהם עורכים את הראיונות, העצירים מובאים אליהם והם עורכים את הראיונות בפרטיות", אמר גנרל מייקל לנרט, קצין בכיר בצבא האמריקני.

האסירים נתפסו במהלך המלחמה באפגניסטן. הם נחשבים למסוכנים, ובכירים אמריקנים סבורים כי אחדים מהם עלולים להתאבד. אחדים מהם הבהירו כי הם עדיין רוצים "להרוג אמריקנים".

לנרט ציין כי התקרית היחידה עד עתה אירעה ביום רביעי, כשאחד העצירים נשך שוטר צבאי בזרועו בעת שהועבר ממקום אחד לשני. לנרט אמר כי השוטר לא נפצע, וכי העציר הוחזר למקומו הקודם.
