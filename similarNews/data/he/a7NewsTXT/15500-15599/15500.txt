

קולות המתנגדים למעשי הממשלה נשמעים בתוך הליכוד, ועם זאת כתב יו"ר צעירי הליכוד עו"ד גלעד ארדן בעיתון "מעריב" כי "הפתרון היחיד הוא השתלטות מחודשת על שטחי הרשות, ולשרון יש מנדט לכך". זאת לאחר שבבחירות הושגה הכרעה ברורה באיזו דרך העם בוחר.

לדברי ארדן ביומן הצהרים של ערוץ 7, לאחר שהפלשתינים דחו את הצעת רה"מ לשעבר ברק "בדם באש ובתמרות עשן", הרי שאין טעם לחזור ל"שיטת המשא ומתן", כלשונו, מאחר שכבר ישבו ליד כל שולחן אפשרי, והציעו כל מה שאפשר להציע. ארדן שואל מה עוד צריך לקרות כדי שיבינו שהשפה היחידה שאותה מבינים במזה"ת היא "כוח, כוח, ושוב כוח".

הדרך היחידה למנוע טרור, לדבריו, היא על ידי כך שצה"ל נמצא בערי הרש"פ, וכששב"כ צריך לעצור מבוקש הוא עושה זאת בסיוע קציני צה"ל ולא שהוא מנסה "לגייס משתפי פעולה מבעד לגדר". ארדן אמר כי אם שרון ופרס סבורים שיש פתרון אחר לצמצומו של הטרור שיסבירו זאת, כי לדבריו היום המצב הוא ש"הטרור תקוע בגרוננו כעצם, והממשלה אינה בולעת אותה, ואינה מקיאה", והיא משותקת.

ארדן הוסיף שאם פרס מנסה "למשוך שמאלה" הרי שהליכוד חייב להבהיר לשרון שאם הוא לא יעשה את מה שהימין מאמין בו אחת דינו לפנות את כסאו. לדבריו, במהלך מפגשיו הרבים בציבור כמו גם עם אנשי ליכוד עולה כי רוב הציבור סובר היום שרק אחרי הכרעה צבאית שכתוצאה ממנה יפנימו הפלשתינים שישראל אינה תופעה הפיכה, רק אז יהיה אפשר אולי לדבר עם הצד השני.

ארדן אמר כי כרגע מתנהלת החתמה לכינוס מרכז הליכוד כדי לדון בהצהרת שרון כי הוא נכון להקים מדינה פלשתינית.
