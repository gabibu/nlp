

יו"ר הרש"פ יאסר ערפאת היה הנואם המרכזי בעצרת שהיתה בכפר עיבלין שבגליל, שאורגנה על ידי התנועה הערבית להתחדשות בראשותו של ח"כ אחמד טיבי, בנוכחות חברי כנסת ערבים נוספים וביניהם מוחמד ברקה מחד"ש ואישי ציבור נוספים. נאומו של ערפאת הועבר באמצעות הטלפון.

זו פעם ראשונה שערפאת נאם מול ערבים ישראלים באמצעות הטלפון. הוא אמר: "יש מישהו השוגה בדמיונות שביכולתו להכניע את העם הפלשתיני, ואני אומר שהעם הפלשתיני והנהגתו לא ייכנעו ולא יכרעו ברך בפני איש לבד מאשר בפני אלוקים", אמר.

במהלך נאומיהם איימו הח"כים אחמד טיבי ומוחמד ברקה מסיעת חד"ש על ישראל, לבל תפגע בערפאת, ואמרו כי כל פגיעה בחיי ערפאת, או אם תיפול שערה משערות ראשו - תלבה אינתיפאדה של מיליון ערבים בישראל. "אם ישראל תפגע בערפאת היא תיפתח בכך חשבון עם הפלשתינים, לרבות אלה החיים במדינת ישראל", אמרו.

סוכנות עתי"ם מציינת כי הכנס אורגן לרגל חודש הרמאדאן. בכינוס נתנו המשתתפים תמיכה מלאה בערפאת ובהתקפות הרש"פ נגד ישראל.

יו"ר סיעת חרות, ח"כ מיכאל קלינר, תקף בחריפות את איומי חברי הכנסת הערביים טיבי וברקה במרד ערבי אם יחוסל ערפאת.

"איומי טיבי וברקה במרד ערבי אם יחוסל ערפאת מתווים לממשלת ישראל את דרך הפעולה הרצויה. על פי מדד טיבי וברקה אויבינו נבהלים ונלחצים מחיסול ערפאת, ולכן זהו בדיוק מה שממשלת ישראל צריכה לעשות", אומר ח"כ קליינר.

לדבריו, צריך להבהיר לטיבי וברקה ש"אם יתממשו איומיהם יהיו להם בוחרים במחנות פליטים מחוץ לישראל והרבה ועדות אור".


