

הבוקר, סמוך לשעה 7:30, פוצץ מחבל את עצמו בתחנת אוטובוס בצומת הצ'ק פוסט מצפון לחיפה. כתוצאה מהפיצוץ נפצעו עשרה בני אדם מרסיסים ומאש. אחד מהם נפצע פצעים בינוניים והשאר נפצעו באורח קל. 16 בני אדם נוספים הוכו בהלם.

המחבל הגיע לתחנת האוטובוס הממוקמת בדרך בן יהודה לכיוון נשר. על פי הערכת המשטרה, כוונת המחבל היתה לעלות לאוטובוס ולפוצץ את עצמו שם, אך כוונה זו סוכלה כאשר שני שוטרים נגשו אליו כדי לבדקו. באותו רגע הפעיל המחבל את חגורת הנפץ שנשא על גופו.

מפקד מחוז הצפון במשטרה ניצב יעקב בורובסקי גילה כי לאחר שהתברר שהמחבל עדיין חי, ירו בו שני שוטרים והרגוהו. זאת, מחשש שיפעיל מטען נוסף או יפתח באש.
כל האזור נסגר לתנועה וכוחות הצלה ומד"א חשו למקום.

כוחות הבטחון סרקו את אזור הפיגוע ומצאו בסמוך מטען חבלה נוסף. רובוט משטרתי פוצץ את המטען.

יש לציין כי כתוצאה מן הפיגוע התלקח מפעל "פיקנטי" הסמוך. כוחות כיבוי אש הוזעקו למקום וכיבו את השריפה. את הידיעה העביר כתבנו קובי פינקלר.

ניידת של המשרד לאיכות הסביבה הוזעקה לאזור הפיגוע, וזאת על רקע חשש שהמחבלים מנסים לפזר במטעני החבלה שלהם גם חומרים כימיים. עד כה לא נמסר על מציאת חומרים כימיים במטען שנשא המחבל.

סגן מפקד מרחב חוף ניצב משנה רוני רז מסר כי לא היה כל מידע באשר לפיגוע הנוכחי.
כזכור בחודש אפריל ארע פיגוע בצומת הצ'ק פוסט במרחק של כמה מאות מטרים ממקום הפיגוע הנוכחי, סמוך לדוכן פלפל. הפיצוץ ארע בתיק שהניחו מחבלים במקום. בפיגוע ההוא נפצעו קל שני בני אדם.
