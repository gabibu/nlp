

רכבת משא שהובילה סיוע במזון חצתה ביום ראשון את הגבול בין אוזבקיסטן לאפגניסטן מעל "גשר הידידות", שנפתח לראשונה זה ארבע שנים, מסר כתב סוכנות הידיעות הצרפתית.

ברכבת 15 קרונות עמוסים בקמח. הגשר נפתח מחדש בעקבות פגישה בשבת בין שר החוץ האמריקני קולין פאוול לבין נשיא אוזבקיסטן, איסלאם קארימוב, בטשקנט.

מומחים ציינו, כי הגשר יהפוך לדרך העיקרית להעברת סיוע לצפון אפגניסטן, אזור הזקוק לסיוע הומניטרי דחוף בהיקף נרחב.

הגשר נסגר לפני ארבע שנים, בעקבות השתלטות כוחות הטליבאן על רוב האזורים בצפון אפגניסטן.

הסובייטים בנו את "גשר הידידות" זמן קצר לאחר פלישתם לאפגניסטן ב-1979, כדי להקל על העברת כוחות וציוד צבאי למדינה זו.


