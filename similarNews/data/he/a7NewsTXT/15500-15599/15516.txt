

בבית החולים הדסה עין כרם מת מפצעיו עידן כהן, בן 17, שנפצע באורח אנוש בפיגוע ההתאבדות שאירע בשבוע שעבר במדרחוב בן יהודה בירושלים.

עידן כהן הי"ד נפצע באורח אנוש בראשו ומאז פציעתו היה למעשה מחוסר הכרה. עם צאת השבת מסרו הרופאים כי הוא מת מפצעיו.

בבתי החולים בירושלים עדיין מאושפזים עוד 43 פצועים, מתוכם 4 במצב קשה.

בבית החולים הדסה עין כרם מאושפזים 19 פצועים, 2 במצב קשה מאוד והשאר במצב קל עד בינוני.

בבית החולים שערי צדק נותרו 17 פצועים, מתוכם 2 במצב קשה, 11 במצב בינוני ו-4 במצב קל.

בבית החולים הדסה הר הצופים מאושפזים 7 פצועים במצב קל עד בינוני

בבית החולים רמב"ם בחיפה מאושפזים עדיין עשרה מפצועי פיגוע ההתאבדות באוטובוס אגד בקו מס' 16 שהיה ביום ראשון. מצבו של אחד מהם מוגדר קשה מאוד ושל אחר קשה. שניהם מאושפזים במחלקה לטיפול נמרץ. מצבם של שישה פצועים קל עד בינוני ושל שניים קל.

ברמב"ם מאושפז עם פגיעה בראשו החייל שנפצע בפיגוע ירי ליד קדים ביום ראשון. מבית החולים נמסר כי מצבו בינוני וכי הוא הולך ומשתפר.

נשיאת הפיליפינים גלוריה מקפאגל ארויו הוציאה ביום שישי הודעה מטעמה, בה הביעה צער על מותה של אזרחית ארצה רוזליה רייס בפיגוע בחיפה ותפילה להחלמתם של ארבעת האזרחים הפיליפיניים שנפצעו בפיגוע.

ארויו הודתה לממשלת ישראל על אופן טיפולה בבני ארצה בשעה שנזקקו לכך. "הקהילה הפיליפינית בישראל מונה 35 אלף איש, וקהילה זו חיה בישראל ותורמת להתפתחותה. שמחתי לשמוע שבנוסף לזכויות שיוענקו לבני משפחתה של גב' רייס על ידי המשרד הפיליפיני לרווחת (אזרחי ארץ זו) העובדים בחו"ל, יעניק גם המשרד לבטוח לאומי בישראל למשפחתה של רוזליה רייס קצבה חודשית וכן סכום חד פעמי שעל גבהו טרם הוחלט", נכתב בהודעת נשיאת הפיליפינים.
