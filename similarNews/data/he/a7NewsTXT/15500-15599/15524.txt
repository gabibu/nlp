

במוצאי שבת ירו מחבלים שתי פצצות מרגמה על ישוב ישראלי בדרום רצועה עזה. אין נפגעים ולא נגרם נזק לרכוש.

בשבת אחר הצהריים ירו המחבלים פצצת מרגמה נוספת לעבר כח צה"ל, סמוך לגדר המערכת המקיפה את גוש קטיף.

בליל שבת נורו חמש פצצות מרגמה נוספות - שתיים לעבר ישוב במרכז גוש קטיף ושלוש נוספות לעבר ישוב בחבל. כמו כן, המחבלים המשיכו לירות על מוצבי צה"ל ברצועת עזה.

בעקבות ירי המרגמות ביום שישי תקף צה"ל בשבת מפקדות של המודיעין הכללי הפלשתיני וכח 17 ברפיח. דובר צה"ל אמר, כי ארגונים אלה אחראים לירי המרגמות על רצועת עזה.

כזכור, כי בשבוע שעבר תקף צה"ל מפעל לייצור מרגמות בעיר עזה. מפעל זה הוא בין שאר האתרים עליהם מפקח רזי ג'בלי, מבכירי מנגנוני הבטחון של הרש"פ, האחראי ישירות על ייצור פצצות המרגמה הנורות ברצועת עזה.

בערב שבת חיסל כח צה"ל שני מחבלים סמוך לכפר א-דיק בשומרון. השניים היו חמושים ונראו נעים בשטח בכוונה לפגע בכוחות צה"ל או באזרחים על הציר הסמוך לכפר. מבדיקה עולה, כי שני המחבלים השתייכו לארגון הפת"ח והיו מעורבים בפיגועי ירי בצירי השומרון. כך מדווח כתבנו קובי פינקלר.

ביום שישי נפצע חייל צה"ל באורח קל מירי בכפר ביתוניא. החייל טופל והועבר לבית חולים להמשך טיפול.
