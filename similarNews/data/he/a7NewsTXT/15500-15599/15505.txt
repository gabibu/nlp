

הימים הגשומים האחרונים תרמו לעלייתו של מפלס הכינרת, ומאז תחילת השבוע הוא עלה בשנים עשר סנטימטרים. לאגם נוספו שבעה עשר מיליון קוב מים, אך עדיין חסרים לו כמעט מיליארד קוב כדי להגיע למפלס העילי, ושלוש מאות מיליון קוב כדי להגיע לפחות לקו האדום התחתון.

במקומות רבים ברחבי הארץ ירדו גם בלילה שעבר כמויות גשם נאות, עד כדי מאה מילימטרים במקומות אחדים באזור השפלה הפנימית.

בגליל ובגולן נמשכו אתמול בבוקר גשמים, ואלה מגבירים את זרמי המים בנחלים בגליל ובגולן. בחרמון יורד מדי פעם שלג.

שני מאגרי מים חדשים נחנכו אתמול בגליל המערבי: בשלומי, ובראש הנקרה. ביחד הם יכילו כמיליון קוב מים. עלות הקמת המאגרים שבעה מיליון שקלים. הודות לגשמי הימים האחרונים כבר החלו להיקוות מים בשני המאגרים החדשים, מים שיסייעו לחקלאים עם סיום עונת הגשמים.
