

במוצאי שבת ירו מחבלים שתי פצצות מרגמה על ישוב ישראלי בדרום רצועה עזה. אין נפגעים ולא נגרם נזק לרכוש.

בשבת אחר הצהריים ירו המחבלים פצצת מרגמה לעבר כוח צה"ל, סמוך לגדר המערכת המקיפה את גוש קטיף.

בליל שבת נורו חמש פצצות מרגמה נוספות - שתיים לעבר יישוב במרכז גוש קטיף ושלוש נוספות לעבר יישוב אחר. כמו כן, המחבלים המשיכו לירות על מוצבי צה"ל ברצועת עזה.

בעקבות ירי המרגמות ביום שישי תקף צה"ל בשבת מפקדות של המודיעין הכללי הפלשתיני וכח 17 ברפיח. דובר צה"ל אמר, כי ארגונים אלה אחראים לירי המרגמות על רצועת עזה.

כזכור, כי בשבוע שעבר תקף צה"ל מפעל לייצור מרגמות בעיר עזה. מפעל זה הוא בין שאר האתרים עליהם מפקח רזי ג'בלי, מבכירי מנגנוני הבטחון של הרש"פ, האחראי ישירות על ייצור פצצות המרגמה הנורות ברצועת עזה.

הבוקר החלו חיילי צה"ל לפעול בכפרים מזרחית לטול כרם. כפרים אלו נמצאים בשליטה בטחונית פלשתינית וקיימת בהם תשתית רחבה של טרור. הכוחות מבצעים סריקות ומעצרים של גורמים המעורבים בפעילות חבלנית עוינת. מדובר צה"ל נמסר כי הכוחות ימשיכו לפעול בכפרים עד לסיום הפעולה.

בערב שבת חיסל כוח צה"ל שני מחבלים סמוך לכפר א-דיק בשומרון. מבדיקה עולה, כי שני המחבלים השתייכו לארגון הפת"ח והיו מעורבים בפיגועי ירי בצירי השומרון. כך מדווח כתבנו קובי פינקלר.
ביום שישי נפצע חייל צה"ל באורח קל מירי בכפר ביתוניא. החייל טופל והועבר לבית חולים להמשך טיפול.

במוצ"ש ירו מחבלים מחאן יונס אל אזור התעשייה נווה דקלים. כמו כן, ערבים ממשיכים לירות לסירוגין אל מוצבי צה"ל בגוש קטיף. כוחותינו השיבו אש אל מקורות הירי.

מחבלים ירו לעבר עמדת צה"ל בדרום שכם ולעבר עמדת צה"ל בהר גריזים. בשני האירועים לא היו נפגעים.
