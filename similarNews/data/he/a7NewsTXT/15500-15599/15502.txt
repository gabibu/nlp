

"ככל שעובר הזמן פוחתת יכולתה של הרשות הפלשתינית להתמודד מול הטרור. החמאס, הג'יהאד האסלאמי והתנזים חיזקו את מעמדם ברחוב הפלשתיני, בכך ששירתו את הטרור ואת האלימות שעודד ערפאת", כך אמר אתמול גורם צבאי בכיר.

לדברי הגורם בשל הלחץ הישראלי והבינלאומי נעצרו בימים האחרונים "80 עד 100 דגי רקק מתוקשרים". פחות מחמישה מהעצורים נחשבים כמחוללי טרור בעלי משמעות. הגורם הדגיש כי חלק מהעצורים הוזמנו לבוא למעצר בפנייה אליהם בטלפון, חלקם נעצרו, ושוחררו לאחר רישום וחלקם נעצרו, אך הובטח להם כי ישוחררו בתוך ימים אחדים.

"נכון לעת הזו אי אפשר להצביע על שינוי אסטרטגי בצד הפלשתיני שמשמעו מלחמה בטרור והגעה להפסקת אש", אמר הגורם, והוסיף כי המלחמה בטרור תימדד במיגור היכולת המבצעית של ארגוני הטרור, בהוצאתם מחוץ לחוק, במעצרם השיטתי ובהעמדתם לדין. נוסף על כך יש לעמוד על כך כי המורשעים ירצו את עונשם בכלא.

לדברי הגורם, על הרשות לפרק גם את תשתיות ייצור הנשק והמרגמות בשטחים, לאסף את הנשק הבלתי חוקי, להפסיק הברחות של נשק בדרך היבשה והים, ולחדול מההסתה נגד ישראל.

להערכת הגורם, מסלול ההסלמה הפלשתיני יימשך כחלק מהחלטה אסטרטגית של הפלשתינית מאז ספטמבר 2000 להשיג הישגים בטרור, וגם אם תהיה פעילות נמרצת נגד הטרור היא תניב פירות רק בתוך חודשים ארוכים, אמר הגורם.

הגורם דיבר על האבחנות שנעשות בין הארגונים השונים, ואמר כי לאורך זמן ייטשטשו הגבולות בין החמאס והג'יהאד האיסלמי, שנחשבו תמיד ארגונים איסלמיים קיצוניים, לבין התנזים, המקורב לערפאת. "כיום אפשר למצוא את התנזים מבצע פעולות התאבדות בתוך ישראל", אמר הגורם, והוסיף כי מנגנוני הביטחון הפלשתינים שותפים בירי פצצות מרגמה ובפיגועי ירי נוספים.
