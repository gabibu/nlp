

מושל מדינת ניו יורק, ג'ורג' פאטאקי, ראש עיריית ניו יורק היוצא רודי ג'וליאני וראש עיריית ניו יורק הנבחר, מייקל בלומברג יגיעו היום לביקור הזדהות בישראל.

בערב ישתתפו האורחים בעצרת גדולה שבה יתקיים טקס הדלקת נרות חנוכה בכיכר ציון בירושלים.
נשיא ארה"ב, ג'ורג' בוש, שיגר בסוף השבוע איחולי ברכה לעם היהודי לרגל חג החנוכה.

באגרתו כתב הנשיא בוש כי "בחג החנוכה אנו מעלים את זכרון שיקומו של בית המקדש על ידי המכבים לאחר שחולל". הנשיא בוש הוסיף כי בחנוכה אנו מציינים את שחרור מלכות ישראל מעול הכיבוש הזר "וזה מלמד אותנו שיש להלחם על החרות, מסר שממשיך להדהד גם היום".

הנשיא בוש חתם את אגרתו בתקווה ש"יהי רצון שנרות החנוכה יאירו גם את זכרם של מי אבדו ב-11 בספטמבר".

ביום שני בערב ידליקו נשיא ארה"ב ג'ורג' וו. בוש ואשתו לורה נרות חנוכה בבית הלבן. דובר הבית הלבן, ארי פליישר, מסר שהזוג בוש יקיים קבלת פנים לקבוצת מנהיגים יהודים לכבוד החנוכה.


