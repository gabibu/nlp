

מפציצים כבדים מסוג B-52 של חיל האוויר האמריקני ערכו בשבת גיחות הפצצה כבדות באזור ההררי של טורה בורה שבמזרח אפגינסטן. על פי מידע מודיעיני, אוסאמה בן לאדן ולוחמיו מסתתרים באזור זה.

למרות ההפצצות ההרסניות, המשיכו המתנדבים הזרים, המהווים את כוחה העיקרי של אל-קאעידה, להחזיק בעמדותיהם מול הכוחות האפגאנים המקומיים.

כוחות אלה רותקו בעמדותיהם בעקבות ירי מרגמות כבד של לוחמי אל-קאעידה, ונראה שהם לא הצליחו להתקדם בשבת, למרות מאמציהם הרבים להשתלט על טורה בורה.

המטוסים האמריקנים מפציצים אזור זה יום ולילה, ובעיקר את ההר מילאווה, שבו כנראה תופסים עמדות רוב המתנדבים הזרים האסלאמיים של אל-קאעידה, ברובם לוחמים ערבים וצ'צ'נים המוערכים בכמה מאות.

בשבת, היתה עליית מדרגה חדשה בפעולות חיל האוויר האמריקני. מפציץ B-52 טס במעגלים בגובה רב, והותיר בשמים הבהירים שובלים לבנים בצורת מעגלים רחבים, לפני שהוא שיחרר על מילאווה סדרה של פצצות רבות עוצמה, שהתפוצצו ברעם אדיר לאורך אזור שאורכו כקילומטר.

ענן אבק ועשן אדיר התרומם בכל פעם מעל ל"הרים הלבנים" (ספין גאר), שרשרת הרים כ-30 קילומטר מג'לאלאבאד, בירת מחוז נאנגארהאר.

מעמדה קדמית של כוחות אפגאנים אנטי-טליבאנים בג'לאלאבאד, לא ניתן היה להעריך את גודל החורבן שנוצר מהפצצת שטיח זו, שכוונה אל מרחב בין שתי שרשרות של פסגות.
חיל האוויר האמריקני פועל רבות כדי להשמיד את הבסיס הסודי של טורה בורה - מילאווה, המכיל לכאורה רשת מערות ומנהרות חצובות.

ידיעות שונות, ולרוב סותרות, מדווחות על התקדמות כוחות ה"שורא" ממזרח אפגינסטן, שיצאו ביום שלישי למתקפה כדי לנסות ולכבוש את טורה בורה.

מפקדים צבאיים מקומיים הדגישו בימים שאחרי תחילת המתקפה שכוחותיהם השתלטו על "מחציתה" של טורה בורה, ואחר-כך על "מרכזה" של התשלובת המסתורית. בכיר בברית הצפונית טען אפילו שכל התשלובת נתפסה.

האמת היא שהמפקדים המקומיים סותרים זה את זה, כאשר הם לא סותרים את עצמם, ושעד שבת, לא היה באפשרותו של אף עיתונאי לראות מערת מסתור אחת של אל-קאעידה.

