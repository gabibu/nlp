

דובר צה"ל, תת אלוף רון כיתרי, אמר הלילה כי הפלשתינים בג'נין אינם מאפשרים לצה"ל ולגופים הומניטריים לפנות את הגופות ולכן עשרות הפצועים הפלשתינים מוטלים ברחובות.

"סגן מתאם הפעולות בשטחים פנה לגורמי הבריאות בצד הפלשתיני משרד הבריאות, בתי החולים והסהר האדום - כדי שיגיעו לפנות פצועים והרוגים, תוך ערובה שצה"ל יבטיח את תנועת המחלצים אל האיזור וממנו מבלי שייפגעו, אך הם סירבו כולם כאחד", אמר כתרי.

"בצה"ל חוששים כי ישנו ניסיון פלשתיני לייצר תמונות שישוו ללחימה באיזור ג'נין מראות של טבח, כביכול, של ישראל באוכלוסיה הפלשתינית", הוסיף.

עוד אמר כיתרי כי "קיימים דיווחים ולפיהם אזרחים פלשתינים נפגעים כתוצאה ממילכודים שהכינו המחבלים לחיילינו", אמר.

יצויין כי ערוץ 7 פרסם היום כי הפלשתינים ירו היום בג'נין לעבר אמבולנסים של הסהר האדום שבאו לפנות פצועים והרוגים פלשתיניים.

סמנכ"ל הסהר האדום פרג' חוסיין, טען כי צה"ל אינו מאפשר את כניסת האמבולנסים בנימוק שישנם קרבות. עוד טען חוסיין כי מרכז הזינוק של הסהר האדום בעיר ג'נין מכותר על-ידי טנקים, ולכן אין אפשרות להוציא אמבולנסים לאזורים אחרים.
