

הכמרים המוחזקים על ידי המחבלים המתבצרים בתוך מיתחם כנסיית המולד משמשים כ"סוג של מגן חי" לחמושים בתוך המיבנה, כך אמר היום יוהנס כומר גרמני המשמש כשומר במנזר הפרנציסקני שבתוך מיתחם הכנסיה, לסוכנות הידיעות הגרמנית.

"אנו חוששים לחיינו", אמר יוהנס והוסיף כי הוא ו-30 נזירים אחרים ו-4 נזירות מורשים לנוע באופן חופשי בתוך המנזר אך הם מהווים עבור המחבלים "סוג של מגן חי". הוא ציין כי הם אינם סובלים ממחסור במצרכי מזון.

יוהנס העריך כי כ 240 מחבלים מתבצרים במתחם, ולדברי נזיר אחד שביקש להשאר בעילום שם יש כפי הנראה גם מחבלים פצועים במקום. יוהנס ציין כי הקשר בין אנשי הכמורה במנזר למחבלים רופף.

חיילי צה"ל המוצבים מחוץ לכנסיה קראו למחבלים להניח את נשקם ולהסגיר את עצמם, אבל נראה שהמו"מ נכשל. ולדברי יוהנס "שום דבר לא זז".
