

הבוקר סמוך לשעה 7:30 התפוצץ מחבל ערבי באוטובוס אגד קו 960 שעשה את דרכו מלב המפרץ, ליד חיפה, לירושלים. 8 בני אדם נרצחו בפיגוע ועוד עשרות רבות נפצעו.

הפיגוע אירע בחלקו הקדמי של האוטובוס וכתוצאה מכך נפער חור בגג האוטובוס ובדפנותיו ובאזור הדלת הקדמית.

עשרות אמבולנסים של מד"א פינו את הנפגעים לבתי החולים בחיפה.

חבלנים סרקו את האוטובוס. הכביש מצומת העמקים לצומת יגור נחסם לתנועה בשני הכיוונים.
ניצב יעקב בורובסקי, מפקד המחוז הצפוני במשטרה, אמר במקום הפיצוץ, כי ייתכן שהמחבל עלה לאוטובוס באחת התחנות הסמוכות לפיצוץ. "האוטובוס עשה דרכו מאזור חיפה לכיוון ירושלים. המחבל שהתאבד התפוצץ וגרם לנזק רב מאד".

ניצב בורובסקי התייחס לעבודת המשטרה, לאור פעילות צה"ל ביש"ע ואמר "הנחת העבודה שלנו לא השתנתה והיא זו - אוטובוסים הם יעדי פיגוע וכוונות המחבלים להוציא פיגועים הן רבות".
לדברי בורובסקי, נסיון העבר מלמד כי מחבל מתאבד, כגון זה שפוצץ את האוטובוס, מגיע לביצוע הפיגוע באמצעות סייענים.

עד ראיה, מרדכי שמיר, מסר לכתבים במקום האירוע, שאוטובוס אגד התפוצץ תוך כדי נסיעה בנתיב השמאלי בכביש, באזור צומת יגור. "כל מיני חלקים עפו מהאוטובוס עפו על המכוניות שנסעו מאחוריו. הצלחתי לבלום דרך האש והעשן על הכביש ונגשתי לסייע לפצועים. אחרי זמן קצר הגיעו כוחות ההצלה. המראה היה נורא".

מוטי, עד ראיה נוסף, היה נסער מאד. "נסעתי מאחורי האוטובוס וראיתי פיצוץ אדיר. האוטובוס עף באוויר ונפל חזרה לקרקע. רסיסים וחתיכות עפו לכל עבר. אין מושג לאנשים מה זה לראות ולהרגיש דבר כזה".

"כוחות ההצלה הגיעו בתוך דקות. אין מה לתאר. מי שמדבר על דיפלומטיה, צריך לבוא ולראות מה קורה פה", אמר מוטי והוסיף, כי הסיע ביום ד' את בתו למבדקים בצבא, מאחר וחשש לשלוח אותה באוטובוס.



