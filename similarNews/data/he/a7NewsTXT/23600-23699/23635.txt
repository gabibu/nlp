

רה"מ שרון אמר היום בעקבות נפילת חיילי צה"ל בקרב בג'נין כי הקרב יימשך על פי החלטת הממשלה עד שתבוצע ההחלטה של חיסול תשתית הטרור, כדי שאחר כך ניתן יהיה להמשיך בתהליך מדיני ולהגיע להסדר ולהסכם שיביא קץ לסכסוך.

רה"מ אמר שבמהלך הקרב נפלו בג'נין 13 חיילי צה"ל והוא שלח תנחומים למשפחות השכולות והחלמה לפצועים. "המערכה הזו היא על קיומו של העם היהודי ועל קיומה של מדינת ישראל", אמר ראש הממשלה.

רה"מ אמר את הדברים בתחילת פגישתו עם משלחת ראשי איחוד הקהילות היהודיות בארה"ב, המונה 35 מנהיגים. המשלחת הגיעה לביקור בן יומיים בישראל כדי להביע סולידריות עם מדינת ישראל בתקופה קשה זו.

יו"ר הנהלת האיחוד קים טיש אמר לרה"מ שיהדות ארה"ב תומכת בישראל ובממשלתה והיא תעשה כל שניתן לסייע בשעה קשה זו. הוא הודיע כי יהדות התפוצות, לרבות יהדות ארה"ב, קנדה ואירופה החלו במסע גיוס כספים למען ישראל. "ליהודים ברחבי העולם באמת איכפת ממה שקורה פה", אמר קים טיש.
