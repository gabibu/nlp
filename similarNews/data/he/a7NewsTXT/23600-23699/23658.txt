

"הסכנה החמורה ביותר לישראל בתקופה הקרובה, טמונה בכושר החיזבאללה לשיגור רקטות בעלות ראש נפץ קרבי ארוך טווח. שליש משטח מדינת ישראל נמצא בטווח הרקטות המשופרות, המסוגלות להגיע עד לזכרון יעקב. שטח הנמצא 30 ק"מ דרומית לחיפה, חשוף עתה לפגיעות חמורות." כך מסר שר המדע, התרבות והספורט מתן וילנאי, בתידרוך לכתבי רשתות התקשורת הזרה. עיקרי הדברים הובאו באתר NFC.

וילנאי הוסיף כי למרות שישראל השלימה את מחויבותה לנסיגה בלבנון, ממשלת לבנון לא מילאה את חלקה ולא נכנסה להשליט חוק וסדר. וכיון ש"בלבנון אין ואקום", כוחות החיזבאללה נשאבו פנימה, אמר.

ראש מטה פיקוד הצפון, תא"ל שוקי שיחרור המליץ היום שלא לנסות להביא להסרת האיום בדרך של כניעה לדרישות החיזבאללה, לנסיגת צה"ל מגיזרת חוות שבא: "לחיזבאללה עוד מספר דרישות נוספות, אותן ישלוף ברגע שניסוג," הזהיר תא"ל שיחרור.
