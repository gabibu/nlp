

אתמול בשעות הלילה הגיע יונתן מטקובסקי לביקור ביישוב בית אל. מטקובסקי, עורך דין מניו יורק, סיפר לכתבת ערוץ 7 רותי אברהם כי לאחר הנאום שבו "הכריז שרון מלחמה", כלשונו, החליט כי אינו יכול להישאר יותר בניו יורק, וכי הוא חייב להגיע לארץ. "כשישראל בצרות ובמלחמה, אני חייב להיות פה. אינני יכול להישאר שם", אמר. לדבריו, אף על פי שלנוכח מראות הקרבות הקשים המוקרנים ללא הרף ברשתות הטלוויזיה הוא חשש ממה שעוד צפוי להתרחש, בכל זאת החליט לבוא מיד.

מטקובסקי אמר כי הרגיש שלישראל דרושים עתה תיירים וגם מתנדבים, ולכן החליט להיות גם תייר וגם מתנדב. את יום שני, כך סיפר, הקדיש לטיולים באתרים שונים, במטרה להפגין נוכחות כ"תייר לאומי". בין היתר צעד לכותל דרך שער יפו. בדרכו סיפר כי נתקל בצוות צילום של רשת CNN, וזה ראיין אותו. מטקובסקי אמר בראיון כי אף על פי שהוא חושש הוא רואה חשיבות לטייל בארץ דווקא בימים אלה. מטקובסקי סיים את "תכנית הטיולים" הגדושה של אותו אתמול בנסיעה לבית אל. לדבריו, מתוך מגמה להגיע להתנחלות ביו"ש הוא הזמין מונית, וכשהסביר לנהג מה רצונו נזכר הנהג כי ביישוב בית אל מתגורר בן משפחתו. כך נסעו השניים ל"ביקור משפחתי" בבית אל. בהגיעם התנדב קרובו של נהג המונית לשמש גם כ"מדריך תיירים" למטקובסקי. לדברי התושב, מטקובסקי לא הסתפק בסיור אגבי במקומות השונים אלא ביקש לעיין גם בפסוקים המזכירים את בית אל במקרא.

מחר, סיפר מטקובסקי לכתבתנו רותי אברהם, יש בכוונתו לעסוק במשימתו השנייה: בהתנדבות. לדבריו, נודע לו כי בשל המצב פחת מספר המתנדבים המגיעים לארץ במסגרת תכנית "מניו יורק לירושלים", "לכן ניגשתי אל האחראית, וביקשתי שתשבץ אותי איפה שהשירות שלי יהיה הנחוץ ביותר. היא שיבצה אותי להתנדבות בשכונת גילה", אמר.



