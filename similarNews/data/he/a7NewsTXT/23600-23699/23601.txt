

יו"ר ארגון חברות השמירה והאבטחה בישראל קדיש שרמיסטר קרא לשר הפנים אלי ישי ולשר העבודה שלמה בניזרי להקל בתהליך מתן אישורי נשק לחברות שמירה ובתהליך השמת מובטלים לתפקידי אבטחה בבתי ספר ובגני ילדים, כך מדווח אתר NFC.

שרמיסטר ביקש כי יוגדל מספר הפקידים המטפלים במתן רשיונות נשק, וזאת כדי לקצר את תהליך קבלת האישור, ולהפנות מובטלים לתפקידי שמירה ואבטחה בבתי ספר ובגני ילדים.

לדבריו, פעולות אלו יחסכו דמי אבטלה וימצאו פתרונות תעסוקה הולמים למובטלים רבים.

בזמנו תמך שרמיסטר ביוזמתו של ח"כ איתן כבל להכליל את מקצוע האבטחה במסגרת העבודות המועדפות לחיילים משוחררים, אשר זכאים בתום תקופת העבודה למענק מיוחד. לדבריו, "אין ספק שמענק כזה יאפשר שדרוג של כוח האדם המועסק בתפקידי שמירה ואבטחה. כמו כן יתרום מהלך זה לפתרון מצוקת האבטלה ולהגברת המוטיבציה של חיילים משוחררים להעדיף מקצוע זה".

