

מאות השתתפו במעמד קריאת שמותיהם של קורבנות השואה שהתקיים היום באולם "שאגל" בכנסת במסגרת מפעל ההנצחה "לכל איש יש שם".

בטקס השתתפו נשיא המדינה, משה קצב ורעייתו, ראש הממשלה, אריאל שרון, יו"ר הכנסת, ח"כ אברהם בורג, שרים, חברי כנסת, ניצולי שואה, חיילים, תלמידים ומוזמנים רבים.

חלק מאישי הציבור קראו בשמם של בני משפחתם שנספו בשואה, כמו למשל יו"ר הכנסת, אברהם בורג, יו"ר האופוזיציה ח"כ יוסי שריד, ראש הממשלה לשעבר, יצחק שמיר והרב הראשי לישראל, הרב ישראל מאיר לאו.

אישי ציבור אחרים קראו בשמם של יהודים מקהילות שונות. ראש הממשלה, אריאל שרון קרא בשמם של ניספים מיוגוסלוויה, שר הבטחון, בנימין בן אליעזר קרא שמות של ניספים מבגדד והשר דוד לוי קרא שמות של ניספים מלוב.

הטקס נפתח בהדלקת 6 נרות זכרון על ידי הרב לאו שהוא ניצול שואה.

