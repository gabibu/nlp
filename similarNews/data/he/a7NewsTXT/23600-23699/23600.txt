

בוועדת העבודה והרווחה של הכנסת אושרה אתמול פה אחד העברת הצעת חוק הביטוח הלאומי (תיקון שלילת זכויות ממבצע פעולות איבה) לקריאה ראשונה במליאת הכנסת. את הצעת החוק הגיש ח"כ צבי הנדל מ"האיחוד הלאומי".

התיקון לחוק ימנע את האבסורד שהיה קיים עד עתה, ובמסגרתו זכאים קרוביו של מחבל בעל אזרחות ישראלית לתשלומי גמלה מהמוסד לביטוח לאומי.

כמו כן מחבל אשר נפצע במהלך נסיון פיגוע לא יזכה, כפי שהתאפשר עד עתה, לקצבת נכות בעקבות מעשיו הנפשעים.

חשוב לציין שעל פי הצעת החוק התיקון יהיה רטרואקטיבי, ויחול מאחד באוגוסט 2001.
בסיום הישיבה הודה ח"כ צבי הנדל ליו"ר הוועדה ח"כ דויד טל על סיועו בזירוז הליכי החקיקה של הצעת החוק.

הצעת החוק תועלה להצבעה בקריאה ראשונה עם פתיחת מושב הקיץ של הכנסת.

