

בג"ץ דחה היום את עתירתם של ארגונים ערביים "עדאלה" ו"קאנון" - שעתרו בדרישה לאפשר לפלשתינים בג'נין להתנגד להרס בתיהם.

העותרים טענו כי "הצבא הורס באמצעות טילים וטנקים בתי פלשתינים בלי התרעה מוקדמת ומבלי לתת להם זכות שימוע וכן אפשרות להתארגן לפינוי".

הפרקליטות כתבה בתשובתה לבג"ץ שמדובר בלחימה קשה בשטח שמטרתה להכריע את תשתית הטרור הפלשתיני. במחנה הפליטים ג'נין ובעיר עצמה מולכדו בתים לקראת כניסת צה"ל וצלפים ירו על חיילים ולכן היה הכרח להרוס בתים.

השופטים שדחו את העתירה, אמרו שבנסיבות הענין: "כוחו של בית המשפט להתערב בפעולות מבצעיות על ידי ביקורת שיפוטית הוא מוגבל. אכן אין מדובר בתנאים רגילים שבהם מן הראוי ליתן למי שמבקשים לפעול נגדו הודעה מוקדמת לפני שרכושו נפגע".
