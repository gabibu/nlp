

הבוקר סמוך לשעה 7:30 התפוצץ מחבל ערבי באוטובוס אגד קו 960 שעשה את דרכו מלב המפרץ, ליד חיפה, לירושלים. 8 בני אדם נרצחו בפיגוע ועוד עשרות רבות נפצעו.

הפיגוע אירע בחלקו הקדמי של האוטובוס וכתוצאה מכך נפער חור בגג האוטובוס ובדפנותיו ובאיזור הדלת הקדמית.

עשרות אמבולנסים של מד"א פינו את הנפגעים לבתי החולים בחיפה.

חבלנים סרקו את האוטובוס. הכביש מצומת העמקים לצומת יגור נחסם לתנועה בשני הכיוונים.

ניצב יעקב בורובסקי, מפקד המחוז הצפוני במשטרה, אמר במקום הפיצוץ, כי ייתכן שהמחבל עלה לאוטובוס באחת התחנות הסמוכות לפיצוץ. "האוטובוס עשה דרכו מאיזור חיפה לכיוון ירושלים. המחבל שהתאבד התפוצץ וגרם לנזק רב מאד".

ניצב בורובסקי התייחס לעבודת המשטרה, לאור פעילות צה"ל ביש"ע ואמר "הנחת העבודה שלנו לא השתנתה והיא זו - אוטובוסים הם יעדי פיגוע וכוונות המחבלים להוציא פיגועים הן רבות".

ניצב בורובסקי ציין כי בשעה זו בודקים חבלני המשטרה את הזירה ואמר: "אסור לנו לטעות, כי קיימות התרעות על פיגועים נוספים באיזור".

הכבישים באיזור חסומים וניצב בורובסקי ציין כי הם יהיו, ככל הנראה חסומים זמן רב.
