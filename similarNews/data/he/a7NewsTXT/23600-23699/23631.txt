

מזכיר הממשלה עו"ד גדעון סער אמר בתדרוך לכתבים במרכז התקשורת בירושלים כי ישראל לקחה על עצמה סיכון בהחלטה לסגת מטול-כרם וקלקיליה "משום שטרם ראינו רצון מצד הרשות הפלשתינית לפעול נגד הטרור והקהילה הבינלאומית צריכה לקחת זאת בחשבון".

עוד אמר סער כי ישראל ערה לאינטרס האמריקני ולוקחת בחשבון את הבקשה לצאת משטחי הרש"פ "בה בעת יש לנו אינטרס חיוני לעשות מה שרק אנו יכולים לעשות כדי לפגוע בתשתית הטרור".

סער הדגיש כי בהחלטת הממשלה על היציאה למבצע, לא סוכם על לוח-זמנים אלא רק על יעדים ומטרות. המבצע לדבריו ימשך ובכל מקום שבו הפעילות תושלם, המבצע יסתיים.

לדבריו בפעילות צה"ל בשטחי הרש"פ, נחשף עומק התשתית הטרוריסטים שלא קיימת בשום מקום אחר בעולם. המסמכים שנתגלו מאמתים את עובדת היות ערפאת טרוריסט. ערפאת לא ישנה את דרכו אמר סער ולא יילחם בטרור ומי שמאמין שיעשה זאת שוגה שגיאה חמורה.

סער ציין כי אירופה בניגוד לארה"ב אינה נוקטת בגישה מאוזנת. "ואנו שואלים את אלה באירופה, שלה יש אחריות היסטורית ומוסרית ליהודים, האם באירופה מצפים שניקח על עצמנו סיכוניים חד-צדדיים גם אם הצד השני ממשיך בטרור?". הוא חזר והדגיש כי אסור לאירופים לבוא בתביעות רק כלפי צד אחד.

מזכיר הממשלה הבהיר כי ההחלטה אם יפגש שר החוץ האמריקני עם ערפאת נתונה בידי האמריקנים ואם יבקשו - תתיר להם זאת ישראל.

