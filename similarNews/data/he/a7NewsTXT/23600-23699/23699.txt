

מבצע "חומת מגן" גבה אתמול את חייהם של ארבעה עשר חיילי צה"ל. נוסף על אלה נפצעו תשעה חיילים.

בשכם נהרג רס"ן אסף אסולין, ששב לפני כשבוע מחופשת לימודים, ושפיקד על פלוגת ההנדסה של הצנחנים. אחד מכוחות הצנחנים זיהה את אסף בטעות כמחבל חמוש. הכוח ירה בו ופצע אותו פצעים אנושים, ולאחר דקות אחדות הוא נפטר מפצעיו.

בגזרת ג'נין נהרגו שלושה עשר חיילי מילואים. במהלך הלחימה הגיעו הלוחמים לחצר של בית ששימש מארב של המחבלים. בחצר המתינה זירת מטענים, ועל הגגות הסתתרו מחבלים חמושים. משנכנס הכוח לחצר החלו המטענים להתפוצץ, ואש נפתחה מכיוון הגגות. בעקבות הפיצוצים הגיע כוח צה"ל לחלץ את הפצועים, והמחבלים ירו גם על המחלצים. חיילי צה"ל השיבו אש וזרקו רימונים, והפצועים וההרוגים חולצו תחת אש כבדה. שבעה חיילים נפצעו בתקרית הזו: אחד קשה, אחד בינוני וחמישה קל. הפצועים פונו לבתי החולים רמב"ם בחיפה ו"העמק" בעפולה.

אחד החיילים שנפצע בתקרית סיפר: "מחלקה אחת בדקה את חצר הבית, והמחלקה שלי המשיכה לבית הסמוך. לפתע שמענו צרור. חזרנו לאחור, ומהבית ממול השליכו לעברנו מטענים. ראיתי את הקצין שלי עולה באש, רצתי לחלץ אותו ונפצעתי מהרסיסים". חייל מילואים נוסף, שפונה אף הוא לבית החולים, סיפר: "ידענו שהפעילות שאליה יצאנו הבוקר היא פעילות מורכבת. היינו תחת אש תופת. אני מרגיש שניצלתי ממש בנס".

הלחימה במחנה ג'נין מתנהלת כבר ימים אחדים, תוך כדי השלכת מטענים רבים על חיילי צה"ל. הלחימה מתרכזת בשטח קטן, יחסית, שמיושב בצפיפות.

חיילים וקציני צה"ל בדימוס מתחו אתמול ביקורת קשה על הזהירות שנוקט צה"ל מפני שהוא חס על חיי האזרחים. חייל המשרת במקום אמר: " כבר יומיים ריק מחנה הפליטים מנשים וילדים, אבל צה"ל ממשיך לנהל את הלחימה מבית לבית, במקום לפגוע בכל הבתים במקום". חיילים אחרים הסכימו עם הדברים: "אמרנו לרמטכ"ל שבדרך זו אנו מסכנים את עצמנו, אבל הוא רק הנהן בראשו ולא אמר מילה".

האלוף במילואים יורם יאיר הביע דעתו: "לו היה מדובר בצבא אחר הוא כבר היה מביא רביעיה של מטוסי F 16 והורס את המקום". תא"ל במילואים אמאל אסאד, שהיה מח"ט הגזרה, אמר גם הוא: "שום דבר שבעולם לא מצדיק שייהרגו לנו שלושה עשר בני אדם".

כתב ידיעות אחרונות רוני שקד הסביר כי מחנה ג'נין הכין את עצמו היטב ללחימה בצה"ל: "מדובר בטונות של חומרי נפץ. אפילו נערים בני 14-15 עסקו בהכנת המטענים". הוא הוסיף ואמר כי האוכלוסייה במקום היא צפופה ואוהדת את המחבלים, וכי כל מחבל יכול למצוא מחסה בכל בית, שם ימצא גם נשק ואמצעי לחימה. לכן, המשיך שקד, משתמשים המחבלים בבתי האוכלוסייה האזרחית, דבר שמקשה על צה"ל את הלחימה עד מאוד.

כתבינו מדווחים כי שלשום הייתה כוונה להפעיל מטוסי קרב של חיל האוויר כדי לחסל את קיני ההתנגדות האחרונים במחנה ג'נין, אך הדרג המדיני אסר על הפעלת מטוסים ותבע שהלחימה תימשך באמצעות כוחות יבשה בעיקר, כדי להימנע מפגיעה באוכלוסייה אזרחית ערבית. גורם בטחוני אמר לערוץ 7 כי אפשר היה לחסוך את הקורבנות אתמול בג'נין אילו הופעלו מטוסי קרב. בתגובה אישר גורם מדיני לערוץ 7, כי אכן הייתה אמש הצבעה במטבחון בנושא זה. ראש הממשלה תמך בהפעלת מטוסי קרב בג'נין, ואילו השרים בן אליעזר ופרס התנגדו.

דוד צימרמן, אביו של רב סמל אייל צימרמן, שנהרג אתמול בג'נין, מתח ביקורת חריפה על חברי המטבחון שמנעו את הפעלת המטוסים. בהספד על בנו אמר: "צריך היה לשלוח מטוסים. ולמה לא באו? כי אריאל שרון, פואד בן אליעזר והמטכ"ל החליטו לשלוח חיילים למות במקום לשלוח מטוסים. כך הם נראו הרבה טוב ב-CNN. נכון, יכול להיות שהם הצילו 3 ערבים מסריחים. אבל שלחו אתכם למוות. אתה היית גיבור, והם פחדנים".

