

שר החוץ של דנמרק פר סטיג מלר מתח אתמול ביקורת קשה על ישראל, שלדבריו "עברה כל גבול במתקפתה הצבאית נגד הפלשתינים".

משרד החוץ בקופנהגן זימן הבוקר את שגריר ישראל בדנמרק כרמי גילון ללשכתו של מנכ"ל המשרד ארנה פריס פטרסן, כדי למחות בפניו על "התנהגותה של ממשלת ישראל", וכדי לקבל הסברים עליה.
בראיון לתחנת טלוויזיה דנית אמר שר החוץ הדני: "אומרים כי הם רודפים אחר הטרוריסטים, אך נראה כי הם גורמים לאוכלוסייה אזרחית שלמה לשלם את המחיר על כך. אני מוחה על התנהגות החיילים הישראלים, שיורים לעבר אמבולנסים, המונעים הפניית סיוע הומניטרי לאזורי העימות", הוסיף.

ביקורת זו נשמעה בעקבות האשמות של ארגונים כמו אמנסטי, הצלב האדום ו"רופאים ללא גבולות", המקבלים את גרסת הפלשתינים כי ישראל מפרה זכויות אדם ואמנות בינלאומיות.

בין היתר מואשמת ישראל בכך שהיא מונעת מאמבולנסים להגיע ליעדם כדי לתת סיוע לפצועים ולחולים.

בעניין זה דחה אתמול בג"צ עתירה של עמותת רופאים לזכויות אדם ושל פלשתינים מאזור ג'נין, שטענו כי צה"ל אינו מאפשר לפנות מחבלים פצועים, וכן כי צה"ל מונע מהפלשתינים לקבור את מתיהם.

בתשובה אמרה הפרקליטות לבג"צ כי בעבר הוכח שהפלשתינים מבריחים חומר נפץ באמבולנסים שמובילים פצועים, ולכן הצבא אינו יכול לאפשר מעבר חופשי שלהם.

השופטים דליה דורנר, איילה פרוקצ'יה ואדמונד לוי דחו את העתירה. הם קיבלו את עמדת המדינה, ולפיה מצב הלחימה מקשה על היענות לתביעות הפלשתינים, אם כי צה"ל משתדל לסייע במידת האפשר לפצועים ולבתי חולים.

