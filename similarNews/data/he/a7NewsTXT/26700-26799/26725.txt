

אחד משני ספרי תורה, שנגנבו באחרונה ממלון בקיבוץ כפר גלעדי שבגליל העליון, נמצא בסוף השבוע כשהוא קרוע ושרוף. שני ספרי תורה נגנבו מבית הכנסת של מלון כפר גלעדי לפני כשבועיים. בקיבוץ ובמלון התקשו למצוא הסבר להעלמם של שני הספרים.

ספרי התורה נתרמו לקיבוץ לפני כארבעים שנה. אחד הספרים, שנתרמה על ידי אשה ערירית מקרית שמונה, נתרם על ידי רבה של העיר צפניה דרורי לבית הכנסת במלון. ספר שני נתרם בשנת 48' יחד עם ארון הקודש, על ידי משפחה מארה"ב שבתה נהרגה בתאונת דרכים.

בסוף השבוע נמצאו שרידיו של אחד הספרים בשולי קיבוץ כפר גלעדי, כשמרביתו שרוף וקרוע. סמוך לשרידי הספר התגלה מיכל פלסטיק שהכיל חומר דליק.
למקום הוזעקו שוטרי משטרת קרית שמונה והרב מאיר אוחנה, רבה של מושב כפר יובל. "כשראיתי את ספר התורה השרוף פרצתי בבכי, עשיתי קריעה בבגד והתחלתי לאסוף את השרידים. זה היה כמו טיפול בגופה של נפטר. זה מעשה ונדליזם לשמו", אמר הרב אוחנה, שהתקשה לעצור את הדמעות למראה הספר הקרוע.

רבה של קרית שמונה, שהוזעק למקום, אמר: "זה דבר שרק אדם מטורף יכול לעשות. צריך למצוא את המשוגע הזה ולהענישו".

מפקד משטרת קרית שמונה סנ"צ יורם מלול אמר כי המשטרה פתחה בחקירה ולמשטרה מספר כיווני חקירה.

