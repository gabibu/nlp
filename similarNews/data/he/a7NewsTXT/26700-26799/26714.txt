

ראש הממשלה לשעבר בנימין נתניהו תומך בהקמת מדינה פלשתינית שיהיו לה זכויות ריבוניות רבות. נתניהו אמר את הדברים בראיון לעיתון הגרמני "טאגשפיגל", שקטעים ממנו פורסמו בשבת. הראיון המלא יופיע היום.

נתניהו, שלפני שבועיים יצא בקריאה במרכז הליכוד נגד הקמת מדינה פלשתינית, אמר בראיון כי "אנו מעוניינים שהפלשתינים יזכו בהגדרה עצמית מלאה".

"הם אמורים ליהנות מממשלה משלהם, מדרכונים משלהם ומדגל משלהם", אמר נתניהו, שהוסיף כי "הם יוכלו ליהנות מכל הזכויות הריבוניות, מלבד הזכות להשמיד את מדינת ישראל".

כמו כן, אמר נתניהו כי הוא מתנגד לחלוקת ירושלים במסגרת הסדר מדיני.

כאשר נשאל נתניהו אם הוא יהיה מוכן לפנות יישובים ולגרש יהודים מביתם ענה כי "כמובן שאיננו מוכנים לוויתורים לפני שיתחיל המשא ומתן".

נתניהו הביע את דעתו כי "שלום עם משטר דיקטטורי אפשרי רק בעזרת הרתעה". לדבריו, "משטרי ההתאבדויות הערבים המאיימים בהשגת נשק גרעיני חייבים לעמוד מול התערבות צבאית של צד אחר". נתניהו לא פרט לאילו מדינות התכוון בדבריו.

היום הכחיש נתניהו את הפרסום בעיתון "טאגשפיגל" והסביר כי אמר למראייניו בברלין כי הוא בעד ממשל עצמי לערביי יש"ע שיאפשר להם לנהל את חייהם מבלי שישראל תתערב בהם. אולם מר נתניהו אימת את הציטוט שיחס לו העיתון ובו נאמר כי הוא בעד לאפשר לרש"פ להנפיק דרכונים ושיהיה דגל משלהם, "מכיוון שממילא יש להם אותם כרגע", כדבריו.

נתניהו אמר כי הוא מצדד בהטלת המגבלות הבאות על הישות הרש"פית, כפי שהוא רואה אותה: שליטה ישראלית על המרחב האווירי, איסור מוחלט לכרות בריתות צבאיות כלשהן, פיקוח מלא על מלאי הנשק שלהם והטיפול בו, שליטה ישראלית מלאה על מאגרי המים, שליטה ישראלית מלאה על הגבולות.

יצוין כי הנפקת דרכונים ודגל לאום הם סממנים מובהקים של מדינה, ולכן הכחשת נתניהו כי אינו תומך בהקמת מדינה פלשתינית צריכה הבהרה.

