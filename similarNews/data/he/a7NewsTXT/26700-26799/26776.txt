

חברות תעופה איטלקיות ישעו את טיסותיהן מרומא ואליה במהלך פגישת הפסגה של נאט"ו, מחשש של חטיפות מטוסים למטרת ביצוע פעולות התאבדות.

כינוס נאט"ו ייערך בבסיס אוירי צבאי, השוכן במרחק של פחות משתי דקות טיסה מנמל התעופה פיומיצ'ינו של רומא, והשלטונות האיטלקיים חוששים כי קיצונים עלולים לנסות להשתלט על מטוס נוסעים ולפגוע בו במקום בו נערכת הפסגה.

במאמץ להגביל את הסכנות, הורתה הממשלה האיטלקית לכל החברות שיפעלו בנמל פיומיצ'ינו ביום שלישי להציב אנשי בטחון בטיסותיהן, והודיעה כי מטוסי קרב יפטרלו בשמים למקרה של התקפה דרך האויר.

אך חברות התעופה האיטלקיות החליטו במקום זה לקרקע את מטוסיהן ביום שלישי מ-10 בבוקר עד 3 אחה"צ, בטענה כי אין להן אנשי בטחון מיומנים לשמירה על בטחון מטוסים במידה שתענה על דרישות הממשלה.

ממשלת איטליה מסרה, כי לא ידוע לה על איום ספציפי לפסגה אך אין היא מוכנה לקחת על עצמה סיכונים כלשהם. "זוהי הפסגה החשובה ביותר של ראשי מדינה מאז ה-11 ספטמבר, והיינו חייבים להכין בגללה תוכנית אבטחה מיוחדת", אמר גואידו ברטולאסו, מנהל הרשות להגנה אזרחית.


