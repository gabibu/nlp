

הממשלה החליטה בישיבתה הבוקר כי אתר פי גלילות יפסיק לשמש כאתר לאחסון דלק בתוך שלשה חודשים. הדיון לגבי ביטול צו הסגירה המינהלי, נדחה למחר. חברות הגז והדלק מבקשות לבטל את הצו. במשרד התשתיות מזהירים כי: סגירת האתר ללא חלופה מתאימה מסוכנת יותר מהמשך הפעלתו.

לפי ההחלטה שהתקבלה בישיבת הממשלה, נקבע לוח זמנים חלקי ליישום הפינוי. בתוך שלשה חודשים יפסיק פי גלילות לשמש כאתר לאיחסון דלק, בתוך חודש תצומצם כמות הגאז באתר בשמונים אחוזים.כמות הגאז שתישאר באתר תמוגן. חברי הממשלה דחו את רעיון הטמנת מיכלי הגאז מחשש שהפתרון של ההטמנה יביא לכך שלבסוף לא יפונו המיכלים. במהלך החודש הקרוב יביא מנכ"ל משרד התשתיות הצעות למקומות חלופיים לאחסון הדלק והגאז.

בית משפט השלום בתל אביב קבע למחר בצהריים את הדיון בבקשת חברות הדלק לבטל את צו הסגירה לאתר פי גלילות.

ההחלטה באה בעקבות דיון שהתקיים בענין בבית המשפט ביום שישי ובו דנה השופטת נורית רביב בבקשה של חברות הגז והדלק פז-גז, אמישראגז ופי גלילות לבטל את צו הסגירה המנהלי שהוצא לאתר פי גלילות. את הצו הוציא ראש המועצה המקומית רמת-השרון, גבי פארן, לאחר שנמנע אסון כבד בעקבות הפיגוע.

השופטת רביב החליטה לאפשר לחצי מהמיכליות ומהמשאיות שנתקעו באתר הסגור לצאת ממנו הבוקר כדי למנוע שיבושים באספקת הגז. השופטת הדגישה כי פתיחת שערי פי גלילות כדי לאפשר יציאת המיכליות, אינה מהווה ביטול של צו הסגירה המנהלי שהוצא לאתר.

דליפת גז בישול אירעה בצהרים ממיכלית גז, שהגיעה לשטח קיבוץ גבעת עוז, דרומית למגידו.איש לא נפגע.

כתב עתי"ם מוסר, שהמיכלית הגיע לצורך העברת גז למיכל, הנמצא בשטח המפעל.

מהמשטרה נמסר כי במהלך חיבור צינור הגז למיכל והפעלת המשאבה של המשאית החלה הדליפה, שמקורה במשאבה. בעקבות כך נסגר המקום ושירותי הכיבוי של עמק יזרעאל הוזנקו, יחד עם אנשי המשרד לאיכות הסביבה, כדי להפסיק את הדליפה.

