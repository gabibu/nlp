

דובר ש"ס מסר הבוקר כי "בהסכמה ובהבנה בשני הצדדים, בין לשכת ראש הממשלה לבין מארגני ערב ההתרמה השנתי לרשת מעיין החינוך התורני, הוחלט שרה"מ לא ישתתף באירוע בעקבות המשבר הפוליטי הנוכחי".

אתמול בשעה שתיים לפנות בוקר נפגשו יו"ר ש"ס אלי ישי ובנו של ראש הממשלה, עומרי שרון. מטרת הפגישה היתה זירוז שובה של ש"ס לקואליציה. לא היו תוצאות. בקרוב תתקיים פגישה נוספת.
שני הצדדים דיווחו כי הפגישה התנהלה ברוח טובה. השניים אמנם לא הגיעו לתוצאות, ולא היו כל סכומים, אך הוחלט שתיערך בקרוב פגישה נוספת לאחר ששני הצדדים "יכינו שעורי בית" בנוגע לעמדותיהם. הפגישה התנהלה על רקע דבריו של מנכ"ל משרד רה"מ אביגדור יצחקי כי פטורי השרים של ש"ס נועדו "לשנות את כותרות העיתונים".

ש"ס הקשיחה את עמדתה בעקבות נטרולו של יצחקי מניהול המו"מ עם ש"ס ובעקבות מכתבו המפויס של ראש הממשלה למנהיג ש"ס, הרב עובדיה יוסף.

בפגישת ישי שרון לא התחייב עומרי שרון שיהיו שינויים בתוכנית הכלכלית של האוצר. הוא הבהיר כי ראש הממשלה דורש תמיכה ולא הימנעות של ש"ס בהצבעה על התוכנית הכלכלית. ישי הבהיר כי ללא שינויים בתוכנית הקיצוצים לש"ס יהיה קשה מאד לתמוך בה. ח"כ ישי ציין במהלך הפגישה כי משרד האוצר הבטיח שבמהלך הכנת התוכנית הכלכלית לקריאה שנייה ושלישית יחולו בה שינויים ולמעשה ראש הממשלה חוזר בו כעת מכמה סיכומים שהתקבלו. עומרי שרון אמר כי יבדוק היום עם שר האוצר סילבן שלום מה נאמר והובטח לש"ס ומה לא.

בכירים בש"ס אמרו, כי אם התנאי של שרון לחזרת המפלגה לקואליציה הוא תמיכה בתכנית הכלכלית כפי שהיא כיום ללא שינויים, אזי תישאר ש"ס מחוץ לקואליציה.

ראש הממשלה אריאל שרון שיגר ביום חמישי בלילה מכתב אישי, בכתב ידו, למנהיג ש"ס הרב עובדיה יוסף. שרון שיבח במכתבו את הרב יוסף על למדנותו המופלגת, על אהבת ישראל שבו ודאגתו לעניים.
"חשיבותה של האחדות רבה מתמיד, קרעים בינינו מסוכנים יותר מאשר בכל זמן אחר. אני רוצה לאחות את הקרעים אבל זה מחייב את כולנו. יחד נוכל בעזרת השם לעמוד ולנצח", כתב שרון לרב יוסף.

ראש הממשלה הסתייג לחלוטין במכתב לרב עובדיה יוסף מדברי מנכ"ל משרדו: "דברים שנאמרו על ידי מנכ"ל משרדי, כאילו נעשה הדבר כדי למנוע מפולת כלכלית, אין להם שחר, ואני הערתי לו על דבריו. ייתכן והוא חשב כך, אך לרעיונות אלה לא היתה כל השפעה על החלטתי שנתקבלה עוד קודם לכן".

ובתוך כך סיעת האיחוד הלאומי מתקרבת לממשלה. באיחוד הלאומי ממתינים כעת לתשובות של ראש הממשלה על דרישות אחדות שהעבירו באמצעות ח"כ אביגדור ליברמן בפגישתו עם שרון ביום חמישי. מדובר בדרישות בתחום המדיני-בטחוני וביניהן הבהרות על דבריו בעניין הקמת מדינה פלשתינית, מה תהיה מתכונת הוועידה האזורית שהוא מתכנן, ומה תהיה עמדת ישראל אם ימשכו הפיגועים. מסיעת האיחוד הלאומי נמסר לערוץ 7 כי אם וכאשר תתקבלנה תשובות, תתכנס הסיעה ותחליט אם להצטרף לממשלה או לא. עוד נמסר כי אין מחלוקת בסיעת האיחוד הלאומי בשאלת ההצטרפות לממשלה וזאת בניגוד לפרסומים שלפיהם חברי "תקומה" הם היחידים שאינם מעוניינים בהצטרפות.

