

תעודת הוקרה תוענק למאבטח אלי פדרמן, אשר מנע אסון כבד במועדון הלילה "סטודיו 49" ביום חמישי אחר חצות, ברחוב קיבוץ גלויות בתל אביב.
פדרמן, שאבטח את הכניסה למועדון, הבחין במכונית שהגיחה מולו במהירות ונהגה הסיט את הרכב לעבר פתח המועדון. פדרמן שלף את אקדחו ובתנועת יד מהירה השכיב את הצעירים שעמדו בכניסה על הארץ, וירה בנהג.

לאחר היריה נשמע לפתע פיצוץ עז והמכונית, אשר בתוכה היו מספר רב של מטעני נפץ, התפוצצה לחלוטין. בעקבות הפיצוץ נפצעו באורח קל שלושה מהצעירים שעמדו בכניסה ופונו לקבלת טיפול רפואי בבית החולים.

מחקירת המשטרה עלה שככל הנראה התכוון האיש להסיע את המכונית הממולכדת לעבר המבנה, להתפוצץ בכניסה למועדון ולגרום בכך לנפגעים רבים. באותה שעה חגגו במועדון כ-100 צעירים וצעירות ומבלים נוספים עמדו בכניסה.

היום יעניק מפקד מחוז תל אביב, ניצב יוסי סדבון, תעודת הוקרה לפדרמן על ערנותו אשר מנעה אסון כבד.

כפי שדיווח ערוץ 7 ביום שישי אלי פדרמן הוא אחיו הבכור של פעיל הימין נועם פדרמן, שנעצר בידי השב"כ. פדרמן הצעיר נעצר לפני כשבועיים בטענה שהוא "המוח" מאחורי תוכנית מסועפת לפגוע בערבים. גורמים בימין טוענים כי נועם נעצר בגלל הסיוע המשפטי והנפשי שהעניק למשפחות העצורים.

