

אתר חדשות 'וואלה' דווח היום כי בתנועת ה'נוער העובד והלומד 'נערכים באבטחה מתוגברת לקראת מחנות הקיץ של התנועה בכפר חורש. מהתנועה נמסר כי אמצעי האבטחה החדשים יכללו הקמת גדר באורך 1,500 מטרים, הצבת מצלמות במעגל סגור, הכפלת מספר המאבטחים, מתן מדבקות זיהוי מיוחדות לתיקים ואמצעי הרגעה אלקטרוניים מיוחדים להורים המודאגים. ממזכירות התנועה נמסר כי לשדרוג מערך האבטחה הוקצו מיליון ש"ח.

עוד דווח כי גולת הכותרת של מערך האבטחה היא "מרכז התקשורת" שיוקם במחנה. ההורים יוכלו לעקוב אחרי ילדיהם דרך תא טלמסר, שיעדכן אחת לכמה שעות על הנעשה במחנה. כמו כן ניתן יהיה לצפות בשידורים מיוחדים באתר האינטרנט של התנועה, לשגר הודעות לפקס מיוחד שיעמוד במרכז היער ולשלוח הודעות למכשירי הזימונית שיינתנו לרכזי המחוזות והפעילות.




