

בכל רחבי תבל - ובישראל - יציינו ביום שלישי 100 שנים להולדתו של המלחין היהודי האמריקני ריצ'ארד רודג'רס, מהבולטים ביוצרי המוסיקה האמריקנית ואחד מחשובי מלחיני מחזות הזמר.
תזמורות פלהרמוניות, בתי אופרה, תיאטראות, אנסמבלים ואמנים בכל העולם יציינו ויחגגו את יובלו של המלחין שיצר מחזות זמר ויצירות אין ספור, רובם הפכו ללהיטים, עובדו לסרטי קולנוע, סרטי וידאו, תקליטים ודיסקים.

עיקר פרסומו של רודג'רס בא לו בעקבות השותפות שלו עם התמלילן והפזמונאי אוסקר המרשטיין והצמד יצר את המהוללים במחזות הזמר כמו המלך ואני, צלילי המוזיקה, קארוסל, דרום פסיפיק ואוקלהומה.

עוד נמסר כי בארץ תוצג בקרוב הפקה חדשה של צלילי המוסיקה, והיובל יצויין על ידי קול המוסיקה ומדורי המוסיקה ברדיו ובטלויזיה. תזמורת רשות השדור מתכננת ערב מיצירותיו.

ברחבי ארה"ב והעולם יוצאו לכבודו של ריצ'ארד רודג'רס בולי דואר, ספרים והקלטות חדשות של יצירותיו.

