


קבוצה של בחורי ישיבה מאלון מורה שהגיעו לביקור בפקיעין העתיקה הותקפה פעמיים במהלך השבת בידי עשרות דרוזים שאף פרצו לבית בו התארחו, שברו את הרהיטים והכו אותם. איש מהבחורים לא נפגע, אך לדבריהם הדרוזים התוקפים הרסו כליל את רכבם.

הבחורים הגיעו להתארח בבית ששייך לתושב קרני שומרון ונמצא באחריות מרגלית זינאתי המתגוררת במקום. במהלך סעודת השבת החלו הבחורים לשיר זמירות שבת. ככל הנראה השירים הפריעו למהלך חתונה שנערכה סמוך למקום. תוך כדי שירת זמירות השבת, השליכו צעירים דרוזים אבנים אל החלונות תוך שהם צועקים להם לשתוק.

יוסף, אחד הבחורים מהקבוצה, אומר כי באותו רגע הם הבינו ששירתם מפריעה, ועל כן החליטו להפסיק. "אף אחד לא בא להתריע", מספר יוסף. "פתאום התחילו מטחי אבנים על החלונות, אבנים ממש גדולות. החלונות התנפצו, והם זרקו ברזלים ומקלות. מבעד לחלונות יכולנו לראות שהיו שם עשרות צעירים דרוזים. כמה מהם אפילו הלמו בעוצמה על הדלת בניסיון לשבור אותה ולפרוץ פנימה. הרגשנו שאנחנו בסכנת חיים", אומר יוסף. "לא נותרה לנו ברירה אלא להזעיק את המשטרה". כל האירוע נמשך כשעה וחצי. כאשר הגיעה המשטרה הם ניגשו לבעלי השמחה שהסבירו לשוטרים שמדובר בצעירים פרחחים והם הבטיחו להרגיע אותם.

קבוצת הבחורים נשארה במקום כל הלילה, שעבר בשקט וללא אירועים. למחרת אחרי סעודת השבת יצאה הקבוצה לסיור בפקיעין בהדרכתה של מרגלית זינאתי, שמשפחתה מתגוררת במקום מימי בית שני. אל הקבוצה הצטרפו כמה ישראלים נוספים. כשעברו ליד בית הקבוצה, פתחה זינאתי בדין ודברים עם קבוצת דרוזים מבוגרים שעמדו ליד הבית. אחד הישראלים ביקש להראות לדרוזים את הנזק שנעשה ופתח את הדלת של הבית.

"מיד כשנפתחה הדלת", מספר יוסף, "פרצו עשרות דרוזים זועמים אל הבית, שברו רהיטים, העיפו אותם עלינו וגם הכו אותנו. היינו בסכנת חיים ממשית". חברי הקבוצה הזעיקה בשנית את המשטרה. בינתיים הרגיעו המבוגרים את הצעירים הדרוזים, והקבוצה ננעלה בתוך הבית. חברי הקבוצה סירבו לאפשר למשטרה לעזוב את המקום ובקשו שיגנו עליהם. השוטרים סירבו, אולם חברי הקבוצה התקשרו אל יועץ השר לביטחון פנים משה גבעתי שהורה לשוטרים להישאר על מקומם עד הערב ולאבטח את הקבוצה. עם צאת השבת יצאו בחורי הישיבה למשטרת מעלות והגישו תלונה. הדרוזים טוענים כי במהלך העימות שלף אחד מחברי הקבוצה היהודית אקדח. חברי הקבוצה טוענים בתגובה כי אכן שלושה מהם שלפו אקדחים אך ורק בשלב פריצת התוקפים אל הבית מתוך הגנה עצמית.

מפקד תחנת מעונה רפ"ק ראובן ארבל אישר שבליל שבת רגמו דרוזים בני הכפר את הבית, שבו השתכנה הקבוצה.

