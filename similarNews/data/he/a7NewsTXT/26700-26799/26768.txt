

רה"משרון הביע תמיכה בהצעת שר האוצר סילבן שלום, להקים רשות לפיקוח על הבנקים, כלקח על פרשת הגניבה בבנק למסחר.

במהלך ישיבת הממשלה סקרו היום אנשי בנק ישראל את התפתחויות בפרשת גניבת הענק מהבנק.

שרון מתח ביקורת על ההסברים של אנשי בנק ישראל, ואמר כי תשובותיהם אינם מספקות הסברים כיצד קרס הבנק. הוא הביע גם מורת רוח מן העיכוב בתשלום הפיצויים ללקוחות הבנק, אך הדגיש כי הנושא צריך להיות מתואם עם היועץ המשפטי לממשלה.

על פי הצעת שר האוצר, הרשות לפיקוח על הבנקים תרכז את כל גופי הפיקוח על הבנקים המצויים כיום בבנק ישראל, ברשות לניירות ערך ובמשרד האוצר.

נגיד בנק ישראל דוד קליין הודיע על הקמת צוות מיוחד בבנק ישראל, שיוודא תשלום הפיצויים ללקוחות במהירות האפשרית.
