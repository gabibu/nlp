

העיתון "ניו יורק טיימס" טען היום כי בבית הלבן קיימות שתי אסכולות באשר לעתידו של ערפאת ולתפקידו. האחת, של סגן הנשיא דיק צ'ייני ושר ההגנה דונלד רמספלד, והשניה של שר החוץ קולין פאוול וראש הסי.אי.איי. ג'ורג' טנט.

העיתון טוען כי הראשונים מצדדים במדיניות שתצמצם את השפעתו של ערפאת ותחזק את הרעיון לשנות את הנהגת הרש"פ. השניים סבורים כי אין אלטרנטיבה לעבודה עם ערפאת.

שר ההגנה קולין פאוול אמר כי ערפאת ממשיך להיות מנהיג העם הפלשתיני, למרות שהיה יכול לפעול טוב יותר במסגרת תפקידו זה.

"אנחנו נעבוד עם ידידינו הערבים, נעבוד עם הפלשתינים ועם אחרים כדי לראות אם נוכל לשנות את הרש"פ כדי שתהפוך לארגון יעיל יותר. אנחנו נעבוד עם היו"ר ערפאת וגם עם מנהיגים פלשתינים אחרים", אמר פאוול.

לעומתו אמרה קונדוליסה רייס, יועצת הנשיא בוש לביטחון לאומי, כי ארה"ב אינה מנסה לבחור את מנהיג הרש"פ, אך היא סבורה כי נושא זה נבדק כעת בדקדקנות בקרב הפלשתינים.

רייס רואיינה ברוסיה זמן קצר לאחר שבוש מתח שוב ביקורת על ערפאת, על שאינו נלחם בטרור.
