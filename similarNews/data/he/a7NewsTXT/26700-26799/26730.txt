

אזרח ישראלי חירש-אילם, תושב כפר סבא, נורה הבוקר בידי חיילים לאחר שנחשד כמחבל מתאבד על ידי נהג האוטובוס שבו נסע. הנהג עצר את האוטובוס, הוריד את הנוסעים והזעיק חיילים שהיו במקום. כשלא הגיב האזרח החשוד לפניות החיילים, ירה בו אחד מהם ופצע אותו ברגלו. החיילים והנהג נעצרו לחקירה. הפצוע הועבר לבית החולים מאיר בכפר סבא ומצב מוגדר קל.

הצעיר, בן 25, עלה לאוטובוס בקו 567 הנוסע מכפר סבא לתל אביב, כשבידו שקית. הוא הגיש לנהג שטר בסך חמישים שקלים, ולא אמר דבר.

במהלך הנסיעה עוררה התנהגותו של הצעיר, שעמד בקצה האוטובוס, את חשדו של הנהג. הוא עצר את האוטובוס ברחוב טשרניחובסקי פינת וייצמן, ברמזור אדום, פתח את הדלתות, והורה לנוסעים לרדת. לאחר שהנוסעים ירדו, שלף הנהג את אקדחו, ובסיוע של שני חיילים ושוטרת מג"ב, איים עליו בנשקו וסימן לחשוד לרדת מהאוטובוס.

השלושה ניגשו אל הצעיר, כשכלי נשקם דרוכים בידיהם. הם הורו לו להזדהות ולהרים את חולצתו כדי לראות אם הוא חוגר חגורת נפץ. הצעיר לא הבין את בקשתם ולא נשמע להוראתם. התנהגותו עוררה את חשד אחד החיילים. הוא ירה ברגלו של הצעיר ופצע אותו.

למקום הגיעו כוחות משטרה, ומחקירה קצרה הובהר להם כי האזרח החשוד אינו אלא צעיר יהודי, חירש ואילם, שלא הבין מה רצו ממנו החיילים ומדוע ירו בו. החיילים והנהג נלקחו לחקירה בתחנת המשטרה בכפר סבא, והצעיר הועבר לטיפול בבית החולים.

יו"ר אגודת החירשים בישראל אהרון עיני אמר בתגובה: "זה מעשה חמור ומזעזע. המטכ"ל והצבא צריכים לתת לחיילים הוראות שלוקחות בחשבון את אוכלוסיית החירשים וכבדי השמיעה". עיני הדגיש כי המצב הקשה והלחץ בו נתונים אנשי כוחות הבטחון מובן לו, אך "צריך לשאול שאלות לפני שיורים והחרשים אינם ברווזים". עיני הוסיף, כי יש להנחות את החיילים לשאול את השאלות פנים מול פנים, כך שהחרשים יוכלו לקרוא את שפתי החיילים.

