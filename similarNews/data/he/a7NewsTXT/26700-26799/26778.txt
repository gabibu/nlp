

צוות מצרי-אמריקני גילה בדרום מצרים כיסא מתקופת השושלת הפרעונית ה-12 (1990 עד 1790 לפני הספירה) שמטרתו היתה להקל על לידות.

"המצרים הקדמונים סבלו מאחוז תמותה גבוה בלידה, והם נקטו בשיטות שונות, שביניהן היה כיסא כזה שנועד במיוחד ללידות", נאמר בהודעת מועצת העתיקות העליונה של מצרים .

גודל הכיסא, שנבנה מלבנים לא-מעובדות, הוא 42 על 17 ס"מ ובמרכזו חור. הוא נועד לסייע לרעייתו של מושל אבידוס, עיר ששכנה בדרום מצרים העתיקה, כאשר כרעה ללדת, נאמר בהודעה.

"הכיסא מכוסה בכתובות, המציינות את שמה של האישה לה היה שייך - ארנסנט, רעייתו של מושל מחוז אבידוס בתקופת פרעה סנוסרט ה-3", נאמר עוד בהודעה.

על הכיסא יש גם ציורים צבעוניים המראים אישה הנושאת את התינוק שזה עתה ילדה ואת דמותה של אחת האלות חאת'ור, שהמצרים הקדמונים האמינו כי היא מסייעת ליולדות.

