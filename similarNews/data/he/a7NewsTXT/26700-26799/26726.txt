

נשיאי רוסיה וארה"ב, ולדימיר פוטין וג'ורג' בוש, הביעו בשבת שביעות רצון לאחר פסגת מוסקווה, כאשר תיירו בחברת נשותיהם בעיר הולדתו של הנשיא הרוסי, סנט פטרסבורג.
"אני מרוצה מאוד מהתוצאות", אמר בוש, שהוסיף כי "על אמריקה ורוסיה להיות ידידות, לטובת העולם".

פוטין הסכים לדברים, והוסיף כי, "כל המטרות הושגו במהלך ביקורו של נשיא ארה"ב ברוסיה".
המנהיגים הגיעו בנפרד ממוסקווה, שם חתמו על ההסכם ההיסטורי בדבר צמצום מאגרי הנשק הגרעיני והכריזו על ידידות אסטרטגית חדשה בין שתי המדינות.

על פי הסכם צמצום מאגרי הנשק, כל אחד מהצדדים יפחית את מספר ראשי הנפץ הגרעיניים שברשותו ל-1,700 ו-2,200 מהמספר הנוכחי של כ-6,000, למרות שהכלים בעצם רק יפורקו וינוטרלו, ולא יושמדו, זאת על-פי רצון רוסיה.

"אנו חושבים כעת כיצד נוכל להבטיח שלום לעולם ולאנושות וכיצד נוכל לשפר את היחסים בינינו", אמר בוש. פוטין ציין כי לאחר עשרות שנים של "בידוד מרצון" התקרבות רוסיה לארה"ב ולנאט"ו מאשרת את הצטרפותה ל"משפחת אומות התרבות".

בהתייחסות להצטרפות רוסיה לארגון הסחר העולמי, נראה כי ארה"ב תעניק גיבוי למאמצים הרוסיים להצטרף לארגון, כאשר התנאים המתאימים לדבר יתקיימו, לדברי פוטין.
שני הצדדים מעוניינים לפעול במשותף כדי למצוא פתרון למשברים בעולם, ובמסגרת זו הודיע פוטין כי רוסיה מעוניינת להפגיש את ראש ממשלת הודו אטאל ביהארי ואג'פאי עם מנהיג פקיסטן, הגנרל פרווז מושארף בחודש הבא בקזחסטן.

וושינגטון ומוסקווה יפעלו במשותף כדי להשיג שלום באזור, אמר פוטין, שהביע צער על הניסוי שביצעה פקיסטן בשבת בבוקר בשיגור טיל בליסטי לטווח בינוני.
השיחות בין הודו לפקיסטן יוכלו להתקיים בין ה-3 ל-5 ביוני באלמאטי שבקזחסטן, בעת מפגש המועצה לשיתוף פעולה ובניית אמון באסיה, גוף בו חברות 16 מדינות, שהוקם ב-1992.
נשיא ארה"ב ורעייתו יצאו את רוסיה היום בדרכם לצרפת.

בעת שהותם בסנט פטסבורג, בילו שני הזוגות, בוש ופוטין, בשיט על הנהר נווה, במופע בלט (מפצח האגוזים) בתיאטרון מארינסקי, בסיור בעיר ובביקור במוזיאון הרמיטאז'.
בנוסף להחלטה על הקיצוץ במאגרי הנשק הבטיחו שני המנהיגים לפעול יחד כדי להבטיח שנשק להשמדה המונית לא יגיע לידיים הלא-נכונות, והדגישו במיוחד את שיתוף בין שתי המדינות במסגרת המאבק הבינלאומי נגד הטרור.

במהלך הביקור בסנט פטסבורג נעצרו יותר מ-50 אזרחים רוסים על-ידי כוחות המשטרה לאחר שהשתתפו בהפגנות אנטי-אמריקניות.
קבוצה של כ-30 מפגינים התכנסה לצד המסלול בה עברה שיירת הנשיאים בדרך למוזיאון הרמיטאז'. המפגינים נעצרו לאחר שצעקו קריאות בוז ושרקו לעבר השיירה.
קבוצה נוספת של כ-25 איש התכנסה והניפה כרזות אנטי-אמריקניות בחזית תיאטרון "מארינסקי", לשם הגיעו שני הנשיאים בלוויית רעיותיהם. סוכנות הידיעות הרוסית, איטאר טאס דיווחה כי המפגינים נעצרו כאשר החלו לחלק עלונים לקהל.


