

כוחות צה"ל פועלים בבית לחם ובדהיישה

כוחות צה"ל שבו ונכנסו היום (ב') לפנות בוקר לעיר בית לחם ולמחנה הפליטים דהיישה. פעולה זו הינה חלק ממאמציו של צה"ל ללכוד מבוקשים גם לאחר סיום מבצע חומת מגן. הפעם חסם צה"ל את מתחם כנסיית המולד ובכך מנע בריחה של מבוקשים לתוכה.

כוחות חי"ר ושריון של צה"ל נכנסן היום (ב') לפנות בוקר אל העיר בית לחם ואל מחנה הפליטים דהיישה הנמצא בתחומה. הכוחות מבצעים סריקות וחיפושים אחר מבוקשים ואמצעי לחימה. על העיר בית לחם וסביבותיה הוטל עוצר מלא. פעילות זו של צה"ל בבית לחם היא פעולה שנייה בתוך שלושה ימים, מה שמוכיח אולי על חומרת ההתראות.

צה"ל הפיק את לקחי פרשת "כנסיית המולד" ולכן דאג מבעוד מועד למנוע כל אפשרות בריחה אל תוך מתחם הכנסייה. יש לציין כי הפיגוע בראשון לציון תוכנן והוצא מן העיר בית לחם. עובדה זו מצטרפת להתראות רבות על יציאת מחבלים מן העיר.

בהתייחסו לפעולות צה"ל ביש"ע, אמר אתמול (א') שר הביטחון בינימין בן אליעזר, כי ישראל תגביר ותעמיק את פעולותיה בשטחי הרשות הפלשתינית בימים הקרובים בתגובה לגל הטרור המתרחב. בן אליעזר ציין כי מערכת הביטחון עוסקת במתן מענה להפסקת ירי המרגמות ברצועת עזה וכי "אנו עומדים מול מתאבד או שניים בממוצע ביום, רובם מסוכלים אך מיעוטם מצליח לחדור ולפגע".

בתדרוך לכתבים צבאיים אמר אתמול (א') הרמטכ"ל רב אלוף שאול מופז כי "כל עוד ערפאת מנווט את הספינה הפלשתינית   לא יהיו רפורמות ברשות". לדברי הרמטכ"ל, מאז מבצע "חומת מגן" ירד שיעור הטרור ב-20 אחוזים.

"אנחנו בתקופת מעבר בין 'חומת מגן' לרפורמות, שיכולה להימשך חודשים ואף שנים, ובינתיים ישראל אחראית לביטחון", אמר מופז, והוסיף כי צה"ל ימשיך ויפעל באופן כזה ששטחי A יהיו שווים מבחינתו לשטחי B. "כל אימת שיהיה מידע נפעל ונגיע בכל דרך שנצטרך" דברי רב אלוף מופז.

כוחות גדולים של צה"ל, הכוללים טנקים וחיילי חי"ר, נכנסו אתמול (א') לפנות בוקר לקלקיליה במטרה לבצע מעצרים בעיר. כוחות צה"ל שבו ונכנסו אתמול (א') בלילה גם לטול כרם לאחר שבפעולה שהיתה ביום שישי נהרג חייל צה"ל רס"ל במיל' אורן צ'לקין הי"ד. כוחות אחרים נערכו מסביב לערים והטילו עליהם כתר. מצה"ל נמסר כי הכתר יימשך בשל התרעות על פיגועים שייצאו מהאזור.

צ'לניק ז"ל, בן 23 מבת-ים, נהרג ביום שישי אחר הצהריים במהלך פעולה בטול כרם. הוא נהרג בהיתקלות בין כוח צנחנים במילואים למחבלים חמושים. בהיתקלות נפצעו שני חיילים נוספים, אחד באורח קשה, והשני באורח בינוני. רס"ל צ'לניק ייטמן היום בשעה 4:30 אחה"צ בחלקה הצבאית בבית הקברות בחולון.

החיילים נמנו על צוות פלוגתי, שכלל כמה נגמ"שים וטנקים, שביצע סיור בעיר טול כרם. במהלך הסיור נפתחה אש צלפים מאחד הבניינים לעבר הכוח. ממטח האש הראשון נפגעו חיילים שהיו מחוץ לנגמ"ש.
בשבת נכנסו חיילינו לבית לחם במטרה ללכוד מבוקש מהג'יהאד האיסלאמי. הכוחות לא הצליחו ללכוד את המחבל הבכיר, אולם בפעולה נעצר מבוקש אחר. כוחותינו יצאו מהעיר אתמול (א') לפנות בוקר.

סגנית שר הביטחון דליה רבין פילוסוף אמרה הבוקר כי פעולת צה"ל נערכת בשל מידע על שיקום תשתית הטרור בערי הרש"פ ובשל התרעות לביצוע פיגועים מערים אלו. לדבריה, תימשך הפעולה "כל עוד יגיע מידע על התארגנויות של מחבלים". סגנית שר הביטחון אומרת כי לפעולה "אין טווח זמן והכל תלוי במידע". פילוסוף התייחסה לביקורו הצפוי של ראש הסי אי איי ג'ורג' טנט באזור וציינה כי כמה מהפיגועים האחרונים בוצעו בידי הפתח', ארגונו של ערפאת. משום כך, אומרת פילוסוף, אין מקום לדבר על תהליך מדיני רציני כל עוד ערפאת לא מבצע את התחייבויותיו. סגנית השר מסרה כי ביקורו של טנט, שאמור היה להתקיים בשבוע הבא, נדחה לפי שעה.

