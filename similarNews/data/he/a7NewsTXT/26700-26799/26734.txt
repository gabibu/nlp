

כתב אישום נגד 10 ממנהלי ושדרני ערוץ הרדיו החרדי "רדיו 2000", הוגש היום לבית משפט השלום ברמלה. כמו כן מואשמת עמותת "יהדות 2000", אשר מימנה את הערוץ.

מכתב האישום עולה, שהתחנה שידרה ללא זיכיון וללא רשיון ממספר מוקדים ברחבי הארץ, בהם ירושלים, חשמונאים ,חולון וצפת. כמו כן התברר, כי שידורי התחנה הפירטית הפריעו לתקשורת מגדל הפיקוח בנתב"ג.

בא כח התביעה טען עוד בכתב האישום, שמקורות ההכנסה של עמותת יהדות 2000 היו, בין היתר, תרומות ממאזיני רדיו 2000 ואלה הסתכמו, כך על פי כתב האישום, בעשרות אלפי שקלים בחודש ולעתים אף במאות אלפי שקלים בחודש. כל אותה עת לא המציאה עמותת יהדות 2000 לרשם העמותות במשרד הפנים את הדו"חות הכספיים השנתיים, כנדרש בחוק.

תחנת רדיו 2000 היא אחת התחנות הגדולות והוותיקות מבין תחנות הרדיו הפירטיות החרדיות.


