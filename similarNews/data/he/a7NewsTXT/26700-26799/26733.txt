

"זה מעשה חמור ומזעזע. המטכ"ל והצבא צריכים לתת לחיילים הוראות שלוקחות בחשבון את אוכלוסיית החרשים וכבדי השמיעה", כך אמר היום יו"ר אגודת החרשים בישראל, אהרן עיני, בתגובה לתקרית הירי, שהתרחשה בכפר סבא, בה חייל ירה ברגלו של צעיר כבד שמיעה.

היום זה היום ה-22 לשביתתם של החרשים. מאז תחילת שביתתם לא חלה התקדמות במשא ומתן בינם לבין נציגי הממשלה.

אגודת החרשים הזדרזה לנצל את אירוע הירי בכפר סבא והוציאה הודעה לעתונות, בה נאמר, כי לא ייתכן שהחרשים וכבדי השמיעה צריכים למות, או לא לצאת מביתם כי אולי איזה חייל ירה בהם.

אהרון עיני אמר, כי הוא מבין את המצב הבטחוני הקשה, הלחץ שבו נתונים כוחות הבטחון, אך צריך לשאול שאלות לפני שיורים והחרשים אינם ברווזים. עיני הוסיף, כי יש להנחות את החיילים לשאול את השאלות פנים מול פנים, כך שהחרשים יוכלו לקרוא את שפתי החיילים.
