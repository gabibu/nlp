

הטרור המשיך להכות אתמול במלוא עוצמתו בכל רחבי הארץ. שלשה עשר בני אדם נרצחו ועשרות נפצעו בשלושה פיגועים קשים- דבר שלא מנע מן הדרג המדיני להחליט על המשך מתן ההקלות לערביי יש"ע "שאינם עוסקים בטרור"- כדברי ראש הממשלה אריאל שרון.

הפיגוע בצומת מירון אירע זמן קצר לפני שהתכנסו שרי הממשלה לישיבתם השבועית שהיתה אמורה לעסוק בכוונת ראש הממשלה ושרי החוץ והביטחון להיפגש עם אישים בכירים ברש"פ. שרון שדחה בעקבות האירועים את הפגישות למועד רגוע יותר, החליט להמשיך במתן ההקלות לערביי הרש"פ ובהן הורדת גיל הפועלים והגדלת מספר הסוחרים שיורשו לעבוד בתוך "ישראל הקטנה" וכן הקלה על תנועת צוותי הסיוע וצוותים רפואיים ערביים ברחבי יש"ע. ההחלטה עוררה ביקורת בקרב שרי הממשלה.

השר שלמה בניזרי אמר כי אין לעשות הקלות "כאשר מתינו מוטלים בפנינו, איך אפשר להסביר לציבור בישראל את הצעדים הללו? מצד אחד מרצחים בנו ומצד שני מחלקים פרסים והקלות".

השר יצחק לוי תבע להשעות את ההחלטה להקל על הערבים עד שייפסק גל הטרור. לטענתו, ארגוני המחבלים מנצלים את ההקלות כדי לרצוח יהודים, כפי שקרה בסוף השבוע שעבר באיזור התעשייה של טול כרם "הפלשתינים צריכים לדעת שיש מחיר לדם יהודי".

שר הביטחון בנימין בן אליעזר אמר אתמול לשרי הממשלה כי ניכר שפיצוץ בתי המחבלים והכוונה לגרש בני משפחות של מחבלים לעזה מראה סימנים ראשונים של הרתעה בקרב ערביי הרש"פ. בן אליעזר, שלא התייחס כלל לאירועי הדמים הודיע לשרים כי יש בכוונתו להידבר עם "נושא תיק הפנים" החדש ברש"פ ולהציג לו את הדרישות הביטחוניות של ישראל ברצועת עזה. לפי תוכניתו של בן אליעזר, שקיבלה את הסכמת ראש הממשלה, האחריות הביטחונית בעזה ויריחו, תועבר בהדרגה לרש"פ אשר אמורה לפעול באזורים אלה נגד תשתית הטרור. בתמורה, תעניק ישראל הקלות לאוכלוסיה, באמצעות דילול כוחות ובהמשך גם בנסיגת צה"ל מחוץ לשטחי איי. בן אליעזר הוסיף כי ייתכן ויעשה דבר דומה גם ביו"ש.

נציין כי מזכיר קבינט הרש"פ עבד אל-רחמן הצדיק את מעשה הטבח במירון: "לנוכח הטרור הישראלי, ובשעה שצה"ל הורג פלשתינים, היה צפוי שפלשתיני אחד יקום לבצע פיגוע התאבדות כדי להסב את תשומת לב העולם לפשעים של ישראל". הוא הוסיף כי "ההתנשאות והברוטליות של ישראל צריכות להיתקל בהתנגדות".

יו"ר האופוזיציה ח"כ יוסי שריד (מרצ) העמיד את מעשי הרצח של הערבים ואת הימצאות שטחי יש"ע בחזקתה של מדינת ישראל באותה שורה לדבריו, "גם כיבוש אינו מצדיק טרור, כשם שטרור אינו מצדיק כיבוש, לכן לשניהם חייבים לשים קץ".

יו"ר סיעת חרות, ח"כ מיכאל קליינר הגיב גם הוא על מעשה הרצח באומרו כי יש להפוך את יחס האבידות ועל כל הרוג יהודי יש להרוג אלף פלשתינים.

בתגובה לרצף הפיגועים אומר חבר הכנסת אביגדור ליברמן כי "הממשלה הפכה את החיים בארץ לרולטה רוסית". לדברי ליברמן, "למי שאין דרך שיקח את חפציו וילך הביתה כי אין לו זכות להיות ראש ממשלה".

אמש נראו בטלוויזיה אלפי ערבים שחגגו את הדם היהודי הרב שנשפך אתמול.

בתגובה לחגיגה ההמונית פרסם הבוקר ועד רבני יש"ע: "13 ישראלים נרצחו ביום של פיגועים כ-10,000 פלשתינים חגגו ברצועת עזה. א. מי שחוגג רצח יהודים אינו חף מפשע. על ראש הממשלה להזהיר בכל ערוצי התקשורת שכל התקהלות של רוקדים על הדם דינה הפצצה אווירית. על הממשלה לעבור מיד למדיניות התקפית. מדיניות ההבלגה והתגובה הוכיחה את עצמה כבלתי יעילה. על הממשלה לאסוף את כל הנשק שבידי האויב. נכון לעכשיו פחות מ-10% מהנשק שנמסר לרש"פ נאסף או הושמד וזה אינו כולל את הנשק שהצליח האיוב להבריח".
