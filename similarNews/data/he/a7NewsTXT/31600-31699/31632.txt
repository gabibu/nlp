

בתוך כחדשיים יתחילו הקבלנים הבונים את התשתית לגדר ההפרדה בקו התפר, להניח את גדר בפועל, כך העריך היום שר הביטחון בנימין בן-אליעזר בתשובה לשאלות הכתבים בבסיס הקליטה והמיון של צה"ל.

בן-אליעזר זעם והגדיר כ"בדיחה" את הידיעות על ההתמהמהות בבניית הגדר ועל כך שלכאורה נבנו עד עתה 40 מטר גדר בלבד. לדברי שר הביטחון, לא פחות מ-70 כלים הנדסיים עובדים כיום על המכשול בקו התפר, אותם מפעילים שלושה קבלנים. לדברי השר, כבר אתמול הצטרפו עוד שבעה קבלנים לפרוייקט.

בן-אליעזר העריך, כי בקרוב יוכפל מספר הכלים ההנדסיים העובדים על בניית גדר ההפרדה, בבנייתה הוחל לפני מספר שבועות.

במשרד הביטחון העריכו באחרונה כי בתוך כשנה, או אולי קצת יותר, יושלם חלק גדול מהפרוייקט וייבנו יותר מ-100 קילומטרים גדר.
