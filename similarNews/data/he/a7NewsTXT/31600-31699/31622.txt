

כמאתיים איש השתתפו אתמול באזכרה של החייל אלעזר ליבוביץ' הי"ד שנרצח בשבוע שעבר בדרום הר חברון. בתום הטקס עלו נערים ונערות מן היישוב היהודי על אוטובוס כדי לטייל ולהינפש ברמת הגולן. כשהגיע האוטובוס לצומת גוש עציון עלה על האוטובוס שוטר יס"מ שדרש משלושה נערים להתלוות אליו בטענה שהם נדרשים לחקירה על ידי המשטרה. בני הנוער שהיו על האוטובוס סרבו להיפרד מחבריהם וטלפנו להוריהם, שיסייעו להם במציאת פיתרון.

אורית סטרוק, חברת ועד היישוב היהודי בחברון, סיפרה לכתבתנו כי ההורים פנו למפקד משטרת חברון וביקשו שהשוטרים יתנו לנערים הזמנות לחקירה לתאריך לאחר הטיול והנערים מצידם יתחייבו להגיע. מפקד התחנה לא הסכים להצעה ודקות אחר כך התפרצו מספר שוטרי יס"מ וניסו לגרור בכוח את הנערים מן האוטובוס. במהלך הנסיון שברו השוטרים את האצבע של אחת הנערות ובסופו של דבר לקחו עימם שני נערים ואת מדריך הטיול.

בתגובה, ירדו כל יושבי האוטובוס ממנו והחלו לצעוד ברגל לעבר העיר חברון. סטרוק סיפרה כי: "אנחנו, המבוגרים הגענו למקום והצטרפנו לילדים ולמעשה הצעדה הפכה להיות הפגנה ספונטנית של מתיישבי חברון". מעשה המחאה הספונטני שכנע את מפקד התחנה והוא הסכים, באיחור של שעתיים, להצעתם של המתיישבים והורה לתת לנערים צווי זימון לחקירה שתיערך בתום הטיול.
סטרוק טוענת כי המשטרה הפגינה אטימות לב כאשר השוטרים חרגו מן המקובל וביקשו לעצור את הנערים באופן מיידי דווקא כאשר הם בדרכם לטיול: אם חקירתם של הנערים דחופה כל כך מדוע ניתנים הצווים באיחור של שבוע? שואלת סטרוק ומשיבה כי משטרת ישראל אוכפת את חוקי המדינה בחברון באופן הדוק הרבה יותר מאשר בשאר ערי ישראל. סטרוק מסבירה כי הדבר נועד לרצות את גופי השמאל ומבטיחה כי בידיה הוכחות חותכות לדבר והיא תפרסמן בקרוב.
