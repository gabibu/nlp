

פרקליטות מחוז הדרום הגישה היום לבית המשפט המחוזי בבאר-שבע כתב אישום נגד מאבטח של השב"כ שבשבוע שעבר ירה ופצע עובר אורח תמים שהתקרב לדירת אישיות מאובטחת באשקלון.

המאבטח הואשם בביצוע עבירה של גרימת חבלה בכוונה מחמירה והתביעה ביקשה מבית המשפט לצוות על מעצרו עד סיום המשפט. השופט ניל הנדל התרעם על כך שהפרקליטות הגישה את כתב האישום ללא ציון שמו ופרטיו המזהים של המאבטח, אלא רק תוך כדי ציון האותיות הראשונות של שמו הפרטי ושם המשפחה שלו.

השופט הנדל הבהיר, שאם הפרקליטות מבקשת למנוע את פרסום זהות הנאשם, עליה להגיש בקשה לאיסור פרסום. השופט דחה את המשך הדיון בשבוע וציווה להשאיר עד אז את המאבטח במעצר.
