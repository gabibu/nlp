

מאזן פוקה בן 23 ראש הזרוע הצבאית של החמאס בשומרון נעצר הלילה בידי כוח של צה"ל בכפר טובאס שבשומרון. על פי מידע מדויק שהגיע לחוקרי השב"כ, פוקה, הוא המחבל האחראי לשילוחו של מחבל התופת אתמול לצומת מירון. מאזן פוקה הועבר מיידית לחקירת השב"כ.

על פי הידוע, המחבל שנשלח על ידי פוקה לבצע את הפיגוע באוטובוס אגד 361 אתמול בצומת מירון הוא תושב ג'נין. ככל הנראה הגיע לתחומי הקו הירוק בלילה לפני הפיגוע ומצא מחסה באחד הכפרים הערביים באיזור שבו בוצע הפיגוע. ומשם ככל הנראה גם עלה אל האוטובוס. במערכת הבטחון מעריכים כי המחבל זכה לסיוע משמעותי בשל המרחק הרב מג'נין לאיזור צפת.

התארגנויות החבלה עליהן פיקד פוקה, ניצלו את העברת כוחות צה"ל מג'נין לקאסבה בשכם, כדי להוציא מג'נין את המחבל המתאבד, שקיבל, ככל הנראה, סיוע מערבים ישראלים או משוהים פלשתינים בלתי חוקיים בשטח ישראל, והגיע דרכם לאוטובוס שיצא מחיפה לצפת כדי לפוצצו.

מאזן פוקה נחשב עד לפני מספר חודשים לזוטר יחסית בשרשרת הפיקוד של החמאס בג'נין. הוא עלה לגדולה אחרי חיסולו של קייס עדואן, ראש החמאס בג'נין שחוסל בעת מבצע חומת מגן, זה אחרי חיסולו של נאזיה אבו סבע לפני מבצע חומת מגן. במהלך מבצע חומת מגן חוסלו עוד מספר בכירים בארגון בג'נין, ובהם מג'די בלאסמה, אשרף דראגמה, סאעד עוואד ומחמד חלאווה. בסך הכל נהרגו וחוסלו 8 מנהיגי חמאס בג'נין ונעצרו עוד 10.


כוחות צה"ל מבודדים משעות הבוקר את העיר רפיח משאר חלקי רצועת עזה ומונעים מעבר מהעיר אליה. גורמי צבא אומרים כי הדבר נעשה במסגרת הלחימה בתשתית הטרור ועל מנת לסכל פיגועים עתידיים בחלק מפעולות המנע שעושה צה"ל.

במסגרת מה שהוגדר במערכת הבטחון כ"פעולות מנע" צה"ל אסר משעות הבוקר תנועת פלשתינים במרחב ג'נין - שכם - טול כרם - קלקיליה ורמאללה, למעט צרכים הומאניטריים. עם זה, באזור הערים חברון ובית-לחם ימשיך צה"ל לתת הקלות לתושבים. צה"ל אומר כי ההקלות ינתנו בכל מקום שהשקט יישמר בו.

כוח של צה"ל שפעל בכפר בורקא בשומרון הרג הלילה שני מבוקשים שניסו להימלט מבתיהם בניסיון להימלט ממעצר של צה"ל. עלפי דיווחי הפלשתינים אחד המבוקשים הוא מחבל בכיר בפתח'.
בכפר נעצרו שלושה מבוקשים נוספים, חברי הזרוע הצבאית של הפתח'.
חמשת המבוקשים הם חברי חוליה אחת שאחראית לפיגועי ירי רבים והנחת מטענים באזור שכם בתקופה האחרונה.

שני מבוקשים נעצרו גם בכפר מסכן אל שעביה באזור שכם ושניים נוספים בקבטיה סמוך לג'נין.
כמו כן נעצרו שבעה פלסטינים דרושים לחקירה בכפר נחלין באיזור גוש עציון.


