

עמותת "בשמחה תמיד" ארגנה מחנה קיץ לכמאה ילדים נפגעי טרור. במחנה השתתפו ילדים שנפצעו בפיגועים, ילדים שהוריהם נרצחו בפעולות איבה וילדים לאבות שנפלו במבצע "חומת מגן" שניהל צה"ל כנגד הטרור.

במשך חמשת הימים בהם נפשו הילדים היו ללא ספק מראות יוצאי דופן: "התכנסנו לתפילה וכל כך הרבה ילדים אמרו 'קדיש יתום'. האוזן אינה רגילה לשמוע ילד אומר 'קדיש' ובודאי שלא מספר כל כך גדול של ילדים" סיפר יצחק שליסל, יו"ר העמותה.

שליסל, בחור צעיר שמתנדב כבר מספר חודשים עם הילדים סיפר שמטרת הקייטנה לא הייתה טיפולית או שיקומית ולכן לא כלל הצוות פסיכולוגים או עובדים סוציאליים: "המטרה הייתה לעשות לחברה' האלה כיף ולהוציא אותם משיגרת היום יום הלא קלה". שליסל הצליח לגייס עשרות מתנדבים בהם חובשים, נושאי נשק ומדריכים שהפעילו את הילדים.

נועם ברוכי שניהל את הקייטנה בפועל גייס גופים רבים שחברו יחד לספק מזון, מקומות לינה ופעילויות על מנת שהילדים יכייפו. ברוכי התפעל מנדיבות ליבן של החברות: "שמחנו להווכח עד כמה גדולה הערבות בעם שלנו. ישיבת בני עקיבא בגבעת שמואל העמידה לרשותינו את הפנימיה, "אורות חסד" של הרב חנן פורת סיפקה אוכל, מסיעי שאשא וחברת דן העמידו לרשותינו את האוטובוסים וכן מעגל המתופפים, פינת הקסמים של אסי, מוזיאון המדע, פיינט בול של זיקית הדרכות ופארק הקופים והרשימה עוד ארוכה".

הדובדבן של מחנה הקיץ היה ללא ספק יום כיף בחסות צה"ל, שכלל טיסה במטוס הרקולס משדה התעופה בלוד למוזיאון חייל האוויר בחצרים, ביקור במוזיאון, מופע של פנטומימאי וטיסה בחזרה.

אהרון טויטו, אביו של חננאל שנפצע בפיגוע בנווה ימין לפני שנה וחמישה חודשים סיפר לכתבתנו כי בנו, שנרתע בדרך כלל ממקומות המוניים מאז נפצע לא רצה להשתתף בקייטנה: " הבן שלי הסכים ללכת רק לאחר הפצרות ונסיונות שיכנוע רבים וגם כך הוא חשש וביקש לחזור בתום היום הראשון של המחנה. למחרת החזרנו אותו למקום והוא נשאר במחנה בשאר הימים, ושב שמח ומלא חוויות".

הוא הסביר כי ההפעלות מצד אחד והמפגש עם ילדים שעברו חוויות דומות מן הצד השני נתנו לבנו הרגשה שהוא לא לבד. טויטו מלא התפעלות ורגשי הערכה לכל מי שעסק בעשייה: "בכל מקום אליו הגיעו הילדים הם התקבלו באהבה ובחיבה והילדים הרגישו את זה. ומעל לכל אני מבקש להודות לבחורים הצעירים שיזמו ואירגנו את הקייטנה הכל כך מיוחדת הזו. בתוך החשיכה, הם מהווים את נקודות האור".

בקייטנה השתתפו ילדים מכל רבדי האוכלוסיה: ילדים ממשפחות חרדיות, דתיות לאומיות וגם חילוניות- שכן הרוצח אינו מבדיל בין המגזרים. מארגני הקייטנה מבטיחים להמשיך ולסייע למשפחות גם לאורך השנה ומבקשים להודות לכל מי שתרם וסייע.
