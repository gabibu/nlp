

מרדכי יהודה פרידמן, בן 24, אברך חסיד גור תושב בית שמש, שנרצח בפיגוע באוטובוס בצומת מירון, נסע ביום שישי לחופשה בצפת עם חברים ולפנות בוקר עלה לקברו של רבי שמעון בר יוחאי.

כתב עתי"ם מוסר, כי משפחת פרידמן הירושלמית ידעה כבר שכול בעבר. לפני 14 שנים טבע האח אליהו זאב עם עוד שלושה מחבריו בעת ששחו בנהר הירדן. "הוא היה תלמיד חכם, צעיר, צנוע ונחבא אל הכלים", סיפר לכתב עתי"ם ידיד המשפחה העיתונאי צבי רוזן. מרדכי יהודה למד בכולל לאברכים מצויינים, "חושן משפט", בבית שמש וראה בתלמוד התורה את יעודו בחיים.

מרדכי יהודה פרידמן הובא למנוחות בבית הקברות שעל הר הזיתים שבירושלים, סמוך לקבר אחיו. בהלוויה השתתפו אלפים מחסידות גור, ובראשם ראש ישיבת גור בירושלים הרב שאול אלתר, אשר נשא דברי הספד מצמררים לזיכרו. מרדכי יהודה פרידמן הניח אישה, יהודית, בהריון, ילד בן 3, הורים, אח ושתי אחיות.
