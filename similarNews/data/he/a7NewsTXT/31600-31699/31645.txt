

היומון "וושינגטון טיימס" מדווח כי הפנטגון מעוניין לחתום על הסכמים עם מספר מדינות, כדי שאנשי הכוחות האמריקנים המיוחדים יוכלו לתקוף בתחומיהן תאי טרור.

היומון ציטט בכירים אמריקנים המודעים לתוכנית החדשה של המלחמה בטרור, וציין כי מזכיר ההגנה דונלד ראמספלד אמור להפעיל מערכת שתאפשר לכוחות המיוחדים של צבא ארה"ב לפעול מיידית, אם יגיע לוושינגטון מידע הנוגע לתאי טרור. מדובר בפעולה שתתבצע בתוך שעות, ולא כמו היום, בתוך ימים או שבועות.

המקורות בפנטגון העריכו כי מוקדם מדי לומר אם סידורים מעין אלה יוכלו להתקבל מול כל המדינות בהן פועלים תאי רשת אל-קאעידה.

בכירים במחלקת ההגנה בוושינגטון מקווים כי פעולות חשאיות מסוג זה ייחשבו כפעולות מלחמה, כדי שלא יהיו בתחום השיפוט האזרחי, נאמר ביומון.

על פי ה"וושינגטון טיימס" הסכמים אלה עם כל מדינה בנפרד יהוו רק ערוץ אחד במדיניות החדשה והתוקפנית יותר של ארה"ב, שמטרתה לגלות, לחקור, ובמקרה של כישלון לחסל, טרוריסטים בינלאומיים.

בשבוע שעבר דיווח היומון השמרני כי שר ההגנה, ראמספלד הורה לגנרל צ'רלס הולנד, מפקד המבצעים המיוחדים, להגדיל את מספר הפעולות החשאיות, במטרה ללכוד או להרוג את מנהיגי "אל-קאעידה", אירגונו של אוסאמה בן לאדן "הבלתי נמצא והבלתי נתפס".

פעולות חשאיות נוספות נגד הטרוריסטים יוכלו להתבצע "מחוץ למגבלות הצפויות ביישום הרגיל והמסורתי של החוק", נאמר ביומון.

"אין זה סוד, שמזכיר ההגנה רוצה לגרום לכולם להבין כי יש כאן דחיפות רבה, וכי האיומים אכן אמיתיים", אמרה דוברת הפנטגון ויקטוריה קלארק, שהדגישה כי "למרות ההצלחה באפגניסטן, לפנינו עוד דרך ארוכה".

