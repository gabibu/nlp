

שר הבטחון בנימין בן אליעזר אמר היום כי בהערכות מצב שהתקיימו לגבי מצב הבטחון, אחרי הפגועים הקשים, נשקלה אפשרות של גיוס מילואים, אך לדעתו, אין צורך בינתיים לגייס מילואים.

בביקור בבסיס הקליטה והמיון בצה"ל, נשאל אליעזר על ידי כתבים בנושא והדגיש, כי הוא מחויב לבטחון מדינת ישראל. "אם הדבר יחייב גיוס מילואים, נגייס מילואים. אתמול זה עלה על השולחן שלי. אני עדיין לא חושב שצריך לגייס. יכול להיות שיבוא יום ונצטרך לגייס".

בן אליעזר נשאל לגבי צעדים נוספים נגד הרשות הפלשתינית ובכלל זה גם על גרוש ערפאת. "אינני חושב שגירוש ערפאת תורם משהו", אמר שר הבטחון עוד הוסיף כי ערפאת מאבד מכוחו ועל ישראל להתייחס לאישים נוספים ברשות הפלשתינית המנסים לעשות כל מאמץ להורדת האלימות.

יחד עם זאת הוסיף:"כל פעולה שיוכח שיש לה קשר ישיר להורדת האלימות -נשקלת".
בתשובה לשאלה אם אין אפשרות להקטין את הטרור באמצעות הסדר מדיני ולא רק הפעלת כוח צבאי אמר בן אליעזר:"אנו מנסים אבל בינתיים אנו מנגנים סולו. בסיפור הזה צריך גם מישהו מהצד השני".

בן אליעזר דחה את הטענות לפיהן גדר ההפרדה הבטחונית נבנית בקצב איטי ביותר "רק אתמול הצטרפו לבניית הגדר עשרה קבלנים חדשים, לצד שלושה קבלנים שכבר עובדים".

בנוגע למצב השורר כרגע בשטחי יש"ע ציין בן אליעזר כי על אזור השומרון יש סגר מוחלט, כמו גם ביתור של העיר רפיח בדרום רצועת עזה. "נמשיך עם הריסת בתי מחבלים. נתחיל בהגליה של משפחות של מתאבדים שיוכח קשר ישיר בינם ובין בצוע טרור".

