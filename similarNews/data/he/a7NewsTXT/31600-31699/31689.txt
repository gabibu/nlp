

46% מהישראלים סבורים כי אם ישראל תותקף על-ידי עיראק בנשק בלתי-קונבנציונלי, כימי או ביולוגי, עליה להגיב באותו סוג נשק. כך עולה מהסקר השנתי שפירסם פרופ' אשר אריאן, ממכון יפה למחקרים אסטרטגיים.

מהסקר עולה, כי דעת הקהל הישראלי המשיך בשנת 2002 לנטות ימינה, בעת בה נמשכים פיגועי הטרור והמצב הבטחוני מוסיף ומידרדר מאז פרוץ מלחמת אוסלו. עוד עולה כי הישראלים נוקטים יותר ויותר בעמדות בלתי מתפשרות, מאז פרוץ ה"אינתיפאדה", בכמעט כל הנושאים.

כמו כן, חלה ירידה בתמיכת הישראלים בהקמת מדינה פלשתינית במסגרת הסדר שלום: 49% תומכים בכך ב-2002, לעומת 57% אשתקד. ועוד: 57% מתנגדים לחידוש השיחות עם ערפאת, ושיעור דומה תומך בגירושו. 17% מהנשאלים מחזיקים בעמדה הפוכה בשני הנושאים.

הנשאלים ביקשו לדרג היכן ימקמו את דעתם בסולם של 1 עד 7 בין דרישות החוק ובין אינטרסים בטחוניים. מרבית הישראלים העדיפו את האינטרסים הבטחוניים על העמידה בדרישות החוק.
