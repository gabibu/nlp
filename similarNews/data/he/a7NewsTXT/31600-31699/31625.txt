

שר הבטחון בנימין בן אליעזר אמר היום כי אתמול בהערכות מצב שהתקיימו לגבי מצב הבטחון, אחרי הפגועים הקשים, נשקלה אפשרות של גיוס מילואים, אך לדעתו, אין צורך בינתיים לגייס מילואים.

בביקור בבסיס הקליטה והמיון בצה"ל, נשאל אליעזר על ידי כתבים בנושא והדגיש, כי הוא מחויב לבטחון מדינת ישראל. "אם הדבר יחייב גיוס מילואים, נגייס מילואים. אתמול זה עלה על השולחן שלי. אני עדיין לא חושב שצריך לגייס. יכול להיות שיבוא יום ונצטרך לגייס".

בנוגע למצב כרגע ביש"ע ציין בן אליעזר כי על אזור השומרון יש סגר מוחלט, כמו גם ביתור של העיר רפיח בדרום רצועת עזה. "נמשיך עם הריסת בתי מחבלים. נתחיל בהגליה של משפחות של מתאבדים שיוכח קשר ישיר בינם ובין בצוע טרור".

בתשובה לשאלה אם אין אפשרות להקטין את הטרור באמצעות הסדר מדיני ולא רק הפעלת כוח צבאי אמר בן אליעזר:"אנו מנסים אבל בינתיים אנו מנגנים סולו. בסיפור הזה צריך גם מישהו מהצד השני".


