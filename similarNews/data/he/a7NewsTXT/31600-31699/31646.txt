

שר הפנים הגרמני אוטו שילי, הודיע היום כי הורה לאסור על פעילותה בגרמניה של אגודת צדקה המקורבת, לדעת הרשויות, לתנועת החמאס.איסור הפעולה שהוצא נגד אגודת 'אל-אקצה' שנוסדה ב-1991 על ידי אזרח ממוצא ירדני, נכנס לתוקפו היום.

במסיבת עיתונאים שערך שר הפנים הגרמני להסברת הצעד בו נקט אמר שילי כי "אגודת 'אל אקצה' תומכת באלימות במזרח התיכון ומעניקה סיוע כספי למשפחות הטרוריסטים. האגודה תומכת בחמאס, שאנשיו אחראים לפיגועים רבים בישראל, היא מתנגדת להבנה בין העמים ומפיצה את רעיון מלחמת הקודש".

שר הפנים הגרמני ציין כי "אל אקצה מסווה את פעילותה וגורמת להאמין כי אנשי האגודה עוסקים רק בנושאים בעלי חשיבות ציבורית". לדבריו, בתקנון האגודה נאמר כי היא אמורה לסייע לפלשתינים החיים בגרמניה ולתמוך ביישום פרוייקטים הומניטריים עבור פלשתינים נזקקים. אולם במציאות מייסד אל-אקצה מקורב לתנועת החמאס.

עוד אמר שר הפנים הגרמני כי "איסור הפעילות של האגודה התומכת בפיגועים נעשה במסגרת המלחמה בטרור הבינלאומי", והוסיף כי "הדבר מהווה בנוסף התרעה לאגודות אחרות הפועלות באותה צורה". למרות דבריו סירב השר לזהות בשמותיהם אגודות ואירגונים נוספים.

במסגרת הצעדים שננקטו, נערכו חיפושים במשרדי אל-אקצה ובדירות עובדי האגודה ונכסי האגודה הוחרמו.

השבועון "דר שפיגל" דיווח בשבוע שעבר כי שר הפנים הגרמני מתכונן לאסור את שהייתם של נציגי החמאס והחיזבאללה בגרמניה.

