

תנועת השמאל הקיצוני "גוש שלום" הקימה "צוות לאיסוף ראיות על פשעי מלחמה". הצוות אוסף ומרכז מידע על קציני צה"ל המשרתים ביש"ע במטרה להעמידם לדין בבית הדין הבינלאומי לפשעי מלחמה בהאג.

בחודשים האחרונים שלחו אנשי התנועה בהנהגתו של אורי אבנרי מכתבי איום לקציני צה"ל ובהם קבעו אנשי התנועה כי הקצינים ביצעו פשעי מלחמה. אלה הוזהרו כי הם נמצאים תחת מעקב הצוות המיוחד שאוסף עליהם מידע, שאותו יש בכוונתם להגיש לבית הדין הבינלאומי בהאג.

מכתבי האיום נשלחו ל-15 קצינים בכירים, וביניהם מפקדי גדודים ואף מפקד אוגדה.

עיתון "הארץ" פרסם היום את תוכנו של אחד המכתבים שהגיע לאחד ממפקדי הגדודים ששוהים ביש"ע.

במכתב מתייחסת "גוש שלום" למבצע מעצרים שביצעו כוחות צה"ל בכפרים אחדים שבמסגרתו
נעצרו בני משפחה של מבוקשים בכירים. לדברי דובר צה"ל המעצרים בוצעו כדי לאסוף מידע על מקום הימצאותם של המחבלים המבוקשים.

במכתב נאמר בלשון אזהרה כי "לקיחת בני ערובה היא הפרה חמורה של אמנת ז'נווה הרביעית. כאזרחים החרדים לדמותם של מדינת ישראל וצה"ל אנחנו לא יכולים לעבור בשתיקה על מעשים חמורים מעין אלה. עלינו להזהירכם כי עדויות על המעשים הנ"ל נרשמו ויישמרו בתיק משפטי שעל הכנתו אנו שוקדים".

במכתב צויין עוד כי החומר שייאסף "עשוי להיות מוגש בעתיד כעדות בפני בית דין ישראלי או
בינלאומי שידון בפשעי מלחמה". כותבי המכתב שנחתם בשם "גוש שלום" איימו על הקצין וכתבו:
"אנו מקווים כי מעתה והלאה תיזהר מלבצע או לקבל אחריות פיקודית למעשים נוספים, המהווים
הפרה של הדין הבינלאומי".

דובר "גוש שלום", אדם קלר, אישר כי צוות כזה אכן הוקם וה"ראיות" הנאספות על ידו
מסתמכות על עדויות שאספו ארגוני זכויות אדם וכן על פרסומים בכלי התקשורת.

"בגוש שלום מסבירים כי אחת המטרות של הצוות החדש היא לחבר בין התלונות של הפלשתינים לבין דמויות אחראיות בשטח".

קלר אמר עוד כי בימים אלה בודקים ב"גוש שלום" את הדרכים להעברת החומר שכבר נאסף לבית הדין הבינלאומי בהאג.

אחד מהקצינים המאוימים ע"י גוש שלום אמר לעיתון "הארץ" כי זהו "ניסיון לגרום למורך רוח בקרב הלוחמים, ולפגוע בתפקודם. יש כאן הסתה להמרדה, לסירוב פקודה. מנסים לעורר אצל הקצינים תחושת איום אישית".

לדבריו, המכתב לא השפיע על עבודתם של המפקדים אבל "ברור שיש לכך השפעה מוראלית. מג"ד כזה נמצא בשטחים כדי להגן על עמו, למנוע גם בשטחים וגם בתחומי הקו הירוק. והנה, כשהוא נלחם נגד פיגועי התאבדות, מאיימים עליו כך, אנשים מתוך עמו. אני מקווה שהפרסום בתקשורת יביא לכך
שהפרקליטות תטפל בתופעה הזו", דברי הקצין הבכיר.
