

אמש עלה לתשעה מספר הנרצחים בפיגוע בעמנואל: יוכבד בן-חנן, תלמידת שנה ג' במכללת "בית רבקה" בכפר-חב"ד, שנפגעה באורח קשה בראשה ואושפזה ללא הכרה במחלקה הנוירוכירוגית ביחידה לטיפול נמרץ ב"תל השומר", נפטרה מפצעיה. הלווייתה תצא היום בשעה 12 בצהריים, מקמפוס "בית רבקה" בכפר-חב"ד ב' לבית-העלמין בלוד, שם תיטמן.

בהיוודע דבר פטירתה של בן חנן אמר ראש מועצת עמנואל יששכר פרנקטל כי עוד משפחה מצטרפת למשפחות השכול. לדבריו, כששר הביטחון וסגן הרמטכ"ל היו אצלו בלשכה "שאלתי אותם איך זה שאחרי שהצבא עושה הרבה בכל זאת אירע שוב פיגוע באותו מקום, באותה צורה ובאותה שיטה?"
" סגן הרמטכ"ל, גבי אשכנזי השיב לי", אמר פרנקטל: "והודה: 'נכשלנו'".

בבית העלמין בעמנואל הובאו אתמול למנוחות גל שילון, בן 32, ובתו הפעוטה שרה תפארת. אלפים באו ללוותם בדרכם האחרונה, וזאת יום לאחר הלווייתה של הסבתא שרה, שנרצחה אף היא בפיגוע. הרב הראשי לישראל ישראל מאיר לאו, ניצול שואה, התקשה לשלוט ברגשותיו בעת שסיפר בהלוויה על שיחתו עם האח הקטן אור חיים. "אמא דיברה אתו בטלפון, עם אור חיים בן השנתיים, אבל אבא כבר לא דיבר אתו. הוא שואל אותי 'איפה אבא?, אני מפחד, אני מפחד'..", מרר הרב בבכי כשסיפר כי לא היה יכול להשיב על שאלותיו של הילד.

