

שר הבינוי והשיכון, נתן שרנסקי, יביא ביום ראשון לאישור הממשלה תכנית לשחזור ובניית בית הכנסת "החורבה", חורבת רבי יהודה החסיד ברובע היהודי בעיר העתיקה בירושלים.

בית הכנסת "החורבה" הוקם לפני למעלה מ-500 שנה והיה בית הכנסת הראשון שהוקם בירושלים מאז שנחרב בית המקדש.

במהלך מלחמת השחרור, פוצצו חיילי הלגיון הירדני את בית הכנסת ומאז הוא לא שוקם. ב-1999 החליטה ועדה ציבורית שהוקמה על ידי שר הבינוי והשיכון דאז, לשחזר את בית הכנסת. החלטה זאת זכתה לתמיכת השר שרנסקי וראש עיריית ירושלים אהוד אולמרט.

השר שרנסקי מתכוון להביא את ההחלטה הזו ביום ראשון לאישור הממשלה, ולפיה, הממשלה תקצה כספים לשיקום ובניית בית הכנסת במשך 4 שנים, בעלות של כ-22 מיליון שקלים. עלות מימון הפרוייקט תתחלק בין משרד הבינוי והשיכון, משרד התיירות ומשרד הפנים ויבוצע באמצעות החברה לשיקום ופיתוח הרובע היהודי בעיר העתיקה.
