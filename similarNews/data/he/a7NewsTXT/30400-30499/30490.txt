

משטרת לבנון הודיעה כי אנשיה ניטרלו 3 רימוני יד שהיו מחוברים לשעון עצר, ואשר נתגלו במסגד בעיר הנמל צידון, בשבת.המטען הונח תחת הבמה עליה היה אמור לעמוד השייח' מאהר חאמוד, מוסלמי סוני, המכהן גם כאימאם המסגד ירושלים בצידון.

המטען התגלה על ידי אחד משומרי ראשו של השייח' חאמוד שהודיע למשטרה.
כוחות המשטרה והביטחון סגרו את המסגד, ופתחו בחקירה.

שייח' חאמוד היה אחד המתווכים בתחילת השבוע, בפרשת הנמלט הלבנוני בדיח חאמדה, שמצא מקלט במחנה הפליטים עין חילווה לאחר שרצח 3 קציני מודיעין לבנוניים שניסו לעצור אותו.
בדיח חאמדה, המוכר כאבו עוביידה, הוסגר לידי השייח' חאמוד על ידי אנשי תנועה קיצונית במחנה, ביום שלישי לפנות בוקר. חאמוד הסגיר בתורו את הרוצח לכוחות הצבא הלבנוניים.

