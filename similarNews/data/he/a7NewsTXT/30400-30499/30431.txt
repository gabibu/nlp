

אתמול דיווחה כתבתנו תמר יהל על מתקפה תקשורתית נגד הרב שלמה אבינר, רבו של היישוב בית אל וראש ישיבת עטרת כוהנים. המתקפה החלה בעקבות מאמרו של אבינר שהתפרסם בעלון התורני "באהבה ואמונה" בהוצאת מכון מאיר, ובו הביע אבינר דברי חיזוק לצה"ל. במאמר הקדיש הרב אבינר דברים לתופעת הסרבנים וליחס התנ"ך ותלמידי חכמים אליהם. הרב אבינר כתב כי יש בכוחו של סרבן כדי להחליש את הצבא ולסכן את האומה כולה, וכי לכן, על פי פסיקת הנצי"ב "יש רשות למצביא להוציאו להורג אם יש בכך צורך חיוני".

במאמר כותב אבינר: "אנו במצב של מלחמה, ואסור לדבר סרה על הצבא. אדרבה, יש לשבח ולעודד ולחזק את חיילינו ואת קצינינו, העושים לילות כימים במסירות נפש להגנת עמנו וארצנו. אוי לו למלשין הפנימי, ואוי לו לסרבן. הרב נפתלי צבי יהודה ברלין, ראש ישיבת וולוז'ין, הנצי"ב, כותב כי המחליש את ידי המצביא חייב מיתה, מפני שבכך הוא מסכן את האומה כולה. בספר יהושע מסופר שהראובני הגדי וחצי שבט המנשה הבטיחו ליהושע בן נון: "כל איש אשר ימרה את פיך ולא ישמע את דבריך לכל אשר תצוונו יומת, רק חזק ואמץ" (יהושע א יח).

וכל כך למה? הנצי"ב מסביר: "כל זה היה שייך לדבר המלחמה, כאשר הוא היה המצביא את הכל למלחמה, ומנהיג מלחמה בשעתו דומה למלך תמיד  דמורד במלך במיתה (סנהדרין מט ב; רמב"ם, הלכות מלכים ג ט). ואילו היה מי ממרה פיו באשר ישלחנו, ירף לבב יהושע, ואין לך כושל לכלל ישראל במלחמתם עם הכנענים יותר מזה, ונמצא הוא רודף וחייב מיתה. וזהו שסיימו את דבריהם רק חזק ואמץ דמשום הכי ימיתוהו רק כדי שיתחזק לבבו" ("העמק שאלה" על שאילתות רב אחאי גאון קמב).
הרי לנו שסרבן פקודה, יש רשות למצביא להוציאו להורג אם יש בכך צורך חיוני". בהמשך המאמר מפרש הרב את הסבריו של הנצי"ב לשיקולים שהנחו מצביאים מהתנ"ך בבואם להתמודד עם הפרות פקודה.

בסיכום כותב הרב אבינר: "אין רודף גדול מזה שגורם שייכשלו כלל ישראל במלחמה" (העמק שאלה שם) שמא תאמר: אם כך, למה בעבר, כאשר עמדה על הפרק הפקרת ארץ ישראל לאויבים, אמרת שמותר לחיילים לסרב פקודה? תשובה: טעית בכתובת! מעולם לא אמרתי כדבר הזה. אך גם אלה שאמרו כך, אין לדמות את דבריהם לענייננו: הרי זה בדיוק להפך. מכל מקום, לא אני הכתובת.
לכן, אין להוציא לשון הרע על צבאנו, אלא אדרבה, לומר: "יישר כוח. הוא המצילנו מיד רשעים הרודפים אחרינו להורגנו". הרודפים אחרינו אינם אנשי שלום. אנו מכירים אותם מאז ועד הנה. צבאנו אינו לוחם כדי לפרוק מאוויים תוקפניים אלא כדי להציל את העם ואת הארץ".

יובל קרני, כתב "ידיעות אחרונות" פרסם את הדברים שבמאמר תחת הכותרת "הרב אבינר: מותר להרוג סרבנים", והוא מפרש את דברי אבינר כקריאה להוציא להורג סרבנים. קרני מוסיף בכתבה כי בעקבות פרסום הדברים פנה יו"ר האופוזיציה ח"כ יוסי שריד ליועץ המשפטי לממשלה אליקים רובינשטיין בתביעה להעמיד לדין את "הרב המתנחל שלמה אבינר על שקרא לרצוח סרבני שירות בשטחים".

גם רשת ב' הביאה ראיון נרחב עם ח"כ שריד, ועם ח"כ רן כהן ועם אישים נוספים, ובו הוצגה דמותו של הרב אבינר כמסית לרצח.
בראיון לתקשורת מחה הרב אבינר, שנמנה עם המתונים שבציבור המתיישבים ביש"ע, על הצגת דבריו בצורה מסולפת, ואמר: " הדברים שכתבתי ברורים, ולא יהיה אפשר לסלף את המאמר. לא המלצתי להרוג סרבני שירות".

גם קרני מביא את תגובת הרב אבינר לפרסום הכתבה. בתחילת ציטוט דברי הרב הוא מוסיף: "הרב אבינר לא הסתייג אתמול מהדברים שכתב", ובהמשך מובאת תגובתו של אבינר: "לפעמים, אם יש צורך, מותר למצביא בצבא להוציא להורג סרבן שירות, אבל המאמר הוא תיאורטי בלבד. כרגע אין הדבר עומד על הפרק. לא כתבתי שחייבים להוציא להורג, אלא שרשאים להוציא להורג, וזה נשאר לשיקולם של ראשי הצבא. הכוונה שלי שצה"ל יוציא אותם להורג ולא מישהו באופן פרטי. מדובר במאמר כללי, שאינו מכוון למישהו פרטי אלא לתופעה", דברי הרב אבינר לכתב.

כתבתנו רותי אברהם פנתה אתמול לכתב "ידיעות אחרונות" יובל קרני לקבלת תגובתו לפרשנות המוטעית העולה מהכתבה כאילו הרב קורא להרוג סרבנים וכי כאילו מדובר בפסיקה שלו. קרני השיב לכתבתנו כי "כל אחד רשאי להבין מה שיבין וכל אחד יכול לפרש מה שהוא רוצה". עוד הוסיף קרני: "כך הבנתי אני, וכך הבינו גם העורכים שמעלי".


