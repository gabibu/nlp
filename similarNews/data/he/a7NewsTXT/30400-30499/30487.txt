

בהודעה שפרסם דובר מחלקת המדינה בארה"ב והאו"ם גינה הדובר את החלטת ישראל לגרש את משפחות מחבלי התופת לעזה. הודעה ברוח זו פרסמה גם לשכתו של מזכ"ל האו"ם קופי אנאן. הודעת גינוי יצאה גם מארגון זכויות האדם הבינלאומי "אמנסטי" שרק לאחרונה פרסם גינוי חריף לטרור הפלשתיני נגד אזרחים ישראלים בכל שטחי א"י.

דנמרק, הנשיאה התורנית של האיחוד האירופי, קראה לממשלת ישראל "לא להגלות את קרובי המחבלים המתאבדים או את קרובי החשודים בטרור", כך אמר שר החוץ הדני פר סטיג מולר, בהודעה שפורסמה בשבת.

לדבריו, "אמצעי הענישה הקולקטיבית אינם חוקיים ואינם מקובלים".
לטענתו , "גירוש והרס בתים השייכים למשפחות החשודים במעשי טרור, אינם תורמים כהוא זה להגברת הביטחון של אוכלוסיית ישראל".
"האחראים לפעולות טרור ומשתפי הפעולה עימם חייבים לעמוד לדין ולהיענש", נאמר בהודעת נשיאות האיחוד, שבהמשכה נרמז "על הרשויות, פלשתיניות וישראליות גם יחד, למלא את התחייבותן במאבק נגד הטרור והאלימות בהתאם להליכים המשפטיים ולנוהלים הרגילים".

גורמים מדיניים העריכו כי ישראל לא תוכל לממש את האיום של גירוש משפחות המחבלים לרצועת עזה, בשל הקושי להוכיח משפטית את הקשר שלהם לפעולת הטרור שביצע בן המשפחה.

שר החוץ שמעון פרס, אמר ביום שישי כי הוא אינו מתנגד לגירוש משפחות מתאבדים, בתנאי שיהיה לכך גיבוי על-פי החוק הישראלי והמשפט הבינלאומי.

השר דני נווה (ליכוד) אמר כי חובה להגן על חיי אזרחי מדינת ישראל אפילו עם זה במחיר איכות חייהם של הערבים. לדבריו, צריך יהיה לחוקק חוק שיאפשר לישראל לגרש משפחות מחבלים.

חבר הקבינט המדיני, השר שלום שמחון (עבודה) הציע במקום לגרש ולהרוס בתים לאסור על בני משפחות המחבלים להיכנס לתחומי "ישראל הקטנה" לצמיתות, ובכך לשלול מהם את הזכות להתפרנס בעתיד. לדבריו, זהו צעד לגיטימי שיהיה בעל אפקטיביות גדולה יותר מהגירוש.


