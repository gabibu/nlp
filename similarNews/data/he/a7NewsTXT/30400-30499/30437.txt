

הפדרציה של הקהילות היהודיות במונטריאול שבקנדה עומדת להעביר הקיץ, באמצעות הסוכנות היהודית, 530,000 דולרים לעיריית ירושלים כסיוע לאבטחת מוסדות לימוד וחינוך, בעיקר גני ילדים. מדובר במוסדות חינוך שאינם זכאים לקבל תקציב אבטחה מן הממשלה.

הסוכנות היהודית הודיעה על כך לראש עיריית ירושלים אהוד אולמרט ולמפקד משטרת ירושלים מיקי לוי. לפני כחודש ארגנה הסוכנות היהודית פגישה בין ראשי משלחת ההזדהות של יהודי מונטריאול עם בכירי משטרת ירושלים. האורחים שמעו על צורכי האבטחה של העיר, ובעיקר על הקושי לאבטח מוסדות חינוך.

מנהל פיתוח המשאבים של הסוכנות היהודית ג'ף קיי אמר כי חלק מן הכסף יגיע באמצעות מבצע החירום של איחוד הקהילות היהודיות, וחלק יבוא הישר מן הפדרציות השונות.

