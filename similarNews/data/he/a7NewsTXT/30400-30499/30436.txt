

משפחות חיילי המילואים שנהרגו בקרב בג'נין לפני כשלושה חודשים דורשות מצה"ל וממשרד הביטחון לקבל לידיהן את תחקיר הקרב, שהוגש לפורום מטכ"ל.

חובב בר, אחיו של סרן דרור בר, שנהרג בקרב, אמר בראיון לגלי צה"ל כי לאחר שהם תחקרו את חיילי הפלוגה למשפחות יש טענות קשות כלפי צה"ל. היה ידוע, לדבריו, שבאזור שבו התקיים הקרב בג'נין היו מצויים עשרות מחבלים מצוידים באמצעי לחימה, בעוד שהחיילים צוידו בנשק ארוך. "מי שמכיר קצת לחימה בשטח כבד, בסמטאות כאלה צרות, מבין שזה פשוט לא חיילי", אמר בר.

הוא הוסיף כי לחיילים לא היו אפודי מגן, וכי הם נכנסו למקום ללא אמצעי גיבוי של כלבים או של ליווי אווירי. בר הוסיף כי תצלומי האוויר של מחנה הפליטים שהמפקדים והקצינים צוידו בהם לצורך עריכת הקרב היו משנת 97'. "זה דבר אבסורדי", אמר בר, וציין כי מחנה פליטים הוא דבר משתנה, וכי אי אפשר להתמצא במקום עם מידע ישן מלפני חמש שנים.

לדבריו, גם הזמן שהועמד לרשות החיילים היה מוגבל ו"מותאם" לקראת בואו של שר החוץ האמריקני קולין פאוול. "במצב זה, שהיה לחוץ בזמן, אפילו סמ"ר פשוט כמוני יכול לראות את הכתובת על הקיר" אמר בר.

הוא הוסיף כי רק לאחר סיום הקרב הכניס צה"ל לפעולה את הבולדוזרים."אני מבין את הרצון שלא לפגוע באזרחים חפים מפשע אבל 'במלחמה כמו במלחמה'. מדוע אנחנו היינו צריכים לשלם את המחיר של חפים מפשע כדי לא לפגוע בחפים מפשע?", דברי בר.

בתגובה על דברים אלה מסרה דוברת צה"ל: "תחקיר הקרב נמצא בשלבים מתקדמים ויושלם בקרוב, ואז הוא גם יימסר למשפחות בהתאם לנהלים. המפקדים הישירים של ההרוגים עדכנו באופן שוטף את קרובי המשפחה באשר למהלך התחקיר. צה"ל ממשיך להביע הערכתו לגבורת החיילים והמפקדים שהשתתפו בלחימה בג'נין".

ועוד בנושא ג'נין: לפני ימים אחדים מחה ראש לשכת עורכי הדין ד"ר שלמה כהן בפני ראש לשכת עורכי הדין בבריטניה על דרך התנהלותה של משלחת רשמית בת שני חברים שהגיעה לארץ "לברר עובדות בשטחים". כך מתפרסם בביטאון "עורך הדין". על קיום המשלחת, מציין כהן, נודע לו כשהם היו כבר בישראל. המשלחת אף נפגשה עם אחדים מחברי הלשכה הישראלית.

מדו"ח שנכתב על הפגישה עולה כי התנהגותם של חברי המשלחת "מעלה תהיות חמורות באשר לרמתם המקצועית ובאשר להיעדר משוא פנים בעבודתם", כך מעיד כהן. לדבריו, במהלך המפגש סירבו הבריטים לשמוע את הצד הישראלי בנושא, ולאחר מכן, משנתרצו, הם הציגו שאלות מאשימות בעלות אופי כללי ולעיתים גם "מוזרות ביותר", כלשונו. במכתבו לעמיתו הבריטי מציין כהן עוד כי ישראל מנהלת מלחמה נגד טרור בעוד שהצד השני מתעלם לחלוטין מדיני מלחמה. במצב כזה "עולה התהייה האם חברי המשלחת בהתנהלותם אכן עושים למען הערכת מצב הוגנת אובייקטיבית ומקצועית".

