

תכשיר ביולוגי מהפכני המדביר את יתושי קדחת הנילוס המערבי פותח לאחרונה בחברת "אליקום", הפועלת במסגרת תשלובת גרנות. בתכשיר ניתן יהיה להשתמש כבר בחודש הבא, בשיא עונת היתושים. יתרונו בידידותו לסביבה ובאי פגיעתו בחי ובצומח.

מנכ"ל חברת אליקום גיורא רמות מסר לכתב עתי"ם, כי התכשיר מבוסס על חיידק המוכר כבר למעלה מ-20 שנה בישראל, הפוגע אך ורק בזחלי היתושים. עד כה הצליחו החוקרים לפתח ממנו תכשיר נוזלי בלבד, אשר התפוגג בתוך יום עד יומיים, בטרם הספיק למגר את זחלי היתושים הקטלניים. "התכשיר החדש שפיתחה החברה מופיע בצורת גרגירים ופועל במשך 20 יום ויותר, ובפרק זמן זה הושמדו זחלי היתושים", אמר רמות.

כתב עתי"ם מוסר, כי מחר יובא התכשיר לאישור הועדה שמינה המשרד לאיכות הסביבה. לדברי מנכ"ל תשלובת גרנות איציק בדר, לאחר קבלת האישור ניתן יהיה בפעם הראשונה בישראל להלחם ביתושים המסוכנים בצורה יעילה, חדשנית וידידותית לסביבה.

