

ראש ממשלת טורקיה בולנט אצ'וויט קרא לארה"ב לפתוח בדו-שיח הדוק מאוד עם ארצו, במקרה שתחליט לצאת בפעולה צבאית נגד עירק, השכנה.

בראיון ביום רביעי בערב לתחנת טלוויזיה פרטית, לאחר שסגן שר החוץ האמריקני פול וולפוביץ' המריא מאנקרה בתום ביקור בן יומיים אמר אצ'וויט: "אמרנו להם כי אנו מצפים לדו-שיח הדוק מאוד אם יחליטו לצאת לפעולה".

"עירק היא שכנתנו, ויש לנו יחסים טובים עמה. ביקשנו מהאמריקנים לנהוג זהירות מרבית כדי שיוסב לנו נזק קטן ככל האפשר", הטעים.

בכל הנוגע לפעולה צבאית נגד עירק טורקיה מתלבטת, והיא חוששת מהשלכותיה של פעולה כזאת על כלכלתה, הנתונה במשבר, ועל ערעור היציבות באזור. כמו כן היא חוששת מהקמת מדינה כורדית בצפון עירק, פעולה שעלולה לעורר את השאיפות הבדלניות של הכורדים בשטחה שלה.

אצ'וויט אמר כי ניסה לשכנע את הבכיר האמריקני שהאופציה הצבאית אינה צורך.
עם זאת הוא הוסיף כי הממשל האמריקני אינו מסתיר שהוא נחוש להתערב התערבות צבאית בעירק.




