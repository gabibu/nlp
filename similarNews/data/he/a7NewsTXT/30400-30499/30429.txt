

נשיא ארה"ב ג'ורג' בוש ומזכיר המדינה האמריקני קולין פאוול תכננו להיפגש אמש עם שרי החוץ של סעודיה, מצרים וירדן, ולדון עמם בתוכניות "להשתלטות על הטרור" ובנסיון לחדש את המו"מ עם אש"ף. שר החוץ של מצריים אחמד מאהר אמר אתמול כי ארצו מוכנה "לאמן" את המנגנונים המזויינים של הרש"פ. התנאי לכך, אמר מאהר, הוא שישראל תיסוג מערי הרש"פ. לפי ההצעה המצרית, בכל עיר שישראל תיסוג ממנה "יקבלו עליהם" ערביי הרש"פ את "האחריות הבטחונית" ו"ישמרו על שקט". מצריים מצדה "מוכנה לסייע" במעצר מבוקשים ובביצוע פעילות לסיכול פיגועים.

בתגובה לתכניתה של מצריים להתחיל לפעול בעצמה בתוך ערי הרש"פ ציינו בלשכת שר הביטחון כי בפגישותיו של בן אליעזר במצרים הבטיחו המצרים לגלות מעורבות בתוכנית, אולם לא ציינו כיצד בדיוק הם ישתלבו בה. "דברי מאהר לא סוכמו עם שר הביטחון כחלק מ'תוכנית הפיילוט'", אמרו בלשכת שר הביטחון, "אבל ייתכן שבהמשך תוכל ההצעה הזאת להשתלב ברעיון 'תוכנית הפיילוט'".

"בתמורה" להצעות שלה דרשה מצריים מארה"ב כי ערפאת ימשיך להיות המנהיג המוכר. "יאסר ערפאת הוא, לדעתנו, המנהיג הערבי היחיד שיש לו הסמכות לחתום על הסכם עם ישראל וליישם אותו", אמר מאהר במסיבת עיתונאים. "במצב הנוכחי לא יכול להיות לו מחליף". מאהר הוסיף כי ארה"ב צריכה להציב דרישות גם מישראל.

העיתון Washington Post דיווח כי שרי החוץ הערבים יציגו בפני בוש תוכנית מפורטת להקמת "ממשלה פלשתינית" חדשה, שתהיה כפופה ל"חוקה חדשה, לפרלמנט נבחר ולראש ממשלה נבחר". זאת במגמה להכריז על מדינה פלשתינית כבר בינואר 03'.
