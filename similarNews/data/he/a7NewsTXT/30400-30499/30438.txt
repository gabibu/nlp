

עוצמת הטכנולוגיה הישראלית באה השבוע לידי ביטוי עולמי. חברת המחקר והייעוץ הבינלאומית היוקרתית "גיגה אינפורמיישן גרופ" פרסמה בוול סטריט את הערכתה לטכנולוגיה הישראלית בנייר עמדה, הכולל את חוות הדעת הזאת:"ללא הטכנולוגיה הישראלית לא תתפתח כלכלת המערב. ארגונים רבים בעולם, וגם התשתית הלאומית של ארה"ב, לא ישרדו לאורך זמן ללא תמיכה מתמדת מצד הטכנולוגיה המהפכנית המגיעה מישראל".

בתשובה לשאלות שהפנו ארגונים גדולים בעולם לחברת המחקר, האם כדאי להמשיך ולרכוש מוצרים ישראליים, כותבים ראשי החברה כי: "לטכנולוגיה הישראלית ההשפעה הגדולה ביותר על העולם המודרני, מאחר שמבחינה מחשבתית וטכנולוגית היא הצועדת בראש. המהנדסים הישראלים מוצאים פתרונות טכניים אלגנטיים ויצירתיים כדי להתמודד עם הבעיות והאיומים הגדולים ביותר. החדשנות הישראלית קובעת לכל העוסקים בחידושים טכנולוגיים "רף קפיצה" גבוה מאוד, ומעמידה בפניהם אתגרים לא קלים. משום כך, מוצרים המגיעים ממדינות כמו שבדיה, גרמניה, אנגליה, אסיה ואפילו מצפון אמריקה, הופכים לטובים הרבה יותר הודות לסטנדרטים שמציבה ישראל".

בשם חברת המחקר הבינלאומית חתום על נייר העמדה סגן נשיא החברה סטיב האנט, מגדולי המומחים בעולם בתחום אבטחת המידע.
את הידיעה הבאנו באדיבות הסוכנות היהודית.


