

הפנטגון חוקר מי הדליף מסמך שסיווגו גבוה ביותר, בו מפורטת התוכנית הצבאית האמריקנית להפלתו של שליט עיראק סדאם חוסיין. כך מסרו ביום שישי בכירים לרשת "פוקס ניוז".

על החקירה הודיע האגף לחקירות מיוחדות בחיל האוויר, העוסק בחקירות פליליות ומודיעין נגדי, הנאבק באיומים על חיל האוויר או בטחון המדינה מצד שירותי ביון עוינים וארגוני טרור.
המשרד ליחסי ציבור של הפנטגון לא הגיב על הידיעה, אך חקירת ההדלפה לעיתון "הניו יורק טיימס" אושרה על ידי בכירי פנטגון, שסיפרו כי נחקרו במשרדיהם בשבוע שעבר ע"י סוכנים של האגף לחקירות מיוחדות.

אחד מבכירי היועצים במשרד ההגנה של ארה"ב, בריאן ווייטמאן, אמר כי לא יוכל יותר מאשר לומר, כי אם אכן מתרחשת חקירה כזאת, "אין בה כל יחוד". עוד אמר, כי גם דיווחים חדשותיים אחרים גררו חקירות, אך סירב לפרט.

לא ברור אם ההוראה לפתוח בחקירה יצאה משר ההגנה דונלד ראמספלד, שהזהיר בפומבי את בכירי הפנטגון כי הדלפת מידע סודי היא בגדר עבירה פלילית.
כמו כן לא ברור, מדוע לקח על עצמו האגף לחקירות מיוחדות בחיל האוויר את החקירה, במקום סוכנויות מקבילות בתוך אגפי הצבא, הצי או ה-FBI.

כתבת עתי"ם מציינת כי בדיווח של כתב "הניו יורק טיימס" מה-5 ביוני נמסר, מפי אדם המכיר את מסמך התוכנית, כי על פיו אמורים כוחות האוויר, היבשה והים לתקוף את עיראק משלושה כיוונים. הוא צפה כי עשרות אלפי נחתים וחיילים יפלשו לעיראק מתוך שטחה של כוויית.
על פי אותה תוכנית, מאות מטוסי קרב ייצאו מבסיסים בשמונה ארצות כדי לתקוף אלפי יעדים בעיראק, לרבות שדות תעופה, כבישים ודרכים ואתרי תקשורת בסיב אופטי.

המסמך, שכותרתו "דרכי פעולה CENTCOM", נכתב ע"י אנשי התכנון במטה הפיקוד בטאמפה, פלורידה. מגזין "טיימס" מסר, כי המסמך תיאר את תיאוריית התקיפה המתוכננת, אך לא היווה תוכנית מלחמה מעשית ומפורטת.
משנשאל שר ההגנה בנוגע לחשיפה של "הניו יורק טיימס", הוא אמר כי הוא סבור שהדליפה "מסכנת חיי אדם". הוא לא הזכיר ישירות את החקירה, אך הטעים כי ייערך מצוד אחר המקור של העיתון וכי הוא ייענש.

