

העיתונאי יואב יצחק מגלה כי אישים במרצ, ובראשם ח"כ זהבה גלאון, רוקמים "עסקה" כדי לטרפד הצעת חוק בכנסת שתגביל את כוחם של המשפחות השולטות בתקשורת הישראלית. הדברים הופיעו בטור השבועי של יצחק בעיתון מעריב שהתפרסם ביום שישי.

הצעת החוק, שהגישו הח"כים יובל שטייניץ ותמר גוז'נסקי, נועדה למנוע ריכוזיות יתר של כוח תקשורתי בידי חברות התקשורת הגדולות, ובראשן "ידיעות אחרונות", שהוכרז כמונופול בעיתונות הכתובה בשנת 95'. ריכוז כוח תקשורתי בידי גורמים אחדים מאפשר להם לקדם אינטרסים שלהם או של פוליטיקאים מבלי שהדברים ייחשפו בפני הציבור ע"י התקשורת.

לדברי יצחק, לח"כ גלאון אינטרס אישי למנוע את קבלת החוק המוצע כי לדבריו ידיעות אחרונות מגמד ומשתיק את החקירה הפלילית שמתנהלת נגדה. בעקבות גילוי קודם של יואב יצחק, ח"כ גלאון נחקרה תחת אזהרה בחשד לקבלת כספים במרמה, איומים וסחיטה ומצג שווא בפני תורמים בנוגע לפעילותה במרכז הבינלאומי לשלום.

למרות הראיות שהובילו לחקירה תחת אזהרה, פרסם כתב ידיעות אחרונות מרדכי גילת כתבה ובה קבע שח"כ גלאון חפה מפשע, וזה לפני שהמשטרה סיימה את החקירה. בנוסף תיאר גילת את גלאון, "מהבודדים בכנסת ששלטון החוק עדיין יקר להם", טען שהיא "הוזמנה השבוע ללא סיבה ממשית לחקירה במשטרה כחשודה במרמה". עוד הוסיף גילת האשמה חמורה נגד המשטרה כי "במשטרה ידעו שהיא לא לקחה דבר". יצוין כי גילת כתב את הטענות כחלק מכתבת "תחקיר" ולא במסגרת טור דעות אישי.

לדברי יצחק, בעקבות הגיבוי שהעניק מרדכי גילת לח"כ גלאון, עתה היא נחלצת להגן על האינטרסים של ידיעות אחרונות בכלל ומרדכי גילת בפרט. יצחק גילה כי גלאון אף פנתה לח"כ גוז'נסקי וסיפרה לה כי מרצ תתנגד לסעיפים בחוק המחייבים את פיצולו של ידיעות אחרונות. לדברי יצחק, גלאון מסרה לגוז'נסקי כי היא הציבה תנאי להתנגדות מרצ להצעת החוק: שידיעות אחרונות יסכים לאפשר לגילת לשוב לכתוב את המדור שלו בעיתון שהופסק לאחרונה.


