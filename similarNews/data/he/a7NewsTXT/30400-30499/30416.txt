

שר החוץ הדני פר סטיג מולר, שארצו מחזיקה בנשיאות התורנית של האיחוד האירופי, גינה בתוקף את שני פיגועי התופת שבוצעו בתל אביב. מולר גם קרא לרשות הפלשתינית "לעשות את כל מה שביכולתה לעשות כדי להפסיק התקפות אלה ולמצות את הדין עם מבצעיהן".

"האיחוד האירופי והרביעיה נחושים בהחלטתם לא להניח לטרוריסטים להרוס את הדרך אל השלום", הדגיש מולר בהודעה אותה פירסם בתום פגישתו עם עבד ראבו. "עודדתי את הפלשתינים להסכים להצעות של ארה"ב, ירדן ומצרים שמטרתן לסייע לרשות הפלשתינית לבצע רפורמות בשירותי הביטחון שלה".
