

שר החוץ האמריקני קולין פאוול אמר אתמול בלילה לשרי החוץ הערביים, איתם נפגש, כי ארה"ב מחוייבת להקמת מדינה פלשתינית לצד ישראל תוך 3 שנים. במקביל לחץ פאוול על הפלשתינים לשים קץ במהירות לטירור באזורי יהודה שומרון וחבל עזה.

"חזרתי והבטחתי לעמיתי את מחוייבותו של הנשיא בוש לעשות את כל המאמצים כדי להביא להסדר קבע תוך תקופה של 3 שנים", אמר

שר החוץ הירדני מרואן מועשר אמר מצידו, כי השרים הערבים דיברו "במיוחד על מספר רעיונות שהיו לנו לקידום תהליך השלום, ושמענו את הרעיונות של ארה"ב".

איש מהמשתתפים בפגישה לא רצה לפרט את רעיונותיו.

עם זאת ציין מועשר, כי הערבים חשו עידוד "מהמחוייבות האמריקנית הנחושה להביא לסיום המצב תוך 3 שנים, ולצורך לתרגם את זה לתוכנית פעולה מפורטת, כדי לוודא שלא נמשיך לשוחח על חזונות מדיניים, אלא נתרגם אותם לתוכניות עבודה הניתנות ליישום".

השרים הערביים, שנפגשו הלילה עם הנשיא האמריקני בבית הלבן, טענו כי הפלשתינים "משתדלים מאוד להקים את מדינתם, ולדעתנו, בהצלחה גדולה", כך ציין שר החוץ הסעודי, הנסיך סעוד אל פייסל.

שר החוץ המצרי אחמד מהאר אמר, כי השרים הערבים ופאוול הגיעו "להסכם, לפיו עלינו לפעול יחד עם הפלשתינים, כדי להקל את חידוש התהליך המדיני".

עם זאת, גם פאוול וגם השרים הערביים לא הזכירו את שמו של ראש הרשות הפלשתינית יאסר ערפאת, למרות טענתו של בוש כי הפלשתינים זקוקים להנהגה חדשה.

שר החוץ האמריקני קולין פאוול נקב ביום חמישי בשמותיהם של שר הכספים הפלשתיני סאלם פאייד ושר הפנים עבדול ראזק אל יחיא כאישים שמונו ע"י ערפאת ואשר ארה"ב וישראל יוכלו לעבוד איתם, ורמז שהם יוכלו להיות מועמדים לרשת את ערפאת.

"אלה הם שני אנשים שניראה כי הם לא רק יודעים להפעיל סמכות ומנסים לעבוד על שינוי הרשות הפלשתינית, אלא יתחילו אולי למלא את התפקיד שלדעתי, חיוני שיבוצע בדחיפות", אמר פאוול בתוכנית הרדיו של דיאן רהם ב"רדיו הציבורי".

"אנחנו מוכנים לעבוד איתם, וכמונו גם הישראלים", הוסיף פאוול. עם זאת, הוא לא אמר שארה"ב תתמוך באחד מהשניים, אם ינסה לתפוס את ראשות הרש"פ. "לא אני זה שצריך למנות אותם, אך אני חושב שמעניין לראות כי שר החוץ שמעון פרס כבר עובד עם שר הכספים החדש, וכי הוא מתכונן לפגוש את שר הפנים החדש" דברי שר החוץ האמריקני.

