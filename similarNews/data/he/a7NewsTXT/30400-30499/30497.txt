

נהג קטר של רכבת פרברים שעשתה דרכה מכיוון רחובות לכיוון אשדוד, נפצע היום באורח בינוני מפיצוץ שארע על מסילת הרכבת שבכפר גבירול, סמוך לרחובות.

מבדיקת הארוע התברר כי מטען חבלה הונח על המסילה והופעל בשעה שהרכבת עברה במקום.

עם קבלת ההודעה על הפיצוץ הוזעקו למקום צוותים של מד"א מתחנת רחובות. אלה חילצו את נהג הקטר שנפגע באיזור הבטן התחתונה. נהג הקטר פונה כשהוא בהכרה מלאה לטיפול בבית החולים "קפלן" ברחובות.

למקום הוזעקו גם כוחות רבים של משטרה ממרחב השפלה אשר פינו את הנוסעים מהמקום. המשטרה פתחה בחקירת נסיבות הפיצוץ.
