

מאות מסמכים של פיקוד מרכז שסיווגם "סודי ביותר" נמצאו אתמול ביער באיזור ירושלים. המסמכים היו אמורים להישרף על ידי שני חיילים ביער, אך הם זנחו את המסמכים הבוערים מבלי לוודא שאכן הושמדו. כך נמסר בגלי צה"ל.

אזרחים תושבי המקום שהבחינו בשריפה, סרקו את המקום ומצאו את המסמכים הסודיים כשרבים מהם שלמים וקריאים לחלוטין. כתבי גל"צ מצאו במקום מאות מסמכים של פיקוד המרכז, העוסקים בנושאים שונים הקשורים למגוון פעילויות, תוכניות, והערכות צה"ל.

מדובר צה"ל נמסר בתגובה, כי המסמכים שנמצאו במקום נאספו ע"י גורמי פיקוד מרכז וכי מונה קצין בודק לחקור בפרשה.
