

ילד בן 8 התחשמל בשבת, בשעה ששיחק "מחבואים" עם חבריו. הילד אושפז בבית החולים "זיו" בצפת ומצבו מוגדר אנוש. זו לא הפעם הראשונה שבה מתרחש אסון בשכונת הדר בצפת, הסובלת ממפגעים בטיחותיים רבים.

כתב עתי"ם מוסר, כי בשבת צהריים שיחקה קבוצת ילדים ב"מחבואים" בחצר שכונת הדר בצפת. בעוד הילדים מחפשים מסתור במקומות שונים, הבחין אחד הילדים בארון ברזל פתוח והחליט להסתתר בתוכו. לפתע הבחינו הילדים בהבזק אור חזק, שמעו צעקה, וראו את הילד עף מרחק של כ-6 מטרים מארון החשמל. הילד נפל על פניו ונותר מוטל על הרצפה ללא תנועה.

"עמדתי על ידו, הוא צעק 'איי' ונפל רחוק ממנו על הרצפה", סיפר מאור בן ה-6, שהתכוון להתחבא בארון החשמל יחד עם חברו שנפצע.
כתב עתי"ם מוסיף, כי לשמע צעקות הילדים נזעקו למקום הוריו של הילד ושכנים. האם אחזה בבנה שלא נשם, ולמראה הפצע שנפער במצחו לא עמדו לה כוחותיה והיא התעלפה. האב החל לבצע בבנו הנשמה מפה לפה בתקווה להצילו.

שכן שהצטרף לפעולות ההחייאה נשא את הילד על כפיו לעבר הכביש הסמוך. הם עצרו רכב ראשון שעבר במקום, מסרו לו את הילד וביקשו ממנו להסיעו לבית החולים בצפת.
"נסענו ברחוב לוחמי הגטאות בצפת, לפתע ראינו המולה על הכביש. ראינו ילד שוכב על המדרכה וגבר מנשים אותו. כשהתקרבנו, מסר לנו הגבר את הילד וצעק לעברנו כי ניסע בדחיפות לבית החולים בצפת. חבר שלי נהג במהירות ואני החזקתי את הילד בידיים, לא היה לו דופק. כל הנסיעה לבית החולים ניסיתי להנשימו, ושם מסרתי אותו לאחיות חדר המיון", סיפר קרן מצפת.

הילד הוכנס מייד לחדר הטראומה וצוות גדול של רופאים ואחיות שנזעק למקום החל בפעולות החייאה שנמשכו שעה ארוכה. בעוד הרופאים נלחמים על חייו של הילד, הגיעו הוריו והמתינו בדריכות רבה מחוץ לחדר הטראומה.

סגן מנהל בית החולים "רבקה זיו" בצפת, ד"ר קלין שפירא מסר לכתב עתי"ם, כי הילד הגיע לבית החולים ללא דופק וללא נשימה. הרופאים נאבקו על חייו בחדר הטראומה שעה ארוכה, וביצעו החייאה ממושכת שבסיומה הצליחו להחיותו. הוא הועבר להמשך טיפול ביחידה לטיפול נמרץ, אך מצבו מוגדר קשה מאוד.

בעקבות מצבו הקשה הוחלט להעבירו למחלקת טיפול נמרץ ילדים בבית החולים רמב"ם בחיפה. הילד, מחוסר ההכרה, הועבר באמבולנס של מד"א מלווה בצוות של רופאה ואחות מהיחידה לטיפול נמרץ של בית החולים בצפת.

