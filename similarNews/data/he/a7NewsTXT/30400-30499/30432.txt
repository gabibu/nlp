

לכאב המתלווה ל"סטטוס" השכול מתלווה בימים אלו גם מאבקם של בני משפחות חללי צה"ל להנצחת יקיריהם בצורה נאותה ומכובדת. לפני חודשים אחדים נפגש שר הביטחון עם נציגי עמותת "יד לבנים" והבטיח להם את תמיכתו בהצעת חוק שתסדיר את נושא יד לבנים. את ההבטחה עיגן במכתב ששיגר ליו"ר העמותה זאב בר. נציגי יד לבנים הופתעו מאד כשבדיון שנערך בכנסת במהלך הכנת החוק לקריאה ראשונה התברר כי בעוד שבידי נציגי ההורים השכולים מכתבו של שר הביטחון התומך בהצעת החוק הרי שבידי משרד המשפטים מונח מכתב סותר, ובו התנגדותה של הממשלה להצעת החוק.
הסיפור, המתועד בפרוטוקול הדיון בהצעת החוק, הובא לידיעת כתבנו אלקנה פרל.


כאמור, בסיום הפגישה בין שר הביטחון לנציגי ההורים ב 24 באוקטובר הוא נתן לנציגים מכתב, ובו סיכם באופן חד משמעי כי הוא תומך בהצעת החוק להסדרת נושא יד לבנים, וכי הוא חושב שהדבר הזה צריך להתבצע לאלתר. במכתב לחברי העמותה נאמר: "שר הביטחון תומך בקידום חקיקה ממשלתית בעניין הקמת בתי יד לבנים ואחזקתם, על פי הצעת ראש הממשלה ושר הביטחון דאז יצחק רבין ז"ל".
בינואר השנה הצביעה הכנסת בקריאה טרומית בעד הצעת חוק להסדרת בתי יד לבנים בארץ. הצעת החוק עברה לוועדת העבודה והרווחה של הכנסת להכנה לקריאה ראשונה.

על פי הצעת החוק, מבנה הנצחה יוקם בכל רשות מקומית שיש בה מספר מסוים של נופלים. רכיב נוסף בחוק המוצע הוא הקמת מועצה ברשות, שבה ישתתפו נציגי העירייה, יד לבנים ונציגת אלמנות צה"ל, והם יפקחו על ההקמה ועל התפעול של בית יד לבנים.

בשיחה עם כתבנו אלקנה פרל סיפר ח"כ מרדכי משעני, מגיש הצעת החוק, כי כאשר עמדו חברי הממשלה להצביע על קבלת החוק ישבו ביציע של מליאת הכנסת 300 הורים שכולים , וכי לכן, למרות התנגדותה של הממשלה להצעת החוק היה קשה לה לעמוד אל מול נוכחותם של ההורים, ולכן עבר החוק בקריאה טרומית ברוב גדול וללא מתנגדים.

משעני ציין כי התנגדותה של הממשלה להצעת החוק נובעת מהתנגדות לבניית מבנים חדשים. עם זאת בדיון שנערך בוועדה לפני כחודש, ובו נשקלה האפשרות להסדיר את הנושא מבלי להזדקק לחקיקה, הביע משעני הביע התנגדות לכך באומרו: "עד היום, ואנחנו נמצאים היום ב 2002, הדבר הזה לא הוסדר".

עם זאת הציע משעני כי בהתחשב במצבה הכלכלי של המדינה ביצוע התכנית לבניית מבנים לצורך יד לבנים יוכל להתפרס על פני שבע שנים.

בשלב זה של הדיון התפרצה נציגת משרד המשפטים אריאלה קלעי והודיעה כי הממשלה מתנגדת להצעת החוק. היא אמרה: "אינני יודעת על איזה סיכום מדבר חבר הכנסת משעני. לי יש מכתב משר הביטחון, ולפיו הוא מתנגד להצעת החוק. נציגי משרד הביטחון כאן, והם בוודאי יגידו את דעתם. גם משרד האוצר כאן, וגם הוא יביע דעתו".

יו"ר ארגון יד לבנים זאב בר, שברשותו, כאמור, מכתב משר הביטחון התומך בחוק, הביע תמיהה על דבריה של קלעי. הוא פנה אליה ואמר: "יופי, אז כל פעם הם יחזרו בהם? יש כאן רצינות? אינני מבין: שר ביטחון במדינת ישראל נותן כאן מכתב סודי, והוא חוזר בו? אז מה, הוא יכול לייצג אותי כשר ביטחון?".

בשיחה עם כתבנו אמר בר כי הסטת הדיון מנושא קבלת עצם החוק לנושא התקציבי אינה מובנת לו. לדבריו, שר הביטחון ממילא מחויב לכל הקשור בהנצחה, "אז אינני מבין על איזה תקציב הם מדברים. הם פשוט מתחמקים. הרי יש כאן התחייבות למשפחות השכולות להנציח את הבנים. ולא זו בלבד אלא הם מחויבים להנחיל את המורשת לקהל הרחב ולתלמידים". בר הביע את אכזבתו ואמר: "במילים הם כל הזמן מחזקים את ידינו אבל כשזה מגיע למעשים כולם בורחים" בר הוסיף:" לתומי חשבתי שאחרי נתינת המכתב של שר הביטחון בידינו תצליח הצעת החוק לעבור, אבל הייתה לי הפתעה".

במהלך הדיון טען נציג משרד הביטחון אילן רשף כי משרד הביטחון מתקצב את ארגון יד לבנים באמצעות ועדת התמיכות של המשרד בסך של כ 2.3 מיליון שקלים לשנה "לצורך כל נושא הוצאות התפעול והנושאים השונים שבהם הארגון עוסק".

בתגובה אמר בר לכתבנו כי מדובר בהטעיה מכוונת של משרדי הביטחון והאוצר: "את הכספים הם אינם מעבירים ליד לבנים אלא לאנדרטות ולאתרים. רק את יד לשריון לבנים וכל מיני אנדרטאות חיליות הם מתקציבים. לבתי יד לבנים אין מגיעים אף 10% מהכספים. המגזר הבדואי והדרוזי, לעומת זאת, מתוקצבים ישירות ממשרד ראש הממשלה ומלשכת שר הביטחון ומקבלים כסף לתפעול במשך כל השנה".

יצוין כי נציג משרד הביטחון הדגיש בסוף דבריו שמשרדו אכן שותף מלא בהקמת יד לבנים במגזר הבדואי והדרוזי.
בר הבהיר כי בכוונתו להיפגש בקרוב עם ראש הממשלה אריאל שרון ולשמוע ממנו את דעתו על הנושא.

במהלך הדיון הודיע ח"כ איוב קרא מהליכוד כי הוא מתעתד להצביע בנושא נגד עמדת הממשלה "בשביל העניין הזה אני מוכן לא להיות בכנסת", אמר.

כתבנו מציין כי משעני אמר שהחוק נועד לטפל בהקמת בתי יד לבנים במקומות שהם עדיין לא הוקמו וכן להסדיר את התפעול והאחזקה של המקום. הנה, לדבריו, בחולון יש בית יד לבנים מפואר, אבל "ראש העיר עושה שימוש במקום למטרותיו, וזאת בניגוד לדעתם של הורים, של אלמנות ושל יתומים".

זאב בר, ששכל את בנו ומשמש כ-20 שנה בתפקיד יו"ר ארגון יד לבנים בירושלים, אמר לכתבנו: "לבתי יד לבנים יש אופי ייחודי ומהות ייחודית. הם באים לתת מענה להמיית השכול והשלכותיה, ולהתמודדות הקשה, היומיומית, של בני המשפחה השכולים. פינה מיוחדת להתייחדות, להתפרקות, להרגעה, ועוד". לדבריו, מדובר ב"בית" שבו "המשפחה השכולה תרגיש בתוכו את אווירת הבן, את אווירת הנעורים. בית שבו תונחל מורשת הנופלים לתלמידי בתי הספר בדור שלנו ובדורות הבאים, למען ילמדו כולם שבזכותם של הנופלים קמה המדינה ותמשיך להתקיים לנצח. בית יד לבנים אמור לשרת ערך נוסף של כבוד וזיכרון לבנים שנפלו".

בר ציין כי הוא רואה בבית זה מקום שבו מתקיים מפגש בין השכול לבין החברה, והוא לדידו "קודש הקודשים". נזכיר כי הוא ציין שבציפיותיהן של המשפחות השכולות שהחוק יעבור בממשלה ובכנסת הן הסתמכו על המכתב שכתב שר הביטחון, ואמר: "או שמדובר באסמכתא מחייבת או שלא, ואם כל זה היה בגדר משחק אזי אבוי ואבוי לנו. אי אפשר לעשות צחוק ממשפחות שכולות".


