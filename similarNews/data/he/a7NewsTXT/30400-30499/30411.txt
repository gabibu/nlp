

קברניט חברת "אל-על" ניר צוק, שנטש את מטוס הבואינג 747 אותו אמור היה להטיס לניו-יורק בטרם המראה, וגרם בכך לעיכוב ניכר בטיסה, הוחזר היום לעבודתו.

כתב עתי"ם מוסר, כי לפני שלושה חודשים וחצי אמור היה צוק להטיס את המטוס בשעה 10 בבוקר מנתב"ג לניו-יורק. כשהתברר לו שטייס נוסף של החברה שהיה במטוס כנוסע רגיל, לא קיבל במקום במחלקה הראשונה, החליט צוק לא להטיס את המטוס. הוא נימק את החלטתו בכך, שהוא אינו חש בטוב, ולכן, על-פי הנוהל יש למצוא לו טייס מחליף.

בעקבות המקרה החליטה הנהלת "אל-על" להשעות את הקברניט מהעבודה עד לבדיקת נסיבות המקרה. מנכ"ל "אל-על" עמוס שפירא הודיע היום כי החליט לקבל את מכתב ההתנצלות שלו ולסיים את תהליך הברור.
