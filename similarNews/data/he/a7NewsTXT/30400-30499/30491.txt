

טורקיה החליטה למסור כ-300 מסוקים מסוגים שונים, ובעיקר מסוקי תקיפה, לתעשייה הצבאית בישראל, לצורך שיפוצם ושידרוגם. כך מסר מקור רשמי באנקרה. עלות השיפוץ כ-110 מיליון דולר.

הפרויקט יכלול ציוד המסוקים במערכות לחימה חדשניות ובמכשור מיסוך כדי למנוע מהמסוקים להפוך מטרה לטילי קרקע-אוויר או אוויר-אוויר.

כמו כן, יצוידו המסוקים באמצעי מיסוך אלקטרוניים שיופעלו כאשר יתקלו בכוחות אויב, אמר המקור.
ההסכם בין ממשלת טורקיה לתעשייה הצבאית, והחברה הטורקית הציבורית "אסלסאן", השותפה בפרויקט, אמור היה להיחתם ביום שישי.

זו הפעם השנייה שציוד צבאי טורקי מועבר לישראל מאז תחילת השנה לצורך שידרוג. בחודש מארס הועברו 170 טנקים אמריקנים מסוג אם-60 לתעשייה הצבאית, לצורך שיפוצים ושידרוג, תמורת סכום של 668 מיליון דולר.

ההחלטה לבצע את העבודות בישראל זכתה לביקורת נוקבת מצד החוגים האיסלמיים בטורקיה.
טורקיה, שצבאה הוא הגדול ביותר מבחינה מספרית בין המדינות החברות בנאט"ו (מלבד ארה"ב), מתכוננת להוציא כ-150 מיליארד דולר ב-30 השנים הקרובות, לצורך חידוש מערכות ההגנה שלה, שרובן נרכשו בארה"ב.

עקב הקשיים הכלכליים והמשבר הממשלתי שפרץ בטורקיה בפברואר 01', נדחו לזמן בלתי מוגבל מספר פרויקטים, ביניהם קניית כאלף טנקי תקיפה תמורת סכום של כ-7 מיליארד דולר.


