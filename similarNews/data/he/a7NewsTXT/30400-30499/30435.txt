

ילדים של בכירי הרש"פ נשלחו למקום מבטחים
בניהם של בכירים ברש"פ לומדים בחו"ל, בארה"ב ובאירופה, הרחק מזירת ההתרחשויות הקשות ובתנאים נוחים.

סוכנות עתי"ם מוסרת כי בכירים ברש"פ העדיפו לאחרונה לשלוח את בניהם ללמוד וגם לעבוד במדינות ערביות ואירופיות, וכך הם יכולים להיות רגועים ושאננים שלא יאונה להם רע.
אותם בכירים ממשיכים להתריע בכלי התקשורת הלווייניים הערביים, על כך שישראל אינה מאפשרת לימודים סדירים לסטודנטים ולתלמידים הערבים תושבי יש"ע.

עם המתריעים נמנים בין היתר יאסר עבד ראבו, ששניים מבניו לומדים בפאריס, חנאן עשראווי, חברת המועצה המחוקקת, ששתי בנותיה נמצאות כבר שנים אחדות בארה"ב לצורך לימודים ועבודה, עוד מהתקופה שבה הייתה עשראווי ממונה על ההשכלה הגבוהה ברש"פ, לפני שהתפטרה. סאלם ודלאל, שתי בנותיו של סאאב עריקת, חבר הקבינט הפלשתיני, לומדות באוניברסיטאות בירדן, ולדברי מקורות פלשתיניים הן קיבלו מלגת לימודים מהמלך עבדאללה בעצמו.

