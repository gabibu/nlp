

בני משפחותיהם של המחבלים שבצעו את פיגועי התופת בעמנואל ובתל אביב נעצרו הלילה. מדובר בקבוצה של עשרים ואחד איש, הורי המחבלים ואחיהם. נבחנת האפשרות לגרש אותם לרצועת עזה.

אמש הרס צה"ל בשכם את ביתו של נאסר עסידה, מחבל בכיר בחמאס, שהיה אחראי על החוליה שבצעה את שני מעשי הרצח בעמנואל, השבוע ולפני שבעה חודשים. במחנה הפליטים עסכר ליד שכם הרס צה"ל את ביתו של עלי עג'ורי, מראשי הזרוע הצבאית של הפתח' בשכם. עג'ורי היה אחראי לשילוחם של שני מחבלי התופת שביצעו את הפיגוע בתחנה המרכזית הישנה בתל אביב, שלשום.

גורמים מדיניים מסרו כי הגירוש הוא כלי לגיטימי במלחמה נגד המחבלים, כולל בני משפחותיהם, והסביבה המסייעת להם. גורם בכיר ציין כי טרם נפתרו כל הבעיות המשפטיות.

בראיון לרשת ב' של קול ישראל אמר הבוקר שר החוץ שמעון פרס כי הוא תומך בגירוש בני משפחות המחבלים לעזה אם הדבר יעמוד במבחן משפטי. השר פרס אמר עוד כי "בצד הפלשתיני יש מי שיכול לקבל עליו את האחריות לבטחון האיזור" פרס לא נקב בשמות אך ציין כי "ישראל לא פוסלת את האנשים סביב ערפאת".

השר צחי הנגבי אמר במשדר כי יש לגרש את בני משפחות המחבלים אל מחוץ לגבולות המדינה וכי ניתן לחוקק חוק לצורך העניין בתוך עשרים וארבע שעות. השר הנגבי הוסיף כי אין להסתפק בבני משפחותיהם של שני המחבלים שביצעו את הפיגועים האחרונים וכי יש לגרש את בני משפחותיהם של כל 122 מחבלי התופת שהתפוצצו עד כה.

הד"ר יוסי ביילין מתנגד בחריפות לגירוש משפחות המחבלים לדבריו, יהיה הדבר"פגיעה באופיה היהודי והדמוקרטי של ישראל, מה גם שאמצעים אלה לא יפחיתו את מספר המתאבדים והטרור. אסור לישראל לעשות מעשים בלתי מוסריים שישחירו את דמותה בעולם".ביילין טוען כי "אסור להעניק נצחון לטרור על ישראל בכך שנאבד צלם אנוש ונפגע בנורמות יסודיות של אי ענישת אנשים שלא ביצעו עבירה כלשהי, גם אם ישראל מאמינה שבאמצעות הריסת בתי המתאבדים או גירוש משפחותיהם ניתן לצמצם את הטרור".

יו"ר האופוזיציה ח"כ יוסי שריד אמר כי "הגירוש גם לא יועיל וגם יבאיש את ריחה של ישראל ברבים. היהדות תמיד הקפידה שלא להעניש אדם אחד על חטאו של אחר. מי יכול לדעת, אולי בני המשפחה בכלל מתנגדים לפיגועים ועכשיו הם נענשים על פשע שלא פשעו. מדאיג מאד שהפיגועים הללו מצליחים לשבש על הממשלה את שיקול דעתה",

במועצת יש"ע בירכו הבוקר על הרס בתי המחבלים ומעצר בני משפחותיהם אך הזהירו מפני גירושם לרצועת עזה והפיכת האזור למקום מקלט למגורשים. לדבריהם, "מקלט כזה סופו שיבעבע ויתפרץ על ישובי גוש קטיף והדרום". במועצת יש"ע אמרו כי יש לגרש את העצורים אל מחוץ לגבולות הארץ.

