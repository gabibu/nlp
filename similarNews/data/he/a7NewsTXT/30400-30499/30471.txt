

בראיון שיתפרסם ביום ראשון ביומון הגרמני "די וולט" אמר הנשיא קצב כי האינתיפדה השניה לא התחילה בגלל היישובים ביש"ע ולכן אין טעם לדון בפינויים כל עוד נמשך הטרור. "כל עוד יימשך הטרור, ויתור לא יוביל אלא לקיבוע הרעיון לפיו הפיגועים החוזרים ונשנים יכולים להביא עימם רווחים פוליטיים".

עם זאת אמר הנשיא כי הוא בטוח ש"חייבים להפרד". "אנו מוכנים להעניק לפלשתינים נכסים אסטרטגיים. ראש הממשלה שרון הגדיר זאת כ'פשרה כואבת'. אולם קודם לכן, על הפלשתינים להביא לקץ הטרור", אמר.

"הפרדה מוחלטת תהיה קשה, כיוון שאנו כה מעורבים בסוגיות פלשתיניות רבות כל כך. כשלב ראשון, אנו בונים כעת מעין חומה שתגן עלינו מפני מעשי הרצח של הפלשתינים", אמר הנשיא בהתייחסו לגדר שצה"ל בונה ושהוגדרה כגדר הגנה.
