

בבית עלמין יהודי במרכז רומא חוללו שלשום בלילה חמשים מצבות. בהודעת המשטרה האיטלקית נאמר כי אלמונים חדרו למקום, ניפצו מצבות ופסלי שיש, השליכו על הקרקע אגרטלים עם פרחים ואפילו חפרו בתוך הקברים. פוליטיקאים איטלקים ומנהיגי הקהילה היהודית גינו ביום חמישי את חילול המצבות וכינו אותו "פשע שיעיק על מצפונם של כל האיטלקים".

דובר הקהילה היהודית של רומא, ריקרדו פאצ'יפיצ'י, אמר: "אין ביכולתנו להאשים איש. אנו ממתינים לתוצאות החקירה וננסה להבין". עם זאת הביע את החשד כי "נאצים או ערבים" ביצעו את המעשה.

"המפגעים ידעו כי היום הוא יום מיוחד ליהודים, ט' באב. זה אלפיים שנה שהיהודים שומרים על יום האבל הזה לציון שני ארועים נוראים: חורבן המקדש וגירוש יהודי ספרד", הוסיף פאצ'יפיצ'י.
