

יו"ר המפד"ל, ח"כ זבולון אורלב, פנה הבוקר ליועמ"ש מזוז כדי שיורה על שיחרור עצורי ההתנתקות. "זוהי השעה לפעול לפנים משורת הדין. החברה הישראלית זקוקה היום לאיחוי הקרעים, ולפיוס לאומי".

יו"ר המפד"ל, ח"כ זבולון אורלב, פנה הבוקר ליועמ"ש מזוז כדי שיורה על שיחרור עצורי ההתנתקות.

אורלב כתב למזוז: "אין זו השעה לעמוד על מידת הדין, זוהי השעה לפעול לפנים משורת הדין. החברה הישראלית זקוקה היום לאיחוי הקרעים, לפיוס לאומי ולמהלכים שיחזירו את האמון במוסדות המדינה אצל מי שסבורים כי מהלך ההתנתקות היה לקוי מהבחינה המהותית של משטר דמוקרטי. לאור העובדה שכל העצורים לא הגיעו לשלב הכרעת הדין והם בבחינת חפים מפשע, אבקש להורות על שיחרורם לאלתר".

מנהיג ש"ס, הרב עובדיה יוסף, טילפן הבוקר לנשיא המדינה, משה קצב וביקש ממנו להעניק חנינה לכל הסרבנים ולכל עצורי ההתנתקות.

הרב יוסף אמר לנשיא כי "צריך להטות חסד כלפי אנשים אלו ולחמול עליהם. עם ישראל כואב ומן הראוי לאחות את הקרע".

הרב עובדיה ביקש מהנשיא כי לקראת הימים הנוראים יחון עליהם וירחם עליהם.
