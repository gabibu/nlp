

בעקבות גירוש היהודים מגוש קטיף נוצר מחסור זמני בעלי ירק מפוקחים. מנהל היחידה האוכפת ברבנות לערוץ 7: "לא נוריד את רף הכשרות לעניין נקיות מחרקים ותולעים"

היחידה הארצית לאכיפת חוק הונאה ברבנות הראשית מבהירה כי נוהל רכישת עלי ירק מפוקח עומד בעינו ויש לקלוט במקומות אך ורק ירק זה אשר נושא ציוני כשרות מגופים מוסמכים.

בהודעת הרבנות נאמר כי "היום יותר מתמיד, עונת הקיץ, המצאות החרקים והתולעים בעלי הירק באופן כללי נמצאת בשיאה ובאכילתם יש חשש גדול לאיסור דאורייתא. במידה ויש קושי זמני להשיג מוצרים אלה ניתן לעשות שימוש בעלי ירק יבשים ו/או שטופים הנושאים ציוני כשרות של רבנויות מקומיות לעניין נקיות מחרקים ותולעים, תרומות ומעשרות וכדומה".

רפי יוחאי, מנהל היחידה האוכפת ברבנות, אומר לערוץ 7 כי "בעקבות המצב ישנו מחסור זמני של עלי ירק מפוקחים ולמרות הכל אנחנו מבקשים מהרבנים ומהמשגיחים שיקפידו על כך. קיים בשוק עדיין כמויות קטנות ובמידה ולא מצליחים להשיג עדיף שלא להשתמש או לדאוג לחלופות".

לדבריו, "הייתה מגמה בקרב בעלי עסקים להוריד מחדש את הרף הכשרותי ולהחזירו אחורה. הם ביקשו לשטוף בלבד את הירקות ואנחנו לא מסכימים, לא נהיה מוכנים להוריד את רף הכשרות בנושא זה".
