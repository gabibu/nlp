

מועצת הרבנות הראשית הודיעה אתמול כי חל איסור חמור להרוס בתי כנסת. ברבנות ציינו כי הריסת בתי כנסת עלולה להוות תקדים שיסכן בתי הכנסת בעולם.

מועצת הרבנות הראשית התכנסה אתמול לישיבת חירום בהשתתפות הרבנים הראשיים שלמה עמאר ויונה מצגר. זאת, בעקבות פסיקת בג"ץ כי רק שני בתי כנסת בגוש קטיף יפורקו ויעברו בשלמותם.

מועצת הרבנות קראה לממשלת ישראל לעצור את התוכנית להריסת בתי כנסת בגוש קטיף ובצפון השומרון וקראה לראש הממשלה, אריאל שרון, לדאוג לערבויות בינלאומיות לכך שהרשות הפלשתינית תשמור על בתי הכנסת. ברבנות חוששים שהריסה כאן תגרום להחרבת בתי כנסיות שננטשו על-ידי יהודים ברחבי העולם.

דובר הסנהדרין קורא למועצת הרבנות הראשית להתפטר
"הבג"ץ החליט, לחרפתנו, בהחלטת רוב, לאשר ניתוץ כל בתי הכנסת בחבל עזה, תוך הצלה פורתא של שני בתי כנסת יבילים וסמלים אחדים", כך אומר דובר הסנהדרין, פרופ' הלל וייס.

"לפני הבג"ץ עמדו חוות הדעת ההלכתיות של כל גדולי התורה בדורנו אבל הוא התעלם מהם ונתלה בדעת היחיד של הרב הראשי האשכנזי של המדינה - הרב יונה מצגר אשר התחמק מלקיים דיון במועצת הרבנות הראשית. אנו קוראים לכל מי שכבוד ה' יקר בעיניו לקרוא מידית למועצת הרבנות הראשית להתפטר בגין מעילתו באמון של הרב מצגר שחטף פסק", נכתב בהודעתו, "אמנם יש לכבד מאוד את החלטת המועצה האמיצה אך אין בה די. לא תוכלו לרחוץ בנקיון כפיכם, דווקא לאחר פסיקתכם אתם מחויבים יותר לביצועה".
