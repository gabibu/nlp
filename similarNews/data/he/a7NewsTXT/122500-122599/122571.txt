

ח"כ אפי איתם מסיעת האיחוד הלאומי מציב את המטרה ב'יום שאחרי' ההתנתקות: "לצבוע את הכנסת בכתום". הכתום לדבריו אינו מובס אינו מתכווץ בפינה אלא להיפך, עולה.

"הנוער הנפלא הזה שהחול בגוש קטיף ספוג בדמעותיו תוך זמן קצר יפסיק לבכות ויתחיל לעבוד, ויש הבנה שהחלטות במדינת ישראל מתקבלות בכנסת, לכן כולנו רוצים כנסת כתומה,'ואת זה מתחילים מהיום'", דברי איתם.

המאבק על גוש קטיף הבהיר לדבריו כי ל"מחנה הכתום" יש רק הנהגה אמינה אחת ואלו חברים של איחוד לאומי.
"ישבנו בישובים, הלכנו בצעדות, חיבקנו את האנשים, היינו על הגגות. היינו היחידים שלא זגזגו לשניה, וגם קמנו והתפטרנו מהממשלה, לכן אנחנו נרחיב את השורות ונחבק ציבורים נוספים ומפלגות נוספות".

בראיון לאריאל כהנא בערוץ 7 אומר איתם כי חשוב להבטיח שה"גוש הכתום" בכנסת יהיה כל כך חזק ששום מנהיג במדינת ישראל, בודאי זה של הליכוד בעתיד, לא יוכל יותר לבגוד בגידה כזו. "הגוש הכתום יהווה סכר בפני הצונאמי הבא שאם לא נצליח לבנות אותו מספיק חזק, יכול לשטוף גם את ירושלים", הוא מדגיש.

הוא דוחה את דברי הביקורת שהשמיע יו"ר ש"ס אלי ישי, כי קרה מה שקרה בין היתר משום שיו"ר המפד"ל דאז איתם והאיחוד הלאומי לא שעו לאזהרות ש"ס שלא להצטרף לממשלה עם שינוי. לדבריו אין זה הזמן "לבוא חשבון עם אלי ישי", ובכל מקרה "אנחנו רוצים את ש"ס כחלק מהמחנה הכתום".

לדבריו, בחשבון נפש הראשוני שערכה הסיעה היום, ישנם מס' דברים ברורים: יש לשלוח הביתה את ראש הממשלה, שכן הוא אינו אשם רק בחורבן גוש קטיף אלא גם בחורבן הדמוקרטיה ובחורבן אמון הציבור כולו במערכת הפוליטית. הליכוד כולו לדבריו נושא באשמה שכן הוא זכה לאמון עצום של הציבור והרכיב ממשלה שמעלה באמון בוחריה ובאמון הציבור הלאומי דתי בה ו'על כך יצטרך לשלם', ובודאי השרים שישבו בממשלה וביצעו 'התפטרויות תיאטרליות והתפתלויות נוכח המצלמות ובהמשך השארותם בממשלה נתנו יד לחורבן'".

חלק גדול מהעם מתנגד לתכנית ואם היתה ניתנת לו דרך לביטוי באמצעות משאל עם או בחירות, ברור שהתכנית היתה נופלת. צריך לתת לציבור זה כתובת פוליטית חדשה שלא תזגזג שלא תרמה ולא תטען ש"דברים שרואים כאן , כשהיא תהיה שם". יש כוח למנוע עקירה ביהודה ושומרון, אותו כוח ש"רומה נגנב ונחסם באמצעים מושחתים".

להערכתו למעלה מ 40% מאזרחי מדינת ישראל יצטרפו ל'מהפכה הכתומה' בכנסת, שפירושה ש"אין יותר שחיתות פוליטית שמאפשרת לגנוב את קולות האנשים ואחר כך לחבור לקולות ההפוכים ולירוק לאנשים בפרצוף". הליכוד צריך לשלם על הגניבה הגדולה של דעת הקהל ושל הציבור שלא היתה כמותה בתולדות הפוליטיקה של המדינות החופשיות מאז ומעולם, אומר איתם. הליכוד יכול להשאר מפלגה קטנה אך לא להעמיד בראש את שרון שכן לא יהיה שיתוף פעולה עימו "אם הליכוד ישים בראשו את שרון הוא בעצם גוזר על עצמו התנתקות מחלקים גדולים של המפה הפוליטית".

להאזנה לראיון
