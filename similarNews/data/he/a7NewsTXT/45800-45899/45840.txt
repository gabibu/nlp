

הרמטכ"ל קרא למסיימי קורס קצינים להיות קשובים למצוקות חייליהם.

הרמטכ"ל רא"ל משה יעלון קרא לקציני צה"ל הטריים בטקס סיום קורס קציני יבשה בביה"ס לקצינים, להיות קשובים, כמפקדים, למצוקות חייליהם המתמודדים עם קשיי השירות ועם המצב הקשה לעתים קרובות בבית.

הרמטכ"ל אמר למסיימי הקורס, כי תפקידם כמפקדים להפגין קשב ויתר רגישות ולאתר את החיילים השרויים במצוקה, גם אם לא פנו אליהם לעזרה.

"אתם שבים מכאן אל היחידות והחיילים, הפעם כמפקדים. מפקדים לחיילים שמתמודדים עם הקשיים והמתחים הכרוכים בשירות הצבאי, ובמצב הנוכחי בפרט. אתם שבים אל חיילים שחלקם נאלצים להתמודד עם המצב הכלכלי בבית. עם משפחות בהן לפעמים איבדו ההורים את מקום עבודתם או נקלעו למצב כלכלי קשה, עם משפחות החוות קשיי קליטה בארץ ואף משפחות הנאבקות להכניס לחם לבתיהן.

"החיילים האלה יביטו אליכם כקצינים ויפנו אליכם לעזרה. וגם כשלא יפנו - דעו: תפקידכם הוא לאתרם ולעשות הכל כדי לסייע בידם.

"הכירו את פקודיכם, את עולמם, לוו אותם בשרותם הקשה והתובעני. הדאגה לפרט ואהבת האדם חייבים להוות נדבך חשוב ומרכזי במכלול הערכים שצריך להיות חרוט על דגלכם", אמר הרמטכ"ל.

מפקד זרוע היבשה בצה"ל אלוף יפתח רון טל אמר בטקס סיום קורס הקצינים, כי לוחמי היבשה נושאים על כתפיהם את הלחימה המתמשכת בשטחים והם שקובעים את תוצאות הקרב והמערכה כולה.

"ההכרעה במערכה כל כולה ביבשה, ובשנתיים האחרונות בהן צה"ל נמצא בלחימה רצופה, עיקרון זה מקבל משנה תוקף", אמר.
