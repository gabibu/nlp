

נשיא לשכת הארגונים העצמאיים זאב וינר אומר כי הארגונים יצאו למאבק חסר פשרות בהחלטת הממשלה החדשה, ולפיה המשק יעבור לשבוע עבודה של חמישה ימים בלבד, וימי שבת וראשון יהיו ימי מנוחה.

"במצב המשק של היום", קבע וינר, "אסור להטיל עומס נוסף על בעלי העסקים. ממילא הם ייאלצו לשלם לעובדיהם תוספות שכר חריגות, וזאת בשל עבודה בימי ראשון בענפי המסחר ובמקצועות החופשיים. הגדלת הנטל על העבודה תביא עמה גל נוסף של פיטורי עובדים במגזר העסקי, וזאת נוסף על בעיות קשות ביותר שעמן נאלץ מגזר זה להתחבט כיום"."לשכת ארגוני העצמאים בישראל תעמוד בתוקף כי הממשלה החדשה תקיים את קווי היסוד שלה באשר למגזר העסקי".

נשיא לשכת ארגוני העצמאים הודיע כי ידרוש כינוס מיוחד של לשכת התיאום של הארגונים הכלכליים, וזאת במטרה לצאת למאבק משותף של כל המעסיקים במשק, מאבק שנועד לביטול החלטה זו, שמשמעותה, כאמור, הגדלת הוצאות השכר על המעסיקים.

עוד אמר וינר כי הפעם ארגוני העצמאיים לא יניחו לממשלה להתחמק מקיום קווי היסוד שהיא קבעה ולהסתפק בהבטחות, כפי שנעשה בעבר.

"היום המשק מצוי על סף התהום, ויש לגשת מייד לגיבוש ולהפעלת הצעדים הנדרשים לעצירת הסחף וייצוב המשק", ציין.

לדבריו, המגזר העסקי כולו, תומך בקווי היסוד של הממשלה בתחום הכלכלי , אשר בפעם הראשונה מעלה לסדר היום את מצוקת העסקים הקטנים והבינוניים, והמבטיחה לטפל בענייניו של מגזר זה, לקדמו ולעודדו".
