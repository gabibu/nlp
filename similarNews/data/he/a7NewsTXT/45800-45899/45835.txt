

פברואר המושלג: הגשום ביותר.

חודש פברואר היה הגשום ביותר מזה שנים, נמסר מהשירות המטאורולוגי.

נמסר, כי השבוע ירדו כמויות הגשם הגדולות ביותר במישור החוף הדרומי: 150-200 מ"מ.

גשם רב ירד גם בהרי המרכז - 120-160 מ"מ.

בצפון הארץ (הגליל, הגולן, עמק יזרעאל) ירדו 40-80 מ"מ, במישור החוף הצפוני 30-50 מ"מ ובמישור החוף הדרומי 50-70 מ"מ.

בדרום הארץ ירד מעט מאוד גשם -
בצפון הנגב ירדו 4-8 מ"מ; במרכז הנגב ובערבה לא ירד גשם כלל.

כמויות גדולות של שלג ירדו באירוע האחרון ובעיקר בלט הדבר בהרי המרכז.

שלג ירד בליל ה-24-25/2 (שני- שלישי), וירד גם במהלך ה-25/2 וה-26/2 עד הצהריים.

בירושלים הגיע גובה השלג ל-25 ס"מ ובמקומות הגבוהים מ-900 מ' עלה השלג על 30 ס"מ ואף על 40 ס"מ.

כמות גדולה שלג נשארה גם היום (חמישי 27/2).

פרק ממושך כזה של ירידת שלג והישארותו על הקרקע היה לאחרונה בחורף 1991/92 (כמויות גדולות של שלג ירדו גם בינואר 2000 ובינואר 1998 אולם לפרק זמן קצר והוא נמס תוך זמן לא רב).

בצפון הארץ היו כמויות השלג הקטנות יותר.

בגליל ובגולן, בגבהים של 700-900 מ' מעל פני הים, הגיע גובה השלג ל-10-15 ס"מ.

צוין, כי כמויות גדולות מאוד של גשם ירדו בחודש פברואר השנה.

בגליל ובגולן ירדו מתחילת החודש 300-400 מ"מ, כמות הגשם הגדולה פי 2.5 עד 3 מהממוצע הרב שנתי לפברואר.

במספר מקומות אף ירדו למעלה מ-400 מ"מ.

בהרי המרכז ירדו 300-350 מ"מ (פי 2.5-3 מהממוצע).

במישור החוף הצפוני והמרכזי ובאיזור הכינרת ירדו 250-200 מ"מ (פי 2.5-2 מהממוצע).

בצפון הנגב המצב שונה- מתחילת החודש ירדו פחות מ-5 מ"מ.

נמסר, כי מהשוואת נתוני פברואר 2003 לנתונים מן העבר, עולה כי ברוב התחנות בצפון הארץ ובמרכזה, בדומה לפברואר 1992, זהו חודש פברואר הגשום ביותר מתחילת המדידות.

בחלק מהתחנות אף נמדדו בחודש פברואר השנה כמויות גשם גדולות יותר מאשר בפברואר 1992.

בצפון הארץ ובמרכזה, הן במישור החוף והן בהרים, עולות כמויות הגשם המצטברות מתחילת העונה במידה ניכרת על הממוצע הרב שנתי לתקופה המקבילה (עד 27/2) ומגיעות ל-130% -160%.

הגשמים הרבים שירדו במישור החוף הדרומי בימים האחרונים העלו את כמויות הגשם המצטברות באיזור זה ל-120% -130% מהממוצע הרב שנתי לתקופה המקבילה, וזאת לאחר שרוב עונת החורף היה איזור זה בגירעון.

בצפון הנגב ירדו 130% -140% מהממוצע.

לעומת זאת, במרכז הנגב ובערבה ירדו עד כה פחות מ-70% מהממוצע הרב שנתי לתקופה המקבילה.

באשר לכמויות הגשם בהשוואה לממוצע הרב שנתי לעונה כולה- בצפון הארץ ובמרכזה כבר עברו כמויות הגשם את הממוצע הרב שנתי לעונה כולה ברוב האזורים (110% -120%).

באיזור השרון ובחלק ממישור החוף הצפוני קרובות כמויות הגשם המצטברות לממוצע הרב שנתי.

לעומת זאת, בדרום הארץ ירדו עד כה פחות מ-50% מהממוצע הרב שנתי לעונה כולה.
