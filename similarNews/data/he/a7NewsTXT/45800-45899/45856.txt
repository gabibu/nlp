

בטקס סיום קורס קציני יבשה שנערך אתמול בביה"ס לקצינים קרא הרמטכ"ל רב-אלוף משה, בוגי, יעלון פנה אל קציני צה"ל הטריים בבקשה שבהיותם מפקדים יהיו קשובים למצוקות חייליהם, המתמודדים עם קשיי השירות ולעיתים קרובות גם עם המצב הקשה בבית.

הרמטכ"ל אמר למסיימי הקורס כי בהיותם מפקדים, תפקידם הוא להפגין קשב ויתר רגישות לצורכיהם של חייליהם, ולאתר את החיילים השרויים במצוקה מיוחדת, גם אם חיילים אלה בעצמם לא פנו אליהם לעזרה.

"אתם שבים מכאן אל היחידות ואל החיילים, הפעם כמפקדים. מפקדים לחיילים שמתמודדים עם הקשיים והמתחים הכרוכים בשירות הצבאי, ובמצב הנוכחי בפרט. אתם שבים אל חיילים שחלקם נאלצים להתמודד עם המצב הכלכלי הקשה בבית. עם משפחות שבהן לפעמים איבדו ההורים את מקום עבודתם או נקלעו למצב כלכלי קשה, עם משפחות החוות קשיי קליטה בארץ ואף עם משפחות הנאבקות להכניס לחם לבתיהן".

הרמטכ"ל אמר לקצינים החדשים כי מעתה "החיילים האלה יביטו אליכם כקצינים ויפנו אליכם לעזרה. וגם כשלא יפנו - דעו: תפקידכם הוא לאתרם ולעשות הכל כדי לסייע בידם".

הוא קרא לקצינים להכיר את החיילים שעליהם הם מפקדים. "הכירו את פקודיכם, את עולמם, לוו אותם בשירותם הקשה והתובעני. הדאגה לפרט ואהבת האדם חייבים להיות נדבך חשוב ומרכזי במכלול הערכים שצריך להיות חרוט על דגלכם".

מפקד זרוע היבשה בצה"ל אלוף יפתח רון טל אמר בטקס כי לוחמי היבשה נושאים על כתפיהם את הלחימה המתמשכת בשטחים, וכי הם שקובעים את תוצאותיו של הקרב ושל המערכה כולה.
"ההכרעה במערכה כל כולה ביבשה, ובשנתיים האחרונות, שבהן צה"ל נמצא בלחימה רצופה, עיקרון זה מקבל משנה תוקף", אמר רון טל.
