

אותרו הוריו של הפעוט בן ה-4, שנשכח במוצאי שבת בקניונית במחניים. כתב עיתי"ם מוסר כי הפעוט הצליח למסור מספר פרטים מזהים על הוריו ועל מכוניתם, אולם למרות חיפושים ממושכים בקניונית ובסביבתה, באמצעות אמצעי כריזה, לא אותרו ההורים.

אחרי כשעה התקשרו למשטרת ראש פינה הוריו המבוהלים של הילד ומסרו, כי שמעו על בנם באמצעי התקשורת. הם הוסיפו כי הגיעו לצומת גולני, והם עושים דרכם חזרה לראש פינה לאסוף את הפעוט.

חקירה ראשונה העלתה כי בני המשפחה נסעו בשני כלי רכב, ובתום חנייה בקניון חשב כל אחד מנוסעי הרכב שהפעוט נמצא ברכב השני. המשטרה מתכוונת לחקור את ההורים בחשד להזנחת חסר ישע.
