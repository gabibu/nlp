

באזור המזרח התיכון יש כבר 5 נושאות מטוסים אמריקניות. בעוד כמה ימים יצאו מארה"ב למפרץ גם שני מפציצי ענק חמקניים מדגם בי. 2 המפציצים האלה מסוגלים לשאת פצצות מונחות לווין, השוקלות קרוב לטונה.

בשבוע האחרון נוספו לכוחות באזור המפרץ ובמזרח הים התיכון 15,000 חיילים. נתון זה כולל 14,000 חיילים המוצבים באפגניסטן ובמדינות השכנות.

הכוחות האמריקניים המוצבים באזור המפרץ לקראת מתקפה אפשרית בעירק מונים כבר 225,000 חיילים, ומתוכם 111,000 בכוויית, כך מסר אתמול פקיד בכיר בפנטגון, שדיבר בעילום שם.

כמו כן בעקבות בואה לאזור המפרץ של נושאת המטוסים "קיטי הוק" והשייטת שלה גדל מספר חיילי הצי וחיל הנחתים בספינות המלחמה ל 46,000, כך ציין אותו פקיד.

גם בולגריה מצטרפת למדינות שחיילי ארצות הברית ישהו בתחומן. שר ההגנה הבולגרי ניקולאי סבינארוב אמר אתמול כי ארצות הברית שוקלת להעביר את בסיסיה מגרמניה לבולגריה, וזאת כצעד העשוי לגמול לבולגריה על תמיכתה בוושינגטון בעניין עירק.

בשובו מביקור בוושינגטון אמר סבינארוב לסוכנות הידיעות הממלכתיתB.T.A., כי ארצו, בולגריה, מוכנה לארח את הכוחות האמריקניים אלה עשויים להביא תועלת כלכלית רבה למדינה הבלקנית הענייה ולהבטיח את ביטחונה.

"אפשר שנעמיד לרשות האמריקנים ארבעה או חמישה בסיסים", ציין סבינארוב. הוא הוסיף כי הוא דן בנושא עם נציגי ועדת החוץ של הסנט בוושינגטון ועם פקידים בכירים אחרים.

דבריו הם סימן נוסף לכך שארצות הברית עשויה לשקול להעביר חלק מ 70,000 חייליה המוצבים בגרמניה למדינה במזרח אירופה ידידותית וזולה יותר.

פקידים בממשל בוש הכחישו עד כה דיבורים בעניין זה, אולם בכל זאת ידוע כי בפולין, כבר מתאמנים כוחות אמריקניים באש חיה.

בתגובה אמר לכתבים סגן שר החוץ הבולגרי ולדימיר איבנוב כי העברת הכוחות האמריקנים לבולגריה היא ככל הנראה חלק מהתוכנית של ארצות הברית לקראת ארגון כוחותיה הצבאיים באירופה.
איבנוב הוסיף כי "אין מדובר בתהליך שיושלם תוך ימים או חודשים. הוא יימשך זמן רב".
ועוד בנושא העירקי: בשבת ידון הפרלמנט הטורקי בעניין פריסת הכוחות האמריקניים בטורקיה לקראת מלחמה אפשרית בעירק, כך מסר סגן יו"ר הבית, סדיק יאקוט.

"הדיון וההצבעה היו אמורים להתקיים אתמול, אולם מפלגת הצדק והפיתוח שבשלטון ביקשה לדחותו, כדי לאפשר לחברי הפרלמנט להתבטא בנוגע להצעת החלטה שהגישה הממשלה", הסביר יאקוט.

מזה יומיים מנהלת מפלגתו של רג'פ טאייפ ארדואן דיונים עם נציגיה בפרלמנט כדי לשכנעם לאשר את פריסתם של 62,000 חיילים אמריקניים בשטחה של טורקיה.

נושא הדוח של פקחי האו"ם ממשיך להטריד את העולם. רשת החדשות הבריטית B.B.C. מסרה כי השיגה העתק מטיוטת הדוח של פקחי הנשק של האו"ם בעניין עירק. כמו כן היא ציטטה את ראש הפקחים הנס בליקס באומרו כי תוצאות הפעילות לפירוק הנשק היו עד כה מוגבלות מאוד.

"עירק הייתה יכולה לעשות מאמץ גדול יותר למצוא פריטים אסורים שנותרו, או לחלופין, לספק ראיות מוצקות שיוכיחו כי אין פריטים כאלה", ציטטה הרשת את דבריו של בליקס. "התוצאות, במונחים של פירוק הנשק, היו עד כה מוגבלות מאוד. השמדת הטילים, שהיא פעולה חשובה, טרם החלה. עירק הייתה יכולה לעשות שימוש מלא בהצהרה שהגישה בשבעה בדצמבר", הוא אמר

בשבת אמור בליקס להגיש את הדוח למועצת הביטחון של האו"ם.

נוסף על כך ציטטה תחנת הB.B.C.. קטעים נוספים של דברי בליקס מהדו"ח: "קשה להבין מדוע צעדים שננקטים כעת לא ננקטו קודם לכן. לו ננקטו קודם, אפשר שהם כבר היו מניבים פרי היום", אמר בליקס.
"רק החל מאמצע ינואר החלה עירק לנקוט שורה של צעדים שביכולתם להביא להצגת ראיות להשמדת מלאים או פריטים אסורים, או להציג ראיות רלוונטיות שיענו לשאלות בקשר לפירוק הנשק שנותרו ללא מענה", הוא הוסיף.
