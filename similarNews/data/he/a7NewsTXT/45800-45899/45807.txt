

כדור הארץ נפרד השבוע סופית מהחללית "פיוניר 10", 31 שנים לאחר שיגורה לחקר החלל והאזורים שמחוץ למערכת השמש.

המינהל הלאומי לאווירונאוטיקה וחלל הודיע ביום שלישי על קבלת השידור האחרון מ"פיוניר" בחודש שעבר.

בהודעה נאמר כי מעתה ואילך לא ייעשו עוד ניסיונות לעקוב אחר החללית המרוחקת.

"לאחר ש'פיוניר' עברה את המאדים במסעה לחלל העמוק, היא חלפה במקומות אליהם לא הגיע דבר שנוצר בידי בן-אנוש", אמר קולין הרטמן, מנכ"ל מחלקת חקר מערכת השמש של נאס"א.

לדבריו, "מסעה של 'פיוניר' נרשם כאחד המחקרים המדעיים העשירים והמעמיקים ביותר שנעשו אי פעם".

"פיוניר 10", אחת מסדרת חלליות לא-מאוישות, שוגרה ב-1972 לצורך חקר החלל שמחוץ למערכת השמש.

בתחילת דרכה עברה החללית את חגורת האסטרואידים, היתה הראשונה ששידרה תמונות של כוכבי הלכת צדק ושבתאי, והמשיכה בדרכה, אל מעבר לכוכב פלוטו.

אות הרדיו האחרון שהגיע למרכז נאס"א מ"פיוניר 10" התקבל ב-22 בינואר, ממרחק של 12.23 מיליארד ק"מ (82 פעמים המרחק בין כדור הארץ לשמש). האות הגיע לנאס"א לאחר 11 שעות ו-20 דקות(במהירות האור).

"במקור תוכננה החללית לשהות בחלל 21 חודשים, אולם ביצועיה עלו על כל הציפיות, והיא שהתה בחלל יותר מ-30 שנה", אמר מנהל הפרויקט לארי לאשר, ממרכז המחקר "איימס" בקליפורניה.

"פיוניר 10 היתה סוס עבודה שתקופת האחריות שלה התמשכה הרבה מעבר למצופה, ולדעתי אפשר לומר שקיבלנו תמורה טובה לכסף שהשקענו", הוסיף לאשר.

למרות זאת לא מדובר בחפץ מעשה ידי אדם שהגיע לאזור המרוחק ביותר מכדור הארץ.

"וויאג'ר 1", ששוגרה ב-1977, נמצאת במרחק הגדול פי 87 מזה שבין הארץ לשמש, אולם מסעה מתנהל בכיוון הפוך לזה של "פיוניר 10".

"וויאג'ר 1" עדיין משדרת אותות רדיו, נאמר בהודעה.

למרות שמצברי "פיוניר 10" אינם מספקים עוד כוח מספיק לשידור אותות, נראה שהחללית תמשיך לרחף בחלל עוד שנים רבות, "אם לא תתנגש במשהו".

היעד הבא של ה"פיוניר" הוא הכוכב האדום אלדבארן, שנמצא בעין קונסטלציית "השור".

זמן הגעה משוער - בעוד 2 מיליון שנה.

אם חייזרים ייתקלו אי פעם ב"פיוניר 10" ימצאו בה לוח זהב שעליו מידע על כדור הארץ.
