

"וילה פאפירי" שהיתה שייכת לחמו של יוליוס קיסר ושנודעה בזכות עושר ספריית המגילות העתיקות שבה, נפתחה לקהל , קרוב ל-2,000 שנים לאחר שנקברה תחת בוץ וולקני.

רק חלקה הקטן של הווילה המפוארת, השוכנת בהרקולנאום, נחשף בחפירות, וקבוצות קטנות של מבקרים יורשו לסייר באתר בסופי שבוע.

הווילה נקברה תחת כ-30 מטרים של בוץ וולקני בשנת 79 לספירה הנוצרית בהתפרצות הר הווזוב שכיסתה גם את העיר פומפיי. "אין וילה רומאית אחרת שמשתווה לה", אמר אנדרו וואלאס-הדריל, מנהל בית הספר הבריטי וראש הוועדה הבינלאומית המפקחת על העבודות בהרקולנאום.

הווילה המשקיפה על מפרץ נאפולי השתרעה במקור על שטח של 2,790 מטרים רבועים וקושטה במאות פסלי ברונזה ושיש, המוצגים כיום בנאפולי הסמוכה.

הספרייה הפרטית שבה הכילה טקסטים רבים כתובים על מגילות פאפירוס - ואלה העניקו לה את שמה.

"אחד מהחידושים הגדולים ביותר שנחשפו כאן הוא שקיימים עוד שני מפלסים שלמים מתחת למפלס שנחפר עד כה ואלה עדיין לא נחקרו", אמר וואלאס-הדריל.

בעוד פקידים רשמיים חוככים האם להמשיך את עבודות החפירה בווילה - הממוקמת מתחת לעיר ארקולאנו המודרנית - החליטו בינתיים לפתוח את החלקים שכבר נחשפו לציבור.

"אנו חייבים הכל לאנשי האקדמיה שביקשו שוב ושוב לפתוח את הספרייה היחידה ששרדה מהעולם העתיק", אמר פייר ג'ובאני גוצו, מנהל העבודות הארכיאולוגיות בפומפיי בהרקולנאום, בראיון שהעניק באחרונה.

מאות המגילות , שנראו כמקלות פחם בעת שנמצאו לראשונה, מכילות ברובן חיבורי פילוסופיה יוונית מהמאה הראשונה לפני הספירה הנוצרית.

הן נפתחו בזהירות, ורבות מהן תוצגנה לקריאה בעתיד הקרוב תודות לשימוש בטכנולוגיות סריקה דיגיטליות.
