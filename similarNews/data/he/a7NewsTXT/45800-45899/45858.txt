

כוחות צה"ל פעלו הלילה באזור חאן יונס כנגד תשתיות הטרור. שני חיילים נפצעו קל ממטען חבלה. נהרס מבנה בן 8 קומות מול גוש קטיף.

כוחות צה"ל פעלו הלילה באזור חאן יונס כנגד תשתיות הטרור. כוחות גדולים של צה"ל מלווים במסוקי קרב וטנקים נכנסו לחלק המערבי של העיר. בחלק זה מתמקמים פעמים רבות מחבלים צלפים הפוגעים בחיילינו ובאזרחים ישראלים.

מקורות ערביים מדווחים על שני הרוגים ו12 פצועים.

במהלך הפעולה נהרסו מספר בתים ביניהם מבנה בן 8 קומות.

גורם בטחוני בכיר אמר כי המדיניות היא לגרום למחבלים לעסוק בהתגוננות ובהשרדות במקום בפעילות טרור.

ערבים השליכו הערב אבנים לעבר מספר מכוניות שנסעו בכביש מעלה אדומים - הגבעה הצרפתית. הרכבים ניזוקו אך איש לא נפגע.

סמוך לכוח צה"ל באזור רפיח התפוצץ מטען. איש לא נפגע ולא נגרם נזק.

דובר צה"ל פרסם כי במהלך 02 נתגלו כ 30 מנהרות דרכן הבריחו ארגוני הטרור את מרבית אמצעי הלחימה בהם: משגרי נ"מ, משגרי נ.ט. מסוג R.P.G פצצות מרגמה, פגזים, חומרי נפץ תקניים, רובי סער ותחמושת קליעית.

האמל"ח מאפשר לארגונים להגביר את האיום על כוחות צה"ל ברצועת עזה, הישובים הישראליים באזור, וכן על עומק מדינת ישראל.

תהליך כריית המנהרות נעשה בדרך זו:

ראשית יש לאתר בית ממנו תיחפר המנהרה בשטח הרש"פ. לצורך בניית מנהרה מאותר בעל בית אשר יסכים כי מפתח ביתו תיחפר מנהרה. בעבר נקודה זו היוותה מכשול עבור ארגוני הטרור, היות ובעל הבית חשש מפני הריסת ביתו ע"י כוחות צה"ל.

כיום, הרס בית שבו נחשפה מנהרה גורר לרוב פיצויים נאותים מצד הרש"פ ואף בניית בית חדש בקרבת מקום.

עם זאת, תושבים רבים מתנגדים לחפירת מנהרות להברחת אמצעי לחימה מבתים השכנים להם, וזאת מחשש שיהרסו ע"י כוחות צה"ל.

איתור בית או שטח חקלאי בצד המצרי של הגבול. ארגוני הטרור יוצרים קשר עם אנשי קשר בצד המצרי, ומאתרים בית או שטח מתאים בצד המצרי של הגבול, על מנת שישמש כנקודת מוצא למנהרה.

תהליך החפירה יכול להיערך עד מספר חודשים, ו"אופי" המנהרה יקבע בכפוף לתנאי העבודה הקיימים:
עומק ואורך המנהרה המיועדת - בעבר העומק הגיע ל-6 מ'. כיום רוב המנהרות נחפרות לעומק 12-15 מ' ומגיעות לאורך של 400 מ'.
