

סרט וידאו שצולם ב"קולומביה" דקות לפני האסון פותח בנאס"א.

נאס"א הודיעה על פיתוח סרט וידיאו שצולם על ידי אחד מאנשי צוות ה"קולומביה" דקות ספורות לפני שהמעבורת התפרקה בשמי טקסס ב-1 בפברואר, דיווחו ביום רביעי ערוצי החדשות בארה"ב.

סרט הוידאו מתחיל ב-13:35 לפי שעון גריניץ' ומסתיים ב-13:48, 4 דקות לפני שמרכז הבקרה ביוסטון קלט את חומרת הבעיות במעבורת, וכ-15 דקות לפני הפיצוץ, בו נהרגו שבעה אנשי הצוות.

הסרט, שניזוק עקב החום הרב, מראה למרות הכל את אנשי הצוות נינוחים ולא מודעים לבעיות כלשהן, דיווח ה"וושינגטון פוסט".

למרות זאת לא תרם הסרט להסקת מסקנות ולא התגלו בו רמזים נוספים לגבי הסיבות שגרמו לפיצוץ, נאמר ביומון, בציטוט ג'ון איירה פטי, דובר נאס"א.

הסרט הוקרן בפני בני משפחות האסטרונאוטים ויוצג בקונגרס, לפני שיותר לשדרו לקהל הרחב.
