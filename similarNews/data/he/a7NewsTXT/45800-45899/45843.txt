

מפקדת יחידת הפטריוט בצפון: בתוך 24 שעות מהתרעה סוללות הפטריוט יהיו מוכנות לפעולה.

סא"ל יריב, מפקד יחידת טילי הפטריוט הצפונית אמר ביום ה' בתדרוך לכתבים צבאיים, כי בתוך 24 שעות מקבלת הפקודה יהיו יחידות הפטריות בישראל ערוכות מבצעית להגנה על מדינת ישראל מפני תקיפת טילי קרקע-קרקע מעיראק.
לדברי סא"ל יריב, מאז ה-11 בספטמבר רמת הכוננות גבוהה במיוחד ויחידות הפטריוט משולבות במשימת ההגנה על שמי המדינה, ובעיקר מפני אפשרות של פעולות טרור מהאוויר.

"מצב הכוננות שלנו היום חד בהגנה נגד טרור אווירי אפשרי על האזור האווירי
הרגיש של גוש דן.
"אנחנו נמצאים במצב כוננות גבוה, אם כי אנחנו יכולים להיות במצבי כוננות גבוהים יותר. אנחנו נערכים באופן אינטנסיבי לקראת אפשרות של פריסת הכוחות שלנו בהגנה נגד טילי קרקע-קרקע שמשוגרים ממזרח. אנחנו עומדים בכוננות של 24 שעות במוכנות מלאה, של הפריסה הזאת באתרי החירום", אמר.

עוד אמר סא"ל יריב, כי אחת משתי סוללות הפטריוט הגרמניות שהגיעו בעת האחרונה נקלטה בחיל ונמצאת כבר בפעילות מבצעית. הסוללה השניה תהיה בשבועיים הקרובים בכשירות מבצעית.

הוא הדגיש כי מערכות הפטריוט האמריקניות ממשיכות באימוניהן.

"הסוללות האמריקניות שנמצאות היום במדינת ישראל נמצאות כאן כהמשך ישיר לתרגיל הגדול שנערך כאן במהלך החודש האחרון. התרגיל נקרא 'ג'וניפר קוברה', (שנערך) בשיתוף פעולה אמריקני-ישראלי ותרם רבות לחיזוק המוכנות והעוצמה שלנו לקראת המתקפה האפשרית של מדינות הקואליציה בעיראק, אמר.

סא"ל יריב גם התייחס לשינויים שהוכנסו במערכת הפטריוט.

הוא הדגיש כי טילי הפטריוט המשופרים הותאמו לאיום טילי הקרקע-קרקע ויעילים יותר מאלה שפעלו כאן בתקופת מלחמת המפרץ.
