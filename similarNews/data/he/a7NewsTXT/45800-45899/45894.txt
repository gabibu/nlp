

ארה"ב ממתינה להבהרות בעניין הצבעת הפרלמנט הטורקי בשבת, שתחילה אישר ואחר כך דחה את הצעת הממשלה לפרוס את הכוחות האמריקניים בשטחה, כך אמר דובר משרד החוץ האמריקני.

"אנו מחכים להבהרות וממתינים לראות מה היתה תוצאת ההצבעה בפרלמנט הטורקי", אמר הדובר.

מיד לאחר ההצבעה בפרלמנט הטורקי, שבה הצביעו בעד פריסת כוחות הצבא האמריקני 264 צירים מול 250 מתנגדים ו-19 נמנעים, התקבלו דיווחים סותרים באשר לתוצאותיה.

תחילה דווח כי ההצעה אושרה בפרלמנט הטורקי, ואולם מאוחר יותר התברר כי ע"פ סעיף 96 בחוקה הטורקית נדרש רוב גורף לאישור ההחלטה, ומשום ש-19 צירים נמנעו, לא התקבל רוב מוחלט ולפיכך ההצעה נדחתה.

ואולם, טורקיה הינה בעלת הברית האסטרטגית החשובה ביותר של ארה"ב בנאט"ו, והיות שכבר הושג הסכם צבאי לשיתוף פעולה לקראת מלחמה בעיראק, וכבר גובשו תנאי חבילת הסיוע לטורקיה בסך 30 מיליארד דולר, מבקשת כעת ארה"ב הבהרה אודות הצבעת הפרלמנט. זאת, במיוחד לנוכח תוכניות הלחימה של ארה"ב, שהתבססו בין השאר על פתיחת חזית לחימה צפונית בטורקיה.

ראש הממשלה בטורקיה עבדאללה גול אמר לאחר שהפרלמנט דחה את בקשת הממשלה להציב כוחות אמריקניים בטורקיה כי ארצו נתונה "בתקופה קריטית".

ההחלטה עוררה מורת רוח גם בקרב צמרת הצבא, ועלולה לערער את השותפות האסטרטגית החשובה מאוד של טורקיה עם בעלת בריתה בנאט"ו - ארה"ב. "הממשלה מודעת לכך שאנו בתקופה קריטית. נשקול בזהירות את דרכנו, ונעבוד על כך במלוא המרץ היום ומחר", אמר ראש ממשלת טורקיה, אך סירב להשיב האם הממשלה תנסה לשוב ולהגיש את הצעתה להצבעה נוספת של הפרלמנט.

מיד לאחר ההצבעה בפרלמנט מיהרה "מפלגת העם הרפובליקנית" (CHP) שבאופוזיציה לפעול כדי לפסול את ההצבעה בצטטה את סעיף 96 לחוקה הטורקית ולפיו "על הפרלמנט לקבל החלטות בהצבעה ברוב מוחלט של הנוכחים". הימנעותם של 19 צירים יצרה מצב שבו אין רוב מוחלט הדרוש לאישור.

יו"ר הפרלמנט בולנט ארניץ' הכריז כי ההחלטה לא אושרה, והודיע כי הפרלמנט ישוב ויתכנס ב-4 במארס.

אין פירושה של הצבעת הפרלמנט בהכרח שטורקיה לא תאפשר פריסת כוחות אמריקניים, זאת משום שלהערכת פרשנים הממשלה יכולה לשוב ולהגיש את ההצעה להצבעה נוספת בפרלמנט בתוך זמן קצר.

החוקה הטורקית אינה קובעת תקופת "צינון" להעלאה חוזרת של הצעות להצבעת הפרלמנט. ואולם, מבחינה פוליטית הדבר ייקשה מאוד על הממשלה, והיא עשויה שלא לבקש הצבעה נוספת בעניין.

מיד לכשנודעו תוצאות ההצבעה נועדו בכירי הקבינט הטורקי לדון בצעדים הבאים של הממשלה.

בעת הדיון הסוער בפרלמנט התקיימה הפגנת רבבות ברחובות אנקרה.

יצוין עוד, כי תוצאות ההצבעה בפרלמנט הנחיתו מכה קשה על הממשלה, אשר השקיעה מאמצים רבים כדי שהצעתה תאושר. גם חבילת הסיוע שגיבשו ארה"ב וטורקיה, בהיקף 30 מיליארד דולר, עומדת בסימן שאלה.
