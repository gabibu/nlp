

שישה חודשי מאסר, שהומרו לעבודות שירות נגזרו ביום ה' על רוני רגב מנהלת סניף בנק דיסקונט ברמת אביב, שהורשעה בגניבת למעלה מ-700 אלף שקלים מהבנק בו עבדה.

לדברי התביעה, בין יוני 99' ובין יולי 2001, היתה רגב מנהלת סניף בנק דיסקונט ברמת אביב ופתחה חשבון בנק פיקטיבי על שם אימה.

היא סיווגה את החשבון כחשבון של לקוח מועדף, במטרה לקבל בו אשראי גבוה למשיכת כספים.

באותו חודש, הנפיקה כרטיס אשראי מסוג ויזה זהב על שם אימה, באמצעותו ביצעה באותה תקופה משיכות מתוך החשבון וגנבה ממנו 712 אלף שקלים.

נשיאת בית המשפט השלום בת"א, עדנה בקנשטיין, כתבה בגזר הדין, כי רגב הינה אישה אינטליגנטית, שהיתה עובדת בכירה, עורכת דין במקצועה, עבדה בפרקליטות בתחום הפלילי ומשם עברה לתחום מיסוי וכלכלה. לאחר מכן, עבדה במחלקה המשפטית של בנק דיסקונט ומשם הגיעה לתפקיד מנהלת הסניף.

עוד צויין, כי רגב סובלת מהפרעה ידועה בשם "קנייה כפייתית", ומתוך שהיתה נתונה במצב נפשי זה, נעברו העבירות ובמשך שנתיים סבלה מבולמוס של קניית מוצרים שלא היה להם אפילו שימוש או תועלת עבור עצמה.

עוד נכתב בגזר הדין, כי הנאשמת, לא רק זאת שהביעה חרטה על מעשיה, אלא שמראשית הדרך סייעה ועשתה הכל, בטרם נפתחה החקירה המשטרתית, על מנת לתקן את המעוות, התפטרה מן הבנק, החזירה כספים בתוספת ריבית והצמדה, ואף מכרה את דירתה, כדי לממן את החזר הכספים לבנק.

במסגרת עסקת הטיעון, הסכימה רגב לשלילת רישיון עריכת הדין שלה - לצמיתות.

השופטת, עדנה בקנשטיין, גזרה עליה שישה חודשי מאסר שירוצו בעבודות שירות וקנס כספי בסך 80 אלף שקלים.
