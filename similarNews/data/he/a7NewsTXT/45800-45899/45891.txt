

פקיסטאן הודיעה כי חאליל שייח' מוחמד בכיר בארגון אל קאעידה הנחשב לאחד ממתכנני פיגועי ה-11 בספטמבר ונעצר בשבת יועבר לידי האמריקנים.עיתון בפקיסטאן מדווח כי מוחמד הוא שרצח את העיתונאי היהודי דניאל פרל.

פקיסטאן תסגיר לידי ארה"ב את חאלד שייח' מוחמד (37), החשוד בתכנון פיגועי ה-11 בספטמבר, כך הודיע שר ההסברה של פקיסטאן.

השר שייח' ראשיד אחמד אמר כי בשלב זה איננו יכול לומר "אם מוחמד יוסגר מחר או בשבוע הבא. אפשר שיוסגר בשבוע ואפשר שכבר מחר".

הממשל האמריקני הביע קורת רוח רבה ממעצרו של מוחמד, בכיר מאוד בארגון אל קאעידה ומבכירי המבוקשים של ארה"ב.

מקור אמריקני בכיר בוושינגטון אמר, כי מדובר במעצר בעל "חשיבות יוצאת דופן" של פעיל הארגון הבכיר ביותר שנלכד עד היום. "הוא היה גורם חשוב מאוד לא רק בתכנון פיגועי ה-11 בספטמבר, אלא היה גם גורם מפתח בתכנון פיגועים עתידיים", אמר המקור האמריקני.

דובר לשכת נשיא פקיסאטן פארבז מושארף חלק שבחים לסוכנויות הביון של פקיסטאן, והגדיר את לכידתו של שיח' מוחמד "הישג מרשים".

יוזכר כי חאלד שייח' מוחמד נעצר יחד עם שני פעילים נוספים באל קעידה במסגרת פשיטה שערכה משטרת פקיסטאן בסיוע סוכני האף.בי.איי. על בית בעיר רוואלפינדי, כמה עשרות קילומטרים צפונית לאיסלאמאמבאד.

"מדובר בהתקדמות מרשימה בפיצוח רשת אל קאעידה בפקיסטאן", אמר בכיר בממשלת פקיסטן.

שר הפנים של פקיסטאן פייסל סאלח חייאת, אמר קודם לכן כי 3 חשודים בהשתייכות לארגון אל קאעידה, מהם אזרח פקיסטאני ושני נתינים זרים, נעצרו על ידי כוחות הבטחון הפקיסטאניים בשבת בבוקר במבצע ללכידת טרוריסטים בארגון אל קאעידה לא הרחק מאיסלאמאבאד.

גורמים משטרתיים פקיסטאניים מסרו, כי הבכיר באל קאעידה ושני הטרוריסטים הנוספים נעצרו במהלך פשיטה שביצעו כוחות הבטחון הפקיסטאניים בסיוע סוכני ה FBI על ביתו של פעיל במפלגה איסלאמית. בכך אישרו המקורות את דיווח רשת הטלוויזיה CNN, על מעורבות ה FBI במבצע.

יצויין כי ב-5 ביוני אמר בכיר בממשל האמריקני בראיון לעיתון "לוס אנג'לס טיימס", כי חאליל שייח' מוחמד, נתין כווייתי, הוא "המוח" שתכנן את פיגועי ה-11 בספטמבר 2001 .

ואולם, גורמים אמריקניים אחרים, שאף הם צוטטו באותו עיתון, המעיטו מחשיבותו של מוחמד באמרם כי: "הוא אחד ממתכנני הפיגועים, אך הוא בהחלט לא 'המוח'".

חאלד שייח' מוחמד, פעיל אל קאעידה הבכיר ביותר שנעצר עד-כה, בן ה-37 ממוצא כווייתי, נעצר בשבת בפקיסטאן.

האף.בי.איי. כלל את מוחמד ברשימת 22 בכירי המבוקשים על-ידי שלטונות ארה"ב לאחר פיגועי ה-11 בספטמבר, והכריז על פרס כספי בסך 25 מיליון דולר לכל אדם שימסור מידע שיביא ללכידתו.

אשתקד, ציטט העיתון "לוס אנג'לס טיימס" חוקר אמריקני שאמר כי "אם בן לאדן נחשב לאדריכל של אל קאעידה, הרי שמוחמד הוא המהנדס".

ככל הידוע, מוחמד נולד בכוויית ב-1965, אך מקורה של משפחתו מבאלוצ'יסטאן, אחד משני חבלי ארץ פקיסטאניים הגובלים באפגניסטאן.

מוחמד למד במכינה קדם-אקדמית לקראת לימודי הנדסה בקולג' בפטיסטי קטן בצפון-קרולינה. קולג' שהיה אהוד במיוחד על סטודנטים ממוצא מזרח-תיכוני.

מנהל המחלקה למדעים בקולג', גארת פייל, אמר עליו בראיון שהעניק בשנה שעברה כי נחשב לסטודנט טוב.

בתום המכינה למד הנדסה באוניברסיטת גרינסבורו בצפון קרולינה.

בסוף שנות השמונים הגיע מוחמד לעיר פאשאוואר שבצפון-מערב פקיסטאן, שם התוודעו הוא ואחיו לקבוצה ערבית קטנה שכללה את אוסמה בן לאדן. באותה העת, פאשאוואר היתה מרכז ללוחמי המוג'אהידין האנטי-סובייטים, שקיבלו סיוע אמריקני.

ככל הידוע חאלד שייח' מוחמד הוא דודו של רמזי יוסף, שהורשע בתכנון הפיגוע במרכז הסחר העולמי בפברואר 1993. הוא נדון למאסר עולם, עונש אותו הוא מרצה בארה"ב. אחד מאחיו הבכורים השתייך לרשת אל קאעידה, ואח נוסף מצא את מותו בפקיסטאן במה שמכונה "תאונת עבודה".

ב-1996 הואשם מוחמד בארה"ב במעורבות בתכנון לפוצץ 12 מטוסים אזרחיים מעל האוקיינוס השקט.

ואולם, עקבותיו לא נודעו, ולהערכת חוקרים אמריקנים הצליח לנסוע בכל רחבי העולם כשהוא פועל כקצין גיוס ותיאום של אל קאעידה.

על פי החשד מוחמד היה מעורב בפיצוץ שגרירויות ארה"ב באפריקה ב-1998, ובפיגוע במשחתת האמריקנית בתימן בשנת 2000.

לאחר פיגועי ה-11 בספטמבר החל מוחמד, על פי הערכת החוקרים האמריקנים, לנוע בין אפגניסטאן ובין פקיסטאן.

עתון פקיסטאני דיווח, כי מוחמד חשוד בכך שהוא היה זה ששיסף את גרונו של העיתונאי דניאל פרל מול מצלמת הוידיאו שתיעדה את הרצח, לאחר שפרל נעלם בקראצ'י בינואר אשתקד. (עתי"ם-חוץ)
