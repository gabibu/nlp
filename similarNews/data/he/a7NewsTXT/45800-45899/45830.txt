

במשטרה מזהירים מטיילים מפני שדות מוקשים מכוסים בשלג בגולן.

סכנת חיים מאיימת על מטיילים ברמת הגולן העלולים לחדור לשדות מוקשים מכוסים בשלג.

במשטרה מבקשים מהמטיילים לנקוט משנה זהירות ברדתם מהכבישים הראשיים.

בעקבות השלג הכבד שירד במהלך השבוע האחרון כוסו גדרות המקיפות שדות מוקשים ישנים ברמת הגולן ושלטים המתריעים מפני הסכנה.

השבוע אירעו מספר מקרים של מטיילים שהגיעו לגולן, עצרו רכבם בצידי הדרך ומבלי משים לא הבחינו בסכנה וחדרו לשולי שדות מוקשים.

ברגע האחרון ניצלו, לאחר שתושבים מקומיים וחיילים העירו את תשומת ליבם לנעשה.

לקראת גל המטיילים הצפוי לפקוד את הצפון במהלך סוף השבוע הקרוב, מתריעה משטרת מרחב הגליל מפני הסכנה.

במשטרה מבקשים מהמטיילים לא לרדת לשולי הדרך במקומות שאינם מוכרים, מחשש למוקשים.

כמו כן, יש לנהוג בצירי התנועה במשנה זהירות.
