

עיתון "הטיימס" הבריטי פרסם הבוקר כי בגרסה המעודכנת של תכנית "מפת הדרכים" האמריקנית, נמצא לוח זמנים הכולל את הקמתה של המדינה הפלשתינית תוך שנה והכרתה של ישראל בעצמאותה.

התכנית אף כוללת את הדרישה לרש"פ להחליף את מנהיגם ערפאת ולהלחם בטרור בעוד שישראל תדרש להקפיא את הבניה בישובים.

גורמי ממשל אמריקני אמרו כי בקשת ישראל לכלול בתכנית סעיף שקובע כי לאחר הקמת המדינה הפלשתינית הזמנית לא תידון תביעת ערביי הרש"פ ל"זכות השיבה". הגורמים טענו כי דרישה זו בנוגע ל"זכות השיבה" תבלום התקדמות בתכנית.

יצויין כי בחודש פברואר התראיין ח"כ לשעבר אמנון לין ממפלגת העבודה לערוץ 7 ואמר כי "לב לבו של הסכסוך ערבי ישראל אינו גורל ערביי הרש"פ אלא חוסר נכונותו של האיסלאם להכיר בזכות קיומה של מדינת ישראל".

עוד אמר לין כי ערביי הרש"פ הם קרבנות עצמם ותוצר האיבה שהעולם הערבי כפה על מדינת ישראל, אך מי שאוחז בידו את המנדט לקבוע את היחסים של ערביי הרש"פ עם ישראל היא רק הליגה הערבית, ורק היא יכולה לחתום על סיום הסכסוך עם ישראל. לחתימתו של ערפאת אמר לין, אין משמעות.

ביום שישי טען שליח האו"ם למזה"ת טריה רוד-לרסן כי ערפאת הבטיח לו שבשבוע הבא ימנה "ראש ממשלה" ואף יבקש מגופיה הרשמיים של הרש"פ לאשרר את המינוי.

"ערפאת הודיע לי כי החליט לכנס פגישה של המועצה המרכזית של אש"ף לקראת סוף השבוע הבא, ומיד לאחריה, בשבת, יכונס מושב המועצה המחוקקת הפלשתינית", אמר לרסן לכתבים, לאחר פגישתו עם ערפאת ברמאללה.

ישראל מצידה הודיעה שלא תמנע משני הגופים של הרש"פ להתכנס אך ציינה כי ערבים המעורבים בפעולות נגד ישראל לא יורשו להשתתף בהם.

ישראל וארצות הברית קראו מספר פעמים להחלפת ערפאת, וישראל הודיעה כי לא תנהל מו"מ עם ערפאת שאינו עושה דבר כדי "לרסן" את הטרור נגדה,אלא להיפך, מעודד אותו.

בשבת הודיע ערפאת כי הוא יכנס את הוועדה המרכזית של אש"ף ואת המועצה המחוקקת הפלשתינית בשבוע הבא ברמאללה, "לדון" ב"מינוי" ראש ממשלה לרש"פ וקבלת אישור לשינויים ב"חוקה" של הרש"פ לצורך כך.

מקור בכיר מהרש"פ אמר כי ערפאת "נוטה" למנות לראש ממשלה את אחד מבכירי הוועדה העליונה של ארגון הפתח' או מי מבין חברי הוועד הפועל של אש"ף.

אותו בכיר ציין, כי הממונה על האוצר ברש"פ סלאם פיאד נמצא עדיין ברשימת המועמדים לתפקיד, אך בכירי ארגון הפתח' דורשים מערפאת למנות אחד משלהם.

הוא הוסיף כי הרש"פ החלה בהזמנתם של חברי הוועדה המרכזית של אש"ף והמועצה המחוקקת לרמאללה, למרות הידיעה כי ישראל תמנע זאת בשל התנאי שהציבה כי איש מהם לא יהיה עם "דם על הידיים".
