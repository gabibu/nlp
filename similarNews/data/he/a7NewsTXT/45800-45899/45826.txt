

ראש הממשלה אריאל שרון הציג בכנסת את ממשלתו החדשה, שתמנה 23 שרים לפחות. בנאום הפתיחה שלו ציין שרון את האתגרים והיעדים העומדים בפניה, כשעיקרן ייצוב הכלכלה והסדר שלום. "התהליך הזה יהיה כרוך בקבלת החלטות קשות" הבטיח שרון.

שרון הציג את ממשלתו בכנסת, והבטיח לפעול לקידום תהליך השלום וטיפול במשבר הכלכלי.

ראש הממשלה, אריאל שרון, הציג בכנסת את ממשלתו החדשה, שתמנה 23 שרים, מתוכם 3שרים בלי תיק.

שרון לא הציג את שרי המפד"ל, משום שאיוש התיקים למפד"ל יקבע ע"י מרכז המפלגה רק ביום ראשון והם יושבעו למחרת.
הערב מתקיים בכנסת גם טקס השבעת השרים.

את הטקס פתח יו"ר הכנסת הטרי, ח"כ ראובן ריבלין, שנבחר לתפקידו ברוב מוחלט בשבוע שעבר.
לאחר מכן נאם ראש הממשלה, אריאל שרון והציג את קווי היסוד של ממשלתו.

שרון הוסיף כי "היעד המרכזי של הממשלה הוא לפעול לעלייה גדולה לישראל. "העלייה היא נשמת אפה של הציונות", אמר שרון.

שרון הוסיף כי יפעל לכינון חוקה לישראל, "בהסכמה".

שרון הציג את שריו לפי סדר הא"ב:

אהוד אולמרט - מ"מ ראש הממשלה, ושר התעשייה והמסחר
בנימין אלון - שר התיירות
צחי הנגבי - השר לביטחון פנים
אליעזר זנדברג - שר המדע והטכנולוגיה
ישראל כץ - שר החקלאות
ציפי לבני - שרת הקליטה
לימור לבנת - שרת החינוך, התרבות והספורט
עוזי לנדאו - שר ללא תיק
אביגדור ליברמן, שר התחבורה
יוסף לפיד, סגן רה"מ ושר המשפטים
שאול מופז - שר הביטחון
יהודית נאות - שרה לאיכות הסביבה
דני נווה - שר הבריאות
בנימין נתניהו - שר האוצר
גדעון עזרא - שר ללא תיק
אברהם פורז - שר הפנים
יוסף פריצקי - שר התשתיות הלאומיות
מאיר שטרית - שר ללא תיק
סילבן שלום - סגן ראש הממשלה ושר החוץ
אריאל שרון - רה"מ, השר לענייני דתות, שר הבינוי והשיכון, שר העבודה והרווחה, שר התקשורת
נתן שרנסקי - שר המופקד על ענייני ירושלים, חברה ותפוצות

(מרכז המפד"ל יצביע בימים הקרובים על שני שרי המפלגה שייכנסו למשרדי השיכון והרווחה).

שרון סיכם את דבריו: "חברי הכנסת, הממשלה שאני מציג היום בפניכם שונה בהרכבה מממשלתי הקודמת. בדרך להקמתה הייתי חייב לקבל שורה של החלטות קשות ולהכריע בשורה של התלבטויות אידיאולוגיות. רצוני היום הוא להוביל את העם הזה שידע כל כך הרבה סבל וקשיים ומגיע לו כל כך הרבה בדרך חדשה, דרך של שקט, דרך של שגשוג, דרך של שלום.

לאחר מכן התקיים דיון סיעתי במשך מספר שעות ובסיומה התתקיימה הצבעה על הרכב הממשלה



משבר התיקים הפוליטי הסתיים לאחר שבנימין נתניהו הודיע אחר הצהריים כי הסכים לכהן כשר האוצר.

מרבית דרישותיו של נתניהו נענו, להוציא את בקשתו לשמש כממלא מקום ראש הממשלה.

קודם לכן נענה ח"כ אהוד אולמרט בתום התלבטות ממושכת לבקשת ראש הממשלה שרון, לשמש כשר התעשייה והמסחר.

עוזי לנדאו ומאיר שטרית יהיו שרים בלי תיק: לנדאו דחה הצעה של ראש הממשלה לכהן כיו"ר ועדת החוץ והביטחון והעדיף משרת שר.

בנאומו ציין שרון, כי ממשלתו החדשה שונה בהרכבה מהממשלה הקודמת.

"בדרך להקמתה הייתי חייב לקבל שורה של החלטות קשות ולהכריע בשורה של התלבטויות אידיאולוגיות", אמר שרון, בהתכוונו לכך שנאלץ לוותר על השתתפותן של המפלגות החרדיות בממשלתו.

ראש הממשלה הוסיף: "אני חייב להודות, זה לא היה קל עבורי, אולם אני משוכנע, כי הממשלה שאני מציג היום בפניכם, היא הממשלה הטובה ביותר להתמודד עם הקשיים ולהתייצב מול האתגרים העומדים בפנינו".

ראש הממשלה אמר כי בגיל 75 נותרה לו רק שאיפה אחת, והיא להוביל את העם בישראל, שידע כל כך הרבה סבל וקשיים, לדרך חדשה של שקט, שגשוג ושלום.

שרון פירט באופן כללי את משימותיה של ממשלתו, ובראשן יציאה מהמשבר הכלכלי.

הוא אמר, כי כל אחד יידרש לוותר ולהתפשר, וכי שיתוף פעולה של ההסתדרות, העובדים והמעסיקים, יוכל להוציא את המשק מהמיתון, ולהעלותו לפסים של צמיחה.

שרון הדגיש, כי התהליך הזה יהיה כרוך בקבלת החלטות קשות.

אשר לתהליך המדיני הזכיר שרון את "נאום הרצליה", שבו פירט את המתווה לתהליך מדיני.

הוא אמר כי חידוש המשא ומתן המדיני מותנה בהפסקת הטרור וההסתה, ביצוע רפורמות ברשות הפלשתינית ובהחלפת ההנהגה הנוכחית שלה.

"תהליך מדיני שיוביל לשלום אמת, צריך להיות מבוסס על לימוד הלקחים מכישלון המתווה המדיני שנוסה בעשור הקודם", אמר שרון בהתכוונו לתהליך אוסלו.

ראש הממשלה הוסיף, כי כפי שהבהיר בקווי היסודי וההסכמים הקואליציוניים, כי אם הסדר מדיני עתידי יכלול הקמת מדינה פלשתינית, יובא הנושא לדיון והכרעה בממשלה.

"כל הסדר מדיני שיוגש בעתיד, צריך להבטיח את האינטרסים ההיסטוריים, הביטחוניים והאסטרטגיים של ישראל, ובראשם ויתור פלשתיני על התביעה המופרכת המכונה 'זכות השיבה', להחדרת המוני פלשתינים לתוככי ישראל, קיומם של איזורי בטחון וחיץ ושמירה על שלמותה ואחדותה של בירת ישראל- ירושלים", אמר שרון.

ראש הממשלה פירט יעדים נוספים שהציב לממשלתו החדשה:

"הגברת העלייה, חיזוק מפעל ההתיישבות, חיזוק ירושלים והרחבתה, תוך הדגשת מרכזיותה בחייו של כל יהודי בארץ ובתפוצות, השלמת חוקה לישראל בהסכמה באמצעות חקיקת חוקי היסוד החסרים, רפורמה בשיטת המשטר על ידי העלאת אחוז החסימה בבחירות לכנסת, איחוד רשויות מקומיות, חלוקה צודקת ושוויונית של נטל השירות הצבאי ותשלומי המיסים".

ראש הממשלה הודיע, כי בכוונתו לפתוח פרק חדש ביחסי המדינה עם אזרחי ישראל הערבים.

נאומו של שרון היה רצוף קריאות ביניים, בעיקר מצידם של חברי הכנסת החרדים, שעדיין כועסים על כך ששרון ויתר עליהם כשותפיו בקואליציה.

לאחר ששרון הציג את השרים החדשים ותפקידיהם, עלה לדוכן יו"ר מפלגת העבודה, עמרם מצנע, שנשא את נאום הבכורה שלו בכנסת.

מצנע תקף בחריפות את הממשלה החדשה ואת יעדיה.

הוא אמר, כי בחירתו מחדש של שרון ברוב גדול לוותה במשאלה, כי יבחר בדרך הפשרה, אך במקום להיות "דה גול הישראלי", הוא בחר ללכת בשביל ימני-קיצוני ביותר, "כשאפי איתם לימינו ואביגדור ליברמן לשמאלו, ולפיד כושל לפני המחנה".

מצנע טען כי לממשלה החדשה אין אופק מדיני, ובהעדרו גם אין תקווה לחילוץ המשק מן המשבר הקשה אליו נקלע.

"באין פשרה, באין חזרה לשולחן המשא ומתן, בלא נכונות להכיר בכורח להיפרד מן הפלשתינים ולסיים את הסכסוך עמם בהסכם, ובו שתי מדינות לשני העמים, נכונו לנו ימים קשים יותר מהימים שידענו עד כה", הוא אמר.

יו"ר מפלגת העבודה אמר, כי למרות שהתחייב בפני הבוחר לא להצטרף לממשלת האחדות, הוא מצהיר, כי ממשלה של ליכוד-עבודה-שינוי היתה בהישג ידו של שרון, אך הוא בחר בממשלה אחרת.

מצנע תקף בחריפות את יו"ר מפלגת שינוי ח"כ יוסף לפיד, שהתיימר והתחייב לכינונה של ממשלה כזו, אבל במקום זאת "יוצק מים" על ידיהם של שותפיו החדשים, איתם וליברמן.

מצנע הבטיח, כי אם הממשלה תפעל למען השלום ותציג תוכנית כלכלית נועזת, היא תזכה לתמיכת האופוזיציה, אך אם היא תפזר הבטחות שווא ו'ספינים' בתקשורת, זו תהיה אופוזיציה לוחמת.
רק לאחר הדיון הסיעתי התקיים טקס השבעת השרים לממשלה החדשה.
