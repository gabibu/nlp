

מפקד מחוז ירושלים של המשטרה, ניצב מיקי לוי, גילה ביום ה' בצהריים כי סוכל פיגוע התאבדות באצטדיון טדי במהלך משחק כדורגל.

לא נמסרו פרטים על החקירה.

במסיבת עיתונאים שהתקיימה במחוז, אמר לוי , כי ימליץ לממשלת ישראל לאפשר את פתיחת הר הבית למבקרים יהודים, לאחר שיסתיים המבצע הצבאי בעיראק.

"המלחמה היא נקודת מפנה. אנו מבחינים לאחרונה בירידה בכוחו של הפתח' ובירידה בכוחו של ערפאת. כל פעילות פלשתינית חתרנית בהר הבית נגדעה באיבה על ידינו.

הצד השני מבין היום שהשתנו יחסי הכוחות בהר הבית. אני מאמין שאחרי המלחמה ניתן יהיה לפתוח את הר הבית למבקרים יהודיים", אמר ניצב לוי.

במסיבת עיתונאים אשר כונסה לרגל סיכום שנת 2002 של המחוז, נמסר כי בשנה האחרונה נשלחו 28 פלשתינים לבצע פיגועי התאבדות ברחבי ירושלים.

17 מתוכם התפוצצו ו-11 נוטרלו על ידי כוחות המשטרה והשב"כ.

ניצב לוי הציג נתונים אלה, והגדירם כהצלחה גדולה, וכן גילה לוי, כי בחודש האחרון סוכל ניסיון לבצע פיגוע התאבדות באצטדיון 'טדי' במהלך משחק כדורגל.

"מחוז ירושלים עבר שנה מאוד קשה בכל התחומים ובכל קנה מידה. מספר המשימות המורכבות עמן התמודדנו הוא גדול הרבה יותר ממה שכל מחוז אחר נאלץ להתמודד", אמר ניצב לוי, אשר הוסיף כי "אני מאמין כי בשנה הקרובה יקבל נושא הסדר הציבורי משמעות גדולה הרבה יותר".

ניצב לוי העריך גם, כי הפעילות החבלנית תוגבר בעיר, כי עוצמתה תעלה, וייתכן כי יהיו אף יותר נפגעים.
