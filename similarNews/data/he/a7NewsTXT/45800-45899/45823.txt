

משרד הבריאות הודיע ביום חמישי, כי הטיפול בהורמון הגדילה לצורך מניעת הזדקנות ו"חידוש הנעורים" הוא אשליה, עלול להיות מסוכן ומהווה עבירה על החוק.

באחרונה צצו גם בישראל "מכונים" ומרפאות שהודיעו, כי הם מעניקים טיפול נגד הזדקנות ובין היתר תוך שימוש בהורמון הגדילה.

הטיפול הזה רווח בעולם הרחב והוא מתבסס על תשלובת של תכשירים ובין היתר גם על הורמון הגדילה.

ביום חמישי הודיע משרד הבריאות, כי לאחר התייעצות עם מומחים בתחום הגריאטריה, המשרד מבקש להבהיר כי השימוש בהורמון הגדילה לטיפול נגד הזדקנות הוא ללא ערך רפואי מוכח, ובמקרים מסוימים עלול להיות מסוכן.

הטיפול לא אושר על ידי משרד הבריאות, והמבצע אותו עובר על החוק, צוין.

משרד הבריאות מדגיש כי על מנת לשמור על אורח חיים בריא, יש צורך באכילה נכונה, פעילות גופנית מסודרת והימנעות מגורמי סיכון כמו עישון.

כל אלה יחד עם טיפול רפואי מסודר כמו איזון יתר לחץ דם, הורדת שומני דם ואיזון רמת הסוכר הם הרפואה הנכונה.

זו הדרך היחידה לעכב את תהליכי ההזדקנות.

בישיבת ועדת המדע האחרונה של הכנסת היתה אחדות דעים של אנשי המקצוע, שכל אמצעי אחר הוא מכירת אשליות לציבור.
