

"אור ירוק" ברמזור הוא אות לבעלי רכבים ולהולכי רגל להתקדם לכיוון יעדם, אך עבור יהודי השכונות הצפוניות של לונדון "אור ירוק" מופיע גם ב"רמזור" וירטואלי שבאתר אינטרנט. הוא מסמן לגולשים כי העירוב נבדק ונמצא תקין וכי באותה שבת הם יכולים לטייל עם העגלות ולטלטל חפצים.

על התקנת ה"עירוב שבת" בצפון לונדון שבאה לאחר מאבק בן 10 שנים, דיווח מיכאל פראוד, כתב לעניינים בינלאומיים, לכתבת ערוץ 7 רותי אברהם.

עוד נמסר לאברהם כי סביב התקנת העירוב התחוללה מערכה בין מתנגדיו למחייביו בקהילה היהודית. בין המתנגדים לעירוב היו רבני הקהילה החרדית שנימקו זאת בקשיים הלכתיים אך גם כאלו שחששו כי העירוב יעורר התפרצות של תגובות אנטישמיות.

העירוב יכלול אזור של כ 15 קילומטרים רבועים, ויתחום בתוכו את השכונות גולדרס גרין, המסטד גרדן סברב, הנדון ופינצ'לי.

להפעלתו של העירוב נתן גם הגרדיאן הלונדוני פירסום. בדווחו לקוראיו תיאר הכתב סטיבן מוריס את העירוב כתיחום אזור על ידי מתיחת חוט של דייגים בין עמודים. התיחום הוא ציין מאפשר ליהודים דתיים להוליך עגלות ולשאת חפצים שונים, כגון מפתחות וספרים, מחוץ לתחומם הפרטי אל רשות הכלל.

עוד דווח כי גוף יהודי הנקרא "איחוד בתי הכנסת", השייך לפלג האורתודוקסי של יהדות אנגליה, בירך על התקנת העירוב ואמר כי הדבר יקל על אלפי יהודים בתוך השטח שסביבו הותקן העירוב.

המתנגדים לכך אמרו כי העירוב ידגיש את ההבדלים בין היהודים לשכניהם ויעורר מתח בינגזעי.
