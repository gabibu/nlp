

רשת ה BBC מסרה היום כי השיגה העתק מטיוטת הדו"ח של פקחי הנשק של האו"ם בעניין עיראק. היא ציטטה את ראש הפקחים הנס בליקס באומרו, כי תוצאות הפעילות לפירוק הנשק היו עד כה מוגבלות מאוד.

"עיראק היתה יכולה לעשות מאמץ גדול יותר למצוא פריטים אסורים שנותרו, או לחלופין, לספק ראיות מוצקות שיוכיחו כי אין פריטים כאלה", כך ציטטה הרשת את דבריו של בליקס.

"התוצאות, במונחים של פירוק הנשק, היו עד כה מוגבלות מאוד. השמדת הטילים, שהיא פעולה חשובה, טרם החלה. עיראק יכולה היתה לעשות שימוש מלא בהצהרה שהגישה ב-7 בדצמבר", אמר.

בליקס אמור להגיש בשבת את הדו"ח למועצת הביטחון של האו"ם.

עוד נכתב בדו"ח "קשה להבין מדוע צעדים שננקטים כעת לא ננקטו קודם לכן. אם היו ננקטים קודם, אפשר שהם כבר היו מניבים פרי היום", אמר בליקס.

"רק החל מאמצע ינואר החלה עיראק לנקוט שורה של צעדים שביכולתם להביא להצגת ראיות להשמדת מלאים או פריטים אסורים, או הצגת ראיות רלוונטיות שיענו לשאלות בקשר לפירוק הנשק שנותרו ללא מענה", הוסיף.
