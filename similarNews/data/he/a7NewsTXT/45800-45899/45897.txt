

מתאם הפעולות ביש"ע האלוף עמוס גלעד, אמר בראיון ל"קול ישראל" כי המערכות האזרחיות של הרש"פ לא קרסו ומחבלים אינם יוצאים לפיגועים בגלל המצב. "יש להציג את הדברים כהוויתם" אמר גלעד. לדבריו מערכות החינוך והבריאות ממשיכות לתפקד.

עוד הוסיף גלעד כי למלחמה של צה"ל ומערכת הביטחון בטרור יש השלכות על חופש התנועה המהווה תנאי לשגשוג כלכלי. "בשטחי הרשות אין שגשוג כלכלי אלא שורר עוני שהינו פרי החלטת הרש"פ ", הסביר, והוסיף כי למרות המצוקה הכלכלית חברתית אין רעב ברש"פ.

גלעד הדגיש כי ישראל עושה הכל כדי להקל על האוכלוסיה הערבית שאינה תומכת בטרור. הוא ציין כי "יריחו נפתחה לאחרונה לחיים שוקקים כיוון שמתקיימת שם תנועה חופשית; עשרת אלפים פועלים ערבים נכנסים ויוצאים מרצועת עזה מדי יום; ישראל מעבירה לרש"פ סכומי עתק של כסף".

לדבריו גם במערכת הבינ"ל ישראל זוכה לאחרונה לשבחים על מאמציה ההומניטריים.

גלעד אמר כי בחירתה של הרשות בדרך הטרור היא הסיבה למצוקת התושבים וכי "כל עוד ערפאת שולט בכיפה אין סיכוי שהוא ישנה את דרך הטרור ועל כן חובה שהוא פשוט יסיים את תפקידו".

הוא הישווה בין ערפאת לשליט עיראק, סדאם חוסיין, וסיכם: "נפילת סדאם מסמלת פגיעה קשה בדרך הטרור. אני מצפה ומקווה שערפאת יילך בדרכו".
