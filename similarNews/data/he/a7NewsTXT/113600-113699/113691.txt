

במוצאי השבת הקרובה ישדר הערוץ הראשון של הטלוויזיה את הסרט 'מנהלל לירושלים', סרט המפגיש את הזמר, איש ברסלב ר' דוד בן עמי עם עברו בנהלל.



"מנהלל לירושלים" מביא את מסכת חייו של הזמר הידוע מהלהקות הצבאיות דאז ושהתפרסם בשנות השבעים המוקדמות בלהיטו "דסדמונה".

דדי בן-עמי הוא היום לא אחר מאשר הרב דוד רפאל בן-עמי פיינשיל, אחת הדמויות הבולטות של חסידות ברסלב.

גיבור הסרט חוזר למסע שורשים אל מושב ילדותו, נהלל, נכד למייסדים ובן לפלמ"חניק, איש ההגנה וצה"ל   אחיה בן-עמי, שם הוא פוגש את הדמויות איתם הוא גדל, ומשם הוא עולה לירושלים ונפגש עם דמויות ההווה, בשכונות החרדיות. כל זאת תוך כדי הדגשת הקשר ההדוק שנרקם בין משפחתו לארץ ישראל במהלך הדורות מהעליות הראשונות.

בסרט נפתחים גם חלונות אל עולם המוסיקה היהודית שהוא הרפרטואר של ר' דוד רפאל בן-עמי היום, וכמו כן נחשפים אל עולמם של חסידי ברסלב הנוהגים להתבודד ביערות ולשיר בשדות כמצוות רבם רבי נחמן מברסלב זצ"ל.

הסרט בבימויו של של אשר בן-שושן ישודר במוצאי שבת בערוץ 1, בשעה 21:05.
(ש)


