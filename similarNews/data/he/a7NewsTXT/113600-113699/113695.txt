

שר התחבורה מאיר שטרית תוקף את משרד הפנים וקובע: פוליטיקאים 'מוחקים' ראשי ערים שאינם מקורבים אליהם פוליטית. "השחתת משרד הפנים בשנים האחרונות פגעה קשות בשלטון המקומי ".

"השחתת משרד הפנים בשנים האחרונות הביאה להחלשת מעמדם של הממונים על המחוז, שהיו כתובת וסמכות הכרעה מול ראשי הרשויות. ריכוז הכוח בידי השר אילץ את ראשי הרשויות לעלות לירושלים ולהיות נתונים להכתבת תנאים מצידו של השר, כמו מינויים פוליטיים. בכך נפגע מעמדו של השלטון המקומי כולו ובמקביל נהרסה יכולת הפיקוח של המשרד על הרשויות המקומיות". כך אמר שר התחבורה, מאיר שטרית, בועידת השלטון המקומי הראשונה, שיזם וארגן ביה"ס לממשל ולמדיניות באוניברסיטת תל-אביב.

השר שטרית קובע כי התנהגות הפוליטיקאים אל מול ראשי הרשויות איננה חסרת פניות ולא אחת היה עד למקרים שבהם פוליטיקאים "מחקו", כהגדרתו, ראשי ערים שלא היו מקורבים אליהם מבחינה פוליטית.

שטרית הדגיש, כי הבסיס הכלכלי של הערים והרשויות הוא חלש לעומת מדינות אחרות במערב, שם רשויות מחוזיות נהנות גם מחלק מעוגת המיסוי הארצית. הוא הזכיר כי בעבר הוחלט שחלק מכספי המע"מ יוקצה לטובת השלטון המקומי, אך הדבר לא נעשה. לדבריו, הבעיה המרכזיות של השלטון המקומי נובעת מהיעדר הגדרה ברורה וחדה של סמכויות ואחריות שמוטלות על השלטון המקומי.

שטרית קורא לחקיקת חוק חדש כולל בנושא והציע לראשי השלטון המקומי לגבש דרישה מסודרת, מבוססת ומאורגנת לחוק כזה. לעומתו, טען שר האוצר, בנימין נתניהו, שנאם אף הוא בועידה, כי יש קודם כל לבצע רפורמה ביחסי שלטון מרכזי-מקומי ורק אח"כ לעגן אותה בחקיקה. נתניהו הסכים כי קיימת בעיה של סמכות ואחריות ברשויות המקומיות, אך טען כי המציאות לא מתיישרת לפי החוק, אלא להיפך. לכן מוטב קודם כל לטפל בהסדרת היחסים בין השלטון המרכזי מקומי.

נתניהו ציין, כי יש לייעל את מערכת השלטון המקומי שסובלת מעודפי שומן, כפי שיש מקום לייעול נוסף של הממשלה והסקטור הציבורי בכלל. בין היתר, זקף נתניהו לזכותו את הפחתת מספר הסגנים ברשויות המקומיות. "יש לנו יותר רשויות מקומיות ביחס לאוכלוסייה מאשר בכל מקום אחר בעולם. לכן, יש מקום לאחד רשויות מקומיות רבות", קבע שר האוצר.
(ש)
