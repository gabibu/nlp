

הסתדרות המעו"ף הכריזה היום על סכסוך עבודה בחברת התעופה אליטליה ישראל. ההכרזה באה בתגובה להודעת ההנהלה על פיטורי 13 מ-40 מעובדי החברה בשל לשינויים ארגוניים. בתוך שבועיים צפויים שיבושים בחברה.

מ"מ הסתדרות המעו"ף, מרדכי גלר, אמר היום כי "הנהלת החברה מתנהגת בחוסר תום לב ולא ניהלה כל מו"מ עם נציגות העובדים, בניגוד לחובתה על-פי דין במקרה של שינויים ארגוניים".

עפרה ציון, מזכירת האיגוד המקצועי במרחב תל אביב של ההסתדרות, הוסיפה כי "סוכם עם הנהלת החברה שתצומצם מצבת כח האדם בחמישה עובדים, אולם במקום לממש את הסיכום הודיעה ההנהלה על פיטורי 13 עובדים. יש בכך התנהלות בחוסר תום לב של המנהל המסחרי של אליטליה, פרנצ'סקו סקנדלה".

בהסתדרות ציינו היום כי אם ימומש סכסוך העבודה הרי שבתוך שבועיים צפויים שיבושים בלוח הטיסות של החברה, כך שכל טיסה יוצאת תעוכב בשעתיים-שלוש לפחות.
(ש)
