

בעקבות הפרסום אמש בערוץ 7 אודות איסור בקניון מלחה שבירושלים לתומכי המאבק בהתנתקות מלהיכנס למקום, מבהיר מנכ"ל הקניון כי מדובר היה במגבלה ל-20 דקות בלבד בעקבות התראה משטרתית על הפרת סדר צפויה.

נזכיר כי אמש הגיעה למערכת ערוץ 7 עדותן של שתי בנות שנבלמו בכניסה לקניון על ידי המאבטחים במקום שהבהירו להן כי קיימת הוראה חד משמעית שלא לאפשר למקום כניסה של מי שסממן כתום על בגדו.

על פי עדותן הן התבקשו על ידי שומר לקניון להסיר את הסרט ולהפקידו בעמדת השומר. "קבעתי עם חברה שלי בקניון, ועברתי בדיקה ביטחונית בכניסה. השומר לקח ללא רשות את הסרט הכתום שהיה קשור על התיק, הייתי בהלם", סיפרה כינרת, אחת הנערות, לכתבנו.

עוד סיפרה לערוץ 7 כי ניסתה להתווכח עימו אך השומר הגיב באומרו שהוא "לא צוחק איתה, ואם יש לה בעייה שתלך לממונים עליו כי זוהי ההוראה". כינרת הלכה לנקודת המשטרה בקניון וביקשה הבהרות. "ישבה שם פקידה והסברנו לה שמעשה כזה סותר את חופש ביטוי. היא השיבה שאין מה לעשות. או הסרט הכתום או את". בהמשך השיחה התברר לה שהשומרים הונחו להוציא כל אדם שמסתובב בשטח הקניון עם סרט כתום.

עוד דיווחנו כאן כי לדבריה של כינרת "6 אנשי ביטחון הגיעו ואמרו לו שאין מה לעשות וההוראה יצאה וגורפת. מדובר בשטח פרטי וזו ההוראה שהם קיבלו".

בשיחה שהתקיימה הבוקר, עם כתבנו שמעון כהן, אומר מנכ"ל הקניון גדעון אברמי כי ההנחיה המדוברת התייחסה באופן ספציפי לעשרים דקות בלבד מתוך יום אתמול כולו. זאת בעקבות התראה ממוקדת של משטרת ירושלים על הפרות סדר הצפויות במקום.

"מזה כחודשיים", מספר המנכ"ל, "מסתובבים ברחבי הקניון עשרות מאות ואולי אפילו אלפי אזרחים העונדים ולבושים בכתום. זו בעיניי מחאה לגיטימית וססגונית שאני מכבד מאוד. לגבי האירוע אתמול   קיבלנו התראה ממשטרת ירושלים לגבי שעה מסויימת אחר הצהריים בה צפויה הפרת סדר ברחבי הקניון על ידי המפגינים. למרות ההתראה איפשרנו ללובשי כתום להיכנס במשך היום כולו ורק בשעה 16:40 כשנוכחנו לראות כשבעים בני ובנות נוער מתכנסים ליד הדרגנוע, הורנו שלא לאפשר ללובשי כתומים נוספים להגיע למקום".

באשר להתנהלות ההפגנה מספר המנכ"ל אברמי כי "שבעים בני הנוער התכנסו ושלפו שלטים ומשרוקיות. ראינו שהם מפריעים להתנהלות המסחר במקום ובמידה מסויימת מסכנים את המבקרים בשל הקירבה לדרגנוע, ומאבטחים ביקשו מהם באסרטיביות לעזוב את המקום. היה ויכוח קטן שבסופו הם עזבו את המקום".

באשר לאופיו של הקניון מדגיש המנכ"ל באוזני כתבנו כי "הקניון הוא א-פוליטי ולמרות בקשות של כל מיני ארגונים לנצל אותו, בהיותו מקום ציבורי, להפגנות, אנחנו לא מאפשרים כל מחאה, לא של ימין ולא של שמאל, לא בעניין חוות הדגים ולא בענייני הירוקים או ההתנתקות לכאן או לכאן". עם זאת באשר לאופן המחאה הכתומה אומר אברמי כי הוא "מכבד מאוד את דרך המחאה הזו".
(ש)
