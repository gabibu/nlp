

פורום המנכ"לים בראשות מנכ"ל משרד ראש הממשלה, אילן כהן, קיים הערב דיון נוסף בנושא היערכות משרדי הממשלה לקראת יישום תוכנית ההתנתקות.

בפתח הישיבה אמר מנכ"ל משרד ראש הממשלה, אילן כהן: "חוק פינוי פיצוי הינו האפיק המרכזי המספק מענה מלא לכלל המתיישבים. למרות זאת הממשלה פועלת מעבר לכתוב בחוק במטרה למלא את הבקשות של קבוצות המתיישבים אשר פונים אליה ורוצים בהסדר. הממשלה מכינה סל פתרונות אפשריים גם לקבוצות אשר עדיין לא יזמו פנייה באופן רשמי, ואנו מכינים חלופות דיור במבנים יבילים, דירות שכורות ודיור קבע".

במהלך הישיבה הציג אגף התקציבים באוצר את היקפי עלויות הפיצויים למתיישבים וציין כי סכום הפיצוי למשפחה ממוצעת עומד על כ-2 מליון ש"ח.

עוד דווח כי עבודות הכנת התשתיות למבני הדיור הזמני באתר ניצן נמצאות בעיצומן. במגמה לסיים את העבודות במועד, הורה צוות המנכ"לים לעבוד גם בשעות הלילה. באתר ניצן בונה הממשלה שכונה של 450 מבנים יבילים אשר גודלם ינוע בין 60 ל-90 מר'.

מנכ"לי משרדי הרווחה, החינוך והבריאות הונחו לבצע את כל הנדרש על מנת לאפשר מתן שירותים ציבוריים (גני ילדים, קופות חולים, מרכזים קהילתיים ועוד) לאוכלוסיה בניצן.

ראש מנהלת סל"ע, יונן בשיא, דווח על עלייה במספר הפונים למנהלת לשם הגשת בקשות לפיצויים, ואף הוסיף כי להערכתו תורגש עליה נוספת בתקופה הקרובה.
בסיום הישיבה הודיע מנכ"ל משרד ראש הממשלה כי צוות המנכ"לים צפוי להתכנס בתדירות גבוהה יותר במהלך השבועות הקרובים.
