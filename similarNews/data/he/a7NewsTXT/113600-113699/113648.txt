

'מעוז הים' זהו שמו החדש של מלון חוף דקלים שנפתח מחדש לאחר ימים ארוכים של שיפוץ והכשרה לקליטת משפחות המבקשות להתגורר בישובי רצועת עזה. דתיה יצחקי בראיון לערוץ 7.

"סיימנו לשפץ את המלון והוא ערוך כעת לקליטת 110 משפחות, מלון חוף דקלים שהיה עד כה במצב של עזובה קשה שוקם ושינה את שמו ל"מעוז הים", המלון יהיה חלק ממנהלת קלע שקולטת כיום 130 משפחות, ויוקם בו גם פעוטון. בנוסף לכך אנו מתכננים הקמתו של ישוב חדש שיקרא "טל הים" שיהפוך לחלק מהיישובים הנמצאים בחוף עזה", כך אמרה הבוקר תושבת כפר ים דתיה יצחקי.

בראיון ל"חופש השידור" בהגשתם של ישראל מידד ורמי סדן תיארה יצחקי את הפעולות שיוזמת המנהלה "למרות שכרגע כל אחד שרוצה יכול להיכנס ולצאת מהגוש כרצונו, אנו נערכים ליום פקודה שבו ייסגר הגוש ואוגרים מים וציוד לקראת סגירתו". יצחקי גם התייחסה בדבריה לביקורת שנשמעת אצל משפחות בגוש על פעולות המנהלה שעוסקת בהבאת אנשים מבחוץ, תושבים מהגוש טוענים שהמשפחות החדשות שהגיעו למקום לאחרונה מוציאות לו שם רע, "המדינה היא מדינה דמוקרטית ולא רק שייכת למשפחות בגוש קטיף, כאשר המלחמה שאנו נלחמים היא על ביטחון מדינת ישראל ולא על החצר הפרטית של תושבי הגוש, תוצאות ההינתקות יתפוצצו בירושלים ובתל אביב, לפי האזהרות של המודיעין היום שמזכירות את אזהרות אמ"ן לפני מלחמת יום כיפור שכזכור גרמה ל-2800 הרוגים. לעומת זאת היתרון בהבאת תושבים לגור כאן, הוא שהם לא רק משתתפים נקודתית במאבק אלא חיים לצד תושבי הגוש ועוזרים להם גם בימי שגרה, נצר חזני הוא דוגמא ליישוב שהשתנה לטובה לחלוטין בעקבות ישיבת הכותל, ו-13 משפחות שעברו אליה".


