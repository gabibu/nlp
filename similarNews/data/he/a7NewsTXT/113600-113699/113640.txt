

נגיד בנק ישראל אומר כי טובת המשק דורשת איזון בין צמיחה לצדק ורווחה, ומטרתו שלו היא להיות אפקטיבי אך "לא להופיע כל יום בעתונות". כן ציין כי למרות המתח הבטחוני, צמח המשק הישראלי יותר ממשקים באירופה.

פישר הופיע אתמול (ג) בפני ועדת הכספים והתווה בפניה את עיקרי מדיניותו כנגיד בנק ישראל.
כתבתנו רותי אברהם מוסרת כי פישר הדגיש את המשקל שיתן בנק ישראל לסיוע בפתרון בעיות עוני רווחה וסעד וגם מתח ביקורת על המתח השורר בין בנק ישראל לבין הממשלה שלדבריו "אינו עוזר לאף אחד". "יש בעיות חברתיות שצריך לטפל בהם ובנק ישראל יבוא עם הצעות שמתייחסות לתחום זה. כבר התחלנו בכך. אבל אני לא רוצה להביא תכניות שבנק ישראל יגיד א' והממשלה תגיד ב'. כיועץ כלכלי לממשלה אני צריך להיות זהיר. לשאול איך להביא את העצות... ננסה להשפיע על הממשלה בעצה משום שלנגד עיני השאלה היא איך להיות אפקטיביים אך לא להיות כל יום בעתונים".

פישר אמר עוד כי באופן תיאורטי ניתן להקטין פערים חברתיים ללא צמיחה אך זה יעזור לשנה שנתיים, ויחד עם זאת "צמיחה אינה הדבר היחידי, וצריך לשים לב לצדק ולרווחה לטובת המשק, שיוכל לצמוח".

בנק ישראל אינו יכול להשפיע על "תהליך השלום", אמר פישר אך הוסיף כי למרות המתח הבטחוני שבו שרוי המשק הישראלי, הוא הצליח לצמוח יותר גבוה ממשקים באירופה. "לכן נמליץ להמשיך את המדיניות כבעבר", אמר.

פישר סירב להתייחס לפרשת הסוס הטרויאני בתחום העסקי, אך ציין כי פרשה זו "לא תשפיע טובה בעתיד".

