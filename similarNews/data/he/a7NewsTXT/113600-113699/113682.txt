

החברה למשק ולכלכלה תמשיך במפעל השאלת הספרים שלה לתלמידים, מפעל שזכה לשבחיו של מבקר המדינה לשעבר השופט אליעזר גולדברג.

יו"ר החברה למשק וכלכלה של השלטון המקומי, שאול מזרחי, ומנכ"ל החברה, ששי שילה, הודיעו לשרת החינוך, לימור לבנת, כי החברה למשק וכלכלה תמשיך להפעיל את מפעל השאלת ספרי הלימוד עבור משרד החינוך גם בשנת הלימודים הקרובה.

פרויקט השאלת ספרי הלימוד של משרד החינוך, פועל באמצעות החברה לפיתוח משאבי אנוש, שהיא חברה בת החברה למשק וכלכלה של השלטון המקומי, מזה שנתיים ובשנתו השנייה הקיף למעלה מ-200 אלף תלמידים בכ-800 בתי ספר ברחבי המדינה. תלמידי ביה"ס שמשתתפים במפעל זה, מקבלים בתחילת שנת הלימודים את כל ספרי הלימוד שהיו נחוצים להם בתחילת שנת הלימודים, ומשיבים אותם בתום השנה. תמורת שירות זה משלמים הורי התלמידים אגרה שנתית בסך 240 שקלים בלבד.

יצויין כי מבקר המדינה, אשר בדק את הפרויקט, שיבח את הפעלתו ומצא כי שיעור ההנחה על ספרים שנרכשו באמצעות החברה למשק וכלכלה הוא 20%-25%. לפיכך, בתי הספר המשתתפים במפעל זה מאפשרים להורי התלמידים חסכון כספי משמעותי של מאות שקלים למשפחה.

מנכ"ל החברה למשק וכלכלה, ששי שילה, צופה כי לאור הצלחת המפעל בשנתיים האחרונות ימשיך הפרויקט לצמוח ובשנת הלימודים הקרובה ייהנו למעלה מ-300 אלף תלמידים מספרי לימוד מוזלים במיוחד. שילה אומר כי הכרזת שרת החינוך, לימור לבנת, על הפרויקט כ"מפעל ארצי להשאלת ספרי לימוד", סייעה מאוד לפרויקט ותביא להנחלתו בכל שכבות הציבור.

לדבריו, בשנתיים הראשונות ניתן עיקר הדגש על הרקע החברתי-כלכלי של התלמידים, תוך התמקדות בבתי ספר יסודיים וחטיבות ביניים, שבהם לומדים ילדים מששת העשירונים הנמוכים. "לאור ההצלחה ולאור החיסכון הרב להורים נעשה כל מאמץ כדי להרחיב את הפרויקט לכל שכבות הציבור ולכלל בתי הספר", אומר שילה. "היופי במפעל הזה הוא בפשטותו. ההורים משלמים אגרה לביה"ס, חוסכים מאות שקלים והתלמיד מקבל את חבילת הספרים המלאה בלי תור ובלי מאמץ".

