

"יש צורך בתגמול מתאים כדי שאנשים יכנסו לחינוך ונוכל לשפר את חינוך ילדי ישראל", כך אמר יו"ר ארגון המורים הדתיים, גד דיעי, והוסיף כי הוא מאמין שבמהלך השבועיים הקרובים תושג הסכמה לגבי פיטורי המורים.


"המלחמה שלנו היא כפולה על החינוך ועל המחנך, אנו נמצאים במערכה שהופכים אותנו בה לעבדים, דו"ח דברת מגדיל את אחוז היקף העבודה של המורים בשישים אחוזים, ולא מתגמל אותם כמעט, דבר שלא משאיר לנו ברירה אלא לצאת למלחמה, ואם לא נגיע להסדר בנושאים הללו עד ה-31 באוגוסט, לא תיפתח שנת הלימודים", כך מבהיר היום (שלישי) גד דיעי, יו"ר ארגון המורים הדתיים וממלא מקום מזכ"ל הסתדרות המורים.

לאחרונה עתרו ארגוני המורים לבית הדין הארצי לעבודה כדי שיבטל את פיטוריהם המיועדים של 4500 המורים. אך אתמול פסק בית הדין שפטורי מורים בגלל סיבות של חוסר תקציב הם מוצדקים, אולם עיכב את משלוח מכתבי הפיטורים בשבועיים עד שמשרד החינוך יגיע להסכמה עם ארגוני המורים.

בראיון ליומן הצהרים של ערוץ 7 אמר דיעי שארגוני המורים מרוצים מעיכוב של משלוח מכתבי הפיטורים: "אנו מסכימים עם משרד החינוך שצריך לבצע ייעול במשרד החינוך, אולם אנו חלוקים עמם בצורת הפיטורים, אנו דורשים במקום פיטורים משפילים הסדרים של פרישה מכובדת מתקציבים שקיבל משרד החינוך לשם כך מהאוצר, ואכן הגענו עד כה להסדרי פרישה של כ- 3500 מורים, והמחלוקת בינינו לבין משרד החינוך היום היא על כ-800 עד 1000 מורים. אני מאמין שבמהלך השבועיים הקרובים נגיע להסכמה לגבי כל המורים".

"נקודת מחלוקת נוספת בינינו הוא דו"ח דברת, שמשרד החינוך נמסה בכוח ליישמו ולהכניס את המורים לסטטוס של עבדים. לכך אנו בשום אופן לא נסכים, ואם עד ל-31 באוגוסט לא תהיה הסכמה, לא נפתח את שנת הלימודים, אם מוסיפים שישים אחוז של שעות לימוד למורה, המורים צריכים לקבל תגמול מתאים כדי שאנשים יכנסו לתחום החינוך ובכך נוכל לשפר את חינוכם של ילדי ישראל".

