

היום הוכרז ברחבי הארץ "יום ללא עישון". יום זה הוקדש למאמצי הסברה בנושא הסכנות הכרוכות בעישון.

בראיון ליומן הצהריים של ערוץ 7 הסבירה נאווה ענבר דוברת האגודה למלחמה בסרטן, מהם המטרות שהציבה האגודה ליום זה: "אנו מעלים לסדר היום גם את נזקי העישון את המלחמה בעישון, ומה אנו יכולים לעשות כדי להגן על עצמנו מעישון פסיבי". לדבריה, בקמפיינים המתנהלים בבתי הספר ובתיכונים, יש ביום זה סימן דרך מסוים. "אנשים אומרים לעצמם, אנו רוצים להפסיק לעשן אך דוחים זאת מיום ליום, היום זה זמן שאדם יכול להגיד לעצמו, היום אני מפסיק!"

בתשובה לשאלת כתבנו יגאל שוק על מצב העישון היום בישראל, השיבה ענבר כי 24 אחוזים מהישראלים מגיל 18 ומעלה מעשנים:"בכך יש ירידה לעומת השנים האחרונות אך עדיין יש לנו במה להשתפר, וביחס למצב המעשנים במדינות אחרות בעולם, מדינת ישראל נמצאת פחות או יותר באמצע".

ענבר גם הוסיפה שהאגודה נלחמת כנגד תופעת העישון הפסיבי, שרופאים מזהירים שהפגיעה הבריאותית שגורם משפיעה לשנים רבות, בניסיון להעביר תיקונים בחוק איסור עישון במקומות צבורים שלא נאכף כל כך היום. התיקונים יכללו הגדלת גובה הקנס, והטלתו גם על בעל העסק שלא אוכף את החוק ולא רק על המעשן כפי שקבוע היום בחוק, דוגמא להצלחת אכיפת חוקים הקשורים בעישון נתנה ענבר מחוק איסור מכירת סיגריות לנערים שגילם פחות מ   18: "בעזרת החוק אנו מונעים מצב שנערים מתחילים לעשן לפני 18, ובכך מקטינים את הסיכוי שיתחילו לעשן בגיל מבוגר יותר. גם גובה הקנס שהוא 13,000  מהווה גורם משמעותי שמרתיע את המוכרים".
