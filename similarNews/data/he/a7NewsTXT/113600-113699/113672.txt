

האגודה לזכויות האזרח, קו לעובד ומוקד סיוע לעובדים זרים עתרו לבג"ץ נגד משרד התמ"ת ותבעו לשלול היתרים להעסקת עובדים זרים ממעסיקים הפוגעים בזכויות עובדיהם.

האגודה טוענת כי משרד התמ"ת אינו משתמש בסמכותו לבטל היתרי העסקה ובכך מעודד למעשה את ניצולם של העובדים הזרים.

בעתירה דורשת האגודה לזכויות האזרח משר התעשייה, המסחר והתעסוקה והממונה על יחידת הסמך לעובדים זרים במשרדו, להפעיל כדבר שבשגרה את סמכותם לשלול היתרי העסקה של עובדים זרים ממעסיקים, שנמצא כי הפרו את זכויותיהם של הזרים, המועסקים על ידם.

העותרים דורשים כי נוהל ביטול היתרים החל היום ישונה כך שבמקום ההנחיה לבטל היתרים במקרים חמורים וחריגים בלבד תופיע הנחיה, כי הפרה של זכויות ע"פ דין של עובדים זרים תגרור ככלל ביטול ההיתר, בכפוף להליך ראוי והוגן.

העתירה מסתמכת על הסעיף לחוק עובדים זרים המסמיך את משרד התמ"ת לשלול היתרים להעסקת זרים, במקרים שכאלה, היינו כאשר נמצא, שהמעסיקים הפרו את זכויות עובדיהם. עם זאת אומרים באגודה כי "בפועל, סמכות זו כמעט ואינה מופעלת, גם כאשר מתגלות הפרות מובהקות של חוקי המגן ושל זכויות היסוד של העובדים הזרים. זאת למרות שמדובר באמצעי אכיפה אפקטיבי ביותר העומד לרשות המדינה במלחמתה כנגד מעסיקים עברינים".
(ש)
