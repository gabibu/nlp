

הבוקר נכנס לתוקפו סעיף ההפרשות לפנסיה בהסכם בין ההסתדרות לחברות כח האדם. על-פי ההסכם, שקיבל צו הרחבה, יתחילו חברות כח-אדם להפריש כספים לקרנות פנסיה של עובדים במגזר העסקי המועוסקים יותר מ- 9 חודשים.

החל מהבוקר (ד') חלה חובה על חברות כח-האדם במגזר העסקי להפריש כספים לקרנות הפנסיה של עובדים שעבדו יותר מ-9 חודשים.

זאת ע"פ ההסכם הקיבוצי הכללי שנחתם בפברואר 2004 בין ההסתדרות לבין ארגון חברות לאספקת משאבי אנוש בישראל והאיגוד הארצי של החברות למשאבי אנוש שליד איגוד לשכות המסחר. הסכם זה מסדיר את תנאי העבודה והשכר של העובדים המועסקים ע"י חברות כ"א במגזר העסקי.

על-פי ההסכם יבוטחו עובדי חברות כוח האדם בקרן פנסיה מקיפה ומצטברת, וזאת בתום 9 חודשי עבודה בחברת כ"א או במקום עבודה אחר או אצל מעסיק בפועל. ההסכם חל גם על עובד המועסק ע"י חברה, אצל מעסיק בפועל שחל עליו הסכם המחייב אותו לבטח את עובדיו בקרן פנסיה לאחר תקופה העולה על תשעה חודשים. כך שגם עובד זה יבוטח בקרן פנסיה בחלוף תשעה חודשי עבודה אצל אותו מעסיק בפועל.

עוד קובע ההסכם כי עובד אשר במועד תחילת עבודתו בפועל בחברה היה מבוטח בביטוח פנסיוני, יבוטח ע"י החברה באותו ביטוח לאחר שלושה חודשי עבודה או לאחר שלושה חודשים בהם לא שולמו בגין העובד דמי ביטוח, לפי התקופה הקצרה מבין השתיים.
(ש)
