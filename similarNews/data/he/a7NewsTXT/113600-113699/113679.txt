

המשטרה הזמינה מדים עם שמות השוטרים מודפסים עליהם, כך דיווח המפכ"ל משה קראדי לחברי וועדת החוץ והבטחון והבהיר: קיים חוסר בשוטרות וייתכנו מקרים בהם גברים יפנו נשים.

המשטרה תקצה 1,200 שוטרים להתמודדות עם חוסמי הכבישים בעת ביצוע ההנתקות, כך דיווח מפכ"ל המשטרה , רב ניצב משה קראדי בוועדת החוץ והבטחון של הכנסת, בישיבה שבה השתתף גם השר לבטחון פנים גדעון עזרא. כך מדווח כתבנו בכנסת אריאל כהנא.

קראדי מסר כי המשטרה מתכוונת להפנות כ-6,500 שוטרים למשימת הפינוי המרכזית השוטרים שיוצבו במעגלים הראשונים. 1200 שוטרים נוספים אמורים להתמודד עם ההתנגדות העממית לפינוי, ובכלל זה חסימות הכבישים, בכל רחבי הארץ. על יתר השוטרים, כעשרת אלפים במספר, ייפול נטל ההתמודדות עם המשימות השוטפות של המשטרה. קראדי אישר שיש מחסור בשוטרות מפנות.

מדבריו עלה כי יהיו מקרים שבהם שוטרים גברים יפנו נשים. בנוסף, יעביר צה"ל לרשות המשטרה חיילות שיבצעו את עבודת השוטרות החסרות.

קראדי הציג שורת תרחישים אותם צופה המשטרה לתקופת ההתנתקות וביניהם מאבק של מתנגדי ההתנתקות בכל רחבי המדינה. בשונה מהתבטאויותיו בעבר קראדי טען היום כי "משטרה תצליח להתמודד עם כל המשימות המוטלות עליה ויש לה מענה לכל התרחישים האפשריים". קראדי ועזרא אמרו כי המשטרה מפנה תשומת לב מיוחדת להר הבית מחשש לניסיונות פגיעה בו או להתפרצות המונית מצד יהודים.

בתשובה לשאלת ח"כ יחיאל חזן אודות שוטרים המפרים את החוק ואינם עונדים תגים אמר קראיד כי המשטרה הזמינה מדים ששמות השוטרים מודפסים עליהם.
