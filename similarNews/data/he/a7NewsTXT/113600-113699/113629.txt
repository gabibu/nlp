

אחרי ההנתקות תעמוד ישראל בפני מלחמת טרור. ת"א וירושלים יהיו במצבה של שדרות. פיגועים וטילים במרכז הארץ. זאת במידה וישראל לא תתחייב להמשך נסיגה ביו"ש, כך שב ומזהיר הרמטכ"ל היוצא, יעלון, בראיון פרידה.

את דבריו אומר יעלון לעיתון 'הארץ' בראיון שיפורסם במלואו ביום שישי הקרוב.

"אם אחרי ההתנתקות לא תהיה התחייבות ישראלית לעוד מהלך, תהיה התפרצות אלימה. פיגועים מכל הסוגים. ירי, מטענים, מתאבדים, מרגמות, קסאם". מזהיר רב אלוף משה יעלון, שהיום ישתחרר משירותו הצבאי ויעביר את שרביט הנהגת צה"ל למחליפו האלוף דן חלוץ.

"אם לא ניתן לפלשתינאים עוד ועוד ועוד, תהיה התפרצות אלימה. ההתפרצות הראשונה תבוא ביהודה ושומרון, מצבן של כפר סבא, תל אביב וירושלים יהיה כמצבה של שדרות. יש סבירות גבוהה למלחמת טרור שנייה".

יעלון קובע עוד כי "אבו מאזן לא ויתר על זכות השיבה. ולא זכות השיבה במובן הסמלי. זכות השיבה כתביעה למימוש. לחזור אל הבתים, לחזור אל הכפרים. משמעות הדבר היא שלא תהיה כאן מדינה יהודית".

"הקמתה של מדינה פלשתינית תוביל בשלב כלשהו למלחמה. מלחמה כזאת עלולה להיות מסוכנת לישראל", הוא מתריע. "מדינה כזאת תחתור תחת מדינת ישראל".
(ש)
