

בטקס חילופי רמטכ"לים הנערך כעת במשרד ראש הממשלה בירושלים מקבל האלוף דן חלוץ את שרביט הנהגת צה"ל מידי הרמטכ"ל היוצא רב אלוף משה יעלון. חלוץ, בן ה-57 הוא הרמטכ"ל ה-18 בתולדות צה"ל.

בדבריו הראשונים בטקס אמר רב אלוף דן חלוץ "בהכרת תודה, ביראת כבוד ובנחישות ניצב אני במעמד זה לקבלת הפיקוד על צבא ההגנה לישראל".

חלוץ הזכיר בפתח דבריו את האלוף עיזר ויצמן, מפקד חיל האויר בעבר, שנפטר לפני שבועות אחדים, "בימים אלה אני חש בחסרונו", אמר.

בהתייחסו לרמטכ"ל היוצא, רב אלוף משה יעלון הגדיר אותו חלוץ כאחד מאותם אנשי מעש שבזכותם קיימת המדינה. "תקצר היריעה מלתאר את כל תרומתך לצה"ל. גולת הכותרת הייתה הכנת צה"ל למלחמה בטרור הפלשתיני... בשם מפקדי צה"ל וחייליו אני מצדיע לך בהערכה ואומר לך תודה".

הרמטכ"ל חלוץ הזכיר את כל אותם לוחמים שנפלו ואינם עוד עמנו אך העניקו לצה"ל צו להמשיך ולאחוז את דלה של המדינה. כמו כן הזכיר את השבויים והנעדרים שצה"ל חב להם חוב מוסרי להשיבם לישראל ולחבק את משפחותיהם.

"הצלחתנו לספק בטחון למדינה היא הבסיס לקיומו של העם הזה. גם כשיתקיים חזון הנביא 'וגר זאב עם כבש ונמר עם גדי ירבץ', תצטרך המדינה את צה"ל כצבא חזק. נמשיך להיות שומרי החומה כי לא תמו אלה הרוצים לבקע אותה".

"עינינו יהיו קשובים לאיומים האורבים לנו מקרוב ומרחוק באוויר בים וביבשה", אמר הרמטכ"ל.

בהתייחסו לתכנית ההתנתקות אמר חלוץ כי הצבא יבצע את החלטת הממשלה והכנסת תוך רגישות למציאות המורכבת. עם זאת ביקש שלא להכניס את צה"ל לויכוח הפוליטי ושלא לאפשר סרבנות, אלה "אינם מקובלים", אמר.




רב אלוף דן חלוץ, בן 57, הרמטכ"ל ה-18 של צה"ל, התגייס לצה"ל בשנת 66'. התקבל למגמת הקרב של קורס טיס. שירת בטייסת 1. לחם במלחמת ההתשה. השתחרר מצה"ל כעבור חמש שנות שירות, אולם במלחמת יום כיפור שב לכס טייס הקרב והשתתף בלחימה בה הפיל שלושה מטוסי אויב ב-43 גיחות.

לפני ואחרי מלחמת יום הכיפורים למד באוניברסיטת תל אביב כלכלה. משהשלים תואר ראשון שב לשירות צבאי עד שנת 78', אז השתחרר בפעם השניה.

בתקופת מלחמת לבנון שב חלוץ לשירות צבאי, אז פיקד על טייסת פאנטום ו-16-F. ובמהלך שנות השמונים כיהן כראש היחידה המבצעית של פרוייקט ה'לביא' עד שזה הופסק בעקבות לחץ אמריקאי. לאחר מכן כיהן כמפקד בסיס חיל האוויר בעל חצור. לאחר מכן מונה לראש להק אוויר ואחר כך לראש מטה החיל. תפקידו הבא היה ראש אג"מ במטכ"ל.

חלוץ מונה למפקד חיל האוויר בראשית שנת 2000. בתפקיד זה כיהן עד חודש אפריל 04', אז מונה לסגן הרמטכ"ל. כמחליפו בפיקוד על חיל האוויר מונה האלוף שקדי. במהלך כהונתו עורר את חמתם של ארגוני השמאל הישראלי כשבחר לגבות את טייסי החיל בפעילותם נגד ראשי הטרור. דבריו לעיתון 'ארץ' ולפיהם התחושה בהטלת פצצה ממטוס היא מכה קלה בכנף הציבה אותו כמושא למתקפות חריפות שהביאו אותו עד כדי וועדת בדיקה, בה העיד והבהיר את כוונתו לחזק ולעודד את רוחם של הטייסים מול מתקפות ציבוריות חריפות בתקשורת הישראלית.

היום (ד') נכנס חלוץ לתפקיד הרמטכ"ל והפך לרמטכ"ל הראשון משורות חיל האוויר.
(ש)
