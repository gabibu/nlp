

בעקבות דרישה אמריקאית חד משמעית של ארצות הברית, תחתום מערכת הבטחון הישראלית על סיכום כתוב בו מתחייבת ישראל שלא לייצא ייצוא בטחוני ללא אישור אמריקאי ל"מדינות רגישות".

על הסיכום הכתוב תחתום ישראל בעקבות פרשת הפאלקון בין ישראל לסין, עיסקה שסוכלה על ידי הממשל האמריקאי. כזכור, ישראל ביקשה אז למכור לסינים מטוסי ביון פרי פיתוח ישראלי, אולם ארצות הברית שהגדירה את העסקה ככזו העשויה לסכן את בטחונה של ארצות הברית. כעיסקה, כאמור, סוכלה וישראל נאלצה לשלם לסינים סכום של כשלוש מאות מיליון דולרים פיצוי על הביטול.

כארבע שנים וחצי מאוחר יותר טענו האמריקאים כי ישראל משביחה בעבור הצבא הסיני מזל"טים שיוצרו על ידי ישראל ונמכרו לפני כעשור. את ההשבחה הזו רואה הממשל האמריקאי בחומרה וכמסכנת, גם היא, את הבטחון האמריקאי בעתיד.

בעקבות שתי הפרשיות, במהלך התקופה האחרונה הבהירה ארצות הברית לישראל כי אינה סומכת עוד על ההבנות בעל פה על פיהן לא תייצא ישראל ייצוא בטחוני העשוי לסכן את הבטחון האמריקאי, והממשל האמריקאי דורש חתימה ישראלית בכתב על מסמך מחייב את הבנה זו.

על פי המתפרסם היום ב'מעריב' צפויים נציגי מערכת הבטחון הישראלי לחתום על מסמך הקובע כי ישראל לא תייצא ייצוא בטחוני ללא אישור אמריקאי לקבוצת מדינות אותן מגדיר הממשל האמריקאי כמדינות רגישות.

בימים אלה מנוסח המסמך שיועבר לישראל וייחתם על ידי הנציגים הישראליים.
(ש)
