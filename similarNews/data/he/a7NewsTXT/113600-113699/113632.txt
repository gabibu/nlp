

שרת המשפטים, ציפי לבני, מציעה שת"פ ישראלי-פלשתיני בהרס המבנים בהתנתקות. ישראל תהרוס את הבתים ותשלם לרש"פ כדי שזו תפנה את ההריסות. השר מופז תומך בהצעה. בישיבת הממשלה ביום א' הדיון בסוגיה.

ביום ראשון הקרוב תדון הממשלה בשאלת גורל הבתים בישובים הצפויים להיעקר על פי תכנית ההתנתקות. בין ההצעות שיועלו לדיון תהיינה האפשרויות להריסת הבתים, השארתם למחנות שיטור פלשתיניים והצעות אחרות.

עד כה נשמעה התנגדות להרס הבתים בעיקר מצידו של המשנה לראש הממשלה שמעון פרס. זאת על מנת למנוע מה שהוגדר כתמונות בלתי מחמיאות לממשלת ישראל בעיתונות הבינלאומית. השר פרס העלה לפני ימים אחדים סוגיה נוספת והיא המחוייבות החוקתית-בינלאומית לפנות את ההריסות. עלותו של פינוי שכזה עשויה לעלות למדינה סכומי עתק שאינם כלולים בתקציב שייעדה המדינה לעקירת הישובים.

לעומת זאת נשמעה התנגדות חריפה מצידם של שרים אחדים להשארת המבנים, זאת על מנת למנוע ביזה וצילומי מחבלים על גגות הבתים והמבנים בישובים העקורים.

כעת מציעה שרת המשפטים ציפי לבני הצעה לפיה יבוצע הרס המבנים תוך תיאום ושיתוף פעולה עם הנהגת הרש"פ. על פי תכנית לבני מדינת ישראל תהרוס את המבנים בישובים העקורים ואילו הרשות הפלשתינית תהיה זו שתפנה את ההריסות תמורת תשלום שיסוכם בין ממשלת ישראל להנהגת הרש"פ, בתיווך אמריקאי. יצויין כי הצעתה זו של לבני זוכה לתמיכתו של שר הבטחון שאול מופז.

כאמור, ביום ראשון הקרוב תועלה בישיבת הממשלה הצעה זו כמו גם הצעות אחרות. השרים צפויים להכריע בשאלה.
(ש)
