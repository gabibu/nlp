

השופט בדימוס אורי שטרוזמן תוקף את שופטי בג"ץ והכרעותיהם האחרונות. לדברי שטרוזמן שיקולי השופטים מונעים מרצונם לסייע לראש הממשלה לקדם את תכניתו המדינית.

את דבריו אמר שופט בית המשפט המחוזי בדימוס, אורי שטרוזמן, בכנס חברי כנסת ומשפטנים שעסק בגבולות המחאה הציבורית והתקיים במשכן הכנסת.

שטרוזמן, המכהן כיום כנשיא בית הדין לערעורים של הליכוד, קבע כי שופטי בית המשפט העליון קיבלו עתירות בסוגיית פינוי פיצוי ומנגד דחו את העתירות שהוגשו להם בסוגיית האי היווני "כדי לסייע לראש הממשלה לקדם את תכניתו".

השופט בדימוס שטרוזמן הבהיר בנחרצות כי "יום יבוא ובית משפט אחר, המשוחרר מרצון להגן על מדיניות ראש הממשלה, ישפוט ויפסוק שחוק פינוי פיצוי לא התקבל כדין".

כאן המקום להזכיר את דבריו של השופט שטרוזמן שקבע כי "החקיקה שעברה בכנסת בנושא ההתנתקות איננה יכולה לעמוד על מכונה, שכן היא נחקקה שלא כהלכה. ביסוסה הוא על חברי כנסת ושרים שהפרו את מצע מפלגתם והבטחותיהם לבוחריהם, שפעילותם של הנבחרים היא בניגוד לרצון שולחיהם". שטרוזמן הוסיף אז ואמר ש"גם ההגונים שבאנשי השמאל מודים, בפה מלא או ברמז, בחוסר התקינות של החקיקה הנוכחית והחלטות הממשלה לנסיגה. אבל, הם מוסיפים ואומרים שכל עוד הממשלה והעומד בראשה מיישמים את תכנית הנסיגה לגבולות 1967, הם מרוצים מכך ולא יטענו נגד חוקיות החוק".
(ש)
