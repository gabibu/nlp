

נשיא אגוד לשכות המסחר אמר השבוע לשר התחבורה כי התנהלות מונופול אגד עלולה לחסל את ענף ההיסעים. זאת בעקבות ממצאים קשים על חברת אגד בדו"ח מבקר המדינה.

נשיא איגוד לשכות המסחר, אוריאל לין, פנה השבוע לשר התחבורה, מאיר שטרית, בדרישה לאסור על אגד להמשיך לסבסד את חברות הבנות של החברה, אגד תחבורה ציבורית בע"מ, אגד היסעים ושיגור בע"מ, אגד החזקות בע"מ, אגד נכסים 2000 בע"מ ואגד תיור ונופש בע"מ וכן לאסור על החברות הבנות להתחרות במגזר הפרטי באזורים בהם אין עילה לסבסוד ממשלתי.

הפניה הגיעה בעקבות פרסום מסמך של מבקר המדינה מה- 30 ביוני 2004 המעלה ממצאים כי חברת אגד פועלת בניגוד להסכמים עם הממשלה ובניגוד לחוק.

חברת אגד מקבלת מדי שנה סובסידיה מהממשלה, המאפשרת לה להפעיל קווי תחבורה במחיר מסובסד לציבור. בשנת 04', לדוגמא, הסתכם היקף הסובסידיה שקיבלה אגד מהממשלה בכ-900 מיליון , ובשנת 05' בהיקף של כ-1.1 מיליארד . במקביל, מפעילה אגד חברות בבעלותה העוסקות בנסיעות מיוחדות ובתיירות.

על פי ממצאי מבקר המדינה, מסבסדת אגד את חברות הבנות שלה מתוך האינטרס הברור לגלגל את הוצאותיהן על קופת אגד. כך מוכרות הוצאות החברות כהוצאתה של אגד, והממשלה מכסה את הוצאותיהן שנכללות בתשלום הסובסידיה. בנוסף, כיוון שהוצאותיה של אגד קובעות את מחירי התחבורה הציבורית, ככל שהוצאותיה גדלות, כך תעריפי הנסיעה שהיא גובה מהציבור מתייקרים בהתאם.

לדברי נשיא איגוד לשכות המסחר, אוריאל לין, פרט לזלזול של אגד בסדרי מנהל תקין והעמסת פעילות על גבו של ציבור משלם המיסים, פוגעת אגד באופן קשה בתחרות ובחופש העיסוק. "הפגיעה העיקרית היא בחברות ההיסעים הפרטיות כיוון שאין מדובר בתחרות חופשית אמיתית. חברות ההיסעים ניצבות מול חברת הענק, אגד, שממשיכה להזרים עוד ועוד כספים לחברות הבנות על חשבונו של הציבור", אמר.

לין התריע כי "אם מצב זה יימשך, בעתיד הלא רחוק הציבור יקבל שירותי תחבורה מספק מונופוליסטי אחד בניגוד למדיניות שאליה שואף משרד התחבורה". כמו כן, הדגיש כי יש להקים רשות לשירותים ציבוריים תחבורה, אשר תפקח על המשק, תפתח אותו לתחרות ותאפשר לחברות הפרטיות לפעול בתנאי שוק הוגנים.
