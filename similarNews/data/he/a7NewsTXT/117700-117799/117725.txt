

מערכת ערוץ 7 מעלה בפני הגולשים רשימת שאלות שזרמו אליה מאז פרסום פרשת בלון הגז ומטען הדמה שהוטמן לכאורה על ידי מתנגדי ההתנתקות בתחנה המרכזית בירושלים. ח"כ אריאל: לא שולל שמדובר בפעילות פרובוקטיבית.

רצף שאלות עולה מאז פורסם דבר הנחת מטען הדמה בתחנה המרכזית בירושלים. להלן מדגן מייצג:

1. כיצד לא קלטו מצלמות האבטחה את מניחי המטען ובלון הגז?

2. כיצד במקום הומה אדם כתחנה המרכזית ניתן היה להעביר בלון גז ומטען ללא זיהוי על ידי המאבטחים?

3. על פי הצילומים מדובר במיכל גז פלשתינאי בלתי תקני ואין כל סיכוי שמיכל כזה יעבור את בדיקות המאבטחים.

4. האם יתכן שאדם דתי יכתוב ויטמין נייר עם הצירוף 'ב"ה' בחדר שירותים?

5. מדוע עד עכשיו לא שמענו בכלי התקשורת קבוצת מרואיינים נעלמת כמו מנהל התחנה, מנכ"ל חברת האבטחה ואחרים שבד"כ נדרשים לשאלות על המחדל האבטחתי שאירע?

6. כיצד זה מיד עם גילוי המטען נמצאה סוללת מרואיינים שהתנדבו לגנות את האירוע בשידור חי?

7. מדוע עד כה לא שמענו על לכידת מבצעי האירועים החמורים האחרים כמו פיזור המסמרים ושפיכת השמן בכביש מס' 1 או האחראי לכתובת 'מוחמד חזיר' על המבנה במואסי ואירועים אחרים דומים.


בראיון ליומן הצהריים של ערוץ 7 אומר חבר הכנסת אורי אריאל, חבר וועדת החוץ והבטחון של הכנסת, כי הוא לא מוציא מכלל אפשרות שמדובר בפעילות פרובוקטיבית של גורמי שב"כ. "שוחחתי עם גורם בטחוני שקובע באופן נחרץ שלא ניתן להכניס כאלה דברים לתחנה המרכזית. שאלתי את נציג השב"כ והוא אמר לי שלא מדובר בעבודה שלהם ולא פרובוקציה. נציג השב"כ העלה חשד שהמבצעים הסתייעו בשיתוף פעולה של מישהו מתוך התחנה המרכזית והעניין נחקר".

באשר לאפשרות שאכן מדובר במתנגדי התנתקות כמבצעי המעשה אומר חבר הכנסת אריאל כי אם אכן יתברר שכך הם פני הדברים הרי שמדובר ב"טעות בלתי רגילה גם מבחינה יהודית וגם מבחינת הסיוע למאבק. זה רק פוגע במאבק".

לשאלת המראיין, עוזי ברוך, אומר חבר הכנסת אריאל כי "חסימות כבישים הם מעשה בגדר כללי המשחק הדמוקרטי נגד המהלך של גירוש היהודים. אם זה עלול להרחיק תומכים זה כבר שיקול של רווח והפסד, אבל עדיין בכללי המשחק. לעומת זאת משהו שנראה כמו דומה לפיגוע ההבדל גדול".

אריאל אומר שלטעמו, עם כל גבורת חייהם של התושבים בשומרון וברצועת עזה "אני לא חושב שניתן להסתמך רק על החזרה לשיגרה כמהלך שיביא לביטול הגירוש. לדעתי צריכה להיות תגובה חריפה יותר, לא פחות ממה שמתרחש במאבקים כלכליים".
(ש)
