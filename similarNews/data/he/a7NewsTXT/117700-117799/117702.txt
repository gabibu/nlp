

בשל קיצוץ בתקציב לא הוכשרו מחלצי מטיילים. המשטרה הורתה להשבית את יחידות החילוץ. המחלצים נקרעים: רוצים לחלץ אבל אם יקרה לנו משהו איש לא יבטח אותנו. לא נוכל לקחת את האחריות הזו. השבתה מסוכנת.

יחידות החילוץ הפועלות בהתנדבות לחילוץ מטיילים ברחבי הארץ, מושבתות.

חמי לייב, מיחידת חילוץ מגילות ים המלח, מבהיר בשיחה עם כתבת ערוץ 7, חגית רוטנברג, את מניעי השבתת יחידות החילוץ בתקופה בה רבים כל כך יוצאים לטייל ברחבי הארץ. היחידות בנויות ממתנדבים שהתמקצעו בתחום החילוץ ועד כה מי שנתן את המטריה ליחידות האלו היה מדור אק"מ במשטרה, אומר לייב. "כרגע קיבלנו הוראה מראש אק"מ להפסיק כל פעילות, כיוון שאיננו מתורגלים חודשים רבים. כתוצאה מכך המיומנות שלנו הולכת ויורדת. על מנת שהמשטרה תיתן לנו חסות צריך גוף שיכשיר אותנו ואת המתנדבים החדשים שמצטרפים. בשנתיים האחרונות לא הוכשרו מתנדבים חדשים. כיוון שכך קיבל ניצב משה מזרחי את ההחלטה על השבתתנו, ונכון עשה - הוא רוצה רק מחלצים מקצועיים. כעת אומרת המשטרה שאם אנו רוצים לחלץ זה על אחריותנו. אבל אז אם יקרה לנו משהו לא המשטרה ולא ביטוח לאומי יכסה אותנו, בכל זאת אנו בעלי משפחות, אולי לא נרצה לחלץ בתנאים כאלו. בסופו של דבר נצטרך לשלם מחיר עצמי יקר על החילוץ".

לייב מספר שבעבר "הצענו שכמו שעושים ביטוח נסיעות לחו"ל, גם בארץ יעשו ביטוח נסיעות כזה וכך לכסות את החילוץ. אבל כנראה החליטו שחיי אדם זה לא מספיק חשוב, ולכן לא מעבירים לנו מימון. אם מישהו ייפגע ויישאר משותק הוא יתבע אותי. אין שום מטריה שמכסה כעת את המחלצים. יווצר מצב שמישהו יפול וישלם בחייו, כי החליטו שלא מספיק לדאוג לביטוח ותקציבים. ביום ה' ישבנו כל יחידת חילוץ מגילות, ומפקד היחידה אמר שמצפונו יהיה לא שקט אם ישלח מישהו לחלץ. אנו קרועים - מצד אחד רוצים לחלץ ומצד שני צריכים לדאוג גם לעצמנו. נכון להיום אם מישהו ייתקע במדבר - המשטרה תצטרך לתת מענה. אחרי פעמיים שיוציאו את יחידה 669 של חיל האוויר יראו שזה עולה להם הרבה יותר. חבל שמישהו ישלם בחיי אדם בגלל חוסר תקציבים".

