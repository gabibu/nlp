

וועדת החוקה צפתה היום בסרטו הקשה של כתב ערוץ 7 טוביה לרנר החושף התעללות שוטרים במפגין המתנגד לעקירה. יו"ר הוועדה, מיכאל איתן דרש מסלול שיפוט מהיר לשוטרים מתעללים. ח"כ זאב: מדובר בפושעים במדים.

יו"ר וועדת החוקה חבר הכנסת מיכאל איתן הביע זעזוע מהעדויות על התנהגות השוטרים, הן בסרטו של לרנר והן בעדויות שבעל פה ממפגינים שנפגעו. איתן תקף את נציג המשטרה וקרא לעברו "שוטרים מכים ילדה בת 12. היא סיכנה אותם?"

את הדיון חתם חבר הכנסת איתן בכך שדרש מנציג המשטרה להגיש לו דו"ח בנושא בתוך יומיים "אתם מורחים את הזמן", אמר. איתן דורש שכשם שהוקם מסלול שיפוטי מהיר נגד מפגינים יהיה גם מסלול שיפוטי מהיר נגד שוטרים מכים.


אנו מביאים כאן חלק מכתבת עדותו של המפגין שהוכה ותועד על ידי כתב ערוץ 7 טביה לרנר וסיפורו היה אחד מאלה שזיעזעו היום את חברי הכנסת:

"הייתי בשטח החסימה ושמעתי את השוטרים לידי אומרים שרוצים לעצור אותי. פתאום הקיפו אותי 4 או 5 יס"מניקים ותפסו אותי, כל אחד עם התפקיד שלו. אחד חנק אותי, אחד כופף לי את הידיים, אחד הכניס את האצבעות שלו לאף שלי בחוזקה ומשך למעלה ולמטה, פעמיים. הרגשתי כאילו הוא מנסה לדחוף את האף שלי לתוך הגולגולת. זה כאב נורא. יס"מניק אחר דחף את האצבעות שלו לתוך עיני בחוזק. הם אזקו את ידי וגררו אותי לרכב משטרתי והובילו אותי לתחנת המשטרה. ביקשתי לקבל טיפול רפואי אבל הם לא נתנו לי. לאחר כשעתיים הם רצו שארחץ את פני עם מים, אבל אמרתי קודם אני רוצה שרופא יבדוק אותי.

היינו כמה עצורים ביחד ודיברנו. השוטרים אמרו לנו להפסיק לדבר. אמרתי להם 'אי אפשר לקחת את זכות הדיבור שלנו'. אחד השוטרים הסתכל עלי עם רצח בעיניים, ואמר, 'ככה אתה חושב?'. הוא הוביל אותי לחדר צדדי בתחנה שבו היו חבורה של שוטרים. כולם החלו להכות אותי. אגרופים לראש, בעיטות, הכל. באותו זמן אחד מהם אזק את הידיים שלי. הם הושיבו אותי בכסא, ידי היו אזוקים מאחור. אחד השוטרים התחיל לתת לי סטירות ואגרופים בפרצוף ובראש בכל כוחו. כמובן לא יכולתי להגן על עצמי. זה היה סבל נורא, כבר לא יכולתי להרגיש את המכות הנפרדות.

איני יכול להסביר את זה אבל לא שתקתי. כשהוא גמר להכות אותי אמרתי להם: 'אראה אותך במח"ש [המחלקה לחקירת שוטרים]'. כשהוא שמע זאת הוא המשיך להכות אותי עוד פעם ועוד פעם. הוא אפילו נגח בראשי עם ראשו.

לכתבה המקורית


בתום הדיון תקף ביומן הצהריים של ערוץ 7 חבר הכנסת ניסים זאב, חבר הוועדה שצפה בסרטון, את ראשי המשטרה וראשי המדינה שלדבריו "מתירים את דמם של המתיישבים".

"אם שוטר חושב שהוא יכול להוציא את התסכולים שלו על מפגין ולהתנהג באכזריות, להכות אותו כשהוא כפות ולחבוט את ראשו בקרקע, זה מראה על דרך, על שיטה לדכא את מפגיני הימין ואת כל מי שחושב אחרת מראש הממשלה... ואם השוטר היה בלחץ אז מה? הוא יהרוג מפגין בגלל שהוא לחוץ? אם הוא נכנס ללחץ, אז שלא יתפקד כשוטר".

לדברי ח"כ זאב, ההתנהגות הברוטלית והמזעזעת של השוטרים בשטח מתחילה הרבה למעלה מהם, כבר מראש הממשלה ושר הביטחון, דרך הרמטכ"ל וקצינים בכירים בצבא, שלא מחמיצים שום הזדמנות להשתלח במתנחלים בקריאות שונות ומשונות ובדברי בלע ושטנה כאילו הם, אנשי ארץ ישראל, ברברים ופורעי חוק והאויבים הגדולים ביותר של העם בישראל.

"אם מח"ש בכל זאת יחליט לטפל בשוטרים האלה, אז במה הוא יטפל? החולי מתחיל מהראש ועד הזנב". אומר זאב. "השוטר מסמל עבור העם את הוצאת הצדק לאור, וכאן יש, ואני אומר את זה באופן הבוטה ביותר, פושעים במדים. פשוט כך".


יו"ר הועדה, ח"כ מיכאל איתן התייחס בין השאר לסוגיית הפעלת סוכני שב"כ בקרב הימין ואמר ש"אין ויכוח שהשב"כ רשאי לגייס סוכנים. החשש הוא שהסוכנים הללו, מאחר ויש להם חסינות, ישתמשו בסמכויותיהם שלא כהלכה. התוצאה שיכולה להיות היא שבמקום למנוע פשעים הם ייצרו פרובוקציות והתוצאה תהיה הפוכה מהמתכוון".

(ש)
