

תקנות חדשות לחינוך מיוחד שהתקבלו השבוע בכנסת קובעות שניתן יהיה לשבץ ילד למסגרת חינוך מיוחד ללא צורך בוועדת השמה. כמו כן, יוקמו ברשויות המקומיות מוקדי מידע בנוגע לזכויות הילדים בעלי הצרכים המיוחדים.

על פי תקנות חדשות לחינוך מיוחד אשר אושרו השבוע בכנסת יוכלו הורים לילדים בעלי לקויות קשות לרושמם ישירות למסגרות החינוך המיוחד ללא צורך בהליך של ועדת השמה. זאת, על סמך בקשה הנתמכת בחוות דעת בכתב של אנשי מקצוע מתאימים, בדבר לקותו הקשה של הילד המחייבת את השמתו במסגרות חינוך מיוחד וחוסר היכולת לשלבו במסגרות החינוך הרגיל. בקשה שכזו, לצורך רישום ללא ועדת השמה, יוכלו להגיש שני ההורים יחדיו או האפוטרופוס של הילד.

יש לציין כי על פי החוק, יש להביא את עניינו של כל ילד הלומד במסגרות החינוך המיוחד לדיון חוזר בועדת השמה, בכל 3 שנים.

כמו כן, קובעות התקנות החדשות כי מוקדי מידע ברשויות המקומיות ימסרו מידע להורים באשר לזכויותיו של ילד בעל צרכים מיוחדים במסגרות החינוך המיוחד או במסגרת השילוב, ועל אפשרויות הקליטה במסגרות אלה.
