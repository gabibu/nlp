

מכון התקנים הישראלי מוציא לאור תקנים חדשים לבטיחות ילדים. ביניהם, תקן לצבעי ידיים ולנדנדות ביתיות. שני התקנים מבוססים בעיקר על סדרת התקנים האירופאית 71 EN.

בימים אלה נמצאים בביקורת ציבורית שני תקנים חדשים שעוסקים בבטיחות ילדים. כתב INN איציק וולף מדווח כי התקן הראשון עוסק בצבעי אצבעות ומטפל בבדיקת כל הצבעים איתם באים הילדים במגע במיוחד בגני הילדים כגון: צבעי גואש, צבעי מים ועוד. התקן בודק את רעילות המוצרים תוך ווידוא כי המוצר לא מכיל מתכות כבדות כגון: עופרת, קדמיום, כספית, בריום ועוד העלולים לפגוע במערכת העצבים, כליות ומערכות פנימיות נוספות בגוף ולגרום לנזק מצטבר לטווח הארוך.

התקן השני מטפל בכל אותם מתקני המשחקים הביתיים כגון מגלשות, סוסי רכיבה, נדנדות המהווים סכנה לנפילות, הילכדות ידיים וראש ועוד. התקן יבדוק את יציבות המתקנים, האם המרווחים תקניים, מה רמת העמידות שלהם במשקל, הימצאות מעקות בטיחות ועוד.

" מדי שנה נפסלים כ-5% מכלל משלוחי היבוא של צבעי הידיים לילדים ושל מתקנים המשחקים הביתיים. אנו רוצים לוודא כי ילדינו יהיו מוגנים ובטוחים כל העת. בטיחות ילדינו נמצאת תמיד בראש סדר העדיפויות שלנו והתקנים החדשים יסייעו במניעת פגיעות מיותרות בילדים", אמרה זיוה פתיר, מנכ"ל מכון התקנים הישראלי.
