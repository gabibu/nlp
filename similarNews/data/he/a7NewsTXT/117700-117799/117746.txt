

ענקית התקשורת דויטשה טלקום חתמה על הסכם מחקר עם אוניברסיטת בן-גוריון ותשקיע 4 מיליון דולר בתחום מחקר ופיתוח אבטחת מחשבים ורשתות תקשורת.

ענקית התקשורת, דויטשה טלקום, חתמה על הסכם מחקר עם אוניברסיטת בן-גוריון בנגב, בהיקף של 4 מיליון דולר בתחום אבטחת מחשבים ורשתות תקשורת. ההסכם נחתם בין דויטשה טלקום לבין חברת היישום של האוניברסיטה 'ב.ג. נגב טכנולוגיות'.

דויטשה טלקום הינה אחת מהחברות המובילות בעולם בתחום הטלקומוניקציה. החברה מציעה ללקוחותיה מגוון רחב של שירותי תקשורת מורכבים תחת קורת גג אחת. החברה מספקת מגוון רחב של מידע טכנולוגי ושירותי טלקומוניקציה למיליוני משתמשים פרטיים ומוסדיים ברחבי העולם - החל מתקשורת אלחוטית, אינטרנט ורשתות תקשורת ממוקדות וכלה ברשתות תקשורת מורכבות ומתן פתרונות טכנולוגיים בתחום הטלקומוניקציה.

ראש התכנית להנדסת תוכנה וחבר המחלקה להנדסת מערכות-מידע באוניברסיטת בן-גוריון, ד"ר יובל אלוביץ', הנחשב למומחה בינלאומי בתחום אבטחת מחשבים ורשתות תקשורת, יוביל את קבוצת המחקר שתפתח פתרונות אבטחה חדשניות עבור חברת דויטשה טלקום, אשר יאפשרו לה להתמודד עם האתגרים הנוכחיים והעתידיים בעולם התקשורת.

נשיא האוניברסיטה, פרופ' אבישי ברוורמן, ציין כי הסכם זה הוא תוצאה ישירה של מחויבות האוניברסיטה להוביל מחקר יישומי מתקדם ולהביא את תעשיות ההיי-טק לנגב. "אני גאה בחוקרים המצויינים שלנו, אשר הרשימו את חברת דויטשה טלקום בעבודתם הייחודית", אמר ברוורמן.

במעמד החתימה על ההסכם השתתפו סגן בכיר לנשיא דויטשה טלקום, הנס אלברט אוקס, סגן נשיא החברה לניהול חדשנות, רלף באומן, וההנהלה הבכירה של האוניברסיטה:, הנשיא, פרופ' ברוורמן, סגן הנשיא למחקר ופיתוח, פרופ' מוטי הרשקוביץ ומנכ"ל 'ב.ג.נגב טכנולגיות', נטע כהן.
