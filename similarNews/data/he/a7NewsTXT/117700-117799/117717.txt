

מפקחי רשות העתיקות לכדו שלושה חברי חולייה המבוקשת מזה כחמש שנים ע"י היחידה למניעת שוד עתיקות. שלושה חשודים נוספים הצליחו להימלט לאחר שנאבקו במפקחים.


חברי החוליה, תושבי הכפר בית אולה שבשומרון, נתפסו בסוף השבוע לאחר שניהלו מאבק פיסי עם מפקחי רשות העתיקות. ברשותם נמצאו כלי חפירה רבים ומכשיר משוכלל לגילוי מתכות. בחקירתם הודו בעבירות על חוק העתיקות. בית משפט השלום בירושלים קבע את מעצרם עד תום ההליכים.

מפקחי היחידה למניעת שוד עתיקות לכדו את השלושה בעת שביצעו חפירות בלתי חוקיות באתר עתיקות הסמוך לשדות מיכה אשר בשפלת יהודה. במעשיהם גרמו החשודים לנזק בלתי הפיך לשרידי מבנים המתוארכים לתקופות ההלניסטית, רומית וביזאנטית.

מנהל היחידה למניעת שוד עתיקות, אמיר גנור, מסר כי העבריינים גורמים לנזקים כבדים למורשת העבר של מדינת ישראל.

ברשות העתיקות מזכירים כי בשבוע שעבר גזר בית משפט השלום בירושלים שנת מאסר בפועל על שלושה עבריינים אחרים בגין עבירות דומות.

