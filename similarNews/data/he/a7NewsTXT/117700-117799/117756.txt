

ראש עיריית יבנה, צבי גוב-ארי, חתם השבוע על אמנה מיוחדת הקוראת לממשלת ישראל לאמץ וליישם את התכנית הלאומית למאבק בתאונות הדרכים ביוזמת עמותת "אור ירוק".

במהלך יולי תוגש התכנית הלאומית לשולחן ממשלת ישראל על מנת שתאשר ותאמץ את המלצות התכנית הלאומית שתציל חיי אזרחים רבים במדינת ישראל. עמותת 'אור ירוק' פתחה במסע ברחבי ישראל במהלכו מצטרפים ראשי ערים מכל רחבי הארץ וקוראים לממשלת ישראל ולראש הממשלה לאמץ וליישם את התוכנית הלאומית למאבק בתאונות הדרכים.

עד כה חתמו כמיליון ומאתיים אלף מאזרחי ישראל על העצומה הגדולה ביותר בתולדות מדינת ישראל. העצומה קוראת לממשלה להצביע בעד התוכנית הלאומית למאבק בתאונות הדרכים. חתימות ראשי הערים יוגשו לראש הממשלה ע"י נציגי 'אור ירוק'.

צבי גוב-ארי, ראש העיר אמר השבוע כי "המאבק בקטל בדרכים הוא הכרח של כולנו לכן הצבנו אותו בסדר עדיפות ראוי. כל הרוג ופצוע הם עולם ומלואו ויש לעשות הכל על מנת להקטין את הנגע הגורם להרס משפחות שלמות. מניעת התאונות ע"י שינוי תרבות הנהיגה ושינוי התנהגותי ראוי שיהיה נחלת הכלל והדרך עוד ארוכה. יש לעשות כל שנדרש על מנת למזער את התאונות והדבר בידי כולנו".
