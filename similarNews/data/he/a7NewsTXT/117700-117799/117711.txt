

בתום דיון שהתקיים אתמול בוועדה לביקורת המדינה הועברה בקשה למבקר המדינה לבדוק חשד לניגוד אינטרסים בהחלטת ראש הממשלה לבטל ההצעה לחלוקת מניותיו של בנק לאומי שמחק בעבר חוב של 350,000 שקלים למשפחת שרון.

מחיקת הסכום התרחשה במהלך שנות התשעים בעקבות בקשת שרון. מדובר בחוב של חברת 'חוות השקמים'. יצויין כי על פי פרסומים ראשונים מחק בנק לאומי למשפחת שרון חוב של שש מאות אלף שקלים, אולם כעת קובעים בבנק לאומי כי מדובר בסכום של לא יותר מ-350,000 שקלים.

נזכיר כי ראשיתו של הפרסום בחשד שהעלה העיתון דה-מרקר ולפיו קיים קשר בין מחיקת חובותיה של משפחת שרון בבנק לאומי לבין החלטתו של שרון שלא לקבל את הצעתו של שר האוצר להעניק את מניותיו של בנק לאומי לציבור הרחב. תהיה זו של כתב דה-מרקר, כפי שהוצגה בעיתון, הועלתה גם במהלך הדיונים בוועדה לביקורת המדינה.

מול החשדות למחיקת חוב בלתי מקובל טען מנכ"ל הבנק, אבי זלדמן, בפני חברי הוועדה שההחוב נמחק למשפחת שרון כחלק ממדיניות הבנק בעקבות מסכת ערעורים על גובה הריבית שגבה הבנק מלקוחותיו. מדבריו של מנכ"ל הבנק עלה שאת המשא ומתן בין משפחת שרון לבין בנק לאומי לצורך מחיקת החוב ניהל עורך הדין דב וייסגלס יחד עם בנו של ראש הממשלה, גלעד שרון. זלדמן טען שלא הופעל על הנהלת הבנק כל לחץ מצידה של משפחת שרון. בדבריו אמר עוד שהבקשה הראשונית של המשפחה היתה למחוק חוב של שני מיליון שקלים אולם בתום מו"מ ארוך אושרה מחיקה של 350,000 שקלים בלבד.

בשיחה עם כתבנו שמעון כהן אומריושב ראש הוועדה לביקורת המדינה חבר הכנסת יורי שטרן, כי הועברה בקשה למפקח על הבנקים על מנת שזה יבדוק את כשרות מחיקת החוב. "נראה לי שגרסתו של מנכ"ל הבנק אמינה, אבל היא זקוקה לבדיקה של המפקח". לבד מהדרישה ממפקח על הבנקים העביר שטרן בקשה למבקר המדינה, השופט בדימוס מיכה לינדנשטראוס, לבחון את החשד לניגוד אינטרסים בהחלטת שרון שלא לחלק את מניות בנק לאומי שכאמור, בעבר מחק מחובה של משפחתו. "במקביל לבקשה ממבקר המדינה העברתי בקשה ליועץ המשפטי לממשלה כדי שגם הוא יבחן את החשד", אומר שטרן.

(ש)
