

הרבנים הראשיים של ישראל, הרב עמאר והרב מצגר, נפגשו אתמול עם האפיפיור ברומא וקראו לו לגנות את הרס בתי הכנסת בחבל עזה. הרב מצגר: מלחמת העולם השנייה התחילה עם שריפת בתי הכנסת.

הרבנים הראשיים לישראל, שלמה עמאר ויונה מצגר, נפגשו עם האפיפיור בנדיקטוס ה-16 באיטליה בבית הקיט שלו בפאתי הבירה האיטלקית, רומא.

"נושא מרכזי שעלה על ידנו הוא בקשתנו שיקרא נגד שריפת בתי הכנסת והטרור המשתולל באזורנו והסברנו שהטרור הוא סרטן", אמר הרב הראשי לישראל, יונה מצגר בראיון לערוץ 7. "כשם שבמלחמת העולם השנייה התחילו בשריפת בתי כנסת וסיימו בשריפת גופות של יהודים, כך גם כאן אנחנו רואים סכנה גדולה, כמו סרטן שיתפשט לאחר מכן במקומות הקדושים לכל הדתות ברחבי תבל ואסור לשתוק על כך", אמר.

לדברי הרב מצגר, האפיפיור נענה לקריאה לצאת נגד שריפת בתי הכנסת. "הוא הביע את הסכמתו בעניין", אמר והדגיש כי הוא עדיין לא יודע מה יעשה האפיפיור אך מקווה שאכן הוא יצא נגד השריפה.

עוד סיפר הרב כי נושא שיחה נוסף בשיחתו עם האפיפיור היה האנטישמיות הגואה. "לא חלמנו שאחרי מלחמת העולם השניה ואחרי קריאות כל כך מרובות של מנהיגים נגד אנטישמיות ובכל זאת היא גואה. לכן אנו מצפים ממנהיגות דתית בסדר גודל כמו שלו לקרוא יחד נגד האנטישמיות".

בתשובה לשאלה האם יחסו של האפיפיור היה חם בעקבות ביצוע גירוש היהודים מחבל עזה ומצפון השומרון ענה הרב הראשי כי אינו יודע אם היה שינוי ביחסו של האפיפיור אך ציין כי הוא ידוע ביחסו החם ליהודים עוד מן העבר.

להאזנה לראיון

אתר האינטרנט של העיתון האיטלקי "קוריירה דלה סרה" דיווח כי הרבנים הראשיים לישראל הזמינו את האפיפיור לבקר בירושלים אולם לא נקבע תאריך לביקור.
