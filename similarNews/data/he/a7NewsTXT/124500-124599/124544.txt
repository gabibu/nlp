

שגריר בריטניה בישראל אומר כי נאסר עליו להזהיר את האלוף במיל. אלמוג מהזימון לחקירה ולמעצר שהמתינו לו בבריטניה. בתוך כך מתברר כי גם רב אלוף משה יעלון העדיף לבטל טיסה ללונדון מחשש למעצר.

במשרד החוץ התברר כי משרד החוץ הבריטי, ובתוך כך שגריר בריטניה בישראל, ידעו על התלונה שהגיש העורך הדין הישראלי נגד אלמוג, ועל הזימון שלו למעצר ולחקירה, אולם משרד החוץ הבריטי הורה לשגריר, סיימון מקדונלד, שלא להזהיר את האלוף הישראלי.

שגרירות בריטניה אומרת כי לו הייתה מעבירה אזהרה לאלמוג הרי שהיה בכך פגיעה בחוק הבריטי.

אתמול הוברר עוד כי גם הרמטכ"ל לשעבר, משה יעלון העדיף לבטל טיסה ללונדון מחשש שגם הוא יזומן לחקירה ולמעצר בעוון של פשעי מלחמה. זאת לאחר שהוברר כי פעילי השמאל הקיצוני העביר למשרד המשפטים הבריטי תלונה נגדו.

יצוין כי תלונות רבות הוגשו, או שבימים אלה מנוסחות בדרכן למשרד התביעה הבריטי, נגד קצינים בכירים רבים בצה"ל האשמים, על פי הטענה בפשעי מלחמה של הרס בתים, הרג פלשתינים במהלך פעילותו המבצעית של צה"ל, וכיוצא באלה.

יושב ראש ועדת החוץ והביטחון, ח"כ יובל שטייניץ הגיש אתמול הצעת חוק הקובעת כי ישראלי שיגיש בחו"ל תלונה על קציני צה"ל, על אנשי כוחות הביטחון או על כל אדם שפעל מטעם המדינה, יהיה צפוי לעונש של עד שלוש שנות מאסר או קנס.
(ש)
