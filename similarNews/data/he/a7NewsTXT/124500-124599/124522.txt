

ועדת הכספים אישרה אתמול לרכוש בנין באשקלון עבור עקורי כפר דרום. מזכיר היישוב גרשון יונה אומר כי התושבים יגורו בבנין כשנתיים ויבנו את החדש בנגב. הוא הביע תקוות התושבים לחגוג את ראש השנה בבנין החדש.

תושבי כפר דרום יעברו להתגורר בבנין דירות באשקלון. את העיסקה לרכישת הבנין בעלות של כ 40 מיליון  אישרה ועדת הכספים של הכנסת. המעבר הוא לתקופה של שנתיים עד שייבנה כפר דרום החדש בנגב. היועהמ"ש מזוז התנה את העיסקה בטיפול בנושא חריגות הבניה שהיו בבנין ובהוזלת מחיר ה"לא סביר" כדבריו.

הממשלה והמתיישבים ביקשו לשכור את הדירות אך הקבלן דרש כי הדירות תמכרנה, כך אומר מזכיר כפר דרום גרשון יונה בראיון לאמציה האיתן בערוץ 7. הוא הביע תקווה כי עיסקת הרכישה של הדירות תסתיים וכי לקראת ראש השנה אפשר יהיה להעביר את המשפחות ברוכות הילדים של כפר דרום מבאר שבע לבנין החדש באשקלון ובכך לחזור לנהל חיי קהילה כולל: בתי ספר, כולל ו'כל הדברים הנפלאים שהיו לנו בכפר דרום'.

הבנין הוא בן 19 קומות עם 60 דירות מרווחות שהממשלה רוכשת למשך שנתיים ובתקופה זו יתבצע תכנון הישוב החדש בנגב, מדגיש יונה.

יונה מספר כי אל ועדת הכספים הוזמן נציג האוצר אך הוא לא הגיע בשעה היעודה ו"יו"ר ועדת הכספים 'איש יקר וחביב שעוזר לנו מאד', דחה את הישיבה משעה 10 ל 11, ובשעה 11 הגיע נציג האוצר, והועדה אישרה ברוב מוחץ את הרכישה. עתה נותר לקדם את הענין מול מנכ"ל משרד רה"מ אילן כהן 'שעוזר לנו וער לתחושותינו ואני בטוח שיעשה מאמץ לקדם את הענין'".

יונה מציין את הסיוע שמוגש לעקורים מעירית באר שבע ומבית מוריה בבאר שבע "אנשים נפלאים שעזרו לפתוח את מערכת החינוך בצורה מסודרת". הוא מוסיף כי כל תושבי באר שבע 'עוזרים ומחבקים אותנו'.

מילה טובה לו גם לאנשי מנהלת סל"ע שבבאר שבע "הם זן אחר, משובח" הוא מדגיש.
