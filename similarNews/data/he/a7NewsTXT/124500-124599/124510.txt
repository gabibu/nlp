

בנאום שישא שרון בפני עצרת האו"ם מחר, יודיע כי ישראל מכירה ב'זכות' הפלשתינים למדינה עפ"י תכנית מפת הדרכים. הנשיא בוש אמר לשרון כשנפגשו היום באו"ם: "אתה מנהיג אמיץ", והוסיף כי עזה 'היא התחלה טובה'.

הנשיא בוש ורה"מ שרון נפגשו בכינוס החגיגי שנערך באו"ם. בפגישה שנמשכה כ 40 דקות אמר הנשיא בוש לשרון כי הוא "מנהיג אמיץ", וכי הוא מודע לכך שהיה "קשה לבצע את ההתנתקות", אך הוסיף כי "עזה היא התחלה טובה". בפגישה השתתפה מזכירת המדינה קונדוליסה רייס שר החוץ סילבן שלום שגריר ישראל דני איילון ויועצו של שרון דב וייסגלס.

שרון אמר לבוש כי ברצועת עזה יש אובדן שליטה וכי המון פלשתיני זורם להתנחלויות שחרבו ולציר פילדלפי. הוא גם התייחס לדיווחים לפיהם בחגיגות לציון נסיגת ישראל מהרצועה עלה מחבל חמאס על במת האירוע ואיים על הזמר. כתוצאה ירו כוחות פלשתיניים באויר וההמונים התפזרו. שרון אמר לבוש כי ברשות יש אנרכיה.

בוש אמר בתגובה כי על הרשות ליטול אחריות לנעשה בשטחה ולהוכיח שליטה בעזה.

מקורבי שרון אומרים כי את נאומו מחר בפני עצרת האו"ם יפתח שרון במילים: "הגעתי אליכם מירושלים, בירת הנצח של ישראל", אך גם יודיע כי ישראל מכירה ב'זכות' הפלשתינים למדינה עפ"י חזונו של בוש, מפת הדרכים. שרון ידרוש מהפלשתינים להפסיק את תרבות השנאה, ולנצל את ה'הזדמנות שנוצרה' בעקבות הנסיגה החד צדדית מעזה. השליטה הישראלית על עם אחר נגמרה וכעת הפלשתינים צריכים לאכוף חוק ולהלחם בטרור, יגיד שרון.
