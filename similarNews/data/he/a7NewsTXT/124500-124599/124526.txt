

כ-70 בני נוער ומבוגרים שהתבצרו במצודת שא נור פונו במהלך הלילה. זאת בתום שעות אחדות של התבצרות בהן נוהל משא ומתן בינם לבין כוחות היס"מ שהוזעקו למקום.

עשרות מתיישבים הגיעו אמש לישוב שא נור, שתושביו גורשו ממנו לפני כחודש. בין המתבצרים היו בני נוער רבים, בעיקר בנות וכן משפחות מגורשי הישוב. כשבעים איש הגיעו לגג המצודה.

עם היוודע דבר ההתבצרות הוזעקו למקום כוחות יס"מ על מנת לפנותם. ח"כ אורי אריאל מהאיחוד הלאומי, פנה למפקדי צה"ל והמשטרה באזור, והזהיר אותם, שלא לנהוג באלימות, וכן להקפיד כי את הבנות יפנו רק חיילות או שוטרות, כמתחייב בחוק, ובהנחיות המשטרה.

בתגובה לשיבת המגורשים לשאנור אמר שרון כי לא יתיר זאת וכי כל מי שנכנס למקום שצה"ל אסר להכנס אליו, יפונה. "מי שחושב שאפשר לחסום כבישים, לפזר נינג'ות ולחבל בארגזי התקשורת של בזק - טועה. הוא יילך לבית הסוהר".

בתום שעות אחדות של משא ומתן בין הצדדים פונו המתבצרים לאוטובוסים שהובאו למקום ועליהם הוסעו אל מחוץ לגזרת צפון השומרון.
