

אנשי ראש הממשלה מדווחים כי בפגישתו עם נשיא ארה"ב ביקש את שחרורו של פולארד, אולם הנשיא האמריקאי הבהיר כי אין בכוונתו להיעתר לבקשה. "לא זה הסיוע שהבטחתי לך", אמר בוש לשרון. כך ע"פ מקורביו.

בתום פגישתו עם נשיא ארצות הברית דיווחו מקורביו לאמצעי התקשורת כי שרון העלה בפני הנשיא האמריקאי סוגיות שונות בהן גם שיחרורו של המרגל הישראלי, יונתן פולארד.

לדברי המקורבים שרון הביע תקווה שהנשיא האמריקאי יאות לשחרר את פולארד ובכך לסייע לו "לשווק" את תכנית ההתנתקות בקרב הציבור הישראלי כמהלך המניב הישגים בפועל לישראל. הנשיא האמריקאי הבהיר לשרון כי כשאמר שארצו תסייע לשרון תוך כדי ולאחר ההתנתקות לא הייתה כוונתו למהלך זה של שחרור פולארד.

כתבנו שמעון כהן מדווח כי שעות אחדות לפני פגישת שרון עם הנשיא האמריקאי מסרו גורמים במטוסו כי להערכתם לא ידרוש שרון בתוקף את שחרורו של פולארד, שכן במצבו הפוליטי הקשה של בוש, לנוכח אסון ניו אורלינס, לא יוכל לבצע מהלך שכזה.

כאן המקום להזכיר כי דיווחים על בקשות לשחרורו פולארד ליוו לא אחת מהלכים מדיניים שעיקרם היה וויתורים ונסיגות ישראליות. כך היה בוועידת וואי, אז דווח שנתניהו, ראש הממשלה באותם ימים, ישוב מהוועידה כשפולארד במטוסו, וכך היה באירועים שומים. יצויין כי פיסות מידע אלה הביאו את פולארד עצמו להבהיר כי לא יהיה מוכן להיות קלף שיסייע לעקירת ישובים ומסירת שטחי ארץ ישראל לידי הרש"פ. פולארד הבהיר כבר בעבר שדרישתו לשחרור אינה כרוכה במהלך מדיני כזה או אחר, אלא דרישה הומאניטארית, משפטית וציונית.


רעייתו של פולארד, אסתר, מתייחסת לפגישת שרון-בוש ואומרת כי "אם שרון היה איש כבוד הוא לא היה רק מבטיח אלא גם מקיים. שרון חושב שהוא מסוגל לגרום לעם ישראל להאמין שהוא באמת מנסה לשחרר את יהונתן פולארד אבל העם כבר לא תמים ויודע שזו סתם משחק".

עוד אמרה כי "עוד לפני הפגישה עם בוש הוא שלח את מקורביו לפוצץ את הסיכוי לשחרר את בעלי. מקורביו של שרון אמרו כבר אתמול לתקשורת הישראלית שאין סיכוי שבוש יסכים לשחרר את פולארד. ידוע לנו מהמקורות שלנו בוושינגטון שהמסר הזה נקלט היטב בבית הלבן ובוש הבין שעליו בסך הכל לקחת חלק בהצגה ששרון עושה לציבור בישראל כאילו הוא באמת מנסה להשיג את שחרורו של בעלי".

אסתר פולארד "קוראת לכל חברי הכנסת והשרים ושואלת: האם אתם מוכנים להמשיך לקחת חלק במשחק הזה ולאפשר לשרון לקבור את בעלי בחיים? אפילו עם מישהו חושב להאמין לשרון, האם זה מתקבל על הדעת שארה"ב לא תשחרר את בעלי שיושב כבר 20 שנה בכלא לאחר ששרון נענה לכל בקשותיו של בוש לשחרר מחבלים ורוצחים וביצע את ההתנקות וכעת עומד להיענות לעוד דרישות קשות של ארה"ב?! מה אנחנו? עם של פראיירים? עם שמוכן לקבל בקלות כזו סירוב לשחרר את מי שפעל למענו? איפה המנהיגות בישראל?"
(ש)
