

שר האוצר אולמרט הודיע על הקדמת תשלום דמי ההבראה לעובדי המגזר הציבורי למשכורת ספט', שתשולם ב 1באוק'. התשלום התאפשר גם בשל הגרעון הנמוך: 1.8 מיליארד ש"ח לעומת 9.9 מיליארד ש"ח בתקופה מקבילה אשתקד.


תשלום השליש האחרון של דמי ההבראה לעובדי המגזר הציבורי הוקדם ודמי ההבראה ייכנסו למשכורת חודש ספטמבר המשולמת בתחילת חודש אוקטובר (10). כך הודיע מ"מ רה"מ ושר האוצר אולמרט. מדובר בדמי ההבראה המשולמים בשלושה חלקים עפ"י ההסכם עם ההסתדרות מדצמבר 2004

אולמרט הודיע כי ההחלטה התקבלה בתאום עם הממונה על התקציבים, קובי הבר. במסגרת ההסכם שנחתם עם יו"ר האגף לאיגוד מקצועי בהסתדרות, עופר עייני, בדצמבר 04 סוכם, כי ביולי 2005 ישולמו 2/3 מדמי ההבראה כאשר ה-1/3 האחרון יועבר עד פברואר 2006.

עם זאת הממונה על התקציבים התחייב כי אם קצב ביצוע התקציב יאפשר זאת יוקדם התשלום. מדובר בסכום של כ 250 מיליון ש"ח.

התברר כי להקדמת התשלום תרמו ביצוע התקציב אך גם הגרעון הנמוך בפעילות הממשלה.

עפ"י נתוני האוצר, מתחילת השנה ועד לאוגוסט הסתכם הגרעון בסכום נמוך של 1.8 מיליארד שקל לעומת גירעון של 9.9 מיליארד שקל בתקופה מקבילה שנה שעברה. הגירעון הנמוך נובע מפער בין קצב הגעת ההכנסות - 67% מהתקציב, לעומת קצב ההוצאות, כ-61.5% מהתקציב בלבד. באוצר אומרים כי "פער כזה לא מוכר לנו בארבע שנים האחרונות".
