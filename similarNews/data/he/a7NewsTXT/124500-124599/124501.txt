

מרכז גרעיני "שעלי תורה" הרב נסימי שוחרר אתמול מכלא מעשיהו. לדבריו הקים 'גרעין תורני' בכלא. הוא הגיש ערעור על כליאת השווא שלו ואמר כי בידיו צילום וידאו המוכיח שלא תקף שוטרים כטענת הפרקליטות.

הרב נסימי מרכז גרעיני "שעלי תורה" שוחרר אתמול מכלא מעשיהו. הוא הביע התרגשות לנוכח קבלת הפנים שנערכה לו בצאתו מהכלא ואמר כי הרגיש שם כ"שליח של הרעיון הגדול של היהדות".
"השתדלתי לקיים עבור האסירים והסוהרים מעין 'גרעין תורני' נוסף וחשתי שדברי התקבלו".

בראיון לערוץ 7 משחזר הרב נסימי את מעצרו. "יצאתי מהיישוב לנסיעה פרטית וכששמעתי שיש הפגנה באחד הצמתים עברתי במקום כדי לתת להם חבילת סרטים כתומים, ולהיות איתם כמה דקות, לאחר כמה דקות מאז שהגעתי עצר במקום רכב משטרתי, וכנראה בחזותי התאמתי למה שהם חיפשו אחד השוטרים שאל אותי מה אתה עושה, וכשהשבתי מחלק סרטים כתומים, הוא דחף אל מעבר למעקה הכביש, ואז הגיעו כמה שוטרים והכניסו אותי לניידת והתחילה דרך ארוכה של שלושה חודשים, כאשר בכתב האישום נאמר שתקפתי ונשכתי שוטר. השופט פסק לי מעצר עד תום ההליכים לכן חתמתי על עסקת טיעון שבגינה נכנסתי לכלא לשלושה חודשים, כאשר השופט קיבל את כל טענות השוטרים".

הרב נסימי מוסיף כי למזלו נודע לו לאחר פסק הדין על כך שהיה מי שצילם את האירוע ובאחת התמונות נראה צלם ערוץ 10 המצלם בוידאו את האירוע. "פנינו עם צו בית משפט לערוץ 10, והם נתנו לנו קלטת שבה נראה בבירור שמעצרי היה לשווא, שלא תקפתי, וודאי שלא נשכתי שוטרים".

הרב אומר כי הוגש ערעור על בסיס העדות המצולמת של ערוץ 10 ועתה הוא ממתין להחלטת בית המשפט.

בכלא כלואים מאות ואלפי אסירים המוכנים להקשיב "הם ניזונים רק מתקשורת", אומר הרב נסימי. "סיפרתי להם בצורה חיה ואמיתית את מה שנעשה בשטח. על בתי ששהתה בשא-נור, על בני שהיה על הגג בכפר דרום. כך הם חשו שמדובר באנשים ממשיים ויצאו מאדישותם. חשתי כאילו נשלחתי משמים למקום ובסוף המעצר היה אפילו קשה להיפרד מהם".

הוא מוסיף כי נכלא על לא עוול בכפו ורק משום שהפרקליטות נוטה לקבל את כל כתבי האישום שמכינה המשטרה. אני מקווה שלאחר הערעור הדבר יתוקן, אומר הרב נסימי. לדבריו הוא מתעתד לצאת ולפגוש את התושבים העקורים כדי "לחבק אותם באופן אישי, שהרי הם נמצאים במצוקה הגדולה באמת".
