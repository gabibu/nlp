

ספר חדש הרואה אור בימים אלו "נגד כיוון ההיסטוריה" מביא את סיפורו של האיש שהציל מיליון ספרים ותרבות שלמה.

אהרון לנסקי מתאר בגוף ראשון ובכישרון של מספר מלידה את עלילות כל השנים האלה, את ההרפתקאות שעבר ואת הדמויות המרתקות והחד-פעמיות שפגש. במקביל, הוא משרטט דיוקן של עולם ספרותי ואנושי עשיר. נגד כיוון ההיסטוריה ירתק כל אוהב ספרים וספרות (לא חשוב מאיזו עדה); ומעל הכול, בסיפור הצלת ספרות היידיש יש תקווה וגם לקח לכל מי שמאמין בהמשכיותה של תרבות באשר היא. הספר יצא לאור בהוצאת כתר.

הנאצים רצחו אותה, הסובייטים רמסו אותה, האמריקניזציה העלימה אותה ותחיית השפה העברית בארץ ישראל מחקה אותה סופית. לאיש לא היה ספק: היידיש מתה. השפה שבה שגשגה תרבות יהודית שלמה   שפה של מיעוט נצחי, חתרנית ואופוזיציונית - נותרה נחלתן הבלעדית של קהילות חרדיות סגורות. לכתביהם של י"ל פרץ, שלום עליכם ויצחק בשביס זינגר לא נשארו קוראים בשפת המקור.
כך לפחות זה נראה לפני 25 שנה, כשאהרון לנסקי היה סטודנט בן 23.

ואז לנסקי התמכר לרעיון ששינה את חייו ואת פני התרבות היהודית כולה: להציל את ספרי היידיש מכליה פיזית. באותה שנה, 1980, ההערכה היתה שנותרו 70 אלף מהם.

"נגד כיוון ההיסטוריה" מספר כיצד ללא משאבים - פרט לחזון, מסירות, ונחישות דון-קישוטית - נדדו לנסקי וחבריו מעליית-גג למרתף טחוב, ממכולת אשפה דולפת לספרייה מתפוררת, והצילו מהשמדה ספר אחרי ספר.

הם עברו מבית לבית ואספו כרכים מארונותיהם של יהודים קשישים, תוך שהם שומעים את סיפורי חייהם. הם קוששו תרומות והשיגו שטחי איחסון בכל דרך אפשרית ובלתי-אפשרית. תחילה עשו זאת בארה"ב, ובהמשך בעולם, מקובה ועד רוסיה ועד ישראל. מאז, אסף הפרויקט לא פחות ממיליון וחצי ספרים.
