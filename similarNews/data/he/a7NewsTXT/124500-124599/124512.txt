

חודש לאחר שגורשו שוהים עקורי גוש קטיף בבתי מלון כשפתרונות דיור ותעסוקה עדיין לא נראים באופק. צעירי אגודת חב"ד הקימו מטה מיוחד לסיוע לעקורים המיועד לרכז את הפעילות עבורם.

חודש ימים מאז גורשו יהודי גוש קטיף מבתיהם, וברובם שוהים עדיין בבתי מלון ברחבי הארץ. מרבית אוכלוסיית גוש קטיף עסקה בחקלאות ובהוראה ולפיכך הם יושבים בבתי המלון חסרי מעש ללא בית וללא פתרון תעסוקתי עבורם.

צעירי אגודת-חב"ד החליטו להקים מטה מיוחד למען עקורי גוש קטיף שמטרתו לרכז את הפעילות העניפה. בראש המטה עומד הרב שניאור קורץ, מנהל בית חב"ד בישוב מיתר שבדרום הארץ, הפועל בשיתוף מלא והדוק עם מנהל בית חב"ד בנווה דקלים לשעבר, הרב יגאל קירשנזפט, המתגורר כעת עם בני משפחתו במלון 'קיסר' בירושלים.

בשבועות האחרונים ערך המטה מספר פעילויות בקרב משפחות העקורים במתחם האוהלים המכונה 'עיר האמונה' בנתיבות, במלון 'פרדייס' שבבאר שבע, ובכפר הארחה 'חפץ חיים'.

בין היתר דואגים אנשי חב"ד להופעות אמנים וזמרים עבור המשפחות ולארגון פעילויות עבור הילדים. מהמטה ציינו כי האמנים השונים נענים להזמה להופיע בפני מגורשי גוש קטיף וההופעות הן בהתנדבות.

