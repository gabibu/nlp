

החקלאות התיירותית התפתחה בעשרות השנים האחרונות בכל העולם, והפכה להיות צורת בילוי מועדפת על משפחות, קבוצות ואף יחידים.

במסגרתה האורחים נהנים מצפייה במתרחש במשק, מהנוף הפסטורלי ומהאווירה הכפרית ומשתמשים בלינה הכפרית כבסיס ליציאה לטיולים, ביקור באתרים בסביבה או טעימה והתנסות "על קצה המזלג" בעבודות ובתהליכים חקלאיים.

האורחים נהנים מארוחה כפרית, טועמים מהמוצרים היוצרים במשק וכן רוכשים את המוצרים. טיולים מאורגנים מתקיימים באתרים באמצע השבוע, משפחות ויחידים מתארחים במשקים בעיקר בסופי השבוע.

משך ביקור ממוצע הוא שעתיים (או שלוש- עם הדרכה). בארץ פועלים כיום כ-150 אתרי חקלאות תיירותית פעילים, מתוכם כשליש מתחום משק החלב.

כתבנו קובי פינקלר מוסר שמועצת החלב הוציאה לאור "מדריך כיס"- מבוא לחקלאות תיירותית בענף ייצור החלב, בו נדונים עקרונות התהליך היזמי, ההיבטים החוקיים, מידע על עמדת הגופים הממשלתיים, השקעות ומקורות מימון, איכות הסביבה ופרמטרים חשובים להצלחת המיזם התיירותי, כמו חשיבות הבידול והייחוד ועוד.

החוברת, מיועדת לחקלאי ענף החלב, במטרה לסייע להם לקדם יוזמות חדשות בתחום החקלאות התיירותית. בעקבות הוצאת המדריך אומר מנכ"ל מועצת החלב שייקה דרורי שהחקלאות התיירותית תופסת נפח משמעותי בקרב התייר הישראלי.
