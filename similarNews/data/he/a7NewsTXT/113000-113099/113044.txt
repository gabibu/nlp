

יותר מ- 1200 משרות יוצעו למשתתפי היריד על ידי נציגים של 20 חברות ישראליות מובילות שיציגו אפשרויות תעסוקה

כ-5,000 יהודים צפויים לבקר ביריד עליה ענק שמארגנת הסוכנות היהודית בפריז. נרשמת התעניינות גדולה בעליה לישראל בקרב משפחות צעירות, חילוניות ודתיות המגיעות מקהילות יהודיות בפריז וסביבותיה. ראש משלחת הסוכנות היהודית , אוליביה רפוביץ' מסר כי "בשנת 2004 עלו מצרפת לישראל 2,415 עולים חדשים, גידול של 16% לעומת שנת 2003. כבר בחודשיים הראשונים של שנת 2005 מסתמנת מגמת גידול בעליה של כ- 20% לעומת תקופה מקבילה אשתקד".

אחד מהמכשולים העיקריים לעלייה הינו הגורם התעסוקתי והסיכוי לקליטה טובה בחברה הישראלית, לאור זאת הסוכנות היהודית ומשרד הקליטה יוזמות במשותף פרוייקט חדשני לעידוד וקליטת העלייה מצרפת. במסגרתו נעשה אבחון צרכים תעסוקתי למועמדי העלייה עוד בצרפת ובמקביל בישראל חברות השמה יעסקו בשידוך המועמדים לעליה למעסיקים פוטנציאליים.

במהלך היריד יציגו כ- 20 ראשי חברות ישראליות אפשרויות תעסוקה בחברותיהם ליותר מ-1200 משרות פנויות בתחומי ההיי טק, מלונאות, רפואה ופרה רפואה, בנקאות, מכונאות רכב וכו'. בין החברות שישתתפו ביריד- אינטל, טבע, מלונות פאתל, תכשיטי ה. שטרן, מנפאוואר- השמת כוח אדם, בנק לאומי, קופת חולים כללית, משרד הבריאות, צה"ל, דונאטלו , מוסך ניו קופל SIXT ועוד.

הקהילה היהודית של צרפת היא השלישית בגודלה בעולם ומונה למעלה מ- 520,000 איש, כאשר מחציתה מתגוררת בפריז ובפרבריה.
