

מחקר ישראלי חדש קובע כי שימוש בתרופות להורדת כולסטרול למשך חמש שנים לפחות, מפחיתות את הסיכון לחלות בסרטן המעי הגס.

על פי המחקר, האנשים שהשתמשו בתרופות נמצאו כבעלי סיכון קטן במחצית לחלות בסרטן המעי הגס, גם כאשר היו להם גורמי סיכון אחרים לסרטן זה.

תוצאות המחקר של קבוצת חוקרים ישראליים בראשות פרופ' גדי רנרט יועץ האגודה למלחמה בסרטן לבקרת סרטן, מנהל המרכז הארצי לבקרת סרטן בשרותי בריאות כללית יפורסמו היום בעיתון הרפואי המוביל ניו אינגלנד ג'ורנל אוף מדיסין.

התרופות שנמצאו יעילות כנגד הסרטן במחקר זה הנן מקבוצת הסטטינים (סימבסטטין ופראבאסטטין) הנמצאות בשימוש שכיח באוכלוסייה להורדת כולסטרול ולמניעת מחלות לב וכלי דם. למעלה מעשרה אחוז מכלל האוכלוסייה המבוגרת בישראל נמצאה צורכת תרופות אלו כבר כיום.

פרופ' גדי רנרט יועץ האגודה למלחמה בסרטן לבקרת סרטן, מנהל המרכז הארצי לבקרת סרטן בשרותי בריאות כללית במרכז הרפואי כרמל ומנהל המרכז לבקרת מחלות של הפקולטה לרפואה בטכניון אומר כי "תוצאות מחקר זה מעודדות ביחס לסיכוי למנוע סרטן בעתיד על ידי שימוש בתרופות לכלל האוכלוסייה הבריאה או לקבוצות באוכלוסייה שהן בסיכון גבוה לחלות בסרטן(גם אלו הן בריאות). מעודדת במיוחד העובדה שהתרופות שנמצאו יעילות כנגד סרטן המעי הגס הוכחו כבר כיעילות גם כנגד מחלות לב, דבר המגדיל את הסיכוי כי בעתיד ניתן יהיה לחשוב על טיפול מונע כולל לאוכלוסייה כנגד המחלות הכרוניות השכיחות ביותר. עם זאת מקובל להוכיח את יעילותן של תרופות במחקרים אקראיים מבוקרים, הגם שלא ברור אם מחקרים מסוג כזה אפשריים בשל השימוש הנוכחי השכיח באוכלוסייה בסטטינים. יש להמתין לאישור התוצאות על ידי קבוצות מחקר אחרות לפני שניתן יהיה להמליץ על צריכתן לכלל האוכלוסייה ולפני שיהיה ברור מה המינון המומלץ ומה משך הטיפול המומלץ".
