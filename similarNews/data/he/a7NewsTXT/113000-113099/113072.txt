

ארגוני המורים פנו היום לביה"ד הארצי לעבודה, בעניין ביטול כל פיטורי המורים. בעתירתם תבעו המורים גם את ביטול פיטורי המורים בשלטון המקומי, אף שאלה אינם קשורים כלל לתקציב 2005, או ליישום דו"ח דברת.

במרכז השלטון המקומי מתכוונים להודיע לביה"ד לעבודה שבמידה וממשלת ישראל תבטל את הקיצוץ שהושת על הרשויות המקומיות, יבוטלו פיטורים אלה. יו"ר מרכז השלטון המקומי, עדי אלדר, ויו"ר ועדת החינוך בשלטון המקומי, יעל גרמן, אף פנו לשרת החינוך וביקשו את ביטול הקיצוץ שיבטל את הצורך בפיטורי מורים.

כזכור, נובעים הפיטורין ברשויות המקומיות, בהיקף של כ-400 משרות הוראה, מהקיצוץ שהושת על השלטון המקומי בשנת 2004. מרבית הקיצוץ בוצע בשנת הלימודים הנוכחית ואת שארית הקיצוץ דחו הרשויות המקומיות לשנת הלימודים הבאה, כדי להקל על מערכות החינוך בערים השונות. בשנת הלימודים הבאה נדרשות הרשויות המקומיות לממש את החלק השני של הקיצוץ, בהיקף של כ-75 מיליון ש"ח. במידה ויבוטל הצורך בקצוץ זה, יבוטלו כאמור פיטורי המורים.
