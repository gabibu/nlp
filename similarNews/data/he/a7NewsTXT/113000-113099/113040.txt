

היקף המכירות של מפעלי מילואות הסתכם בשנת 2004 ב-1.15 מיליארד שקל, גידול של 35% לעומת המכירות בשנת 2003 שהגיעו ל-850 מיליון שקל.

היקף המכירות של מפעלי מילואות הסתכם בשנת 2004 ב-1.15 מיליארד שקל, גידול של 35% לעומת המכירות בשנת 2003 שהגיעו ל-850 מיליון שקל, כך עולה מנתוני הסיכום השנתיים של מילואות שנמסרו בסיור של ראשי איגוד התעשיה הקיבוצית.

כמחצית מכלל הפעילות, 560 מיליון שקל, היא של מכון התערובת מילובר ושליש, 360 מיליון שקל בענפי הפטם וההודו. היתרה היא בעיבוד תוצרת חקלאית ושרותים בתחומי כוח האדם והמיחשוב.

מנכ"ל מילואות, יובל אורן, מסר שעיקר הצמיחה בשנת 2004 היתה בתחום הפטם וההודו, הודות לריכוז כל שלבי היצור: גידול להקות רביה, הדגרה, גידול הפטם ועיבוד תחת קורת גג אחת. בנוסף לכך הועבר שיווק הפטם וההודו מתנובה למילועוף. אורן ציין בפני ראשי איגוד התעשיה הקיבוצית שהיעד האסטרטגי של מילואות הוא להכפיל את המכירות של מילועוף בתחום הפטם וההודו בתוך שלוש שנים.

בין הפעילויות הנוספות של מילואות: מיון ואריזה של אבוקדו ותוצרת חקלאית נוספת, עיבוד עגבניות במפעל "מילוז", מנפטת כותנה ומעבדת "מילודע" המבצעת בדיקות של מזון ומים.

מנכ"ל איגוד התעשיה הקיבוצית, עמוס רבין, מסר שההתאוששות הכלכלית של מילואות לאחר המשבר שעברה מעוררת התפעלות ויכולה להיות דוגמה ליצירת מהפך כלכלי בגוף עסקי. ההתפתחות במילואות היא תוצאה של עבודת צוות מעולה, שבנתה מערכת יציבה ומצליחה ביחד עם הקיבוצים ולטובתם.
