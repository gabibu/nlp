

ח"כ בני אלון, יו"ר מפלגת "האיחוד הלאומי", פנה במכתב לשר לביטחון פנים, גדעון עזרא, בבקשה להורות לשוטרים לחדול "מרדיפת הצבע הכתום", כלשונו, ולהצהיר כי הצבע הכתום אינו מהווה סכנה לביטחון המדינה.

פניית ח"כ בני אלון נעשתה בעקבות חקירת נערים ע"י משטרת צפת, שביקשו לחלק אתמול סרטים כתומים בהילולה בהר מירון. "בקרב הציבור נוצר כבר הרושם, כי המשטרה מבזבזת את זמנה וכי במקום לדאוג לביטחונם האישי של אזרחי המדינה היא מתנכלת לשווא לאזרחים שומרי חוק, המביעים מחאתם בדרכים לגיטימיות", נמסר בהודעת ה"איחוד הלאומי".

שוטרים מנעו כל אלמנט של הסברה נגד תוכנית הגרוש בהילולה המסורתית בהר מירון. שוטרי יס"מ מנעו מפעילי מועצת יש"ע להקים דוכן, למרות שנתקבל לכך אישור מראש. גם לובשי החולצות הכתומות מורחקים מהמתחם. המשטרה ביקשה היום בצהרים מדוכן של פעילי גוש קטיף בקבר רשב"י להסיר את כל השלטים למען גוש קטיף שנתלו עליו.

על אחד השלטים נכתב "דקה אחת עבור גוש קטיף" בקריאה לעולים לציון הרשב"י להתפלל למען ביטול גזירת הגירוש. לא הועילו כל ההסברים של אנשי הדוכן הכתום שהם לא קשורים לשלטים אלו וזה נתלה ע"י מטה נפרד מהם, המשטרה קבעה שזה נקרא פעילות פוליטית ואם לא יוסרו כל השלטים בזמן הקרוב לא תתאפשר גם הצבת הדוכן בכפר מירון. בחור אחר סיפר לערוץ 7 כי הוא לא הורשה להכניס למתחם סרטים כתומים.

במחוז הצפוני של המשטרה הכחיש את טענות מועצת יש"ע. דובר המחוז מסר כי "לא בוצעו עיכובים ולא מעצרים. הפעילים רק התבקשו להזיז את אחד הדוכנים, כדי לא להפריע לתנועה במקום".
