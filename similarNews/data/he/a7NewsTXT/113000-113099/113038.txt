

הנשיא החדש של לשכת המסחר הצרפתית, פייר סימון, יגיע בתחילת שבוע הבא לביקור ראשון בישראל בהזמנת נשיא איגוד לשכות המסחר, אוריאל לין.

ביקורו של סימון מהווה חלק מתוכנית העבודה של האיגוד להידוק הקשרים בין שתי המדינות ובמסגרתו תיחתם אמנה עסקית משותפת לשני הארגונים להידוק שיתוף הפעולה, אירוח משלחות הדדיות, העברת מידע על הזדמנויות עסקיות וסקירות כלכליות.

לשכת המסחר בפאריס היא הגדולה מהלשכות באירופה ומייצגת כ-300,000 חברות בצרפת, מכלל מגזרי המשק: יבוא, יצוא, מסחר, תעשייה ושירותים. סימון, שנבחר בתחילת השנה לנשיא הלשכה, שימש בעבר מזכ"ל בנק פריבאס, הידוע כיום כבנק BNP, ומנכ"ל הארגון הצרפתי לבנקאות למוסדות פיננסיים, בו הוביל את ההיערכות לקליטת המטבע היורו בצרפת.

לדברי נשיא איגוד לשכות המסחר, אוריאל לין, מגיעות החברות הצרפתיות לישראל על מנת ליצור שיתופי פעולה עם חברות ישראליות מתחומי ההייטק, השירות והאלקטרוניקה. "עלינו להעמיק את הסחר ושיתוף הפעולה שבין המדינות מאחר וקיים פוטנציאל גדול ביחסים המסחריים בינינו. כלכלת צרפת היא אחת המובילות באיחוד האירופאי, ונמצאת במקום ה-5 כשוק יבוא ויצוא עבור ישראל מבין מדינות האיחוד האירופאי", אמר.
