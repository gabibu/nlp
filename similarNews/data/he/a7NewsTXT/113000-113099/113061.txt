

יו"ר סיעת המפד"ל, ח"כ זבולון אורלב, סיפר ביומן ערוץ 7 כי בפגישה שערכה הסיעה עם השר חיים רמון אמר השר כי הוא חוזר בו מהתנגדותו למינוי דיינים מן הציבור הציוני דתי.


בעיתונות דווח כי השר חיים רמון, החבר בוועדה למינוי דיינים, אמר לפני כשבועיים לארגוני נשים כי מבחינתו, כל מי שחובש כיפה סרוגה ומתנגד להתנתקות הוא תומך בסירוב פקודה והוא לא מוכן לבחור באנשים כאלה למשרת דיין.

בעקבות הפרסומים נפגשו חברי הכנסת ניסן סלומיאנסקי, המשמש גם הוא כחבר בוועדה למינוי דיינים וזבולון אורלב עם השר על מנת לברר מהי עמדתו.

"שמחנו לשמוע מפיו כי הציטוטים הללו אינם נכונים", אמר ח"כ אורלב בראיון ליומן ערוץ 7. "הוא אמר לנו שאם הוא ידע שיש מועמד, בין אם הוא חרדי או ציוני דתי, שהוא חתום על מסמכים לפיהם צריכים לסרב פקודה בצה"ל או להפר את החוק, הוא לא יתמוך במועמדותו". "רמון אמר לנו שאין לו שום הסתייגות ממועמדים ציונים דתיים ומה שקובע מבחינתו זה האיכות של הדיינים ומה דעת ארגוני הנשים, מי הדיין שרגיש יותר לסבלן של נשים, מי הדיין שמצוי יותר בבעיות הציבור", אמר.

אורלב הוסיף כי ח"כ סלומיאנסקי והוא ביקשו מן השר רמון להגיע להבנה בנוגע למועמדי הציונות הדתית למשרות הדיינות מפני שהם חיים יותר בקרב הציבור, אינם מנותקים אלא מעורים בהוויה הישראלית ומבינים את מצוקתם של אנשים וערים לסבלותיהם. "השר רמון בהחלט פתוח להידבר בנושא הזה", סיכם אורלב את התרשמותו מן הפגישה.

על הועדה להשהות דיוניה עד להבהרת עניינו של הרב מצגר

בעניין חבר נוסף בוועדה למינוי דיינים, הרב האשכנזי הראשי, יונה מצגר, שעל ראשו מרחפת עננת כתב אישום בדרך להגשה, אמר אורלב, כי מדובר בעניין מביך מאוד מכיוון שכציוני דתי היה רוצה לעמוד מאחורי רב ראשי בישראל ולתת לו את מלוא הגיבוי, והוא מייחל ומקווה שהרב מצגר יוציא צדקתו לאור ויתברר שכל מה שניסו לטפול עליו היה עלילה אחת גדולה, אך בינתיים, עד שהצדק יצא לאור ישנה בעיה. "אני חושב שהיה ראוי לדחות כרגע את וועדת המינויים, אני לא הייתי רוצה לפסול את הרב מצגר מפאת כבודו, אך צריך להכיר בכך שיש כאן בעיה, עשויה להתעורר תרעומת ציבורית במידה והוא ישב בוועדה ואני הייתי רוצה שבחירת דיינים תהיה מעל לכל הטענות" אמר וציין שישיבות הוועדה כבר נדחו בעבר בשל חקירת משפחתו של הראשון לציון, הרב שלמה עמאר ו"לא יקרה שום דבר אם הוועדה תידחה בעוד כמה שבועות או זמן קצר עד שיתברר עניינו של הרב מצגר", דברי אורלב.

