

נשיא איגוד לשכות המסחר וח"כ לשעבר אוריאל לין אומר כי קיימת אווירה ציבורית ותקשורתית של שחיתות הממוקדת כלפי חברי מרכז הליכוד ועל כן בכל מקום בו מעורב חבר מרכז הדבר מעורר מיד תגובה שלילית.

נשיא איגוד לשכות המסחר וח"כ לשעבר אוריאל לין התייחס ביומן ערוץ 7 לסוגיית המינויים הפוליטיים בליכוד, ואמר כי קיימת אווירה ציבורית ותקשורתית של שחיתות הממוקדת כלפי חברי מרכז הליכוד ועל כן בכל מקום בו מעורב חבר מרכז הדבר מעורר מיד תגובה שלילית.

"אנחנו צריכים להעריך את העניין בראיה קצת יותר קונקרטית ומדוייקת ולא במונחים כלליים, אז אם מדובר במינויים שהם בניגוד לנהלים, לתקשיר ולחוק אז אלו מינויים בלתי תקפים והם לא צריכם להיעשות". "גם השרים וחברי המרכז מבינים שמינויים כאלה אינם צריכים להיעשות", אמר.

"יש אמרה קלאסית: שלטון משחית ושלטון ארוך משחית יותר, אנחנו מדברים על בני אדם שרוצים להמשיך בתפקידם הפוליטי והנטייה הטבעית והאנושית של כל אחד היא לחשוב איך הם יבחרו מחדש כשהדרך להיבחר מחדש עוברת דרך חברי המרכז", אמר לין והסביר שבמקרים רבים חושבים חברי המרכז שהם לא פחות טובים מן השר המכהן, "הם אומרים מה השר, לא ג'ובניק? הוא גם קיבל ג'וב ועכשיו גם אני רוצה". לדבריו, באווירה שכזאת מתחילה להיות מופעלת מערכת לחצים על השרים אשר באופן טבעי ימנו אנשים כל זמן שהם יכולים לעשות את זה באופן חוקי.

"אני הייתי חבר המפלגה הליברלית ובתקופה ההיא מתוך 240 חברי מרכז, כמעט כולם היו חברים במועצות מנהלים", גילה לין.

אינני יודע אם זו בעיית השחיתות המרכזית שקיימת כיום, אמר לין והוסיף שכל דמוקרטיה צריכה לשמור על עצמה ולבדוק האם כל המערכות שלה פועלות כמו שצריך אז אם בכל שנה מבקר המדינה מתריע על תופעות שחיתות בדו"חות שלו ולאחר שנה חוזר על אותן תופעות ואם כן, צריך לשפר את תפקודו של מוסד ביקורת המדינה. "אנחנו לא יכולים לעשות שהמגמה והרצון האלו לא יהיו קיימים אך צריכים להציב בלמים על חשבון המדינה, לא על חשבון משלם המיסים", אמר.

לין הדגיש שלא מדובר דווקא בשחיתות שלטונית של המפלגה המכהנת כיום. "כל מי שנמצא בעולם הפוליטי רוצה להיבחר מחדש, אולי יש רק יחידי סגולה להם אין את השאיפה הזאת".
