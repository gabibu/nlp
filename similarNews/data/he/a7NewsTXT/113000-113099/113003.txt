

איגוד מרצי האוניברסיטאות בבריטניה החליט להסיר את החרם האקדמי שהוטל על אוניברסיטאות בר-אילן וחיפה. פרופ' קווה: מדובר בניסיון מעושה להפריד בין אנטי יהודיות ואנטי ישראליות.

ארגון מרצי האוניברסיטאות הבריטי החליט היום לבטל החלטה קודמת להחרים את אוניברסיטאות חיפה ובר אילן. המועצה דחתה הצעה אחרת, ולפיה ההחלטה על ביטול החרם לא תתקבל במועצה אלא במשאל בקרב כל חברי האיגוד.

במהלך השבועים האחרונים נערכו באוניבסיטאות בבריטניה ישיבות מיוחדת של המרצים ורבים מהם תקפו והתנגדו לחרם.
"איגוד מרצי האוניברסיטאות" הבריטי, מונה כ-45 אלף חברים, וההחלטה על החרם על שתי האוניברסיטאות, התקבלה בכינוס מועצת הארגון, ב-24 באפריל.

החרם על חיפה הוטל "עד שתתחייב לתמוך בחופש אקדמי, ובמיוחד תפסיק לרדוף סגל אקדמי וסטודנטים המבקשים לחקור ולדון בהיסטוריה של הקמת מדינת ישראל". החרם על בר אילן הוטל בגלל "קשריה האקדמיים עם מכללת יהודה ושומרון".

מיד עם החלטת הארגון הודיע הוועד היהודי-אמריקני כי יקים קרן שתממן את המאבק המשפטי נגד חרם איגוד המרצים הבריטי.

אוניברסיטת חיפה קיבלה בסיפוק את הסרת חרם ארגון המרצים הבריטי מעל מוסדות האקדמיה הישראלים.

בהודעת האוניברסיטה נכתב כי "עוד בראשיתה של פרשייה עגומה זו, טענה האוניברסיטה כי ההחלטה מבוססת על מידע שקרי והיא לוקה בחוסר סבירות קיצוני. אנו מצרים על-כך שראשי ארגון המרצים הבריטי השכילו להכיר בכך רק בחלוף חודש ימים, ובחרו עד אז להתעלם מן הנזק שעוררה החלטתם הבלתי מוסרית . אנו עדיין מאוכזבים מכך שראשי הארגון לא מצאו לנכון להתנצל בפני האוניברסיטה על הפגיעה השרירותית בה ובשמה הטוב".

לדברי נשיא אוניברסיטת חיפה, פרופ' אהרון בן זאב: "למרות שניצחנו במאבק על ביטול החרם הספציפי הזה, אני מעריך שהמאבק בהקשר הזה לא נגמר ונצטרך להמשיך להתמודד עם תופעות פסולות שכאלו גם בעתיד. אוניברסיטת חיפה מתכוונת להוביל מהלך של כלל האוניברסיטאות בארץ להמשך המאבק בהקשר זה " .

פעולה ראשונה במאבק תהיה כבר ביום ד' הקרוב , 1.6.2005 במפגש ארצי של אנשי אקדמיה וציבור. במפגש יידונו דרכים להמשך המאבק בחרם ובתופעות דומות.

הנואם המרכזי במפגש הוא שר האוצר, ח"כ בנימין נתניהו, שנרתם להובלת המאבק הציבורי בנושא.

פרופ' קווה: הקריאה לחרם גובלת בגזענות

נשיא אוניברסיטת בר אילן, פרופ' משה קוה, פנה, עם החלטת הארגון, לשרי החוץ והחינוך בבקשה לפעול נגד החרם שהטיל ארגון המרצים הבריטי על אונ' חיפה ובר-אילן. בראיון לערוץ 7 אמר קווה כי להחלטה לא תהיה משמעות מעשית ולמעשה לא כדאי להפריז בחשיבותה משום שהדבר רק ישרת את מטילי החרם.

קווה אומר כי הרקע להחלטה הוא "ניסיון מעושה להפריד בין אנטי יהודיות ואנטי ישראליות. הקריקטורות בעתונות הבריטית לא מביישות קריקטורות המוכרות לנו מלפני 60 שנה". קווה סיפר כי בקמפוסים הבריטיים שוררת אווירה אנטי ישראלית קשה. "החרם הזה הוא תולדה של לחץ ערבי. מידי שבוע מתקיימות שתי הפגנות נגד ישראל. בנוסף, תורמים מתנים העברת תרומות בקו אנטי ישראלי. אלה תופעות שיש לדחות. היום שבו מערבבים בין מדע ופוליטיקה הוא סוף המדע".

קווה גינה אנשי מדע המשתמשים בתוארם האקדמי כדי לקדם עמדות פוליטיות. "כשם שאני מצפה מרבנים, בוודאי שני מצפה מאנשי מדע לא לומר אמירות פוליטיות בשם המדע".
