

נשיא ארצות הברית, ג'ורג' בוש, קיים מסיבת עיתונאים משותפת עם יו"ר הרשות הפלשתינית, אבו-מאזן, בתום פגישתם בבית הלבן. בוש קרא בנאומו לישראל להסיר את המאחזים ולעצור את הרחבת היישובים.

מחמוד עבאס (אבו מאזן) נפגש אתמול בוושינגטון עם נשיא ארה"ב ג'ורג' בוש, ודן עימו "בתהליך השלום, הסיוע האמריקאי לרשות הפלשתינית, והדרכים לאלץ את ממשלת ישראל לבצע את התחייבויותיה לפי ההבנות וההסכמים החתומים בין שני הצדדים הישראלי -והפלסטיני". כך מדווחת סוכנות ואפ"א הפלשתינית.

בוש הבטיח להעניק לרש"פ סכום של 50 מיליון דולר כדי לשפר את התשתיות, לקדם את הרפורמה במנגנוני הביטחון, וכדי לשפר את איכות חייהם של תושבי עזה. כך מתכוון בוש לעקוף את הקונגרס ולתת סיוע כספי ישיר לרשות, בניגוד להחלטה שחייבה את הממשל להעביר כסף רק דרך ארגונים לא-ממשלתיים הפועלים בשטחי יש"ע כדי למנוע שחיתויות.

בוש החמיא לאבו מאזן: "איש של שלום, שמפגין מדי יום ביומו נחישות נגד הטרור ובעד הרגיעה". עוד הוסיף: "נצחונו של אבו-מאזן בבחירות לפני כ-4 חודשים היה השראה עבור העם הפלשתיני".
במסיבת עיתונאים המשותפת קרא בוש לישראל להסיר את המאחזים הלא חוקיים ולא להרחיב את היישובים. בוש ציין כי המדינה הפלשתינית תצטרך לשמור על הרציפות הטריטוריאלית וכי חייב להיות חיבור 'הגיוני' בין עזה ליו"ש. "זו עמדת ארה"ב כיום ותהיה עמדת ארה"ב גם בעת הסדר הקבע", אמר בוש.

מוקדם יותר נפגש עבאס עם מנהיגים יהודיים, ואמר להם כי הוא מחויב לדמוקרטיה. הוא ציין כי אמנם לא הושגה עדיין 100% רגיעה, אבל לכל הפחות ישנה רגיעה של 90%.
