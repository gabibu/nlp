

הרב גלעד ברלין, עד אתמול תושב קדומים, עבר אתמול יחד עם רעייתו וששת ילדיהם לאוהל בישוב שא-נור. בראיון לערוץ 7 אמר: אני ממשיך את מעשיה של סבתי שהגיעה להיאחז בחניתה.

(תמונת ארכיון מהכנסת ספר תורה לשאנור)

אתמול עברו מספר משפחות חדשות אל היישוב המיועד לעקירה שא-נור שבצפון השומרון. בשל מחסור בדירות מתגוררות כל המשפחות החדשות באוהלים גדולים המיועדים לשהייה ולמגורים של כמה חודשים.

הרב גלעד ברלין, אחד מן התושבים החדשים ביישוב אמר בראיון ליומן ערוץ 7 כי הוא ומשפחתו חשבו במשך זמן רב איך יוכלו לתרום את חלקם במאבק נגד תכנית ההתנתקות ולהציל את העם והארץ ומתוך כל הבירורים הללו הגיע שמם למאגר משפחות ואתמול כשנפלה ההחלטה להקים בשא-נור 5 אוהלים לקליטת משפחות, פנו אליהם. "בלי לחשוב הרבה, ב-10 זרקו לנו את הרעיון, 10 וחצי החלטנו ובשעה 14:00 היינו כבר ארוזים".

הרב ברלין אמר שהוא אינו מהוגי רעיון האוהלים אלא חייל פשוט במאבק. "כל אחד מאיתנו חושב איך אנחנו יכולים להתנגד, יש התנגדות של הנפת דגל אחר אל מול קיפול הדגלים של ערכי הציונות, ההתיישבות ואחוות האחים".

"נזכרתי בסבתא שלי", סיפר הרב ברלין, "היא עלתה לחניתה במסגרת חומה ומגדל, לקחה על הגב את כל הציוד האישי והציוד להקמת יישוב, עלו לילה אחד לחניתה ובזכות האנשים האלה שקבעו את גבולות הארץ יש לנו את המדינה. בלי האנשים המשוגעים מחדרה וראש פינה לא היה לנו היו שום דבר ואנחנו רואים את אותו דבר גם במאחזים, שקמו בלילה עם קראוון או אוטובוס ישן והיום הם מתרחבים ומשגשגים".

לדברי הרב ברלין, עליית 5 המשפחות היא רק ההתחלה של הקמת עיר אוהלים. "עלינו הם בודקים את הצרכים, מה משפחה צריכה, איך מארגנים מים וגז כשלאט לאט ישכללו את הדגם והיישוב יהיה ערוך לקלוט משפחות נוספות שעומדות בתור אשר ירחיבו את היישוב בצורה מאסיבית מאוד".

"המהלך שאנו עושים כאן איננו רק מהלך פרקטי, יותר אנשים בשא-נור שימנעו את הפינוי, אלא גם מהלך ערכי שמטרתו לנסות לנער את העם לשאול מה אנחנו עושים. "על כך אני אענה שאני ממשיך את מה שסבתא שלי עשתה בחניתה", אמר.

שכונת האוהלים בשאנור, אתמול



