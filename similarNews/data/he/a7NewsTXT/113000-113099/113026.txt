

יו"ר הפורום למען ארץ ישראל, עו"ד יצחק מירון, יגיש לשרת המשפטים הודעה עליה חתמו למעלה מאלף משפחות של מתיישבים בגוש קטיף "נמשיך במאבק נגד הפינוי, אבל אם נגזר עלינו לעזוב - רק לניצנים כגוש אחד".

במכתב ששלחו התושבים לראש המועצה, אבנר שמעוני, נאמר: "אנחנו מתנגדים בתקיפות למעשה הבלתי מוסרי והנורא של עקירתנו מבתינו בגוש קטיף ובצפון החבל. אנו חושבים שזכותנו לעמוד ולהגן על בתינו על מנת שלא יילקחו מאיתנו. אם הממשלה תעקור אותנו מביתנו תוך שימוש בכוח הצבא והמשטרה, בכוונתנו לדאוג הדדית לכל התושבים האחרים. לא נסתפק במציאת פתרונות לחלק מהתושבים. לא ננוח ולא נשקוט עד שיימצא פתרון לכולם. אנו מעוניינים לעבור באחדות ולא בפלגנות.
אם תתרחש חס וחלילה העקירה, אנו מעוניינים שהגוש יעבור ביחד. במסגרת זו אנו נבקש שתפעל על מנת שיהיו מספיק יישובים כדי למלא את הצרכים השונים של כל הקהילות. אנו מבינים שאזור ניצנים הוא האזור המתאים להעתקת הגוש, ואנו מבקשים ממך לפעול כדי שככל שהפתרון יהיה בניצנים, יוכלו היישובים להתקיים ולהתבסס שם. כאזרחים נאמנים ליבנו נחמץ למראה בזבוז הכספים המשווע הכרוך בתוכנית העקירה. ודאי שאיננו רוצים לחזור על בזבוז נוסף של כספים לשם בנייה במקומות שבהם לאיש אין כל כוונה לגור. אנו דורשים שתפעל שבכל מקרה לא תהיה עקירה כפולה, ושהמבנה הזמני יונח על המגרש הסופי שבו נבנה את ביתנו הקבוע. אנו דורשים שלא תהיה עקירה למחנה פליטים זמני ודורשים כי הממשלה תתקן את העיוותים ואת הקיפוח שבחוק העקירה".

הפורום המשפטי מבהיר כי בניגוד לאשר פורסם, המסמך עליו חתמו רוב תושבי גוש קטיף ובו הם מחזקים את ידי ראש המועצה בהנהגת המאבק הינו מסמך פנימי ואינו מיועד להצגה בפני בג"צ.

"המסמך הופץ בתגובה לאולטימטום שהציגה שרת המשפטים בשבוע שעבר", אמרו אנשי הפורום והדגישו כי הפורום ממשיך להתנגד נחרצות לעקירה ולגירוש למחנות הפליטים המוצעים על ידי הממשלה ולפירוק המועצה האיזורית והמרקם החברתי של התושבים.

הרב יגאל קמינצקי, רבה של גוש קטיף, אמר לערוץ 7 כי "אין בידיעה זו כל חדש, כל התושבים נשארים ונאבקים עד הסוף, רק אם חס ושלום תצא הגזרה לפועל, אנו מבקשים לעבור כגוש אחד ולהשאר מאוחדים", הרב הדגיש כי האחריות הציבורית המוטלת על ראשי המתיישבים מחייבת את הדאגה וההערכות לכל מצב בלי קשר למאבק שיימשך.
