

כמדי שנה, יפתח מכון התקנים ביום שני הקרוב את שעריו, ויזמין את הציבור הרחב ל"בית פתוח" במסגרתו יוצעו מגוון פעילויות ותתאפשר בדיקת קרינה למכשירי מיקרוגל ותכשיטי זהב לאימות מספר הקראטים.


במסגרת הבית הפתוח יוצעו מגוון פעילויות, שמטרתן לסייע לרבים להתמודד טוב יותר עם סוגיות הנוגעות לאיכות ולבטיחות בסביבה הביתית. כתב INN איציק וולף מוסר כי בין האטרקציות המרכזיות: תערוכה של עשרות מוצרים ביתיים מסוכנים שנפסלו לשיווק בארץ, הרצאות בנושאים שונים, ביניהם: בטיחות בחיי היום יום, מוצרי תינוקות וצעצועים מסוכנים ומניעת ליקויי בנייה.

בנוסף, מכון התקנים מזמין את המבקרים להביא למעבדות המכון מכשירי מיקרוגל ביתיים לבדיקת רמת הקרינה, וכן תכשיטי זהב לאימות מספר הקראטים שלהם.

המבקרים במכון התקנים יוזמנו גם לסייר במעבדות המכון ולצפות במרתון של סרטי איכות בתחומים שונים וכן בתערוכת צילומים בנושא איכות של תלמידי מכללת הדסה ירושלים. אנשי מקצוע יוכלו למצוא באירועי הבית הפתוח גם הרצאות מקצועיות ביניהן: מערכות משולבות לניהול איכות, אחריות חברתית, הצגת צוותי שיפור ועוד.

מנכ"ל מכון התקנים, זיוה פתיר, אומרת כי המודעות של הקהל הרחב לנושאי בטיחות ואיכות עולה מדי שנה, ויש לציבור עניין רב בקבלת מידע והדרכה בתחומים בהם נתקלים בחיי היום יום. "ראייה לכך היא העובדה שמידי חודש מגיעות למכון אלפי פניות צרכניות לגבי מוצרים לא תקניים וסוגיות אחרות הנוגעות לבטיחות ואיכות", אמרה.

ממכון התקנים נמסר כי הבדיקות הנעשות במסגרת ה"בית הפתוח" נערכות ללא תשלום כאשר את בדיקת המיקרוגל יש לתאם מראש בטלפון: 03-6467649.
