

על רקע האזהרות הנשמעות לאחרונה ע"י ראשי השב"כ, וגידול האיומים הביטחוניים על ישראל והעולם, תתקיים בירושלים וועידה ל - Homeland Security בה ישתתפו בכירי התעשיות הביטחוניות בארצות הברית.


הוועידה, ביוזמת מכון התקנים הישראלי, קרן BIRD ונציבות המדע והטכנולוגיה ישראל-ארה"ב, תתקיים ב-1 ביוני במלון רנסנס בירושלים, בהשתתפות מומחים מובילים בתחום מהארץ ומהעולם.

בוועידה יינתנו סקירות מקיפות ע"י נציגים של חברות מהגדולות בתחום בארה"ב, מקבלי החלטות ואנשי מפתח מהגופים הממשלתיים בישראל ובארה"ב, ביניהם מנהל המחלקה לביטחון ב- Lockheed Martin, יו"ר מכון התקנים האמריקאי, המשמש גם יועץ ל- Lucent Technologies, נציג ה- U.S. Department of Homeland Security, חברת הייעוץ הידועה Bearing Point ועוד. תוצגנה טכנולוגיות חדשות, יסקרו כיווני התפתחות ויערכו דיונים בדרישות וציפיות השוק.

הוועידה תכלול מספר מושבים בתחומים שונים, ביניהם מושב בנושא אבטחת תחבורה, מטוסים, שדות תעופה, נמלי ים וכו', מושב בנושא שליטה ובקרה, ניהול אירועים וכוחות הצלה, מושב בנושא ביומטריה, מושב בנושא מימון בהשתתפות קרנות הון סיכון מובילות, מושב בנושא תשתיות קריטיות לביטחון, ועוד.

נציגים מארה"ב וישראל ינסו לבחון האם היום, שלוש שנים ויותר אחרי אירועי ה-11 בספטמבר, הגיעה העת לפריצת דרך בתחום זה, שהוקצבו לו כספים רבים על ידי מדינות רבות. על פי הערכות מעודכנות, שוק הביטחון הגלובלי עומד בשנת 2005 על 120 מיליארד דולר והוא צפוי לצמוח ל-180 מיליארד דולר בתוך שלוש שנים. בזווית הישראלית תיעשה בחינה מדוע, למרות הניסיון הביטחוני העשיר, בישראל לא קמה עד עתה חברה מובילה בתחום זה ומה צריך להיעשות בכדי לתקן מצב זה. מעבר לכך, ייבחן כיצד טכנולוגיות רבות שלא נוצרו לנישה זו, הפכו לאור צורכי התקופה לטכנולוגיות הומלנד סקיוריטי.

"תחום ה- Homeland Securityהוא בעל פוטנציאל צמיחה גבוה ביותר היום בשוק הטכנולוגיות המתקדמות", אומר דב הרשברג, מנכ"ל קרן בירד. הרשברג מציין כי כיום קיים פער בין ביקוש עצום לטכנולוגיות להיצע מצומצם יחסית   עובדה שמהווה הזדמנות מצוינת עבור חברות רבות. קיימים לקוחות, ממשלתיים אך גם פרטיים במספר הולך וגדל. קיימים תקציבי רכש גדולים שבצורה הנכונה יכולים להיות זמינים גם לחברות ישראליות. "הוועידה תהווה הזדמנות מצוינת להעמקת ההיכרות בין השחקנים הישראלים בתחום ובין השוק האמריקאי, וליצירת קשרים של פיתוח ושיווק בין המובילים בשוק האמריקאי והחברות הישראליות", הוסיף.

לדברי מנכ"ל מכון התקנים הישראלי וסגנית נשיא ארגון התקינה הבין לאומי, זיוה פתיר, אחת הבעיות המרכזיות של חברות ישראליות המנסות לפרוץ לשוקי העולם היא התאמת מוצריהם לתקינה הרלוונטית. "היעדר תקינה בינלאומית בתחום חוסמת את האפשרות לייצא ולפרוץ לשוק העולמי. לכן, נושא משמעותי להתפתחות התחום, בעיקר מנקודת המבט הישראלית, הוא התקינה הבינלאומית הנלווית אליו". פתיר סיפרה כי מכון התקנים הישראלי פתח לאחרונה ערוץ תקשורת עם ארגוני התקינה בארה"ב כדי לאפשר לחברות ישראליות להוביל את נושא הכנת התקנים בתחום הביטחון. "אנו גאים להיות בין המובילים את התהליך בעולם", דברי פתיר.
