

לא עבר זמן רב מאז קבוצת "תיאטרון צפת" התחילה את דרכה והשחקנים מישיבת ההסדר בעיר יופיעו בשבוע הבא גם במוזיאון ישראל.

בוגרי ישיבת ההסדר בצפת זיהו את הפוטנציאל הגלום בתיאטרון, כלי לא מצוי, בלשון המעטה בעולם הישיבות, ופרצו בשנה האחרונה בסדרת הצגות חינוכיות בבתי הספר השונים ברחבי הארץ.

מאחורי השחקנים הצעירים עומד לא פחות מאשר הרב שמואל אליהו, רבה של צפת, שהתלהב מתוכנה של ההצגה ומהביצוע.

הרב אליהו יצר קשרים ולאחר זמן הסכים תיאטרון עכו הוותיק, הפועל מזה 21 שנה, לפרוש את כנפיו על חברי הקבוצה ולתת להם גב כלכלי.

גם דניאל דיין ('האושפיזין'), תושב צפת, חוזר בתשובה שבילה את מיטב שנותיו כשחקן בהוליווד נרתם אף הוא למשימה ולהרים את השחקנים אל פסגות מקצועיות.

ההצגה הראשונה התחילה לפני כ-4 שנים ע"י בחורי "המרכז התורני לאומי" בצפת בפני בית הספר הממלכתי בצפת. לפי הדיווחים בעיתונות המקומית, הילדים, וגם המורים, נהנו מאוד, וזמן רב עוד המשיכו הילדים לזהות את השחקנים ברחובות העיר.

מנהל הטכני של התיאטרון, אלעד רגב, דואג לאמן את השחקנים שעות מרובות על כל הצגה, כדי להוציא את המיטב ולהעלות על הבמה את החומרים הכי מקצועיים שיש.

שחקני התיאטרון כאמור עובדים ומנסים להפיק מסרים חינוכיים בשילוב כמובן של מסורת יהודית, בעידודו של הרב אליהו.

"השחקנים מנסים להשתלם בתחום תוך כדי לימוד תורה שוטף במרכז התורני לאומי, אשר בראשו עומד, הרב בניהו ברונר", אומר מנהל התיאטרון רגב, "הרב בניהו קיבל תואר "יקיר העיר צפת" לא מזמן על תרומתו הרוחנית לעיר והוא עצמו רואה חשיבות גדולה בפעילות התיאטרון בפרט, ובתחום התיאטרון-התורני בכלל, ולא רק כאמצעי להעברת מסרים אלא גם כדרך לחינוך עצמי ועבודת נפש מידותית".

הרב ברונר פנה לשחקן ה"קאמרי" לשעבר, שביט רבניצקי וביקש ממנו להעביר סדנת משחק לכלל תלמידי הישיבה. בכל יום ראשון בערב, עוזבים תלמידי הישיבה את הגמרות וספרי הלימוד לשעתיים של סדנת תיאטרון, על מנת "לשייף" את יכולתם המיוחדת על הבמה. בסדנה הזו לומדים בצורה יותר מקצועית, במשחק המשלב מוזיקה מלל ותנועה, את המקצוע, עם השמות המקצועיים, השיטות והמתודות, ועם חומרים הלקוחים ממיטב המחזאים הישראליים, ואף עם חומר מקורי הנכתב על ידי שביט עצמו. בסדנה גם לומדים את שאר מקצועות התיאטרון, כמו: שילוב המוזיקה במחזה, תפאורה ותאורה מתאימה, ובעצם סגירת כל הפינות המקצועיות.

ביום העצמאות האחרון זכו תושבי צפת להפתעה מיוחדת. במסיבת יום העצמאות בלב "כיכר המגינים" שבעיר העתיקה, הועלתה הצגה מיוחדת, זו השנה השניה ברציפות. השחקנים התקבלו במחיאות כפים סוערות, מלווים בפרצי צחוק רמים.

בימים אלה עובדים הבחורים על המחזה "יוסל'ה קמצן קדוש" . המחזה מתבסס על סיפור אמיתי אבל העיבוד וההפקה, חדשניים לגמרי. את המחזה כתב הרב עמיר כ"ץ, ר"מ בישיבת ההסדר במרכז התורני הלאומי של צפת. מה שבהחלט מעיד כאלף עדים על קו הישיבה, ויחסה לתיאטרון בכלל, ותיאטרון דתי בפרט.

"התיאטרון הוא הביצוע, הוא הביטוי של מה שאנחנו לומדים, את מה שקבלנו בבית המדרש אנחנו מביאים לבמה, זה קשר בל ינותק, התיאטרון יונק את כל רוחו מהתורה", מסכם רגב.
