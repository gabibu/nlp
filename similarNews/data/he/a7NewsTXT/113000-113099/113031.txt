

לאחר שקיבל ביום העצמאות האחרון את פרס ישראל על תרומתו לתרבות הישראלית משחרר הכוריאוגרף, אוהד נהרין, את חרצובות לשונו: "ישראל מבצעת פשעי מלחמה".

חתן פרס ישראל לשנת תשס"ה, הכוריאוגרף אוהד נהרין, אמר בראיון לעיתון הקנדי "גאזט" בהתייחסו לפעילות חיילי צה"ל במחסומים שביש"ע "אני ממשיך לעשות את עבודתו, כאשר 20 ק"מ ממני אנשים משתתפים בפשעי מלחמה... היכולת לנתק את עצמנו מן המצב   היא שגורמת לו להימשך".

נהרין מתנדב בשעותיו הפנויות כמתרגם בארגון השמאל הקיצוני מחסום-ווטצ', התנדבות, אותה נימק בראיון, בטענה כי "חיילי צה"ל נרגעים רק כאשר הם חשים שאמותיהם צופות בהם וכך פוחת השימוש לרעה בכוח".

ב'ידיעות אחרונות' דווח כי במשרד החוץ התייחסו לדבריו של נהרין ואמרו כי הם גורמים נזק תדמיתי קשה לישראל, במיוחד על רקע היותו חתן פרס ישראל.

לעומתם אמרה כלת פרס ישראל, שולמית אלוני, כי נהרין קיבל את פרס ישראל על תרומתו לתרבות הישראלית ולא על דעותיו. "אוהד נהרין תרם לאין ערוך לתרבות הישראלית מאנשי משרד החוץ", אמרה.
