

"החזירו לנו את התמונות, המזכרות והחפצים של אסף הי"ד" מתחננים ההורים, שבנם נרצח ע"י מחבלים ערבים, לפני שלוש שנים בחממות הוריו בפאת שדה, שבגוש קטיף

משפ' צפירה ממושב בדולח יצאו לחופשה בטבריה בתחילת שבוע זה. הם לא האמינו כי אנשים רעי לב יפרצו לביתם ויגזלו את כל מה שנשאר להם מבנם, אסף הי"ד.

אסף, נרצח לפני שלוש שנים באותו פיגוע בו רצח מחבל ערבי גם את אסף צפירה הי"ד בחממות פאת שדה. אסף, שהיה זמן קצר לפני גיוסו, עבד בחממות הוריו.

אתר קטיף נט. מדווח על האירוע, ומספר כי לאחר הרצח הנורא, קשה היה להורים לחזור לשגרת החיים הרגילה. ביום רביעי בלילה בעת שההורים שהו בבית המלון בטבריה, חדרו פורצים לבית משפ' צפירה, נכנסו לחדר ההורים, עקרו את הכספת מהקיר ונמלטו מהמקום.

בכספת היו מזומנים, אך גם כל המסמכים של הבן אסף, תעודת זהות, הדרכון, תעודות מבתי הספר, תעודות הצטיינות, התכתבויות ובעיקר כל התמונות של אסף. "הגעתי הביתה, ראיתי מה שקרה והבנתי כי הרגו לי עוד בן" אומר אפי צפירה, אביו של אסף הי"ד. "רק אנשים שמכירים את ביתי עשו את המעשה, או שהעבירו מידע לגוף שלישי".

ההורים מזועזעים ואינם יכולים לקבל את המקרה הקשה הזה, ובקשה אחת יש בפיהם: " אין לנו רצון לדעת או לתפוש את הגנבים, אנו רוצים לקבל את כל התיעוד והמסמכים והתמונות של אסף כמה שיותר מהר, אנא בטובכם אם נפלתם ועשיתם את המעשה הנורא, השיבו לנו את היקר מכל".


