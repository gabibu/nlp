

בעקבות תאונת הרכבת ביום שישי, דרש מפקד מחוז דרום במשטרה מהנהלת רכבת ישראל לנקוט צעדים דחופים למניעת תאונות.

מפקד המחוז הדרומי במשטרה, ניצב אורי בר-לב, שלח מכתב לרכבת ישראל ולמשרד התחבורה, ובו הטיל עליהם את האחריות לטיפול בבעיית מפגש הדרכים החקלאיות עם מסילת הרכבת.
ניצב בר לב אמר כי אם הייתה בידיו הסמכות החוקית, הוא היה אוסר לחלוטין על תנועת רכבות במחוז הדרומי.

עוד הוא כתב כי על הרכבת להציב תצפיתנים ולנקוט באמצעים אחרים, בהם הקטנת מהירות הרכבות, כדי למנוע הישנות אסונות דוגמת התאונות שאירעו בשבועות האחרונים בקו שבין באר שבע לתל אביב.

מרכבת ישראל נמסר בתגובה: "אנו עושים הכל למען בטיחות הנוסעים, תוך עמידה בסטנדרטים בינלאומיים". כמו כן, קראו ברכבת למשטרה להגביר את אכיפת חוקי התנועה במפגשים בין מסילות רכבת לדרכי אפר.
