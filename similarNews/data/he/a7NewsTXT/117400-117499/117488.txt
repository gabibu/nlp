

כ   600 חיילים בודדים יוכלו לטוס לביתם שבחו"ל עד סוף שנת 2005, בסיוע האגודה למען החייל. מראשית השנה, טסו בסיוע האגודה קרוב ל   165 חיילים.

יו"ר האגודה למען החייל, האלוף (מיל.) יצחק איתן, מוסר כי במסגרת שרותי הרווחה אותם מעניקה האגודה לכלל חיילי צה"ל, יצא לדרך בשנת 1999 פרויקט שמטרתו הטסתם של חיילים בודדים לביקור במשפחותיהם המתגוררות בחו"ל.

מנהלת תחום הרווחה באגודה הגב' אתי אברג'יל מוסרת שגובה הסיוע יקבע ע"פ סוג שירותו של החייל: לוחם יקבל מימון מלא של כרטיס הטיסה, כולל הוצאות. תומך לחימה יקבל מימון למחצית מעלות כרטיס הטיסה ועלות מלאה של הוצאות הביטוח הרפואי והמטען; חיילים במסלולי שירות אחרים יקבלו מימון מלא של הביטוח הרפואי והמטען והנחה של כ   10% משווי כרטיס הטיסה.

כתבנו קובי פינקלר מוסר שדו"ח חצי שנתי של האגודה למען החייל מראה כי 60% מהטיסות הן למדינות חבר העמים. במקרים מיוחדים מטיסה האגודה למען החייל הורים של חיילים בודדים לביקור בארץ. השנה הטיסה האגודה לארץ 12 הורים לחיילים בשרות חובה.

האלוף (מיל.) איתן מוסר כי האגודה למען החייל רואה חשיבות רבה בהענקת תחושת בית ומשפחה לחיילים הבודדים. "פרט לטיסות לחו"ל, שהן גולת הכותרת של הסיוע, שוכרת האגודה דירות לחיילים הבודדים למשך כל שירותם הצבאי, מספקת להם ציוד לשיפור רווחתם, תלושי קניות ועוד". מציין איתן.
