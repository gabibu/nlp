

בתגובה לפרסום היום ב'מעריב' על מגעים שהתנהלו בין בכירים במועצת יש"ע לראש הממשלה, אומרים היום במועצת יש"ע שמדובר בספין נוסף של שרון. "הכתב מנחם רהט לא היה בפגישה ולעולם לא נסכים לפינוי מרצון", אמרו.

בתגובה לפרסום היום במעריב על מגעים שהתנהלו בין בכירים המועצת יש"ע לראש הממשלה בתיווכו של סגן שר הרווחה אברהם רביץ אומרים היום במועצת יש"ע שמדובר בספין נוסף של ראש הממשלה המנסה להסיט את דעת הקהל מדיון בתכנית ולהחליש את המאבק נגדה.

"בפגישה עם סגן השר רביץ נידונה בקשת מועצת יש"ע לתמיכת סיעת דגל התורה בהצעות המונחות על שולחן הכנסת לדחיית התכנית", הסבירו אנשי המועצה, "עסקה לפיה נסכים לפינוי מרצון תמורת דחייה לא תעלה על הדעת, אנו דוחים אותה בתוקף והיא כלל לא עלתה במהלך הפגישה".

"מועצת יש"ע חוזרת ומודיעה כי הדבר היחיד שיכול להוריד את מפלס המאבק ולמנוע קרע בעם הוא הכרעת העם במשאל או בבחירות", לשון ההודעה.

כתב מעריב, מנחם רהט דיווח הבוקר כי כמה מראשי המתנחלים מנהלים מגעים עם ראש הממשלה, אריאל שרון, על דחיית הפינוי בשלושה חודשים תמורת הסכמה של התושבים לעזוב את בתיהם ללא התנגדות.

כשקיבל ראש הממשלה את ההצעה הוא ביקש לדעת: "ואם אסכים להצעה, כולם יתפנו מרצון?". התשובה היתה כי לא כל המתנחלים חדורי אידיאולוגיה ומתנגדים לעקירה בכל מחיר. חלקם מתנגדים רק משום שהם חשים כי מבקשים להפוך אותם לפליטים ולהרוס את עתידם ואת פרנסתם. "ככל שתכין יותר טוב את התנאים להתיישבותם מחדש ההתנגדות תפחת", נאמר לשרון, "אבל זה דורש זמן, ובשום פנים אי אפשר ליישם רעיון כזה בשבועות המעטים שנותרו עד להתנתקות".

יו"ר מועצת יש"ע: מנחם אהט לא היה בפגישה ולעולם לא נסכים לפינוי מרצון
בתגובה לפרסום במעריב אמר יו"ר מועצת יש"ע, בנצי ליברמן, כי רהט לא היה בפגישה ועל כן איננו יודע מה נאמר בה. "מנחם רהט לא היה בישיבה ולא שמע את שנאמר בה והוא יודע את מה שיודע עד מפי עד ואני אומר לך שישבתי בישיבה", אמר.

"לא היתה ולא תהיה כל הסכמה במישרין או בעקיפין לדחייה לשלושה חודשים תמורת שקט תעשייתי", הכחיש את שנכתב הבוקר בעיתון, "מעולם לא היתה הסכמה לפינוי מרצון, אנחנו אמרנו שעקרונית וערכית לעולם לא נוכל להסכים למהלך הזה".

"הפגישה היתה יוזמה שקיבלנו לפני כשבועיים לבחון אפשרות לדחות את הגירוש כשאנחנו היינו אמורים מבחינתנו להסיר את האינטנסיביות של המאבק", סיפר. "אנחנו הבהרנו בצורה שאינה משתמעת לשתי פנים כי היכולת שלנו גם בצד האידיאולוגי-רעיוני וגם בצד הטכני לנסות ולדחות את הסוגיה הזאת היא רק במידה והשאלה תחזור להכרעת העם. במידה וכנסת ישראל לא תקבל החלטה שחוזרים להכרעת העם אנחנו נהיה מסוגלים ונכונים אחרי שהעם יכריע בצורה ברורה בשאלה של משאל עם או בחירות לומר שהפעולה תהיה פעולת מחאה ולא פעולת שיבוש".

"יש לנו מטרה לנסות ולדחוק ולמסמס את הגירוש שנעשה כאונס באור יום, בצורה כל כך ברוטאלית תוך שוחד פוליטי ואולי אפילו עבירות פליליות", אמר.
