

נדיה מטר יו"ר תנועת נשים בירוק אומרת בתגובה לכוונה להעמידה לדין, כי הממשלה עושה טעות חייה. לדבריה בכוונתה לנצל זאת כדי לנהל משפט ראווה נגד תכנית הגירוש של שרון ו"מבצעיה הנמצאים בכל משרדי הממשלה".

הפרקליטות הגישה כתב אישום נגד יו"ר תנועת נשים בירוק נדיה מטר בגין העלבת עובד ציבור. מטר מואשמת כי העליבה את ראש מנהלת ההתנתקות יונתן בשיא כשהשוותה את דבריו במכתבו אל יהודי גוש קטיף כהכנה לפינויים, למכתבים שנשלחו בתקופת השואה על ידי ראשי היודנראט לבני קהילותיהם, כהכנה לגירושם.

בכתב האישום נכתב כי במכתב אל בשיא כתבה מטר: "...אך לא יעזרו כל הצהרותיך יונתן   האמת היא שאתה גרסה מודרנית של היודנראט   בעצם גירסה הרבה יותר נוראה, כי אז בשואה, הדבר נכפה על אותם מנהיגים יהודיים על ידי הנאצים, ומאד קשה לנו היום לשפוט אותם. היום אין אף אחד שעומד עם אקדח ליד רקתך ומכריח אותך לשתף פעולה עם הדפורטציה של יהודי גוש קטיף וצפון השומרון".
לטענת התביעה מטר חזרה על דבריה בראיונות לכלי התקשורת השונים.

מטר אמרה לערוץ 7 כי ייערך לה שימוע ובכל מקרה היא שואפת לכך שהמשפט יתקיים.

לדבריה ממשלת ישראל עושה כעת את טעות חייה והיא עוד תצטער עליה. "בהגשת כתב האישום נגדי ניתנה לי סוף סוף הזדמנות למשפט ראווה נגד תכנית הנג"ע (נסיגה גירוש עקירה) של שרון ומבצעיה, הנמצאים בכל משרדי הממשלה, מראש הממשלה עד הפקיד האחרון כגון יונתן בשיא".

לדברי מטר ישנו תקדים הסטורי שבו הגישה ממשלת ישראל כתב אישום והצטערה עליו, הכוונה למשפט קסטנר בשנת 55 . מדובר במשפט דיבה נגד מלכיאל גרינוולד שטען כי ישראל קסטנר, פקיד במשרד התעשיה והמסחר, שיתף פעולה עם הנאצים ופעל להסגרת יהודי הונגריה בשואה. במשפט קבע השופט בנימין הלוי נשיא בית המשפט המחוזי בירושלים, כי קסטנר אמנם 'מכר את נשמתו לשטן'.

"גם אני אוכיח בבית משפט שיונתן בשיא ושאר אדריכלי ומבצעי פשע ההתנתקות, מראש הממשלה עד הפקיד האחרון, מכרו את נשמתם לשטן, ובעצם הפכו לזרוע המבצעת של ממשיכי דרכם של הנאצים, הערבים הטרוריסטים, פעילי אש"ף, החמאס והג'יהאד. כמו שמשפט קסטנר גרם למשבר ממשלתי והוקמה ממשלה חדשה כך אני מקווה ומצפה שמשפט יונתן בשיא יפיל סוף סוף את ממשלת הזדון של ממשלת שרון",דברי מטר.

את מטר ייצג עו"ד יורם שפטל.
