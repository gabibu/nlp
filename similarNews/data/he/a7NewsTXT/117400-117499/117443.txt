

ראש ממשלת בריטניה, טוני בלייר, אמר כי אחת הסיבות למתקפת הטרור היא הסכסוך המתמשך במזרח התיכון. כמו כן אמר בלייר, כי חיוני לבחון את הסיבות המונחות בבסיס הטרור, בהן הקיפוח והאי-דמוקרטיה.


ראש ממשלת בריטניה, טוני בלייר, אמר בראיון לרדיו בי.בי.סי כי אחת הסיבות למתקפת הטרור היא הסכסוך המתמשך במזרח התיכון. "חיוני לבחון את הסיבות המונחות בבסיס הטרור, בהן הקיפוח והאי-דמוקרטיה", אמר בלייר.

נשיא ארה"ב, ג'ורג' בוש, שיבח אתמול את תושבי לונדון על עמידתם האיתנה מול סדרת הפיגועים שאירעה ביום חמישי. "מדינה ששרדה את הבליץ הנאצי לא תחשוש מאיומי הטרור. על תושבי בריטניה לדעת שהעם האמריקאי עמם", אמר בוש בנאומו השבועי ברדיו.

בוש קרא לבריטניה להצטרף למלחמה העולמית בטרור והדגיש שהמלחמה צריכה להיערך בזירת האויב כדי שלא נצטרך להתמודד עם הטרור בבית. "עלינו להיות בצד התוקף ולא המתגונן", אמר.

משטרה בריטניה מסרה כי עדיין לא זיהותה אף גופה מהרוגי התקפות הטרור בלונדון ביום חמישי. המשטרה המקומית הסבירה שמצבן של הגופות קשה.

מפקח במשטרה המקומית, ג'ים דיקי, סיפר שהם ייאלצו להשתמש בצילומי שיניים, טביעות אצבעות ודגימות דנ"א כדי לזהות את הקורבנות.

בתוך כך, גובר החשש לחייה של ענת רוזנברג בת 39 מירושלים שככל הנראה הייתה על אוטובוס מס' 30 בו אירע אחד הפיצוצים.

הוריה צפויים להמריא בשעות הקרובות ללונדון. רוזנברג גרה בלונדון בשמונה השנים האחרונות.

עיתוני בריטניה מדווחים היום כי בפיגועים בלונדון נהרגו לפחות 70 בני אדם. עם זאת, משטרת בריטניה מוסיפה לדווח כי ידוע על 49 הרוגים בלבד. המשטרה מסרה גם כי המטענים הופעלו ככל הנראה באמצעות שעוני השהייה ולא על ידי מחבלים מתאבדים.

המשטרה מסרה עוד, כי יותר מ-20 גופות נוספות לכודות מתחת לקרקע בכיכר ראסל.
