

הארגון לזכויות האדם ביש"ע הקים לאחרונה מוקד לרישום ואיסוף תלונות נגד שוטרים ואנשי כוחות הביטחון המשתמשים לרעה בסמכותם ומפעילים כוח ואלימות בניגוד לחוק.

מטרת המוקד החדש אשר הוקם על ידי אנשי הארגון לזכויות אדם ביש"ע היא לאסוף ולחבר יחדיו את כל הנתונים הנוגעים לתלונות נגד שוטרים אשר פועלים באלימות נגד מתנגדי תכנית טרנספר היהודים מגוש קטיף ומצפון השומרון. נתונים אלה כוללים עדים, נפגעים, תמונות, מסמכים וכל הדרוש על מנת להגיע לתמונה מלאה שתאפשר הגשת תלונות למחלקה לחקירת שוטרים ותביעות אזרחיות.

כתב INN איציק וולף מדווח כי לדברי אחת ממקימות המוקד, אורית סטרוק, מתנדבות במוקד בנות נוער, שחלקן חוו על גופן את התעללות השוטרים בשבועות האחרונים, והחליטו להירתם לנושא ללא כל תמורה. לדבריה, המוקד נותן שירות בחינם לכל הפונים, ומעביר את התלונות המלאות הלאה לטיפולם של עו"ד של הפורום המשפטי כשגם הטיפול הזה ניתן חינם ובהתנדבות.

"אנו רואים בהגשת גל תלונות ותביעות אחד האמצעים החשובים להפסקת האלימות וההתעללות המשטרתית כנגד מתנגדי ההתנתקות", אמרה סטרוק.
