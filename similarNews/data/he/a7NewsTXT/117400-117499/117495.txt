

עו"ד איתי הכהן אשר הגיש את העתירה לגבי שלושת היישובים בצפון חבל עזה אומר היום כי המדינה מסתירה מסמכים המעידים על כך שהמקום בו יושבים היישובים לא היה מעולם של המצרים ובשל כך אינו בר תביעה מצד הרש"פ.

"אנחנו הגשנו את העתירה במסגרת העתירות שהוגשו לבג"צ בסוגיית ההתנתקות", סיפר הכהן, החבר בפורום המשפטנים למען ארץ ישראל, "ניתנו נימוקים בפסק הדין של העתירה למרות שאנחנו חושבים שבכל הקשור לחלק שלנו, דהיינו יישובי צפון הרצועה דוגית, אלי סיני וניסנית, הנימוקים היו מאוד מתומצתים ולקוניים חרף פסק הדין הארוך שניתן".

"יחד עם זאת", הוסיף, זמן קצר לפני שידענו שינתן פסק הדין בעתירות הגשנו שתי בקשות לבית המשפט העליון וביקשנו בבקשה הראשונה לחייב את המדינה להמציא לנו את כל המסמכים הקשורים בטענתנו שהשטח שעליו יושבים היישובים שלנו נמצא בשטח שהיה מפורז ובשליטת האו"ם עם פרוץ הקרבות ב-67' ועל כן אין לראות בשטח הזה שטח שניתן להחזיר לפלסטינאים שבאים מבחינת המשפט הבינלאומי בנעליהם של המצרים מאחר ושטח זה לא היה מעולם בשליטת המצרים".

"אנחנו יודעים על כך שקיימות מפות כאלה מפני שדיברנו עם מומחים מן השורה הראשונה בנושא הזה", אמר. "הומצאו לנו מספר מסמכים אך כבר הוברר לנו שלא מדובר בכל המסמכים ושיש מסמכים שהמדינה שומרת לעצמה ואיננה חושפת אותם במסגרת הזו".

בקשה נוספת שהוגשה לבג"צ היתה לתיקון העתירה לאור מידע שהתקבל ועל פיו בעת הנסיגה החד צדדית מלבנון בתקופת ממשלת ברק נשאר חלק מהשטח שהיה בריבונות לבנונית בידי ישראל לאחר הנסיגה. "אנו רואים בכך תקדים של קל וחומר, שאם שטח שהיה בריבונות לבנונית נשאר במהלך חד צדדי בידי ישראל על אחת כמה וכמה במקרה שלנו שמדובר על שטח שאין חולק עליו שלא היה מעולם בריבונות זרה כלשהי", גילה.

עד לרגע זה לא קיבלו התושבים הגרים בשלושת יישובי צפון חבל עזה תשובה מבג"צ לבקשות שהגיש עורך דינם.

"מבחינה משפטית אנחנו מאוד מאמינים בטענות שלנו ושגם אם הן נטענות מאוד בסמוך למועד ביצוע ההתנתקות הן יסייעו להוציא את היישובים בצפון רצועת עזה מן התכנית ושיש בסיס לפתוח מחדש את הדיון על סמך הבקשות שהגשתי ואני מקווה שכל יהיה", אמר הכהן והוסיף כי מעבר לציפיות המשפטיות תושבי היישובים אינם נאיביים ויודעים שישנם גורמים ושיקולים נוספים מעבר לבחינה המשפטית שעשויים להשפיע.

אהוד ברק: פינוי אלי סיני, דוגית וניסנית מיותר ולא נכון
כתבנו מציין כי גם ראש הממשלה לשעבר, חבר מפלגת העבודה אהוד ברק, התבטא אתמול נגד הכללת שלושת יישובי צפון חבל עזה בתכנית טרנספר היישובים. "פינוי אלי סיני, דוגית, וניסנית הוא מיותר ולא נכון", אמר ברק באירוע שבתרבות שנערך בתיאטרון חולון.
