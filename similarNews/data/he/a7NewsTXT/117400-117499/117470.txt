

מורים ערבים ודרוזים שהשתתפו בקורס עזרה ראשונה מטעם המשרד, קיבלו ספר שהוקדש ל "שהידים של אל-אקצה".

בספר שחולק למורים בקורס מטעם משרד החינוך, נכתבה ההקדשה הבאה: "הספר מוקדש למען משפחות השהידים הקדושים של אל אקצה, אהובינו על נשמותיהם הטהורות".

העיתון ידיעות אחרונות מדווח כי הספר חולק למשתתפים בקורסי עזרה ראשונה למורים ערבים ודרוזים, שאמורים להיות חלק מצוות הכוננות בבתי הספר בהם הם מלמדים.

מורה דרוזי, אב שכול, שבנו נפל במהלך שירותו הצבאי הזדעזע לקרוא את ההקדשה לשהידים: "נדהמתי לקבל ספר מסוג זה במסגרת קורס שנערך מטעם משרד החינוך. אני לא מבין איך משרד החינוך מאפשר לדבר כזה לקרות". לטענתו, במשרד ביקשו ממנו שלא לפנות לכלי התקשורת והבטיחו לטפל בנושא אך לאחר שלא קיבל מענה החליט לפנות לעיתון.

מהמשרד נמסר בתגובה לפניית 'ידיעות אחרונות' כי מדובר במדריך עזרה ראשונה שהופק בחברה חיצונית, אשר לא הובא לאישורו של המשרד.
