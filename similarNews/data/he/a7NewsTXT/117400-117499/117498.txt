

בית הדין הרבני בירושלים החליט להכיר בנישואי יגאל עמיר ולריסה טרימבובלר שנעשו על ידי שליח לפני כשנה. שירות בתי הסוהר בתגובה: "אין בהחלטה כדי לשנות את עמדתנו המונעת מעמיר להתייחד עם בת זוגו".

בית הדין הרבני האזורי בירושלים החליט היום להכיר בנישואי יגאל עמיר היושב בכלא לאחר שהורשע ברצח ראש הממשלה יצחק רבין וארוסתו לריסה טרימבובלר אשר נעשו לפני כשנה על ידי אביו של עמיר ששימש כשליחו. מנכ"ל בתי הדין הרבניים, הרב אליהו בן דהן, הסביר שנציג מטעמו ביקר בתאו של עמיר, והתרשם שהנישואים תקפים כהלכה.

שב"ס: אין בהחלטת בית הדין בכדי לשנות את עמדתנו
בתגובה להודעת בית הדין הרבני אומרים אנשי שירות בתי הסוהר כי אין בהחלטת בית הדין הרבני בכדי לשנות את עמדת השירות בסוגיה זו. "ההחלטה על משמעויותיה תיבחן", אמרו, "אך על פניו אין בהחלטה לשנות את עמדתנו שאושרה על ידי בית המשפט העליון ומונעת מעמיר להתייחד עם בת-זוגו בשל היותו אסיר ביטחוני".
