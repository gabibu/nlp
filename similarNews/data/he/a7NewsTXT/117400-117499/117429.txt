

מאות מתושבי קרית ארבע קיימו ביום שישי הפגנת מחאה נגד בניית צריח למסגד "היפה". המפגינים יצאו יחד עם הרב דב ליאור וראש המועצה, צביקה קצובר. (תמונה: ארכיון)

למעלה מ-500 תושבים מקריית ארבע הפגינו ביום שישי נגד בניית צריח למסגד "היפה". המפגינים מחו נגד בניית הצריח שחולש על שטחים נרחבים של קריית ארבע ובכך הוא מסכן את ביטחונם.

הם קראו לאלוף הפיקוד לעצור את בניית הצריח שנבנה לאחרונה. "אי עצירת בניית הצריח יכולה לגרום חס וחלילה לקורבנות רבים. אנחנו קוראים לאלוף ולגורמי הביטחון לעצור בנייתו", נמסר בהודעת ועד הפעולה של קריית ארבע.

ראש המועצה, צביקה קצובר, הזהיר במוצאי שבת מפני "צלף שיעלה על צריח המסגד וישתק חלילה קרייה שלמה, מחינו על אוזלת ידו של הצבא שנותן לדבר כזה להתרחש".
במשך כ-20 שנה הצליחו התושבים בסיוע של הצבא למנוע מהערבים לבנות את המסגד, אך לדברי קצובר, "הערבים קוראים את תמונת המצב ואת אוזלת היד של הצבא וממשיכים בבנייה".

קצובר אמר לערוץ 7 כי אנשי מועצה המקומית בראשותו פנו לאלוף והפיקוד ולמח"ט והבהירו להם את חומרת העניין. "הם אומרים שאין להם סמכויות, וזה לא נכון. הם יכולים ויש להם את הסמכות לעצור את העבודות. אנחנו פוחדים שיפתח משם חזית נפץ לכל המזרח התיכון. לפני כ-10 שנים זרקו צמיג בוער והיה סוער וירי ממושך באזור", מזהיר קצובר. הוא קורא לצה"ל ולממשלה לקחת אחריות כי "הכל מתחיל ונגמר מלמעלה".
