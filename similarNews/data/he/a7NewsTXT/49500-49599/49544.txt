

מפולת אדמה פגעה בכפר בדרום קירגיסטן. לפחות 34 בני-אדם נהרגו, ו-15 בתים קרסו, כך מסר מקור במשרד הממשלתי למצבי חירום.

"בערך בשעה 4 אחר הצהריים בחבל אוש שבדרום קירגיסטן נהרגו 34 בני-אדם במפולת אדמה. המפולת סחפה עמה כ-15 בתים", אמר המקור.

לדבריו, הכפר שתושביו נפגעו הוא קורגו-טאש, הנמצא במחוז אוזגן ההררי. הכפר מרוחק כ-100 ק"מ מאוש, לכיוון הגבול עם סין.

"מחר בבוקר המצב יהיה ברור יותר", אמר המקור.

סוכנות הידיעות אינטרפקס דיווחה כי צוותי ההצלה גילו מספר גופות. עוד נאמר בהודעה כי בתים נוספים בכפר פונו מתושביהם.

החשמל והקשר הטלפוני עם הכפר נותקו.

סגן ראש הממשלה קורמאנבק אוסמונוב הגיע לאתר האסון, דיווחה סוכנות הידיעות.
