

הסתיימה ללא תוצאות פגישה נוספת בין השר במשרד האוצר מאיר שטרית לבין יו"ר ההסתדרות ח"כ עמיר פרץ, בניסיון לגשר על הפערים הגדולים בעניין התוכנית הכלכלית.

שטרית ופרץ נועדו במשרד האוצר בתל אביב בתחילה ב"ארבע עיניים" ואחר כך הצטרפו לפגישה הממונה על השכר באוצר יובל רכלבסקי והחשב הכללי במשרד האוצר ניר גלעד וכן ראש האגף לאיגוד מקצועי שלמה שני.

הפגישה נמשכה קרוב לשלוש שעות ועסקה במגוון הנושאים שבמחלוקת, אך בפועל לא הושגה התקדמות ממשית. "נראה שההסתדרות רוצה להשבית את המשק בכל מחיר" אמר גורם במשרד האוצר בתום הפגישה.

השר שטרית אמר כי הפגישה היתה ברוח טובה וגם אנשי ההסתדרות הסכימו, כי יש בעיה במשק ועל העובדים לתרום את חלקם. שטרית הציע לאנשי ההסתדרות להגיע להסכמות עם האוצר על התוכנית הכלכלית ,כדי להימנע ממאבקים מיותרים ושביתות שרק יגרמו נזק חמור נוסף למשק.
