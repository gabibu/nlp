

מספר פצצות מרגמה נורו ביום א' אחה"צ לעבר ישוב ישראלי בדרום רצועת עזה. לא נגרם נזק ולא היו נפגעים.

בשעות הבוקר נורה טיל קסאם לעבר העיר שדרות מכיוון צפון רצועת עזה. אזרחית ישראלית נפצעה קל משאיפת עשן ונגרם נזק קל לבית בעיר.

הירי הפלשתיני בשני המקרים בא, ככל הנראה, בתגובה לפעולה הנרחבת של צה"ל ברפיח בלילה, בה נהרג חייל צה"ל ונפצעו שלושה. בפעולה נחשפו מנהרות להברחת נשק בגבול ישראל-מצרים, שפוצצו.

תא"ל גדי שמני, מפקד אוגדת עזה, אמר בתדרוך לכתבים ביום א' בבוקר בתום המבצע, כי צה"ל עושה מאמץ לצמצום ירי טילי הקסאם. לדברי שמני, הפעולה ברפיח נועדה לאתר מינהרות להברחת נשק המשמשות "עורק חיים חשוב מאוד לטרור הפלשתיני".
