

ועדת שמגר, החוקרת את הקשר בין הזיהום בנחל הקישון לבין מחלת הסרטן, בה לקו עשרות לוחמי הקומנדו הימי שצללו במסגרת אימוניהם במשך שנים בקישון, קבעה היום, בתום שלוש שנים כמעט, כי מבחינה מדעית לא הוכח שזיהום הקישון גרם לתחלואה יתרה בסרטן.

ועדת שמגר, החוקרת את הקשר בין הזיהום בנחל הקישון לבין מחלת הסרטן, בה לקו עשרות לוחמי הקומנדו הימי שצללו במסגרת אימוניהם במשך שנים בקישון, קבעה היום, בתום שלוש שנים כמעט, כי מבחינה מדעית לא הוכח שזיהום הקישון גרם לתחלואה יתרה בסרטן.

להלן את ההשתלשלות הכרונולוגית של הפרשה:

26.5.2000 - העיתונאים ענת טל-שיר וצדוק יחזקאלי מפרסמים בעיתון "ידיעות אחרונות" תחקיר, בו נחשף כי לפחות 20 מלוחמי הקומנדו חלו בסרטן וחלקם מתו ממחלתם. התחקיר גילה כי בנחל התגלו ריכוזים קטלניים של חומרים מסרטנים ומומחים, שבדקו את הקשר בין מחלת הסרטן לבין החומרים שנמצאו בקישון, גרסו כי יש קשר כזה. דובר צה"ל מסר בתגובה על התחקיר, כי צלילות האימונים בקישון הופסקו בשל "איכות המים הירודה", "ובכל מקרה לחיל הים אין נתון המצביע על כל קשר בין השירות בשייטת ובילת"מ (היחידה למשימות תת-מימיות) לבין תחלואה בסרטן".

29.5.2000 - חיל הים הודיע על הפסקת כל פעילויות הצלילה בנחל הקישון, והודיע כי מתבצעת בדיקה מקפת של תחלואת הסרטן בקרב לוחמי שייטת 13 והיחידה למשימות תת-מימיות.

30.5.2000 - משרד הבריאות הורה להפסיק כל פעילות בנחל הקישון, וזאת בעקבות התחקיר שפורסם בידיעות אחרונות.

18.6.2000 - לוחמי השייטת עתרו נגד הוועדה שהוקמה לבדיקת זיהום הקישון. שלושה לוחמי השייטת, החולים בסרטן, ואלמנת לוחם נוסף טוענים: הרכב הוועדה פגום שכן יושבים בה אנשים ששמשו בתפקידים צבאיים, העשויים להמצא אחראים למחדל.


21.6.2000 - ענת רז, 40, ששירתה כמדריכת צלילה בשייטת, מבקשת מראש הממשלה להקים ועדת חקירה חיצונית לפרשת הצלילות בקישון. רז חלתה בסרטן ובשחפת כתוצאה ממחלת הסרטן, ובשל הטיפולים הכימותרפיים שעברה נגרם לה נזק למערכת הפוריות והיא אינה יכולה ללדת.

25.6.2000 - הוקמה ועדת חקירה לפעילות צה"ל בנחל הקישון. הרמטכ"ל דאז שאול מופז חתם על כתב המינוי של ועדת החקירה, בעניין פעילות צה"ל בנחל הקישון המזוהם. בראש הוועדה, שמינויה התקבל בהסכמה משותפת של נציגי הצוללנים וצה"ל, עומד נשיא בית המשפט העליון בדימוס השופט מאיר שמגר, וחברים בה מומחה לחומרים מסוכנים פרופ' מאיר וילצ'יק ומומחה לרפואת צלילה ד"ר גדי גרנט. בכתב המינוי הוסמכה הוועדה לחקור, אם מימי הקישון מכילים חומרים מסכני בריאות, מה הם הסיכונים הרפואיים למי ששהה במים אלו, והאם יש קשר סיבתי בין מצב המים לבין מחלת הסרטן לסוגיה. הוועדה הוסמכה גם לחקור, לאור המסקנות שתסיק, מהי אחריותם של הגורמים הצבאיים. בין היתר הוסמכה הוועדה להמליץ המלצות ביניים בדבר ביצוע בדיקות רפואיות או בדיקות מדעיות.

21.8.2000 - קצין רפואה ראשי בצה"ל תא"ל ד"ר גיורא מרטינוביץ' העיד בוועדת החקירה לעניין הצלילות בנחל הקישון, ואמר, כי כבר מסוף שנות ה-50 קיבל צה"ל דיווחים מגורמים אזרחיים על איכות המים המסוכנת בנחל. בסוף 1989 או בתחילת שנות ה-90 הופסקו לדבריו הצלילות של יחידות צה"ל בקישון, לאחר שחיילים מיחידות שונות, ובהן היחידה לעבודות תת מימיות (ילת"ם) וכן שייטת קומנדו הימי, התלוננו על צריבות לאחר הצלילה בקישון. הוא אמר כי למרות הפסקת הצלילות, לא גובש בחיל הרפואה או בחיל הים נוהל כלשהו, לגבי בדיקת איכות המים במקורות מים בהם מתאמנים חיילי צה"ל. מפקד חיל הים ידידיה יערי שהעיד בפני הוועדה, אמר כי לדעתו "זוהי שערוריה שמאשימים אותנו בנסיון טיוח או הסתרה, גם אני הייתי בין הצוללים בקישון".

6.10.2000 - ועדת החקירה ערכה סיור התרשמות בנחל הקישון, יחד עם מנכ"ל המשרד לאיכות הסביבה ולוחם השייטת לשעבר החולה בסרטן, יובל תמיר ורעייתו, וכן אנשי צבא רבים. המסיירים עמדו על מקורות זיהום הנחל, וחזו במצגת על מכון הטיהור שהוקם לטיהור מי הנחל.

7.11.2000 - חודש לאחר ההחלטה פורסם, כי ועדת החקירה לבדיקת הצלילות בקישון החליטה לערוך בדיקות רפואיות לכל החיילים ששירתו בשייטת 13 וביחידות אחרות, שחייליהן צללו והתאמנו בנחל. ועדת החקירה קבעה, כי רק כך ניתן יהיה לברר אם קיים קשר סיבתי בין הצלילה בנחל לבין מחלת הסרטן שהתגלתה אצל חלק מהלוחמים.

12.6.2001 - חיל הים יפסיק הצלילות בחיפה. מפקד חיל הים אלוף ידידיה יערי הודיע, כי הוחלט להפסיק את הצלילות בנמל חיפה באופן זמני, "למעט צלילות חיוניות". יום קודם לכן פורסם בערוץ 2 כי בדיקות העלו חשש שהבוצה בקרקעית נמלי חיפה ואשדוד עשויה להיות מסוכנת. מפקד חיל הים הודיע עם זאת, כי הצלילות בנמל אשדוד ימשיכו כרגיל, "מפני שאיכות המים שם היא במצב סביר".

14.6.2001 - 31 דייגים שעבדו בנחל הקישון, שלקו בסרטן, הגישו תביעת פיצויים על סך 65 מיליון שקלים נגד המדינה ונגד מפעלים שהזרימו שפכים לקישון, בטענה, כי החברות הנתבעות אחראיות למלחמה שלקו בה.

2.7.2001 - קבוצת דלק, שבשליטת יצחק תשובה, הודיעה כי הוגשו תביעות בהיקף כולל של 68 מיליון שקל נגד חברת "גדות תעשיות ביוכימיה", חברה בת של דלק השקעות שבבעלות קבוצת דלק. בהודעה נאמר, כי הוגשו מספר תביעות לתשלום פיצויים לתובעים בשל נזקים שנגרמו לתובעים לטענתם, עקב הזרמת שפכי תעשיה לקישון. בנוסף נמסר, כי בחודשים שלפני כן הוגשו מספר תביעות לתשלום נגד חברות תעשיה המזרימות שפכים לנחל, מאז נחשפה חומרת הזיהום כשנה קודם לכן.

25.7.2001 - ועדת החקירה של הפעילות הצבאית בקישון הגישה את דו"ח הביניים שלה, בו המליצה לאסור על פעילות צלילה באזור הקישון ונמל חיפה, עד שיטופלו בעיות הזיהום. הוועדה הטילה בדו"ח הביניים אחריות מערכתית על גורמים בצבא, בגלל התייחסותם לפעילות בקישון, אבל נמנעה ממסקנות אישיות. הדו"ח הגדיר את התייחסות דרגי הפיקוד בצבא "מחסום מחשבתי בהבנת המצב לאורך כל הקו".

ממצאי דו"ח הביניים: כבר בשנות ה-50 היה מידע רב על בעיות הזיהום באזור נחל הקישון; מפקדי חיל הים התעלמו ממידע על סיכוני הזיהום בקישון; גם לאחר קבלת החלטה על הפסקת הצלילות הן נמשכו באופן חלקי; אישורי הזרמת שפכים שקיבלו מפעלים מהרשויות היו פסולים; חוסר תיאום בין רשויות אזרחיות וצבאיות בהעברת מידע על הנחל; טרם נקבע קשר סיבתי בין תחלואה לפעילות בקישון, אך הוועדה תמשיך לחקור עניין זה.

מסקנות דו"ח הביניים: לאסור על צלילות באיזור הקישון ונמל חיפה, עד שהזיהום לא יהווה סיכון בריאותי; אין להתאמן במים ללא בדיקת רמת הזיהום בהם; להפסיק הזרמת שפכים לא מטוהרים לקישון ולים; להמשיך את הסדרי השיקום ללוחמים עד פרסום המסקנות הסופיות; לבדוק השפעת מכשור הפולט קרינה על חיילים; לקיים קשר ממוסד בין הצבא לרשויות אזרחיות בנושאי סביבה ובריאות; להרחיב את סמכויות רשות נחל הקישון גם לחלק העליון של הנחל.

27.7.2001 - מפקד חיל הים אלוף ידידיה יערי הודיע, כי הוא אוסר על כל פעילות של צלילה בכל חופי הארץ, עד שייקבע תקן שיורה באיזו רמת זיהום מותר לצלול מבלי לסכן חיים.

10.7.2002 - לוחם השייטת ד"ר אריק רוזנטל מת מגידול סרטני במוחו, ונקבר בהלוויה אזרחית עם סממנים צבאיים. רוזנטל היה חולה במשך כשנה וחצי, וכיוון שהיה רופא ידע היטב על מצבו. בעקבות פניות של אנשי ציבור וחברי כנסת לשר הבטחון, לקיים הלוויה צבאית לרוזנטל, הוחלט, כדי לא ליצור תקדים, לקבור אותו "בהלוויה צבאית למחצה": טקס אזרחי שנערך בחלקה צבאית ובשילוב סממנים צבאיים,עם רב וחזן צבאי וקבורה בארון.

21.4.2003 - פורסם דו"ח ועדת שמגר שקבעה, כי אין קשר מוכח בין זיהום הקישון לבין תחלואת הלוחמים בסרטן. הוועדה ממליצה עם זאת, כי הלוחמים שחלו ובני משפחות הלוחמים שמתו ממחלת הסרטן, יטופלו על פי חוק נכי צה"ל וחוק משפחות החיילים שניספו במערכה, "כדין ולא רק לפנים משורת הדין". יו"ר הוועדה השופט מאיר שמגר קבע בדעת מיעוט, כי יש קשר סיבתי והגיוני בין המצב בקישון בשנים הנדונות לבין מחלת הסרטן שפגעה בלוחמים. מצה"ל נמסר, כי דו"ח הוועדה יילמד ומסקנותיו ייושמו.
