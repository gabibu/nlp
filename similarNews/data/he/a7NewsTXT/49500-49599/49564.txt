

משטרת מוסקווה ניטרלה אתמול בלילה ללא פגע מטען חבלה גדול, שהונח בחצר סמוך לבית כנסת במרכז העיר. המשטרה בודקת שתי אפשרויות: שהמטען הונח ממניע אנטישמי ביום הולדתו של היטלר, או שהמניע פלילי, במסגרת חיסול חשבונות של המאפיה הרוסית. המטען נתגלה בחצר סמוך לשעה 11:30 בלילה על ידי עובר אורח. החצר חוצצת בין בניין בית הכנסת לבין בית מגורים רב-קומות. למקום הוזעקו כוחות בטחון, שפינו את דיירי הבניין ומספר מתפללים שהיו בבית הכנסת. חבלנים הצליחו, באמצעות רובוט, לנטרל את המטען, שהכיל כ-4 ק"ג חומר נפץ.

דובר שגרירות ישראל במוסקווה, ירון גמבורג מסר לכתב עתי"ם, כי השגרירות נמצאת בקשר עם משטרת מוסקווה בנוגע להתפתחות בחקירה. השגריר, אליק מילמן, שוחח בעקבות האירוע עם רב בית הכנסת, יצחק כוגן, והציע כל עזרה שתדרש.


