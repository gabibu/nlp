

ח"כ שמעון פרס אמר היום, כי אסור לישראל ליצור את הרושם כאילו היא מעורבת במינוי ראש ממשלה פלשתיני. "הוויכוח בין אבו מאזן לערפאת הוא ענין פלשתיני, למרות שיש לו השלכות על ישראל", אמר.

הערכה היא , כי פרס אמר את הדברים בעקבות התבטאויות בנושא של אישים פוליטיים ישראליים, לרבות שר הביטחון שאול מופז.

עוד אמר שר החוץ לשעבר, כי לאור המצב החדש בעולם לאחר נפילת משטרו של סדאם חוסיין, הפלשתינים צריכים להחליט אם הם במחנה הלוחם בטרור אם לאו. הוא ציין, כי הפלשתינים זקוקים כיום ללגיטימציה בינלאומית, שתוסר מהם לחלוטין אם הם לא יקבלו את ההחלטות הנכונות.

מבחנם הוא האם יהיה פיקוד אחד על כל הכוחות החמושים או שהחמאס והג'יהאד האיסלאמי יקבעו את סדר היום באמצעות פצצות, רצח ורובים", אמר.

עוד אמר פרס, כי הוא תומך בהצטרפות מפלגת העבודה לממשלת שרון וזאת במיוחד על רקע ההחלטות המדיניות שממשלה זו תצטרך לקבל בעתיד הקרוב.

ח"כ פרס נועד היום בנפרד עם הרב הראשי לשעבר ישראל מאיר לאו ועם הראשון לציון הרב הראשי שלמה משה עמאר. פרס סקר בפני הרבנים את המצב באיזור אחרי תום המלחמה בעיראק, ואמר כי אסור להחמיץ את ההזדמנויות הטמונות.

בשיחה עם הרב עמאר הסכים הראשון לציון עם פרס, כי הרבנים לא צריכים להיות מעורבים בנושאים מדיניים ופוליטיים ולהשאיר את הנושא למומחים. "מה הוא פיקוח נפש צריכים לקבוע המומחים לדבר", אמר הרב עמאר.
