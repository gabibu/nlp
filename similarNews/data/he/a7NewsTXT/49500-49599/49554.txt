

"מכת השיקים החוזרים, מביאה להרס כללי של מגזר העסקים , שאינו מסוגל להתמודד עם התופעה החמורה הזו, הגוררת עסקים רבים לחוסר אפשרות קיום" אמר נשיא לשכת העצמאים זאב וינר, בפנייתו לשר המשפטים יוסף (טומי) לפיד.

לכתב עתי"ם נמסר, כי על פי נתוני בנק ישראל האחרונים עולה כי חלה עלייה במספר השיקים שלא כובדו מחוסר כיסוי .על פי נתוני הבנק המרכזי, בחודש מרס האחרון חזרו מחוסר כיסוי 3.1 אחוזים ממספר השיקים במשק, לעומת 2.9 אחוזים בחודש פברואר ומגמה זו הולכת ומתרחבת ככל שהמצב הכלכלי הולך ומחמיר.

נשיא לשכת ארגוני העצמאים, תובע משר המשפטים להחמיר את העונשים הקבועים בחוק על מוסרי שיקים ללא כיסוי לרבית הטלת עונשי מאסר ארוכים ,כדי לצמצם את התופעה בשל ההשלכות הקשות על המשק.

לדברי וינר, בעלי העסקים אינם מסוגלים לגבות את השיקים, שחלקם הגדול הוא בסכומים קטנים של מאות שקלים וגם ההוצאה לפועל ליד בתי המשפט אינה מסוגלת להתמודד עם הבעיה בגלל העומס הכבד המוטל עליה וקשיי הגביה, כולל העלויות הגבוהות המוטלות על העצמאים לגביית החובות.

"בשל החמרת התופעה אנו עדים למצב לפיו ספקים ויצרנים אינם מוכנים לקבל את השיקים הללו מבעלי העסקים הקטנים והסוחרים והם תובעים לקבל מהם תשלום במזומן או שיקים אישיים שלהם ולא שיקים המוסבים להם על ידי בעלי החנויות" אומר וינר. "בעלי החנויות לא יוכלו לעמוד בגזירה הזו, והם מצמצמים מלאים בהתאמה מלאה לכושר הרכישה שלהם".
