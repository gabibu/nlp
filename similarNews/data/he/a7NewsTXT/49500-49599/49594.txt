

נשיא אזרבייג'ן בן ה-79, היידאר אלייב, התמוטט היום פעמיים בעת שנשא נאום בשידור חי בטלוויזיה. אלייב נשא דברים בפני קהל של חיילים וקצינים באקדמיה הצבאית בבאקו כשלפתע תפס את חזהו ונפל. השידור החי הופסק מיד בעת ששומרי ראשו של אלייב נחפזו אליו כדי לתמוך בו.

השידור התחדש 12 דקות לאחר מכן, ואז נראה אלייב, המכונה "סבא" בפי האזרים, עומד על הבימה לקול תשואות הקהל. "נראה שפגעה בי עין רעה, אך אני בסדר גמור כפי שאתם רואים", ציין לפני שחידש את נאומו. אך דקות אחדות לאחר מכן נפל שוב ונפגע בראשו בבימה. השידור נפסק בשנית, והקהל הוצא מן האולם.

אלייב, המתכנן להתחרות באוקטובר על תקופת כהונה נוספת של חמש שנים, עבר ניתוח לב ב-1999 ובשנה שעברה עבר ניתוח שבר בארה"ב.

(עתי"ם-רויטרס וד.פ.א.)
