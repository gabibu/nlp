

מחבלת שעמדה לבצע פיגוע התאבדות נלכדה לפנות בוקר במחנה הפליטים בלטה שבאזור שכם בידי חיילינו שפעלו במקום.

המחבלת היא פיירוז אחמד מחמוד בשנות ה-20 לחייה. יחד עם פיירוז נעצר גם מחבל מבוקש אחר מארגון הטרור פתח', ארגונו של יאסר ערפאת.

בנוסף, לכדו חיילינו שלושה מחבלים מבוקשים שהיו דרושים לחקירה. המחבלים נלכדו באום אל שראיט צפונית לאל בירה, שבאזור רמאללה.

יצויין עוד כי לוחמי מג"ב עצרו ביממה האחרונה במרחב התפר, בירושלים ובתוך הערים, 780 ערבים מיהודה ושומרון שהסתננו לשהות בלתי חוקית בערי מרכז הארץ.

כוחות מג"ב הגבירו את פעילותם בשל התרעות מרובות לפיגועים, זאת בעיקר בדגש על האזור המכונה מרחב התפר, במגמה לבלום את תופעת ההסתננות של ערבים מיהודה ושומרון לשאר חלקי הארץ.

יצויין כי הערבים שאותרו נבדקו ומשלא נמצא חשד למעורבותם בטרור הוחזרו ליו"ש. לעומת זאת 19 אזרחים ישראלים, שהסיעו את השוהים הבלתי חוקיים, נחקרו, ובקרוב יועמדו לדין. כמו כן הורד מהכביש רכבם של 8 ישראלים שהסיעו שב"חים, ונאסר עליהם להשתמש בכלי הרכב למשך חודש ימים.
