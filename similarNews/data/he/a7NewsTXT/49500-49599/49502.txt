

נסיון נוסף של האו"ם והאיחוד האירופי להשיב את פקחי האו"ם לעירק כדי "לאמת כל גילוי של נשק להשמדה המונית, אם יימצא בעיראק", כלשונם, נדחה על ידי בכיר בממשל בוש.

לדברי תת השר האמריקני לענינים פוליטיים מרק גרוסמן בראיון לעתון האיטלקי "קורייר דה לסרה", שיגור צוות פקחי או"ם לעיראק "בלתי מציאותי".
"המצב בעיראק שונה לחלוטין כיום ונראה לנו בלתי מציאותי לשלב מחדש ארגונים מן העבר", הוסיף.

את הקריאה לשגר את הפקחים שוב לעירק השמיע נציב האיחוד האירופי למדיניות חוץ כריס פטן במהלך ביקור שערך היום באוסטרליה.

"ברור כי אם נשק להשמדה המונית ימצא רק על ידי הקואליציה שגם ניהלה את המלחמה, הרי שאנשים במדינות ערביות ובעולם המוסלמי יעמידו גילויים אלה בסימן שאלה, אך הם יטו להאמין באמיתות מציאת הנשק אם יאשר זאת האו"ם", דברי פטן.
