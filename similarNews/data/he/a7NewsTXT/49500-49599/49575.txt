

שלטונות טורונטו תרים אחר עקבותיהם של שישה אנשים שנסעו ברכבת פרברים בשבוע שעבר עם אחות, אשר כעת מתברר כי לקתה בדלקת הריאות הנגיפית SARS.

שלטונות קנדה חוששים כי האנשים שנסעו באותו קרון עם האחות נדבקו במחלה וימשיכו להדביק בתורם אנשים נוספים, ובראשם את בני משפחותיהם.

עוד נמסר כי ביורק, שבטורונטו, מנסים השלטונות לאתר את כל האנשים שנטלו בשבת חלק בהלוויה אשר בה השתתפה גם אשה שהתברר מאוחר יותר כי היא חולה ב-SARS.

מחוץ ליבשת אסיה, קנדה היא המדינה שבה אותרו המקרים הרבים ביותר של SARS, וכעת חוששים השלטונות כי המחלה תמשיך להתפשט.
