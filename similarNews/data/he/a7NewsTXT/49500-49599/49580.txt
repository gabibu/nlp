

בשיחת טלפון בין שר החוץ האמריקני לשר החוץ סילבן שלום, הביע פאוול את דאגת ארה"ב מההתפתחויות האחרונות ברשות הפלשתינית, סביב שאלת אישור מינויו של אבו מאזן וממשלתו.

הממונה על הקשרים עם ישראל ברשות הפלסטינית, ספיאן אבו זיידה, אמר היום בראיון לערוץ הראשון כי "הסיכוי שאבו מאזן יקים ממשלה הוא קלוש". לדבריו, הקשיים בהרכבת הממשלה אינם קשורים למפת הדרכים, לתהליך השלום או למוחמד דחלאן, אלא להתנגדותו העקרונית של יו"ר הרשות הפלסטינית, יאסר ערפאת, לתפקיד ראש הממשלה.

אבו זיידה אמר: "להערכתי ערפאת לא רצה את תפקיד ראש הממשלה באופן כללי. כאשר הגיעו לעניין הסמכויות היה לו קשה להשלים עם זה שמישהו אחר חולק איתו סמכויות. ערפאת לא נגד דחלאן באופן אישי, אלא נגד כל מי שייקח לו סמכויות". אבו זיידה הדגיש כי "עיכוב יהיה אבל ואקום שלטוני לא יהיה".

"אפסו הסיכויים להרכבת הממשלה ע"י מחמוד עבאס (אבו מאזן) בשל הפערים הגדולים והמשבר העמוק בינו לבין יאסר ערפאת", כך אמר ד"ר נאביל שעת', הממונה על קשרי חוץ ברשות הפלשתינית.

נאביל שעת' אמר, כי המאמצים שנעשו במשך 24 השעות האחרונות לא הניבו לתוצאות חיוביות ולפיכך נוצר מבוי סתום ואין עתה אפשרות לאבו מאזן להציג את ממשלתו בפני המועצה המחוקקת.

בתשובה לשאלת כתב עתי"ם, אם שעת' רואה עצמו למועמד להרכבת הממשלה, השיב: "כל דבר בעיתוי המתאים, קודם כל נעבור את התקופה הרשמית שניתנה לאבו מאזן, ואם לא יצליח, ניתן לדבר על כל דבר, הכל פתוח".

מקורות פלשתינים בכירים מסרו, כי ערפאת מפעיל לחצים, גם בקרב בכירי הפת"ח, על ראש המועצה הפלשתינית המחוקקת, אבו עלא, כדי להטיל עליו את הרכבת הממשלה במקומו של אבו מאזן.
אמש נודע כי אבו עלא דחה את בקשתו של עראפת ואמר לו "ידוע לך כי קיבלתי התקף לב, ואתה יודע היטב בשל מה קיבלתי אותו", ועזב את לשכת ערפאת כשחיוך רחב נסוך על פניו, תארו עדי ראייה.

אבו עלא התכוון בדבריו למדיניותו של ערפאת, שגרמה לו - לדעתו - להתקף לב, שבעקבותיו אושפז למשך מספר שבועות בביה"ח בצרפת.

לחץ בינלאומי על יאסר ערפאת להסכים לפשרה עם אבו מאזן לפיה מקורבו של דחלאן, נאסר יוסוף, ימונה לסגן שר הפנים. הממונה על מדיניות החוץ באיחוד האירופי, מיגל מורטינוס, אמר היום ליו"ר הרשות כי האיחוד יסכים לקבל רק את אבו מאזן כראש הממשלה הפלסטיני.

הוועדה המתווכת בין אבו מאזן ליאסר ערפאת העבירה לשניים הצעת פשרה בדבר הרכב הקבינט הבא.
ברשימה 24 שמות, בנוסף לראש הממשלה המיועד. 14 מהשרים המוצעים כיהנו בממשלתו של ערפאת. מוחמד דחלאן, שתפקידו בממשלה הפלסטינית הוא סלע המחלוקת בין האישים, אינו מופיע ברשימה. המיועד לתפקיד סגן ראש הממשלה, נאסר יוסוף, מקבל תפקיד של שר מן המניין בלבד.

שר החוץ האמריקני קולין פאוול הביע היום את דאגת ארה"ב מההתפתחויות ברשות הפלשתינית סביב מינויו של אבו מאזן לראש ממשלה.

בשיחת טלפון עם שר החוץ סילבן שלום, שהתקיימה היום ביוזמת השר שלום, דנו השניים בהתפתחויות האחרונות ברשות הפלשתינית, סביב שאלת אישור מינויו של אבו מאזן וממשלתו.

גם השר שלום הביע דאגה מההתפתחויות, והדגיש את החשיבות הטמונה לקידום הלחימה בטרור לקידום הרפורמות ברשות הפלשתינית. "אסור להניח לגלגל לחזור לאחור ולחזק שוב את מעמדו של ערפאת, כל עוד ערפאת יהיה זה שימשוך בחוטים, ישראל לא תנהל עימו מו"מ", אמר השר.

השר פאוול הדגיש, כי ארה"ב נחושה להביא ליצירת הנהגה פלשתינית שאינה נגועה בטרור.

שר החוץ שלום עידכן את פאוול על ביקורו בשבוע שעבר בטורקיה.

המימשל האמריקני ממתין לראות האם אבו מאזן יצליח להרכיב ממשלה שתזכה גם לאמון המועצה המחוקקת הפלשתינית.

כזכור, הנשיא בוש הודיע לא אחת כי ברגע שהממשלה תאושר, הוא יעביר לישראל ולרשות הפלשתינית את מפת הדרכים, ומיד אח"כ צפוי ביקור באיזור של שר החוץ פאוול, כדי לקדם את יישומה. במקביל נשקלת אפשרות לזמן את ראש הממשלה אריאל שרון ואת אבו מאזן, בנפרד, לפגישות בוושינגטון עם הנשיא בוש.
