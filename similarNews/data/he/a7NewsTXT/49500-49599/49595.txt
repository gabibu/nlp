

אלמונים חמושים בזזו את בית החולים המרכזי לילדים של בגדאד, והוא עשוי להיסגר אם כוחות ארה"ב לא יאבטחו אותו, כך הודיע הצוות הרפואי של בית החולים.

"לפני יומיים תקפו בוזזים חמושים, חלקם שיכורים, את בית החולים, ירו באמבולנסים שחנו בחניון, ואחד מהם כיוון אקדח לעבר רוקח", אמר רופא הילדים וועאד עידאן לסוכנות רויטרס. "הם הסתובבו במחלקות במשך קרוב לחצי שעה, הפחידו חולים ואנשי צוות ולבסוף לקחו עמם מזגן ומקרר", הוסיף.

עידאן ציין כי בית החולים, הנמצא ברובע מנצור, אובטח בעבר על ידי מתנדבים מקומיים, אך הם עזבו. הוא הוסיף, כי הוא ועמיתיו ביקשו עזרה מחיילים אמריקנים, שהבטיחו לשלוח רכבים משוריינים, אך סיורים אלה מעולם לא הגיעו לבית החולים.

אחמד סאלח, מנתח מומחה לילדים, אמר כי כוחות אמריקניים הציעו בשבוע שעבר לצוות בית החולים לאבטח אותו, אולם הצעה זו נדחתה מחשש לתגובת אנשי הפדאיין, שעדיין הסתתרו אז בסביבת בית החולים. "כעת, משהפדאיין עזבו את האזור, והמתנדבים ששמרו על בית החולים עזבו גם הם, נשארנו לבדנו מול הבוזזים", אמר סאלח.

לדבריו, מטרתם של הבוזזים היתה המכוניות המשוריינות שחנו בחניון בית החולים, ושהיו שייכות בעבר לשירותי המודיעין העיראקי.

סאלח הוסיף, כי בית החולים לא הפסיק לפעול במהלך המלחמה, וטיפל בפצועי מלחמה כמו גם בילדים חולים וכי כעת נמצאים בבית החולים כ-100 חולים.

בית החולים המרכזי לילדים של בגדאד, שנקרא בעבר בית החולים לילדים על שם סדאם, שימש כמרכז לטיפול בילדים חולי לוקמיה בעיראק. לפני המלחמה מנה צוות בית החולים כ-400 עובדים, אולם כעת עובדים בו רק כ-100.
