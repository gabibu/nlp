

אישום: הרגו בעל מעדנייה באשדוד במהלך ניסיון לגבות חוב.

יהודה אלמליח (41) מאשדוד וניסים אוחנה (37) מיבנה הואשמו ביום א' בבית המשפט המחוזי בבאר שבע בשורה של עבירות וביניהן הריגתו של אמנון אלפונטה, בעל מעדנייה באשדוד, במהלך ניסיון לגבות חוב תוך כדי סחיטה ואיומים.

בכתב האישום, שהגישה פרקליטות מחוז הדרום, תוארה השתלשלות העניינים שהביאה לתוצאה הטראגית. תחילתה לפני כשנה, כשמשה אלבז ומשה זילברמן פתחו יחד את חנות "דוקטור שוקולד" באשדוד. השותפות לא צלחה. השותפים סיכמו ביניהם, שאלבז ימשיך לנהל את החנות ויחזיר לזילברשטיין את השקעתו. החוב לא הוחזר וזילברשטיין תבע את אלבז לדין. לפני כחודשיים ניתן פסק הדין ואלבז חוייב לשלם לזילברשטיין 48 אלף ש"ח. חודש לפני מתן פסק הדין, מכר אלבז את החנות לאמנון אלפונטה, תמורת 87 אלף ש"ח.

שרה זילברשטיין, אשת השותף, ניסתה לגבות את החוב של אלבז וכשלא הצליחה, שכרה את הנאשמים לגביית החוב. זאת, כשלדבריה החוב הסתכם ב-80 אלף ש"ח ותמורת גבייתו, היו הנאשמים צריכים לקבל 20 אלף ש"ח.

ביום 6.3.03 (לפני שבועיים וחצי) התייצבו בבוקר הנאשמים ועוד 6 אנשים בחנות "דוקטור שוקולד" ודרשו את תשלום החוב, תוך כדי איומים על אלפונטה ועל עובד במקום. אלפונטה אמר, שעליו לגייס את הכסף והסכים לשלם, כנגד קיזוז תשלום עבור רכישת החנות מאלבז. במשך היום לא שולם החוב וסמוך לשעה 23:00 הופיעו שמונת הגובים שוב בחנות. דין ודברים בין הצדדים התפתח לקטטה חמורה, תוך כדי פציעות הדדיות בדקירות סכין, בזריקת רהיטים ואלפונטה אף תקף את תוקפיו במכשיר "נינג'ה".
עוד נטען, כי תוך כדי הקטטה, נדקר אלפונטה מספר פעמים ודקירה אחת בחזה פגעה בליבו וגרמה למותו. אחר כך ניסה אלמליח לדקור גם את אחיו של המנוח, אייל אלפונטה ואז נמלטו השמונה והסתתרו מפני המשטרה, עד ששני הנאשמים אותרו, נעצרו והועמדו לדין. הם הואשמו בביצוע שורת עבירות, ביניהן: הריגה, חבלה בכוונה מחמירה, קשירת קשר לבצע פשע, סחיטה באיומים ובכוח ועוד.

יחד עם כתב האישום, הגישה התביעה גם בקשה לבית המשפט לצוות על מעצר הנאשמים עד לסיום משפטם. זאת, נוכח חומר הראיות הרב והיותם מסוכנים לציבור, בשל העבר הפלילי שלהם. נגד אלמליח יש 25 הרשעות ורישומים פליליים על עבירות אלימות, סמים רכוש ובריחה ממשמורת חוקית. נגד אוחנה יש שתי עבירות של סמים ורכוש. השופט ברוך אזולאי קבע את המשך הדיון ליום 11.5.03 וציווה להחזיק עד אז את הנאשמים במעצר.
