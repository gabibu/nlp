

גופותיהם של כאלף אסירים פוליטיים נמצאו כשהן מוטמנות בקברים לא מסומנים בבית קברות בפרבר במערב בגדאד. מדובר בגופותיהם של גברים, נערים ונשים שנרצחו בתליה או בירי. מוחמיד עסוואד, האחראי על בית הקברות, סיפר לכתבים זרים, כי בכל פעם היו מגיעות 10-15 גופות מבית הכלא באבו ע'ריב כדי לקבור אותן בחשאי . לדבריו, גופתו של האסיר האחרון נשאה את המספר 993, ומכאן ניתן להסיק כי נקברו במקום כאלף אסירים פוליטיים.

לדברי מוחמד, ברחבי בגדאד ישנם עוד חמישה בתי קברות עם קברי אחים, מרביתם של אסירים פוליטיים. ידוע כי בבגדאד נקברו כ-6,000 אסירים פוליטיים. בימים האחרונים פשטו בבגדאד שמועות בענין זה, ורבים מתושבי בגדאד מגיעים למקום כדי לנסות ולמצוא כל פיסת מידע על קרובם שנעלם ועקבותיו לא נודעו.
