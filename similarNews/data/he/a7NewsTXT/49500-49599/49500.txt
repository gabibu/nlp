

נמשכים החיפושים אחר הדייג הנעדר יצחק שרביט (47) מחיפה שעקבותיו אבדו הבוקר לאחר שסירת דייג עליה הפליג, עם עוד שני דייגים, התנגשה בספינה של הנתבים הימיים בנמל חיפה.

בשל החיפושים הופסקה תנועת האוניות באיזור ולא מתאפשרת כניסת אוניות לנמל. החיפושים אחר הדייג הנעדר מבוצעים ע"י שוטרים מהשיטור הימי של חיפה, ספינות וצוללנים של חיל הים, דייגים ומתנדבים.

אהרון לוגסי, גיסו של יצחק שרביט, אמר כי שרביט עסק בדייג במשך 35 שנים מאז מלאו לו 12. "זו עבודה שהוא מאוד אהב והיום זה הסתיים. יצחק לא חשש ממשהו שעלול לקרות לו בהפלגות. לי עצמי קשה לעכל את מה שקרה, כי הוא היה כמו דג במים ולא האמנתי שהוא ילך בים".
