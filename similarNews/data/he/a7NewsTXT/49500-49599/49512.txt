

האיחוד האירופי: להשיב הפקחים לעיראק - בכיר בממשל בוש: "לא מציאותי".

האיחוד האירופי מעוניין בהשבת פקחי האו"ם לעיראק, כדי לאמת כל גילוי של נשק להשמדה המונית, אם יימצא בעיראק, כך אמר ביום ראשון במהלך ביקור באוסטרליה, נציב האיחוד האירופי למדיניות חוץ, כריס פאטן.

"ברור כי אם נשק להשמדה המונית ימצא רק על ידי הקואליציה שגם ניהלה את המלחמה, הרי שאנשים במדינות ערביות ובעולם המוסלמי יעמידו גילויים אלה בסימן שאלה, אך הם יטו להאמין באמיתות מציאת הנשק אם יאשר זאת האו"ם", אמר כריס פאטן במסיבת עיתונאים משותפת עם שר החוץ האוסטרלי אלכסנדר דאונר בסידני.

דאונר הסכים עם פאטן ואמר: "אני סבור כי אכן אם האו"ם יהיה מעורב באימות הממצאים, יפיח הדבר אמון רב יותר בקרב הקהילה הבינלאומית".

על כן, אמר דאונר יש להשיב את פקחי האו"ם לעיראק מייד לאחר שיימצא פתרון לסוגיות מסוימות שטרם נדונו במועצת הביטחון של האו"ם.

בראיון לטלוויזיה אוסטרלית הביע פאטן תמיכה בקריאתו של מזכ"ל האו"ם קופי אנאן להעניק מנדט למועצת הביטחון של האו"ם כדי שגוף בינלאומי זה ימלא תפקיד מכריע בעיראק בעידן שלאחר-סדאם.

"רצוי מאוד לקבל לגיטימיות בינלאומית רבה ככל שניתן במצב שלאחר מלחמה, משום שהדבר ישרת את האינטרסים של העולם כולו", אמר פאטן.

במקביל, אמר בכיר בממשל בוש בראיון לעיתון איטלקי כי שיגור צוות פקחי או"ם לעיראק "בלתי מציאותי".

"המצב בעיראק שונה לחלוטין כיום ונראה לנו בלתי מציאותי לשלב מחדש ארגונים מן העבר", אמר תת השר האמריקני לעניינים פוליטיים, מרק גרוסמן, בראיון לעיתון האיטלקי "קורייר דה לסרה".

"אכן מדובר בסוגיה אותה יש להעלות לדיון באו"ם: המנדט של הפקחים עדיין בתוקף, אך לא ניתן לשוב ולשגר אותם לעיראק", אמר גרוסמן.
