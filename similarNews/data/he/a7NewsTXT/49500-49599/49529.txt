

מאות אסירים פוליטיים חולצו מבתי כלא תת-קרקעיים באיזור בגדאד.

החיילים האמריקנים בעיראק גילו 3 בתי כלא תת-קרקעיים לא ידועים, בהם נמצאו מאות אסירים פוליטיים, אמר סגן ראש הממשל האזרחי הזמני בבגדאד ביום ראשון.

הגנרל ג'אודת אל עוביידי, אמר כי כ-150 אסירים פוליטיים התגלו על ידי הכוחות האמריקניים בכלא סודי בסלמאן פאק, כ-35 ק"מ דרומית לבגדאד, ו- 200 אסירים נוספים חולצו מכלא ששמו לא צוין.

בחאדימייה, שכונה שרוב תושביה שיעים בבגדאד, התגלו 25 איש נוספים בכלא תת-קרקעי.

"לפני נפילת בגדאד הזרימו השומרים מים לתאים כדי להטביע את האסירים, וברחו. אולם האסירים היו חכמים, והצליחו לבנות משטחים מוגבהים כדי להציל את חייהם", אמר אל עוביידי.

"אנחנו והאמריקנים עובדים בקדחתנות כדי למצוא בתי כלא סודיים אחרים, אולם זה קשה מאוד, כי הם כולם תת-קרקעיים והשערים נפתחים רק בעזרת צופנים מספריים", הוסיף.
בתי הכלא שמתחת לפני האדמה התגלו לאחר שהגיע מידע מאנשים שהתגוררו בקרבתם, ומעיראקים שעבדו עבור המשטר הקודם ומקווים עתה ששיתוף הפעולה יסייע להם, ויפחית את חומרת האישומים שיועלו נגדם.

אל עוביידי, עיראקי שיעי שהיגר לארה"ב ב-1999, שב לעיראק עם הכוחות האמריקניים. הוא אמר כי לקח חלק במרי השיעי ב-1991, ונכלא, לאחר מכן, לתקופה של שנתיים.
כיום מכהן אל עוביידי כסגן ראש הממשל האזרחי בבירה. האחראי לממשל הוא מוחמד מוחסיין אל זוביידי, שנבחר בשבוע שעבר בפגישת גופי האופוזיציה העיראקיים בנסירייה.
