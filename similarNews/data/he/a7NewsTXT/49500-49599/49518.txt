

משטרת ישראל תערוך ביום ב' (מחר) יום הצדעה לשדרות ולתושבי האזור, להזדהות עם אזור שהפך לקו עימות, בעקבות ירי מרובה של טילי קסאם לעברו.

במהלך השנה שעברה נורו לעבר שדרות ויישובי האזור 26 טילי קסאם. במשך 3.5 חודשים מתחילת שנה זו נורו כבר כ-50 טילי קסאם לאותו אזור, כשהאחרון בהם נפל ביום א' (היום) על גג של בניין מגורים בן 4קומות ונתז ממנו, גרם דליקה בבניין סמוך, אך לא נגרמו נזקים ואיש לא נפגע.

הממשלה הכירה בשדרות כיישוב קו עימות ולפני שבוע וחצי אישרה תקציב מיוחד של 65 מיליון ש"ח לחיזוק העיר, תושביה ותושבי האזור. משטרת ישראל תערוך ביום ב' (מחר) יום הצדעה לשדרות והזדהות עם תושביה ותושבי האזור.

יום ההזדהות יתחיל בתחנת המשטרה של שדרות, שם תיערך ישיבתו השבועית של סגל הפיקוד הבכיר בראשות מפכ"ל המשטרה, רב ניצב שלמה אהרונישקי. אחר כך ייפגש סגל הפיקוד הבכיר של המטה הארצי בבניין העירייה עם ראש העירייה, אלי מויאל ועם חברי מועצת העיר, כשלמפגש זה יצטרף השר לביטחון פנים, צחי הנגבי.

לקראת יום ההצדעה וההזדהות, הכינה המשטרה ליד אולם הספורט העירוני אתר אירועים ובו תצוגה גדולה של כל יחידות המשטרה, במקום ייערך בצהריים מיפגן מרכזי, שיכלול תרגילי סדר וצעידה של שוטרים ודגלנים מלווים בתזמורת המשטרה וכן מסע של אופנועי ופרשי משטרה. צוות הווי של המחוז הדרומי ולהקתו של חיים אוליאל משדרות יערכו הופעות במקום.
