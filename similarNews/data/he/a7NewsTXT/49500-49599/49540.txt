

שניים מבכירי המבוקשים העיראקים הועברו לרשות חיילי הקואליציה האמריקאית, אחד מהם הוסגר בעידוד השלטון הסורי.

כוחות הקואליציה האמריקאית לכדו את מי שהיה השר לחינוך גבוה ומחקר מדעי בממשלתו של סדאם חוסיין, עבד אל חאלק עבד אל גפאר. האיש מוכר לחיילי הקואליציה כמבוקש מספר 43 ברשימת 55 המבוקשים, כך דיווח בראשית השבוע דובר מטעם מטה הפיקוד המרכזי בקטאר.

"עבד אל חאלק עבד אל גפאר נלכד בשבת", נאמר בהודעת הפיקוד, בה לא נמסרו פרטים נוספים.

דובר מטעם הקונגרס העיראקי הלאומי אמר אתמול כי חתנו של סדאם חוסיין ג'מאל מוסטפה סולטאן, הסגיר עצמו לידי אנשי הקונגרס, ויועבר לידי הכוחות האמריקניים.

"מדובר בבן המשפחה המצומצמת הראשון שנעצר", הדגיש הדובר, זעאב סתנה בהודעתו.

לדבריו, סולטאן היה בסוריה, אולם בכירי הקונגרס שכנעו אותו לשוב לבגדאד ולהסגיר את עצמו. ככל הנראה מהלך זה בו שוכנע בדרך זו או אחרת חתנו של סדאם הינו צעד נוסף במסכת צעדים אותם עושה השלטון הסורי על מנת לרצות את נשיא ארצות הברית ג'ורג' בוש. מסכת זו החלה מאז הובהר לבשאר אל אסאד, נשיא סוריה, כי ארצות הברית מתכוונת במלוא הרצינות לראות במשטרו יעד לטיהור מתמיכה בטרור.

סולטאן נמצא גם הוא בין 55 קלפי המבוקשים העיראקים שחילקו האמריקנים לחייליהם.

התקווה האמריקאית היא כי מעצרים אלו יוכלו להביא למידע שיחשוף את מיקומו של סדאם חוסיין עצמו.
