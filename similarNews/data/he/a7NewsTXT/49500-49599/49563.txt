

משטרת מוסקווה ניטרלה ללא פגע מטען חבלה גדול, שהונח בחצר סמוך לבית כנסת במרכז העיר. המשטרה בודקת שתי אפשרויות: שהמטען הונח ממניע אנטישמי ביום הולדתו של היטלר, או שהמניע פלילי, במסגרת חיסול חשבונות של המאפיה הרוסית.

דובר שגרירות ישראל במוסקווה, ירון גמבורג מסר לכתב עתי"ם, כי השגרירות נמצאת בקשר עם משטרת מוסקווה בנוגע להתפתחות בחקירה. השגריר, אליק מילמן, שוחח בעקבות האירוע עם רב בית הכנסת, יצחק כוגן, והציע כל עזרה שתדרש.

המטען התגלה בחצר סמוך לשעה 23:30 בלילה על ידי עובר אורח. החצר חוצצת בין בניין בית הכנסת לבין בית מגורים רב-קומות. האיש הבחין בחוט מעשן מבצבץ מתחת למכונית חונה וכאשר משך בחוט, ראה כי הוא מחובר לחפץ חשוד.

למקום הוזעקו כוחות בטחון, שפינו את דיירי הבניין ומספר מתפללים שהיו בבית הכנסת. חבלנים הצליחו, באמצעות רובוט, לנטרל את המטען, שהכיל כ-4 ק"ג חומר נפץ.

הרב כוגן ציין, כי אין זאת הפעם הראשונה שמתנכלים לבית הכנסת הזה. לדבריו, לפני 4 שנים נתגלה בבבית הכנסת מטען גדול שפוצץ מחוצה לו ולפני 10 שנים הושלך על בית הכנסת בקבוק תבערה.
