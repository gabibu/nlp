

ירדן מסרבת להעניק מקלט לאיראנים ולערבים מיו"ש ששהו בעיראק עד פרוץ המלחמה. מסורבי הכניסה לירדן מונים כ-1,000. הסיבה שהביאה לבריחתם מעיראק אינה ברורה.

מאות כורדים איראנים ברחו לכיוון הגבול הירדני ממחנה פליטים במרכז עיראק, בשל החשש לחייהם הנתונים בסכנה, אמר דובר מטעם נציבות האו"ם לענייני פליטים.

הדובר, פיטר קסלר, אמר כי ירדן מסרבת להעניק מקלט לאיראנים ולפלשתינים, המונים ביחד כ-1,000 איש, ואשר נמצאים כעת בשטח המפורז שעל גבול עיראק-ירדן.

קסלר ציין כי מספר הכורדים האיראנים שולש ביומיים האחרונים. לדבריו, הם הגיעו ממחנה אל-טאש, כ-120 ק"מ מערבית לבגדאד.

"אנשים אלה נמלטים כדי להציל את חייהם. זהו הסימן שהבטחון אינו משביע רצון בחלקים מסוימים במדינה", אמר.

בשבת הגיעו כ-450 איראנים, יחד עם כ-120 פלשתינים, לאזור קרוב למוצב הגבול טריבל שבעיראק.

לדברי קסלר, הצבא האמריקני מחויב, ככוח כובש ועל פי החוק הבינלאומי, להשליט סדר בעיראק.

"סוג זה של תוהו ובוהו והיעדר חוק בעיראק חייב להיפסק. הצבא האמריקני, ככוח כובש, חייב להפסיק את האיומים, בין אם מדובר נגד ערבים בצפון או נגד פלשתינים ברובעים מסוימים של בגדאד, או נגד העיראקים הכורדים". לדברי קסלר, לא ברור מה גרם לבריחה מאל-טאש, מחנה בו חיים יותר מ-12,000 פליטים איראנים, רובם ממוצא כורדי.

עובדי סוכנויות הסיוע אמרו כי הכוחות האמריקניים שהשתלטו על מוצב הגבול לאחר קריסת משטרו של סדאם חוסיין, הם שהביאו את הפליטים לאזור. לדבריהם, אחדים מהאיראנים הם אנשי תנועת האופוזיציה האיראנית "מוג'אהידין אי-חאלק", או המוג'אהידין העממי, שזכתה בזמנו להגנת סדאם חוסיין.

הפלשתינים, שחיו עשרות שנים בעיראק, ברחו לאחר מתקפות של עיראקים חמושים ברובע בלדיאת שבבגדאד, אמרו עובדי הסיוע. קסלר קרא לרשויות להעניק לפליטים מקלט זמני במחנה שהוקם כ-60 ק"מ מהגבול בשטח ירדן.

"הסכמנו עם ירדן כי כל הפליטים יקבלו מקלט זמני. אנחנו לא מוכנים לקבל את שהייתם ל-50 שנה ואת הפיכתם לפליטים פלשתינים", הטעים קסלר.

שר ההסברה הירדני מוחמד עדוואן אמר כי הסירוב הירדני להעניק מקלט הוא מדיניות מוכרת, שנועדה למנוע יצירת זרם פליטים חדש. אולם לדבריו, הרשויות פועלות בתיאום עם סוכנויות האו"ם כדי להפחית את סבלם.

"למן ההתחלה אמרנו כי לא נקבל פליטים. נסכים להיות מארחים כל עוד ידוע לנו שאיש לא יישאר בירדן לתמיד", אמר עדוואן.

ירדן, שספגה גלי פליטים פלשתינים מאז הקמת ישראל ב-1948 ועד היום, חוששת כי שטף חדש של פליטים עלול לערער את האיזון הדמוגרפי העדין בממלכה.
