

"נשיא עיראק המודח סדאם חוסיין נמצא בעיראק והוא נע ונד בה ללא מנוח" כך אמר היום אחמד שלבי, מנהיג הארגון האופוזיציוני העיראקי בראיון ל BBC. מדען עיראקי, גילה לצוות מומחים אמריקנים כי "עיראק השמידה מאגרים של נשק כימי וביולוגי ימים ספורים לפני פרוץ המלחמה".

"נשיא עיראק המודח סדאם חוסיין נמצא בעיראק והוא נע ונד בה ללא מנוח", כך אמר היום אחמד שלבי, מנהיג הארגון האופוזיציוני העיראקי "הקונגרס הלאומי העיראקי". שלבי אמר את הדברים בראיון העניק הבוקר לרשת בי.בי.סי.

"סדאם נמצא בעיראק והוא משנה את מיקומו כל הזמן. קיבלנו מידע על תנועותיו ועל תנועות בניו", הוסיף שלבי, בהדגישו כי "אין מדובר במידע בזמן אמת, כך שעוד לפני שניתן לאתרו הוא כבר משנה מיקום". "אנו יודעים על תנועותיו ועל האזורים שבהם הוא שוהה בדרך כלל 12 שעות או יממה לאחר שיצא משם", ציין.

המושל האזרחי האמריקאי, גנרל ג'יי גארנר, הגיע היום לבגדד. הוא בא בראש צוות של כ-400 אנשים כדי להתחיל בפעולות השיקום במדינה. הוא מתכנן לבקר בתחנות החשמל והמים של הבירה העיראקית, וכן באחד מבתי החולים. עם נחיתתו אמר גארנר לעיתונאים כי מטרת הגעתו היא סיוע לעם העיראקי. לדבריו, העדיפות הראשונה בעבודתו היא השבת השירותים הבסיסיים של מים וחשמל לפעילות מלאה, בהקדם האפשרי. הצלב האדום הבינלאומי הזהיר בימים האחרונים כי אם האמריקאים לא יצליחו להחזיר את הסדר על כנו, צפויה שפיכות דמים בעיראק.

מדען עיראקי, הטוען כי עבד במשך יותר מעשור על פיתוח תוכניות הנשק הכימי של עיראק, גילה לצוות מומחים אמריקנים כי "עיראק השמידה מאגרים של נשק כימי וביולוגי ימים ספורים לפני פרוץ המלחמה", וכי "עיראק העבירה לסוריה נשק אסור וטכנולוגיה ליצורו החל ממחצית שנות ה-90'" ושיתפה פעולה עם ארגון אל-קאעדה, כך דיווח העיתון "ניו יורק טיימס" היום.

העיתון ציטט מקורות בצוות המומחים האמריקניים - "MET אלפא", שמשימתו לאתר נשק כימי וביולוגי בעיראק.

על פי אותם מקורות, המדען הוביל את הכוחות האמריקניים לאתר שבו נתגלו עקבות רציניים ראשונים של הנשק האסור, וציין כי אתר זה מהווה הוכחה לכך שעיראק פיתחה תוכניות לנשק כימי וביולוגי. "בשלושת הימים האחרונים המדען הוביל אותנו למקומות שונים, הצביע על האדמה ואמר כי שם נקברו רכיבים רעילים, בהם נעשה שימוש לייצור נשק כימי".

לדבריהם, מדובר בגילויים הרציניים הראשונים שנמצאו בעיראק של נשק אסור. המדען טען עוד כי 7 חודשים לפני פרוץ המלחמה התקבלה הנחיה להתחיל לחפור באדמה ולהסתיר את הנשק האסור כדי שהפקחים לא יוכלו לאתרו, וכדי שניתן יהיה לשוב ולעשות בו שימוש לאחר סיום המשבר.

המדען גיבה את טענותיו במסמכים שונים שהסתיר בחודשים האחרונים ואשר אותם הוא חושף כעת בפני האמריקנים, דווחה כתבת ה"ניו יורק טיימס", בציינה כי הותר לה לבחון מסמך אחד כתוב בשפה הערבית אותו העביר המדען לצוות המומחים.

עוד גילה המדען כי "עיראק שיגרה בחשאי נשק בלתי-קונבנציונאלי וטכנולוגיות לפיתוח נשק זה לסוריה החל ממחצית שנות ה-90'", וכי בתקופה האחרונה עיראק שיתפה פעולה עם ארגון אל-קאעדה.

כתבת ה"ניו יורק טיימס" שדיווה על כך ציינה כי הותר לה להתלוות לחיילי היחידה המוטסת 101 שנשלחו לחפור באדמה בחיפושיהם אחר הרכיבים האסורים, שנקברו באתר שעליו הצביע המדען העיראקי.

עם זאת, ציינה הכתבת כי לא הותר לה לקחת דגימות של האדמה כדי לבצע בדיקת מעבדה עצמאית וכי לא הותר לה לראיין את המדען העיראקי.

מקורות בצוות האמריקני, סירבו לנקוט בשמו של המדען העיראקי בנימוק כי חשיפת זהותו עלולה לסכן את חייו, אך הדגישו כי "מדובר במקור מהימן מאוד".
