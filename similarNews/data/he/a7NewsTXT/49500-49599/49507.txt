

הסיכויים למצוא חיסון נגד דלקת הריאות הנגיפית SARS קלושים, כך אמר פרופ' ארתור ואן לנגרברג, אחד המומחים לדלקת הריאות הנגיפית SARS בהונג-קונג, בראיון שהעניק לעיתון האיטלקי "לה רפובליקה".

"הנגיף, השייך למשפחת קורונה משתנה ללא הרף. הנגיף גמיש מאוד בהסתגלותו ולכן יהיה קשה מאוד למצוא חיסון יעיל נגד המחלה", אמר פרופ' לנגרברג, וירולוג ראשי בבית החולים קנוסה בהונג-קונג. לדבריו, קיים חשש שנגלה מקרים של SARS באיטליה ובאירופה במהלך החורף הבא, ואי לכך על אירופה לנקוט משנה זהירות. "עלי להודות כי כרופא אני מאוד חושש משום שמדובר במחלה מדבקת מאוד", אמר.
