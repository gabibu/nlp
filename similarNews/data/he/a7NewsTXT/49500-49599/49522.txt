

הכבאים בנגב יתחילו ביום ב' (מחר) בשורה של עיצומים ובצעדי מחאה על בסיס סכסוך עבודה שהכריזה אצלם ההסתדרות במרחב הנגב. יו"ר איגוד ערים לכבאות בנגב ראש עיריית באר שבע יעקב טרנר הגיב על צעדי הכבאים ש"אין זה זמן מתאים לעיצומים".

סכסוך העבודה בשירותי הכיבוי בדרום הוכרז ב-31 במארס. זאת לאחר שמיעת טענות הכבאים על אי קיום הסכמים ופגיעה בכושר העבודה של השירות. הם טוענים לאי כיבוד הסכמים שנחתמו עם משרד האוצר בנושאים של שכר, כוח אדם, חידוש ציוד כיבוי מתבלה ורכישת ציוד חדש.

בין היתר, לטענתם, אחרי פרישת 18 עובדים נעתרו 95 עובדי כיבוי בדרום ובניגוד להסכם, לא מועסקים כבאים במקום הפורשים. עוד הם טוענים על אי תשלום קצובות ביגוד ב-4 השנים האחרונות, ניכוי משכרם עבור קופות גמל וקרנות ואי העברת הניכויים וחלק המעסיק לקרנות ועוד.

ביום ב' האחרון אישרה ההסתדרות בדרום התחלת עיצומים מתגברים, אך אסיפת העובדים החליטה לדחות את תחילת העיצומים ליום ב' השבוע. במסגרת העיצומים, יצאו כבאים רק לקריאות למקומות בהם יהיה חשש לחיי אדם ובשלב מאוחר יותר, מתוכננת נטישת העובדים את תחנות הכיבוי. הכבאים ידביקו כתובות מחאה לחולצותיהם, לא יבדקו ולא יאשרו תקני כיבוי אש למבני מגורים ומוסדות ובכך יעכבו קבלת אישורי אכלוס למבנים, לא יערכו בדיקות כל שעה מסביב לתחנות למניעת גניבות ציוד, לא יצאו לסיורי הכרת אתרים חדשים וכן להפקת לקחי אירועים ותכנון היערכויות לשעות מצוקה ועוד.

גרשון כלימי, יו"ר ועד עובדי הכיבוי דרש להעביר את התקציבים ישר לתחנות ולא דרך הרשויות המקומיות שחייבות, לטענתו, 4 מיליון ש"ח לתחנות.

יעקב טרנר, ראש עיריית באר שבע ויו"ר איגוד הערים לכבאות בנגב אמר כבר עם ההכרזה על העיצומים, שהמצב ברשויות המקומיות קשה גם כך וכי אין זה זמן מתאים לעיצומים, שיפגעו בציבור ויסכנו את שלומו.
