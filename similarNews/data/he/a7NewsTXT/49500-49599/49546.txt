

ממשלת פינלנד שיגרה ביום ראשון "אוניית ניקוי" לים הבלטי, בניסיון לחסל כתם מדליפת נפט שהתגלה כלוא בין גושי קרח.

הכתם, שאורכו כמעט קילומטר ורוחבו כ-400 מטרים, התגלה לחופי דרום פינלנד, מזרחית לעיר פורבו.

מקור הכתם אינו ידוע, אולם דובר מטעם המכון הפיני לאיכות הסביבה אמר כי הנפט נשפך ככל הנראה ממספר אוניות שחלפו במקום.

"כלי שיט רבים נתקעו באיזור בהמתנה לשוברות הקרח בתחילת השנה. ניקח דגימות כדי לדעת אם מדובר בנפט שהגיע מאוניה אחת או ממספר אוניות", אמר הדובר.

"הכתם תקוע כעת בין גושי קרח, ואינו נע לשום כיוון", הוסיף הדובר.

מומחים לאיכות הסביבה אמרו כי כתמי נפט בים הבלטי שאינו עמוק, מזיקים במיוחד, כיוון שתנאי האקלים הקשים באיזור אינם מאפשרים לטבע להתאושש במהירות.

סוכנויות הידיעות ציינו בדיווחן כי בשל יצוא הנפט הרוסי הגדל בשנים האחרונות, עלה באחרונה נפח הדלק המובל באיזור.
