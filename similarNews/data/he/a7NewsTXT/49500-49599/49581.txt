

מפכ"ל המשטרה, רנ"צ שלמה אהרונישקי, אמר היום שעדיין קיימות התרעות רבות על סכנות של פיגועים.

על סיכול פיגועים רבים שתוכננו להתבצע במהלך ימי חג הפסח ושמתכנניהם והמבצעים נעצרו או נהרגו, אמר המפכ"ל, שהדבר רק מצביע על הסכנה הגדולה מפיגועים. הוא אמר: "ההבדל בין סיכול, לבין לא סיכול - אינו גדול".

המפכ"ל דיבר עם עתונאים במהלך יום הצדעה של משטרת ישראל לתושבי שדרות והאזור, הנתונים יותר משנה לירי טילי קסאם. לדבריו, ישנן התרעות רבות על פיגועים, אך אין התרעות ממוקדות. לכן, נפרסה המשטרה בצורה נרחבת להגן על בטחון התושבים. המפכ"ל אמר: "עם ישראל מצביע בנושא זה ברגליים. למרות הטרור, העם יוצא לרחובות ומטייל ברחבי הארץ".

השר לבטחון פנים, צחי הנגבי, הוסיף: "יש התרעות רבות ואף שבינתיים עברנו ימים שקטים, אנו ערוכים לסכל פיגועים".
