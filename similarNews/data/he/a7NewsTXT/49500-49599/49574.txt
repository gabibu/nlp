

כוחות הצבא הבריטיים מצאו את גופותיהם של שני החיילים הבריטיים, אשר ניצפו בצילומי הטלוויזיה של "אל-ג'זירה" בעקבות קרב בדרום עיראק בחודש שעבר, כך נמסר ביום שני בהודעת משרד ההגנה הבריטי.

ראש ממשלת בריטניה טוני בלייר אמר זמן קצר לאחר שצולמו הגופות, כי שני החיילים "הוצאו להורג" על ידי חיילים בצבא עיראק.

בהודעת משרד ההגנה הבריטי נאמר, כי גופותיהם של שני החיילים הוצאו מתוך קבר סמוך לעיר זובאייר, וזוהו כגופותיהם של לוק אלסטופ, בן 24 וסמל ראשון סיימון קולינגוורת', בן 36 אשר נעלמו ב-23 במארס במהלך קרבות סמוך לזובאייר. מאז, הוכרזו כנעדרים אך ההערכה היתה כי נהרגו.

תחנת הטלוויזיה "אל-ג'זירה" שידרה ביום היעלמותם צילומים של שתי גופות מתבוססות בשלוליות דם, וצילומים אלה עוררו זעם ומחאות בעולם.

ראש ממשלת בריטניה טוני בלייר אמר אז, בהתבסס על מידע מודיעיני סודי, כי שני החיילים הוצאו להורג. ואולם, משפחתו של לוק אלסטופ אמרה כי קיבלה הודעה מהצבא, ולפיה בנה נהרג בקרב.

דובר משרד ההגנה של בריטניה הודיע ביום שני, כי כעת ייבדקו נסיבות וסיבת מותם של החיילים, ובכלל זה האפשרות שהוצאו להורג.
