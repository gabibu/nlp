

ממשלת בריטניה הודיעה כי אין סיבה לחקירה פרלמנטרית בדבר החזקת נשק להשמדה המונית על ידי עיראק.

"אין לי ספק שסדאם חוסיין החזיק ברשותו נשק להשמדה המונית", אמר תת-מזכיר ההגנה לואיס מוני בראיון לרדיו הבי.בי.סי. "ייקח הרבה זמן לגלות את הנשק".

נזכיר כי התוכנית-לכאורה של עיראק לייצר נשק גרעיני, ביולוגי וכימי היתה המניע העיקרי ליציאתן למלחמה של מדינות הקואליציה בהנהגת ארה"ב. למרות המלחמה, הנמשכת מזה חודש, נמצאו אך ראיות בודדות לקיום נשק כזה.

ה"ניו יורק טיימס" מדווח כי ארה"ב מנסה לפתח מערכת יחסים צבאית עם עיראק, ובכוונתה להקים בסיסים צבאיים במקום.

הפנטגון מקווה לקיים משא ומתן בדבר נגישות לארבעה בסיסים אפשריים עם הממשל העיראקי החדש, נאמר ביומון.

אחד הבסיסים יוקם לא הרחק מנמל התעופה הבינלאומי של בגדאד, והאחרים יהיו בדרום, במערב ובצפון המדינה.

מקורות בחוגי הממשלה רמזו כי הדגם על פיו פועלת וושינגטון מזכיר את הנוכחות האמריקנית באפגניסטן.

תוכניות הפנטגון תלויות למעשה במערכת היחסים שתיווצר עם הממשלה עתידית בעיראק.

במקרה הטוב תהיה נוכחות צבאית אמריקנית קבועה בעיראק, או יחידות מצומצמות שישמשו קו הגנה קדמי. במקרה הגרוע נראה כי ארה"ב מעוניינת לשמור על זכות הנגישות לבסיסים, בעיקר לעתות משבר.

מומחים צבאיים רואים בפעולה התפתחות מפתיעה, אשר יחד עם הבסיסים באפגניסטן מבהירה כי ארה"ב מגבירה באופן דרמטי את נוכחותה באזור.

התוכניות יובילו לכך שאיראן תהיה מוקפת כמעט לחלוטין, ובמקביל הכוחות האמריקניים יהיו במרחק מזערי מסוריה.
