

כ-80 פעילי ימין ניסו לחזור היום לגבעה 26 הסמוכה לקריית ארבע. בהגיעם למקום המתינו לחברי הקבוצה כוחות הביטחון, שהציגו בפניהם צו המגדיר את האזור שטח צבאי סגור ואסרו עליהם לעלות על הגבעה. הפעילים התפצלו בתגובה לשתי קבוצות, ועלו על גבעות סמוכות. אחת הקבוצות השתלטה על בית נטוש, ולאחר זמן קצר הגיעו אף לשם כוחות משטרה, ודרשו מהם לפנות את המקום.

לדברי הפעילים יש בכוונתם לחזור שוב ושוב אל המאחז, וזאת עד שהאלמנה ליבנת עוזרי וחמשת ילדיה יוכלו לחזור אל המקום בו התגוררו טרם שגורשו ממנו.

כזכור, לפני חודשים אחדים נרצח נתי עוזרי הי"ד לעיני אשתו וילדיו בידי חוליית מחבלים שהגיעה לבית המשפחה בליל שבת. כחודש וחצי לאחר מכן הגיע כוח משותף של צה"ל והמשטרה בלילה לביתה של האלמנה וגירש אותה ואת ילדיה מן המקום. הכוח הרס את הבית על תכולותיו ומאז מונע צה"ל כל נסיון לשוב לגבעה.
