

שר החוץ הסורי פארוק א-שארע קידם היום בברכה את הצהרותיו של נשיא ארה"ב ולפיהן סוריה החלה לשתף פעולה עם ארה"ב. "סוריה מלכתחילה מעולם לא היתה מעוניינת בעימות מילולי עם ארה"ב" אמר


שר החוץ הסורי פארוק א-שארע קידם היום בברכה את הצהרותיו של נשיא ארה"ב ג'ורג' בוש, ולפיהן סוריה החלה לשתף פעולה עם ארה"ב.

"אנו מברכים על הצהרותיו של בוש ומתייחסים אליהן ברצינות. אנו מקווים כי הצהרתו האחרונה תהיה התחלה של דו-שיח רציני, פורה ובונה בין סוריה ובין ארה"ב", אמר פארוק א-שארע במסיבת עיתונאים משותפת שקיים בדמשק עם שרת החוץ של ספרד אנה פלאסיו.

"סוריה מלכתחילה מעולם לא היתה מעוניינת בעימות מילולי עם ארה"ב", הדגיש.

א-שארע אמר עוד כי הוא מזמין את שר החוץ האמריקני קולין פאוול לביקור בדמשק. "סוריה מוכנה לדון בכל הסוגיות עם ארה"ב, ובכלל זה בנוגע לעתידה של עיראק. אנו תומכים בדו-שיח ובשיתוף פעולה", הבהיר.

שרת החוץ של ספרד נועדה היום עם נשיא סוריה בשאר אל-אסד, ובסיום הפגישה אמרה לכתבים, כי הפגישה התמקדה בנושא העיראקי ובנושא הסכסוך הישראלי-פלשתיני.

פלאסיו הגיעה ביום שני לדמשק כחלק ממסע דיפלומטי שנועד להחיות את תהליך השלום במזרח התיכון ולשקם את יחסיה של ספרד עם מדינות ערב, בעקבות תמיכתה במלחמה בעיראק.

פלאסיו אמרה במסיבת העיתונאים המשותפת עם א-שארע כי יחסי שתי המדינות "חזקים".

"יש לנו רצון משותף להתגבר על המכשולים שיעמדו בדרכנו", אמרה פלאסיו והוסיפה כי האשמות שהגיעו ממקורות בלתי רשמיים מארה"ב בנוגע לסוריה אינן משקפות את עמדת המימשל האמריקני והוסיפה כי "אלה היו הצהרות בודדות מגורמים בלתי רשמיים, ומכל מקום מדובר בהצהרות שאינן מסייעות".

עוד אמרה, כי "סוריה הוכיחה כי היא ממלאת תפקיד בינלאומי אחראי, בונה ופרגמטי".
