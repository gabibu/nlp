

הסיכויים למצוא חיסון נגד דלקת הריאות הנגיפית SARS קלושים, כך אמר פרופ' ארתור ואן לנגרברג, אחד המומחים לדלקת הריאות הנגיפית SARS בהונג-קונג, בראיון שהעניק לעיתון האיטלקי "לה רפובליקה".

"הנגיף, השייך למשפחת קורונה משתנה ללא הרף. הנגיף גמיש מאוד בהסתגלותו ולכן יהיה קשה מאוד למצוא חיסון יעיל נגד המחלה", אמר פרופ' לנגרברג, וירולוג ראשי בבית החולים קנוסה בהונג-קונג, אחת הנפגעות הקשות מהמגיפה.

לדבריו, "אם נצליח למצוא בתוך שישה חודשים חיסון, סביר להניח שהוא לא יהיה עוד יעיל נגד הוירוס הקיים, אשר בפרק זמן זה כבר ישנה את מבנהו, ויהיה צורך בחיסון חדש וכך עד אין סוף".

"עלינו להיות מודעים כי לא נשתחרר בקלות מה-SARS. הסיכוי שנגלה מקרים של SARS באיטליה ובאירופה במהלך החורף הבא היא אפשרות קיימת, ועל אירופה לנקוט משנה זהירות. עלי להודות כי כרופא אני מאוד חושש משום שמדובר במחלה מדבקת מאוד", אמר.

בתוך כך אמר היום (א') ד"ר פול גולי, בכיר במשרד הבריאות בקנדה, המשמש גם דובר המשרד בעניין זה כי "ספק אם הנגיף ממשפחת קורונה הוא הגורם היחיד לדלקת הריאות הנגיפית הלא טיפוסית SARS".

בראיון לעיתון הקנדי "לה פרס" ביום ראשון, אמר ד"ר פול גולי כי בניגוד להודעת ארגון הבריאות העולמי, כאילו הנגיף ממשפחת "קורונה" הוא הגורם היחיד למחלה "הרי שהנגיף ממשפחת קורונה זוהה בדמם של רק 50% מהחולים שלקו במחלה".

ד"ר פול גולי, בכיר במשרד הבריאות בקנדה, המשמש גם דובר המשרד בעניין זה כי למשרדו "תחזית אופטימית פחות מזו של ארגון הבריאות העולמי", וכי מוקדם מאוד מכדי לדבר על תרופה או על חיסון למיגור המחלה.

לדבריו, "דמם של החולים ב-SARS נבדק במעבדה למיקרוביולוגיה בוויניפג ונמצא כי בדמם של רק 50% מהחולים נמצא הנגיף ממשפחת קורונה".

מחוץ ליבשת אסיה, קנדה היא המדינה שבה נתגלו מספר מקרי המוות וההידבקות הגבוהים ביותר בעולם עם 304 חולים ו-14 מקרי מוות.
