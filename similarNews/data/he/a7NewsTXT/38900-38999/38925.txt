

בעולם הערבי ממשיכה הסדרה "פרש בלי סוס" לעורר פולמוס. בתגובה על הסדרה כתב השגריר הסורי בעומאן ד"ר ריאד נעסאן אע'א כי בתחילה היה חשש בקרב "אינטלקטואלים ויוצרים ערבים" כי "יבוא יום והקונגרס האמריקאי יחוקק חוק שיקבע כי הבית הלבן יהיה אחראי על הצנזורה על יצירות הספרות והתרבות בעולם הערבי והאיסלמי, וזאת נוסף על אחריותו על הצנזורה על תוכניות הלימוד בעולם הערבי.

לדבריו, מחלקת צנזורה אמריקנית תקום, ומשימתה תהיה לאשר פרסום ושידור של חומרים רק לאחר שתוודא כי אין ביצירה ביקורת על המדיניות, על האידיאולוגיה, או על המטרות של ישראל. המחלקה הזאת תדווח למקור הסמכות העליון בתל אביב ואם תיתפס יצירה אומנותית או אידיאולוגית כלשהי בעת ביצוע פשע של פגיעה ברגשות הציוניים ייעצרו האחראים על יצירה זו ויועברו לבתי המשפט של האינקוויזיציה הציונית באשמת אנטישמיות".

"הפרדוקס הוא", ממשיך אע'א, "שרבים מקרב האמריקאים וכמה אירופאים אינם מודעים לכך שאת האשמה הזאת, שבאמצעותה רודפת וסוחטת אותם ישראל, אי אפשר להפנות לערבים משום שהם עצמם שמים. הם בניו של שם בן נוח, משושלת אבינו אברהם. אנו הערבים בניו של ישמעאל בנו של אברהם, ואילו המזרחיים מקרב בני ישראל הם בניו של יצחק. יחד, אנו בניהן של שתי הנשים המפורסמות בהיסטוריה, הגר ושרה..."

"לעומת זאת, ליהודים המערביים ולמתנחלים המגיעים מאירופה, מאמריקה, ומכל העולם, והם הרוב בישראל, אין כל קשר לשמיות. ייתכן שהם בניו של יפת. אותו המצב תקף באשר ליהודים הפלאשים, יהודי אתיופיה. ייתכן שהם בניו של חם. תערובת הגזעים הזאת בשושלות היהודים גרמה להם להתבדל מכל אומות העולם ולראות בדת זהות לאומית עבורם, בהעדר קשר לאומי אמיתי ביניהם..."

אע'א מוסיף: "כמה ערבים אינם מוציאים מכלל אפשרות שקבוצה בקרב הציונים חיברה את הספר הזה והשליכה אותו לשווקים, ואחר כך התכחשה לו ועוררה סערה בעניינו, כדי להעניק לו פרסום ולגרוף רווחים, כמו גם לעורר פחד ואימה בקרב הגויים..."

בתקשורת הסורית התמיכה בסדרה היא מוחלטת. והיב סראי אל-דין, כתב ביומון מפלגת השלטון "אל-בעת'": "...הפרוטוקולים מבוססים על הלקאת החברה האנושית, מציצת דמה, פגיעה בקודשיה, ותקיפת זכויות האדם, המוסר, והערכים הכלליים כדי לתפוס בעלות על כל אומות העולם, שהציונות מכנה אותן 'גויים' שיש להתייחס אליהם כפי שנאמר בתלמוד: 'אסור על יהודי לגלות אהדה לגוי, משום שהגוי אויבו ואויבו של ה'..."

סראי אל-דין טוען כי הפרוטוקולים קוראים להשמדת העולם, ועם זאת "העם הפלשתיני, ועמו הערבים כולם, החליטו להיכנס למערכה להגנה על אדמתם, על זכויותיהם, ועל האנושות כולה".
לעומת כל הדברים האלה כתב ביומון הרש"פ "אל-חיאת אל-ג'דידה" אחמד דחבור, מי שאחראי על מיניסטריון ההסברה הפלשתיני: "...הפרוטוקולים של זקני ציון הם חוברת מטומטמת, מלאה דברי הבל, המציגה ועידה בינלאומית של כוחות הרוע, המונהגת בידי אנשים צהובי פנים המסוגלים לאחוז בעולם בידיהם... כמו בביצה שלוקה, ואחר כך למעוך אותו.

"הסכסוך עם המפעל הציוני רציני ומסוכן יותר מדברי ההבל האלה".אומר אל דין "אם לא נציג את הציונות כפי שהיא, גישה לאומנית גזענית אירופאית שקמה בשולי השלב שבין הקולוניאליזם הישן לבין האימפריאליזם, נהפוך את עצמנו לטרף קל..."
