

בכינוס סגור לתקשורת, שנערך ברחובות, אמר בנימין נתניהו כי ההצבעה האמיתית בבחירות הקרובות תהיה למעשה סביב השאלה האם תהיה מדינה פלשתינית.

נתניהו ביקש מתומכיו לאייש את הקלפיות ביום הבחירות ולדאוג להביא להצבעה את מי שבאופן ברור תומך בו. הוא ציין כי אין לדבר על "צמצום הפערים" בינו לבין רה"מ שרון אלא רק על ניצחון.

לאחר צאתו מהכינוס ניגש נתניהו לעוברים ושבים ברחוב, ולחץ את ידיהם. כמו כן ניגש גם לנהגים בכביש וגם עלה על אוטובוס ולחץ את ידיו של נהג האוטובוס.

אתמול פורסם כי נתניהו הודיע שלא יסכים לשבת בממשלה בראשותו של שרון אם שרון לא יזנח את תמיכתו בהקמת מדינה פלשתינית. בראיון ל"קול ישראל" הוא אמר כי הוא מצר על כך שרעיון המדינה הפלשתינית בא גם "מתוך הליכוד". הבחירות הפעם, אמר נתניהו, אינן בין מועמד העבודה למועמד הליכוד אלא בין שני מועמדי הליכוד: בין רה"מ שרון, התומך בהקמת מדינה פלשתינית, לבין שר החוץ נתניהו, השולל את הדבר מכל וכל.

אביב בושינסקי, יועץ התקשורת של נתניהו, אומר לערוץ 7 כי הפער בין שרון לנתניהו הולך ונסגר. לדבריו, מסקר של "מאגר מוחות", שהזמין נסים משעל מערוץ 2, דווח על פער בן 7%.

בושינסקי הוסיף כי גם אחוז המתלבטים גדול, וכי כיום הוא עומד על 20%. לדבריו, בשיחה פרטית אמר לו נתניהו כי מה שמנחה אותו אינו דעת הקהל אלא האמת הפנימית שלו, ועל פיה יש להתנגד להקמת מדינה פלשתינית. נתניהו, אומר בושינסקי, דוגל במתן ישות עצמית לפלשתינים, ישות נטולת סמכויות ריבוניות של מדינה, ללא נשק וללא יכולת לכונן בריתות צבאיות.
