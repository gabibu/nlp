

שר הביטחון שאול מופז, בתיאום עם ראש הממשלה אריאל שרון, הורה לצה"ל לעשות כל שצריך כדי למגר את הטרור "בעיר המקלט" בית לחם. זאת, לאחר שהתברר כי המחבל שביצע את הפיגוע בירושלים הגיע מהעיר. האפשרות לגיוס מילואים- נדחתה.

המחבל מבית לחם, שהתפוצץ היום, הוא הערבי השלישי המבקש לבצע פיגוע בירושלים בימים האחרונים. לפני שלושה ימים לכדו כוחות הביטחון הפועלים באיזור בית לחם מחבל תופת בדרכו לפיגוע, וכך גם ביום רביעי.

במהלך הדיונים בראשות ראש הממשלה שרון ושר הביטחון מופז הועלתה האפשרות לגייס מילואים, אך היא נדחתה, לאור המאמץ של כוחות המילואים בשנתיים האחרונות והחשש כי הגדלת נטל המילואים תפגע במוטיבציה ובמשרתים. צה"ל מעדיף, למרות הכל, למתוח עד למקסימום את פעילות כוחות צה"ל הסדירים, על פני גיוס מילואים.

יצויין כי בפעילות של צה"ל בבית לחם, שתתבצע בימים הקרובים בצורה נרחבת, יגיעו לקיצן "ההבנות" שהושגו בחודש אוגוסט בין ישראל לרש"פ, ביוזמתו של שר הביטחון לשעבר בנימין בן אליעזר, כאשר נסוג צה"ל מבית לחם, בתמורה לנטילת האחריות הביטחונית באיזורים המפונים על ידי הרשות הפלשתינית. הבנות אלה נכשלו כשלון חרוץ, כמו גם ההבנות בחברון, שם בוצע מארב המחבלים, לאחר שצה"ל נסוג באחרונה גם משם, ונאלץ לחזור ולכבוש את העיר.

כשלון תוכניתו של שר הביטחון לשעבר בנימין בן אליעזר, "יהודה תחילה", והמחיר הכבד בחיי אדם בפיגוע במארב בחברון ובפיגוע בירושלים, מעידות לדברי גורמי ביטחון, פעם נוספת על האמת הכאובה, כי פעילות המחבלים גוברת בכל מקום שעוזב צה"ל לטובת שליטה ביטחונית ערבית, שלעולם אינה עובדת באפקטיביות אלא להיפך, משתפת פעולה ומסייעת לארגוני הטרור - התנזים, החמאס והג'יהאד האיסלמי.

בתוך כך מעלים גורמי ביטחון את סוגיית המו"מ, כביכול, בין התנזים והחמאס על הפסקת הפיגועים בישראל. זאת, כאשר ארגונים אלה מבצעים בפועל את רוב הפעילויות נגד צה"ל ואזרחי ישראל.

צה"ל ימשיך גם ברצועת עזה "במיגננה התקפית", שתכליתה פגיעה נקודתית בתשתיות טרור ברחבי הרצועה.

ההערכה היא שבבית לחם יבצע צה"ל מעצרים של מבוקשים ויהרוס בתים של מחבלי תופת ושל שולחיהם.
