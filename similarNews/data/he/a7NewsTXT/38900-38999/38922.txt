

בראיון לעיתון "לה מונד", המתפרסם היום , אומר ניסים זווילי, שגריר ישראל בצרפת: "לשמאל אין כל סיכוי להקים כיום גוש שיוכל להנהיג את ישראל. פירוש הדבר שהגוש היחיד שיוכל לגבש רוב הוא גוש הימין". זווילי ציין כי בצאתה מממשלת האחדות שגתה מפלגת העבודה, וכי הדבר הטוב ביותר לישראל יהיה לנסות להרכיב ממשלת אחדות גם אחרי הבחירות.

זווילי סבור כי בטרם יבשילו התנאים להסדר קבע עם הפלשתינים יש צורך בהיפרדות מהם למשך עשר שנים. "אי אפשר להתניע מחדש את תהליך השלום בלא שישוב הביטחון לישראלים ובלא שהפלשתינים יוכלו להתארגן מחדש", אמר. לדבריו, "לנוכח השנאה העמוקה שהתפתחה בשנתיים האחרונות בין שני העמים, יהיה צורך בהפרדה מלאה במשך חמש עד עשר שנים, לפחות. ובאשר למה שיהיה אחר כך", מוסיף זווילי: "אני אופטימי".
