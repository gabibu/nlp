

שר החוץ בנימין נתניהו ביקר אחר הצהריים כמה מהפצועים שאושפזו בבית החולים הדסה עין-כרם. נתניהו הזמין שגרירים להצטרף אליו כדי שיראו במו-עיניהם את התוצאות הקשות של הטרור הערבי. לפנייה נענו שגרירי רוסיה, דרום-אפריקה, גרמניה, אוסטריה, איטליה, ספרד, אורגוואי ושליח האיחוד האירופי מיגל מורטינוס.

נתניהו אמר לשגרירים שהדרך היחידה היא להכריע את הטרור, אחרת הוא יתפשט גם למדינותיהם. הוא שב על בקשתו שמדינות העולם יתנו לישראל גיבוי במאבקה נגד הטרור ולא יסתפקו רק בגינויים בעל-פה.

בשם השגרירים דיבר זקן הסגל הדיפלומטי, שגריר אורגוואי, חוסה לואיס פומבו שאמר, כי התקפת הטרור אינה רק נגד מדינת-ישראל, אלא נגד האנושות כולה.

נתניהו שוחח עם יבגניה קרמינוב, בת 26, שנפצעה באורח קשה בפיגוע התופת באוטובוס בקריית-מנחם בירושלים.

נתניהו שמע ממנה כי טרם הצליחה לשוחח עדיין עם הוריה ברוסיה, ששמעו על פציעתה מקרובי משפחתה בארץ. בו במקום, הוא ביקש מחדר מצב של משרד החוץ לאתר את ההורים וייבגניה שוחחה איתם, לראשונה. במהלך השיחה, היא פרצה בבכי, וגם נתניהו נראה מזיל דמעות. היא סיפרה לכתב עתי"ם, כי הסוכנות היהודית דואגת להטסת הוריה לישראל. לשיחה היה עד גם שגריר רוסיה, גנאדי
טרסוב, שהבטיח לסייע לה, ככל שניתן.

מאוחר יותר ביקרו נתניהו והשגרירים בחדר ההתאוששות ושמעו את סיפורו של מאור קמחי בן 15 וחצי, שישב בירכתי האוטובוס ונפצע באורח קל מרסיסים ברגלו. מאור, שעבר ניתוח להוצאת כדור מתכת מרגלו, סיפר כי הצליח להימלט מהאוטובוס דרך החלון. נהג מונית אסף אותו והעבירו לבית החולים. בדרך הוא עוד הספיק לראות את אביו, דורון, נהג משאית איסוף אשפה של עיריית ירושלים, שהגיע לשמע הפיצוץ למקום וסייע בחילוץ הפצועים, אולם לא ידע כי בנו היה באוטובוס. משנודע לדורון כי בנו נפצע, הוא חש לבית החולים ומאז נשאר ליד מיטתו.

ייבגניה קרמינוב סיפרה בקול חלוש, כי עלתה לישראל לפני שנתיים בגפה. היא נסעה כמדי יום באוטובוס למרכז העיר, שם היא עובדת כמתמחה במשרד של עורכי-דין. יחד עימה נסעה חברתה לדירה, מאשה לוין שנפצעה אף היא, יבגניה סובלת נכוותה שונים בגופה, בפניה, בידיים ובחזה ונרגעה מעט כאשר הרופאים הבטיחו לה כי הכוויות בפניה יתרפאו ולא ישארו צלקות בפניה.
