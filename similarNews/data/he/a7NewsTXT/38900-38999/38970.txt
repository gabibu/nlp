

חברת אגד הגישה היום לבית המשפט המחוזי בתל-אביב תביעה בסך 52 מיליון ש"ח נגד הרשות הפלשתינית והעומד בראשה בשל נזקי האינתיפאדה. התביעה נגד יאסר ערפאת היא לפיצוי בשל אובדן הכנסות עקב הפיגועים בקווי האוטובוסים ונגד הרש"פ בשל הפרת הסכמים ונזקים.

התביעה הוגשה באמצעות עו"ד רם כספי ממשרד כספי ושות' והיא כוללת בקשה לעיקולים זמניים על כספי הרשות המוחזקים על-ידי מדינת ישראל ולעיקול כספים של ערפאת אם הם נמצאים בבנקים הפועלים בישראל.

אגד טוענת בתביעה, כי ההפחתה שחלה בכמות הנוסעים בשיעורים של 15% - 20% מהווה תוצאה ישירה, בלתי נמנעת ובלתי הפיכה של פיגועי ההתאבדות באוטובוסי אגד, להם אחראים הרשות הפלשתינית וערפאת אישית - במישרין ובעקיפין, במעשה ובמחדל. בתביעה נאמר כי יו"ר הרשות הפלשתינית, יאסר ערפאת, אחראי ישירות לכל ההחלטות, הפעולות, מעשי הרשות הפלשתינית ומחדליה. מנגנוני הבטחון של הרשות כפופים לו והוא עומד בראש ארגוני גדודי אל-אקצה של הפתח'.

התביעה כוללת סקירה של נזקי האינתיפאדה לאגד: ההיקף הכולל של נזקי האינתיפאדה הישירים לאגד מוערך בכ-518 מיליון ש"ח. בעוד שהכנסות אגד בשנה שקדמה לאינתיפאדה גדול ב-4.5 מיליון ש"ח, בשנה הראשונה של האינתיפאדה קטנו הכנסותיו ביותר מ-164 מיליון ש"ח. במהלך השנה השניה היה אובדן הכנסות של כ-354 מיליון ש"ח.

סכום התביעה מורכב מנזקים לשירותי תחבורה ציבורית שאגד מספק ולשירותי הסעה אחרים ומסתכם עבור השנה הראשונה ב-52 מיליון ש"ח.

בתביעה נאמר שלמעלה מ-20% מהפיגועים בתקופת אינתיפאדת אל-אקצה אירעו באוטובוסי אגד. מדובר ביותר מ-50 פיגועים אשר גבו מחיר של 113 הרוגים (בהם נהג אגד אחד) ו-594 פצועים (בהם 19 נהגי אגד). הפיגועים מהם סבל אגד כוללים פיגועי התאבדות, פיגועי ירי, הנחת מטעני-צד, פיצוץ מכוניות תופת ומחבלים מתאבדים בסמוך לאוטובוסים והצתות.

יו"ר מזכירות אגד,אריק פלדמן, אמר כי הוחלט באגד בשלב הנוכחי להגיש תביעה על סך 52 מיליון ש"ח רק בשל נזקי השנה הראשונה של האינתיפאדה, בכוונת אגד להגיש תביעה על נזקי השנה השניה שמסתכמים ב-120 מיליון ש"ח נוספים.
