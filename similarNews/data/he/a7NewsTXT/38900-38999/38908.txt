

עבד אל עזיז רנטיסי, מבכירי מחבלי החמאס, אומר כי "העם הפלשתיני חייב לטהר את אדמתו מהפולשים, לפי צו של אללה. יש לרדוף את הציונים ולהילחם בהם בשטחי 48' ובכל שעל באדמת פלשתין". רנטיסי אמר את דברים בתחנת הטלוויזיה "אל-ג'זירה" דקות אחדות לאחר ביצוע פיגוע התופת בירושלים שבו נרצחו 11ישראלים. לדברי רנטיסי, קיים רוב סוחף ברחוב הערבי התומך בהמשך פיגועי התופת נגד יהודים.

ארגון החמאס קיבל עליו את האחריות לביצוע הפיגוע היום, אולם הג'יהאד האיסלמי טוען שהמחבל בא מתוך שורותיו.

אחד-עשר ישראלים נרצחו הבוקר בפיצוץ שארע באוטובוס קו 20 ברחוב מקסיקו בבירה.
אלה שרשבסקי בת 44 ובנה מיכאל בן 16, הודיה אסרף, בת 13 מירושלים, סימה נובק, בת 56, מרינה בזרסקי, בת 46, ודקלה זינו, בת 20, יפית רביבו, בת 13, קירה פרלמן בת 67 ונכדה אילן פרלמן בן 8 ורגה מירצ'ה בן 25, תייר מרומניה והדסה (הלנה) בן-דוד, בת 32 הי"ד.

הלילה נותרו 20 פצועים בבתי החולים.

בהדסה עין-כרם, 7 במצב קשה ו-7 במצב בינוני. בבית החולים "שערי צדק" נותרו 5 פצועים, פצועה אחת במצב בינוני-קשה שני פצועים במצב בינוני ושניים קל. בבית החולים "ביקור חולים" נותרה פצועה אחת במצב קל להשגחה.

פיגוע תופת באוטובוס עמוס

מחבל תופת התפוצץ הבוקר באוטובוס של אגד בקו 20 שנסע בשכונת קרית מנחם בירושלים. 11 ישראלים נרצחו ו-43 נפצעו, מהם 7 באורח קשה והיתר בינוני וקל. בין הנפגעים ילדים שהיו בדרכם לבתי הספר.

מפקד מחוז ירושלים ניצב מיקי לוי מסר כי המחבל עלה על האוטובוס ונסע פרק זמן קצר או אפילו מספר תחנות ואז הפעיל את המטען.

"ההרס בתוך האוטובוס רב", אמר ניצב לוי. על פי עדותו האוטובוס מרוסק לחלוטין.

מיד לאחר הפיצוץ זרמו מבתי האזור בני המשפחות שהחלו לחפש את יקיריהם מסביב לאוטובוס.

תמיר עד ראיה לפיגוע סיפר כי : "שמעתי פיצוץ נוראי הסתכלתי על האוטובוס וראיתי אנשים שרועים על החלונות.. ראיתי ילדים זוחלים דרך החלונות המנופצים ואז ראיתי גופות שסועות, ידיים ורגליים והריח הנורא הזה של הבשר שנחרך, אי אפשר לישון עם זה"

תמר רביבו ישבה באוטובוס וניצלה: "ישבתי בסוף האוטובוס וקראתי תהילים ופתאום בום... אמאל'ה איזה בום נוראי.. ואז היה המון דם אנשים עפו וצרחו.. המחבל עמד והתפוצץ ואני פשוט התפוצצתי... לא האמנתי".

הרצל שי (50), נהג האוטובוס לא הבחין במחבל כאשר זה עלה לאוטובוס. שי סיפר שיצא מהתחנה הראשונה בשכונת עיר-גנים בשעה 07:05 בבוקר. הוא עצר להעלות נוסעים בתחנה ברחוב מקסיקו והחל לגלוש לכיוון התחנה הבאה בקצה הרחוב. אז ארע הפיצוץ. "חשבתי שזה תאונת דרכים. משכתי את בלם היד כדי שהאוטובוס לא יידרדר ויפגע במכוניות אחרות, ואז ראיתי גופות מוטלות על הרצפה".

שי עובד כנהג ב"אגד" כבר 24 שנים. הוא סייע לחלץ שתי פצועות מתוך האוטובוס והושיב אותן בתחנה. אחר כך הוא צילצל הביתה, כדי להרגיע את בני משפחתו שהוא בסדר.

נהג האוטובוס סיפר כי "לא חשדתי באף אחד. אם עולים אנשים חשודים לאוטובוס, אנו מקפידים לראות. אבל באוטובוס הזה יש בעיקר תלמידים וילדים עם תרמילים על הגב, ולכן לא היה לי שום חשד".

המחבל ערבי בן 23 תושב בית לחם, איננו מוכר לכוחות הבטחון. המחבל יצא מבית לחם לביצוע הפיגוע. יש לציין כי בית לחם היא העיר היחידה שלא נמצאת בשליטת צה"ל.

מלשכת ראש הממשלה נמסר כי "הפיגוע הרצחני הבוקר הוא עוד הוכחה לכך שהשיחות שמקיים הפתח' עם החמאס בנוגע להפסקת הפיגועים הן דבר שלא היה ולא נברא".
