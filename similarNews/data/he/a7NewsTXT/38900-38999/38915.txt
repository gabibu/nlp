

נאדים מחמד אבו חלאף, מחבל חמאס, נעצר בחברון. אבו חלאף הוא ששלח את המחבל שביצע את הפיגוע בכרמי צור, שבו נרצחו בני הזוג שורק וחייל מילואים נוסף. הפיגוע התרחש בתחילת חודש יוני השנה. העצור הועבר לחקירת שב"כ.

בקלקיליה נלכד השיייח' סאמח, בכיר בחמאס, ואחד ממתכנני הפיגוע בדולפינריום, שבו נרצחו 21 צעירים. סמאח אף תכנן את הפיגוע בצומת בר אילן לפני כחודש וגם עסק בתכנונו של פיגוע נוסף, שעמד לצאת לפועל בימים אלה.

במהלך לכידתו נלכדו עוד שני מחבלי תנזים ושני מחבלי החזית העממית.
כוח צה"ל זיהה שני מחבלים חמושים סמוך למעבר כיסופים. חיילינו ירו לעברם. לא ידוע אם הם נפגעו או לא.

בחברון הרס צה"ל את ביתו של אחד משלושת המחבלים שהשתתפו בקרב הירי שם בליל שבת. מדובר בביתו בן שתי הקומות של המחבל אכרם הניני, במרכז חברון.

ערבים ירו טילי נ.ט. לעבר עמדה של צה"ל סמוך לכפר דרום. אין נפגעים, כך מדווח כתבנו בדרום משה פריאל.

בצומת אל חאדר באזור גוש עציון יודו אבנים לעבר רכבים ישראלים. לכלי רכב אחדים נגרם נזק, כך מדווח כתבנו קובי פינקלר.

שלושה מטחי פגזים נגד טנקים ירו החיזבאללה לאורך גבול לבנון: גם בגזרה המזרחית וגם בגזרה המערבית של הגבול. כתבנו קובי פינקלר מוסר כי מהירי לא היו נפגעים ולא נגרם כל נזק.
הפגזים נורו לעבר מטוסי חיל האוויר שטסו לאורך גבול לבנון. רסיסי פגזים נפלו סמוך לשלומי וקריית שמונה.

שר הביטחון שאול מופז אמר כי בשלב זה צה"ל צריך להבליג על התקיפות בגבול הצפון, אולם באמצעות גורמים בארה"ב הועברו מסרים לצד השני על החומרה שבה רואה ישראל את הירי .
