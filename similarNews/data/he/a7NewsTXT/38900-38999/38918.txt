

בשיחת עדכון עם נשיא המדינה משה קצב דן הרמטכ"ל רב אלוף משה יעלון על מעמדם של האזרחים העוסקים בביטחון לצד כוחות הביטחון. לדבריו, מזה שבועות אחדים מערכת הביטחון עוסקת בניסיון לקבוע מעמד ייחודי לאותם קציני הביטחון, רכזי הביטחון וחברי כיתות הכוננות הנושאים בתקופה האחרונה בתפקיד מיוחד.

לראשונה הגיב אתמול יעלון על הפיגוע בחברון. לדבריו, התחקירים על הקרב עם המחבלים טרם הסתיימו, אבל התמונה הולכת ומתבהרת.

עוד אמר הרמטכ"ל כי בכל אירוע מסוג זה בדיעבד אכן מתגלים דברים שהיה אפשר, אולי, לעשות אחרת. "מה שקרה באירוע, זו הסתבכות של מצב, שבו פצועים שנפגעו בהתחלה, הביאו לזה שמשימת החילוץ הפכה להיות העיקרית. מפקדים נכנסו לקרב, חזור והיכנס, ונפגעו בזה אחר זה. מדובר בשלושה מפקדים: מ"כ, קמב"ץ פלוגת משמר הגבול ומפקד החטיבה. מצב זה הפך את האירוע ליותר קשה. התמונה טרם התבררה, ולכן היה קושי להחליט על המשך הפעולה".

יעלון הוסיף כי קושי נוסף היה בכך שהאירוע התרחש בלילה, בשטח בנוי, שיש בו גם אזרחים, מבלי שהכוחות זיהו מהיכן בדיוק בוצע הירי. "הסתבכות כזאת בהחלט יכולה לקרות. צריך ללמוד אותה ולהפיק ממנה את הלקחים", אמר.

בעקבות התקפת המחבלים בליל שבת בחברון החל צה"ל לבנות קיר מיגון סביב "ציר המתפללים" המוליך מקריית ארבע אל מערת המכפלה. על ציר זה התחולל הקרב שבו נהרגו 12 הלוחמים. בנייתו של הקיר עוררה התנגדות נחרצת בקרב אנשי היישוב היהודי בחברון. בעקבות התנגדותם נעצרה הבנייה וחלק מן הקיר אף פורק.

מבדיקה שנעשתה עם קציני צה"ל שפיקדו על ביצוע הקמת הגדר עולה כי ההוראה יצאה מלשכתו של ראש הממשלה אריאל שרון.

בשיחה לערוץ 7 הדגיש נועם ארנון, דובר היישוב היהודי בחברון, כי אנשי היישוב היהודי מתנגדים לביצוע התכנית. מתברר, אומר ארנון, כי בדעתו של רה"מ שרון להחזיר אותנו לגטו ולסגור אותנו מאחורי גדרות. עוד אומר ארנון כי מדובר בתכנית חמורה, המשדרת תבוסתנות וחולשה.

"אנשי היישוב היהודי", אומר ארנון, "לא ייכנסו חזרה לגטו. בעיר אבותינו אנחנו נצעד בגאון", סיכם ארנון.
