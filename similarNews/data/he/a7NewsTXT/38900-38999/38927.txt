

שריון מקום ריאלי ברשימת המפד"ל לכנסת זירז גם את הגוש הלאומי החדש "האיחוד הלאומי ישראל ביתנו" לשריין מקום ריאלי למועמדת, ולמקום התשיעי ברשימה לכנסת של "האיחוד הלאומי ישראל ביתנו" תוצב רס"ן במיל' אסתרינה טרטמן, דור שביעי בארץ ותושבת יש"ע.

בשיחה לכתבת ערוץ 7 רותי אברהם טרטמן אומרת כי אם תיבחר לכנסת היא מבקשת לקדם בעיקר נושאים בעלי אופי חברתי כלכלי. טרטמן, מוותיקות מפלגתו של יו"ר המפלגה אביגדור ליברמן, מכהנת כיושבת ראש פורום הנשים במפלגה. לדבריה, בין היתר היא מבקשת לקדם חקיקה שתאפשר לנקוט צעד מהפכני באשר לנושא האלימות במשפחה. לדעתה יש לסגור את המקלטים לנשים מוכות.

המצב כיום הוא אבסורדי, אומרת טרטמן, מפני שאישה שבעלה מאיים עליה מוברחת אל מקלט לנשים מוכות כדי להגן על חייה וכך היא הופכת להיות אסירה, ואילו המכה יוצא לחופשי". היא מציעה כי המקלטים ייסגרו והמשאבים יופנו להתמקדות בטיפול באלימותם של הגברים. הללו, לפי התכנית שמציעה טרטמן, יקבלו טיפול יסודי נגד "מחלת האלימות" שלהם, ומי שלא יסכים לכך יטופל על פי החוק בכפייה ובתנאי כליאה.

טרטמן מוסיפה כי היא פועלת להסדרתו של תחום המטפלות לגיל הטרום פעוטונים, לפני גיל שלש. מדובר, לדבריה, בתחום "פרוץ". הורים רבים שולחים את ילדיהם הקטנים למטפלת פרטית ולא כולן מתאימות לתפקידן. לדבריה היא חברה למשרד החינוך, לבונדס ולמת"י, השייך למשרד המסחר והתעשייה, וביחד הם הקימו את "עמותת מעגל", ל"מחנכות עצמאיות לגיל הרך", כהגדרתה. במסגרת העמותה הכוונה לסייע לנשים המעוניינות לטפל בילדים, להביא בפניהן חומרים מתאימים לצורך עבודתן וגם לפקח על פעילותן. מדובר בסיוע חשוב למטפלות, שמגיעות במקרים רבים מקרב העולים מחבר המדינות והזקוקות להדרכה בעניין התכנים המתאימים לילדים בארץ.


