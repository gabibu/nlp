

בתל -אביב הסתיימה ההתייעצות הביטחונית שכינס ראש הממשלה בעקבות הפיגוע הקשה בירושלים.
הוחלט כי ישראל תגיב בפעולות נקודתיות בשטח נגד תשתיות הטרור של החמאס וארגונים נוספים.

במערכת הבטחון מעריכים כי כוחות צה"ל יכנסו לבית לחם בתגובה לפיגוע התופת בירושלים, אשר בוצע על-ידי מחבל שהגיע מבית לחם. מקורות ערביים מדווחים כי טנקים של צה"ל החלו להכנס לעיר ולתפוס עמדות בתוכה.

שר הבטחון שאול מופז כינס התייעצות בטחונית, כדי לדון בצעדים שעל ישראל לנקוט בעקבות הפיגוע. לאחר מכן יתייעץ עם ראש הממשלה שרון כדי לקבל החלטות.

יש לציין, כי צה"ל נסוג לפני מספר חודשים מבית לחם ונערך מסביב לעיר. על פי תוכניתו של שר הבטחון לשעבר בן-אליעזר, נסוג צה"ל גם מחברון, אולם חזר אליה בשבוע שעבר, לאחר מארב המחבלים בחברון, במהלכו נהרגו 3 אזרחים ו-9 מאנשי כוחות הבטחון.

לכן מעריכים במערכת הבטחון, כי יהיה על צה"ל לשוב ולכבוש את בית לחם, כדי לטפל בתשתיות הטרור שהתפתחו בעיר בחודשים האחרונים ביתר שאת.

הרמטכ"ל משה יעלון העריך באחרונה, כי גדל פוטנציאל הטרור מבית לחם, לאחר שנסיגת צה"ל איפשרה לארגוני הטרור וגם לתנזים של הפת"ח לשקם את תשתיות הטרור בעיר.


עד כה שום ארגון לא נטל על עצמו את האחריות, אך בכירי החמאס החלו לשדר מסרים שמדובר בפיגוע שנועד להוכיח שלא היה כל הסכם בין הפת"ח לבין החמאס בעניין הפסקת הפיגועים בתוך ישראל.

מקורות בכירים בפתח' מסרו כי הפיגוע מקורו בחמאס.

השר יצחק לוי מהמפד"ל אומר כי : "היום הזה הוכח שנית כי מהדיניות של שר הבטחון הקודם פשטה את הרגל" לדברי השר לוי "הדרך היחידה למנוע פיגועים היא שהייה קבועה של כוחות צה"ל בלב הערים והמשך המלחמה בראשי ובתשתיות הטרור" השר לוי מציין כי "אין שום אפשרות למסוראחריות בטחוניתמכל סוג שהוא לפלשתינים. כל יוזמה מדינית מתמוטטת לאור החלטתם הנחושה להמשיך בטרור".

ח"כ אורי אריאל הגיב על הפיגוע בירושלים ואמר כי הוא "סומך על ראש הממשלה שיחזיר את צה"ל לערים שנסוג מהם ובכך יסתום את הגולל על תוכנית יהודה תחילה שגבתה עד כה 22 קרבנות וכמו כן שידחה את תוכנית מפת הדרכים האמריקנית"

מועצת יש"ע קוראת לממשלה לפתוח עוד היום במבצע רחב היקף לריסוק תשתיות הטרור ביש"ע. "הפיגועים במצר, חברון וירושלים מחייבים להחזיר את הבטחון לידי צה"ל, לבטל את יהודה תחילה, לאסוף את הרובים,ולא לחלק עוד את האחריות הבטחונית עם שום גורם זר".
