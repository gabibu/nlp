

שופטת בית המשפט המחוזי בתל אביב שרה סירוטה שיחררה הבוקר את הסניגוריה הציבורית מלייצג את רב המחבלים מראוון ברגותי, המואשם בסדרת מעשי רצח ופיגועים קשים.

בכניסתו לאולם בית המשפט החל ברגותי לצעוק ואמר "האינתיפאדה תנצח את הכיבוש". לעומתו צעק ציון סוארי, אב שכול שהיה נוכח באולם: "אתה רצחת את הילדים שלי אתה רוצח".

השופטת סירוטה שהיתה באולם אותה שעה הורתה לפנות את האב מהאולם.

ברגותי ביקש עם כניסתו להסיר את האזיקים מעל ידיו וקרא לעבר השופטים: "לא מספיק שמרביצים לי בחקירה. גם בית המשפט הזה מייצג את הכיבוש". אולם למרות דבריו, הוסרו האזיקים מעל ידיו.

השופטת סירוטה פתחה את הדיון ואמרה: "אנו חייבים על פי החוק לשכנע את הנאשם לייצוג משפטי". ואילו עורכת הדין מהסניגוריה הציבורית טענה, כי הנאשם ברגותי לא מעוניין לשוחח עם עו"ד, ועל כן החוק לא יכול לכפות עליו הגנה. "זוהי בחירה מודעת שלו" אמרה, "הכפיה של סניגור ציבורי חוטאת לזכויות שלו".

לטענתה "ברגותי זקוק לסניגור וטוב שיהיה לו סניגור, אבל אם לא ישתף פעולה, זה יהיה כסות של יצוג וזה אפילו יזיק לו".

ברגותי עצמו שהתבקש על ידי השופטים להתייחס לעניין פתח במונולוג ואמר: " אני לא מכיר בסמכויות בית המשפט. בישיבה שעברה השופטת קראה לי רוצח, איך אני יכול להאמין שיהיה צדק כאשר השופטת אומרת דבר כזה. זה בית משפט פוליטי ובית משפט שמייצג כיבוש. יש לי זכויות לדבר בפני בית המשפט. יש כתב אישום נגדי שלא קראתי ולא ראיתי אותו. אני לא מכיר בכתב האישום שהכינו זרועות הבטחון ובית המשפט. כאזרח פלשתיני שגר ברמאללה יש לי זכויות להתנגד לכיבוש ואני אעשה כל מה שביכולתי למען הכיבוש".

ברגותי גם טען בפני בית המשפט, כי הוא נאבק בעד השלום במשך שנים ארוכות. "עשר שנים נאבקתי בשביל שלום שיעניק שתי מדינות לשני עמים. אני לא מבין למה עצרתם אותי. חלק גדול קוראים את המילה כיבוש רק בעתונים. אני חייתי מגיל 15 בכיבוש, סבלתי אותו שלושים שנה, נחטפתי ועוניתי על ידי כוחות הבטחון הישראלים. כל מה שאני נאבק זה חופש עבור העם הפלשתיני שירושלים הכבושה היא בירתו".

ברגותי הוסיף וטען, כי לבית המשפט אין סמכות לשפוט אותו מאחר והוא חבר בפרלמנט הפלשתיני. "אני לא רואה שיש סיבה אחת לעצור אותי ולכבול אותי בבית המשפט. אני חבר בפרלמנט הפלשתיני, נבחרתי על ידי הסכם שנחתם על ידי שני הצדדים בבחירות חופשיות למועצה המחוקקת הפלשתינית. לא קרה דבר כזה בעולם ולא צריך לקרות גם בישראל. כל העם הפלשתיני הינו קורבן של הרג ורצח מהצד הישראלי".

השופטת שרה סירוטה הגיבה לדברי הנאשם ואמרה לו: "חבל שלא יכולתי לשבת איתך על שולחן הדיונים. בשמחה הייתי עושה שלום, אולם אנו בבית משפט וכרגע עולה על השולחן השאלה של כתב האישום ולזה אנו יכולים להתייחס".
