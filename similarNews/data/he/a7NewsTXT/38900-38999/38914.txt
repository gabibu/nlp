

שר השיכון נתן שרנסקי אמר כי העבודה על תכנית השלום למזרח התיכון צריכה לחכות עד לאחר הבחירות הכלליות הצפויות להיערך בישראל בסוף ינואר.

לאחר שיחות עם סגן שר החוץ האמריקני ריצ'רד ארמיטייג' אמר השר שרנסקי לעיתונאים כי מסע הבחירות לא יאפשר דיונים מעמיקים או הגיוניים על התכנית הידועה בכינוי "מפת הדרכים".

"באווירת הבחירות יהיה קשה מאוד לנהל דיונים רציניים או מועילים, וזאת כי, כמובן, החלטות אלה יהיו חלק מהנושאים הפוליטיים של הוויכוח במסע הבחירות", הוסיף שרנסקי.

שרנסקי ציין כי ישראל מסתייגת מהאפשרות שהתכנית תכלול לוח זמנים שבו יצטרך כל צד לנקוט צעדים מסוימים. לדבריו, לישראל יש ניסיון רע עם לוחות זמנים שנקבעו בתהליך המשא ומתן שהחל בהסכם אוסלו.

"באוסלו כבר למדנו את המשחק הזה. בכל פעם שהיה ניסיון לקבוע לוח זמנים התאריך הפך למשהו קדוש, וכולם ציפו מאתנו לפעול בו. העולם היה מוכן יותר מדי להתעלם מהעובדה שערפאת כלל לא החל למלא התחייבות כלשהי מהתחייבויותיו", הוסיף השר.
