

שגרירות נורבגיה בישראל הודיעה כי הם לא יציינו בשגרירות את יום קבלת החוקה הנורבגית, הנחשב ליום הלאומי הנורבגי וזאת בנימוק "שהוא חל בחג השבועות".

גורמים במשרד החוץ אמרו כי הנימוק הינו תירוץ ולאמיתו של דבר השגרירות מנסה להוריד פרופיל בעקבות הפרשיה המביכה שבה נטלו שליח האו"ם טריה לארסן ואשתו מונה יול שגרירת נורבגיה בישראל, פרסים מ"מרכז פרס לשלום". לארסן ואשתו לא דיווחו לממשלתם על קבלת הפרסים בסך 50 אלף דולר כל אחד. את "פרשיית הפרסים"חשף העיתונאי דוד בדין בעתון "מקור ראשון".

גורמים במשרד החוץ הישראלי אמרו כי בקבלת הכסף יש פגם משום שאין זה מקובל שעובד ממשלתי יקבל פרס כספי על עבודתו ולא ידווח על כך.

עוד נחשף לפני שבועיים בכתבה שפורסמה בעיתון הנורבגי "אפטן פוסטן", כי לאחר שהשגרירה קיבלה את הכסף היא אף המליצה לממשלתה להעניק למרכז פרס סכום בסך 800 אלף דולר. המלצתה התקבלה, התרומה נשלחה, ומרכז פרס שלח מכתב תודה על התרומה .

פרשיית קבלת הכספים נוספת לחוסר האהדה שמגלה הציבור הישראלי כלפי הזוג לארסן גם בשל התבטאויותיו בטלויזיה הישראלית בהן אמר כי בג'נין היה טבח. בישראל בתגובה לדבריו אלו שקלו להכריז על לארסן כ"אישיות לא רצויה".

ממשרד החוץ הנורבגי נמסר: "מרכז פרס לשלום זוכה לתמיכה כספים משנת 1997 ועד היום לצורך מימון פרויקטים". במשרד מאשרים שיול המליצה בשנת 2000 לאשר העברת כספים למרכז, וכי בקשה זו - כמו כל הבקשות להעברת כספים למרכז - טופלה על פי ההליכים המקובלים במשרד. על הפרשה דיווח אתר Ynet.
