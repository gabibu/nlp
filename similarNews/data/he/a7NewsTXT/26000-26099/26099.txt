

שגרירי המדינות החברות באיחוד האירופי התכנסו הבוקר בבריסל, כדי למצוא פתרון לבעיית קליטת 13 הפלשתינים שגורשו לבקשת ישראל לאחר שהוסר המצור מעל כנסיית המולד בבית לחם, מסר דובר מטעם הנשיאות הספרדית של האיחוד.

מול הבעיה המשפטית שמציבה קליטת הפלשתינים, השוהים זמנית בקפריסין ונחשבים על ידי ישראל כ"טרוריסטים מסוכנים", ביקשו שרי החוץ האירופיים מהשגרירים למצוא פתרון לעניין עד סוף השבוע.

שש ממדינות האיחוד (איטליה, פורטוגל, יוון, ספרד, בלגיה ואירלנד), הודיעו כי הן מוכנות לקלוט אחדים מהפלשתינים, ונראה כי מדינות נוספות יצטרפו אליהן.

הבעיה הסבוכה ביותר היא המעמד המשפטי שיוענק ל-13, וכהשלכה מכך, חופש התנועה ממנו יהנו במדינה בה ישהו. "אנו מקווים למצוא פתרון לבעיה עוד היום", אמר דובר לשכת נשיאות האיחוד.





