

מנכ"ל החברה למתנ"סים, פרופ' דב גולדברגר, החליט לפרוש הקיץ מתפקידו, לאחר 12 שנות כהונה בתפקיד. גולדברגר הודיע על החלטתו לשרת החינוך לימור ליבנת וטרם הוחלט מי יחליפו בתפקיד.

"אחרי שתים-עשרה שנים ניפלאות בהן הבאתי את החברה להישגים גדולים והפכתי את המתנ"סים לארגון החברתי מהגדולים והמשמעותיים ביותר בישראל, אני חש שכעת הגיע הזמן לפרוש ולהתפנות לעסוק בתחומים אחרים", הסביר גולדברגר את החלטתו לחברי הנהלת החברה. "צריך לדעת מתי להעביר את הניהול לאחרים, על מנת שיובילו שינויים ותהליכים חדשים, ולהרגשתי זהו הזמן".

דובר החברה למתנ"סים מסר כי במהלך תקופת עבודתו של גולדברגר ניפתחו כ-80 מתנ"סים חדשים בישראל ותחומי הפעילות במתנ"סים גדלו בצורה משמעותית ביותר. גם מבחינה תקציבית הביא גולדבגר את המתנ"סים להישגים מרשימים ביותר כשהעלה את תקציב החברה למתנ"סים מ-30 מיליון ש"ח בשנת 1990 ל-430 מיליון ש"ח ב-2002 - גידול של 1,200% .
