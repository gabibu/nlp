

אחר הצהריים נאם ראש הממשלה אריאל שרון בכנסת. הדיון המדיני המיוחד התקיים לאחר שנאספו חתימות של 40 חברי כנסת. בפתח הדיון הוציא יו"ר הכנסת את ח"כ מוחמד ברכה מהמליאה, לאחר שהפריע לשרון בקריאות ביניים.

בנאומו שב ואמר רה"מ שרון כי על מנת להגיע לשלום אמת יסכים לוויתורים כואבים, אך לא לוויתורים על ביטחון המדינה. "כל מי שרוצה שלום חייב להבין שאין ברירה - לא יכול להיות הסכם שלום עם רשות
טרור מושחתת ודיקטטורית. צריכה להיות רשות אחרת", הדגיש רה"מ שרון.

"בשיחותי בארה"ב הודעתי כי ישראל רוצה להתחיל מו"מ לשלום והיא תעשה כן, אך בשני תנאים: ראשית, הפסקה מוחלטת של הטרור, האלימות וההסתה. בנוסף, הרשות חייבת לעבור רפורמות מבניות בסיסיות בכל התחומים...כשיתקיימו התנאים, נוכל להיכנס להסדר בשלבים, הכולל שלב ביניים ארוך טווח בו יקבעו מערכת היחסים. לאחר מכן, כשנראה איך הם בונים את החברה והממשל העצמי שלהם וכשנשתכנע שהם באמת רוצים שלום, נוכל להתקדם לדיונים לקביעת האופי של ההסדרים הקבועים".

רה"מ שרון התייחס לניסינות החיזבאללה "לחמם" את גבול הצפון ואמר כי החיזבאללה מפעיל בצפון כלי נשק מתוחכמים מאי פעם. "ברור שלא נוכל לשבת בחיבוק ידיים כאשר פעולות הטרור נגד אזרחינו בצפון נמשכות", הדגיש שרון.

"אנו עדים לפעילות איראנית הולכת וגוברת בקרב ערביי ישראל" אמר רה"מ והוסיף כי הוא "משוכנע שרק בודדים בין ערביי ישראל נענים להצעות האיראניות".

גם חבר הכנסת זבולון אורלב ציין היום בכנסת כי הגילויים ההולכים ומתרבים של מעורבות ערביי ישראל בפעילות חבלנית עויינת נגד ישראל - "צריכים לעורר דאגה עמוקה".

ח"כ אורלב מאשים חלק מחברי הכנסת הערביים ש"התלהמותם, ועידודם של מעשי טרור ואלימות של הרש"פ נתפס על ידי חלק מערביי ישראל כמצווה להשתתף ולסייע בפעולות טרור נגד מדינת ישראל".
