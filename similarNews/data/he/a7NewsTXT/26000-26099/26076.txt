

בתום שבועיים שבהם היו ירדן מורג ושלמה דביר עצורים מבלי שיתאפשר להם לראות את עורך דינם, נפגש עמם פרקליטם עורך הדין נפתלי ורצברגר. במסיבת עיתונאים מאולתרת שכינס אתמול בכניסה לבית משפט השלום בירושלים השתתף כתבנו קובי סלע. ורצברגר סיפר לכתבים על אנשים מן היישוב שכאבו את המצב בארץ: "מדובר בחבורה של אנשים תמימים, חסרי עבר פלילי, נאיבים, שחשבו לעשות מעשה שיזעזע את הציבור ויבטא את הכאב".

ורצברגר סיפר עוד כי השניים מותשים, וכי חוקרי השב"כ מונעים מהם שינה וחוקרים אותם בצורה אינטנסיבית במשך 60 שעות ברציפות, בעוד החוקרים מתחלפים ביניהם.

ורצברגר רמז כי לשב"כ יש יד בתכנון המעשה: "לא כל הדברים בפרשה ידועים, אולם מתקבל הרושם כי המעורבות של השב"כ היא מעבר למעורבות מקרית. מי שחושב שסיור אקראי גילה את השניים במזרח ירושלים, וכך התפתחה הפרשה, הוא נאיבי להחריד. ישנן טביעות אצבע שכעת אי אפשר לפרט, שהשב"כ 'יושב על העניין' מתחילתו, וכי המעורבות שלו היא יותר ממה שהוא מייחס לעצמו".

עו"ד אריאל עטרי, פרקליטו של יוסף בן ברוך, הנחשב מתכנן המעשה, טוען לחפות מרשו ומסביר: "לא היה לו שום חלק במעשה של עגלת הנפץ. מה שעולה מהחקירה הוא שבן ברוך אינו משתף פעולה עם החוקרים שלו ולכן כל כך משתדלים לשבור את הרצון שלו. בן ברוך נשאר במעצר כדי שיפליל את נועם פדרמן במעשים שלא עשה ושאינם ידועים לו. מה שהשב"כ לא הצליח לקבל מהעצורים האחרים הוא מנסה לקבל מבן ברוך". גם עטרי מוחה על שיטות החקירה של השב"כ וטוען כי החוקרים כובלים את מרשו ואינם מאפשרים לו לזוז במשך שעות. כמו כן הם מונעים ממנו שינה ואף מקללים אותו. יצוין כי לבן- ברוך עדיין לא הותר להיפגש עם עורך דינו.

בתוך כך הותר לפרסום כי מנשה לווינגר ונועם פדרמן נעצרו אף הם בחשד למעורבות בפרשה.
בבית משפט השלום בירושלים הוארך אתמול מעצרו של פדרמן בשמונה ימים. בתגובה למעצר אמרה אשתו של פדרמן כי בעלה הואשם 37 פעמים וב- 32 מהן הוא זוכה: "מי שצריך לשבת במאסר זה השב"כ".

דובר היישוב בת-עין מוטי קרפל, שאליו שייכים ארבעה מבין ששת העצורים, אמר אתמול כי קשה להתעלם מההיבט הציבורי של הפרשה. לדבריו, באותו יום שבו פורסמה הפרשה, שוחררו 13 מחבלים, וביניהם איברהים עביאת, שידיו מגואלות בדם יהודי: "כנראה, היהודים תפקידם במשחק להיהרג, והערבים תפקידם להרוג. המשוואה הזאת בלתי נסבלת", אמר.



