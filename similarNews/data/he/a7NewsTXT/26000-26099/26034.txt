

היום (ג') לפנות בוקר נעצר יהודי נוסף בחשד למעורבות בפעילות אלימה נגד ערבים. שמו של העצור מנשה לוינגר, תושב בת עין. בית משפט השלום בירושלים האריך את מעצרו ב-3 ימים. אמש (ליל ג') נעצר נעם פדרמן, תושב היישוב היהודי בחברון, בחשד כי היה מעורב בתכנון פעילות אלימה נגד ערבים, והיום (ג') הוארך מעצרו בשמונה ימים בבית משפט השלום בירושלים. בתגובה למעצרו אמר פדרמן: "ידוע שהשב"כ מתנכל למי שעוזר לעצורים. האמת תתברר, אני לא דואג. הגשתי סיוע משפטי למשפחות העצורים ".

בתגובה למעצרו אמר עורך דינו של פדרמן כי "מאשימים את פדרמן כ'מוח' מאחורי הפרשה וכי החלק שלו היה אירגון העורף הציבורי".

אלישבע פדרמן , רעייתו של נועם, שלוותה את העצורים מתחילת הפרשה, אמרה "במשך 12 שנה שאני חיה עם נועם, ישנם נסיונות להפליל אותו. אני רגילה להצגות של השב"כ. 37 משפטים היו נגדו וב-32 הוא זוכה. מה שמטריד אותי הם מחדלים של השב"כ שנתן חומרי חבלה וידע למחבלים שרוצחים אותנו. מי שצריך לשבת במאסר זה השב"כ. השב"כ נלחם ביהודים במקום להלחם בערבים שרוצחים יום יום יהודים, אמרה פדרמן.

אלישבע פדרמן מפנה טענות קשות לתקשורת, שלדבריה, מתעלמת משנה וחצי של טרור בהן נוספו למעגל השכול יתומים, אלמנות ואלמנים רבים, ומתעסקת כעת בטרור יהודי שאינו קיים.

במהלך 15 יום מאז מעצרם מנעו מהחשודים העיקריים בפרשה, ירדן מורג ושלמה דביר, מלהיפגש עם עורך דינם. היום לפנות בוקר פג תוקפו של צו בית המשפט ועו"ד נפתלי ורצברגר נפגש עם מרשיו במשך שעות אחדות. לאחר צאתו מהפגישה אמר ורצברגר,  "התחושה קשה. נפגשתי עם שני אנשים מותשים שנחקרו בצורה אינטנסיבית שאני לא זוכר כמותה בעבר. מדובר בחקירה של 60 שעות ובה חוקרי השב"כ מתחלפים ביניהם ואינם נותנים לנחקרים לישון".לעו"ד ורצברגר טענות קשות נגד השב"כ וחלקו בפרשה. לדבריו, טביעות האצבע של השב"כ בפרשה ניכרות כבר מתחילתה.

עו"ד אריאל עטר, שמייצג את יוסף בן-ברוך, טרם פגש עם מרשו מאחר ולא הותר לו. בן-ברוך, תושב מעון, נעצר כחשוד במעורבות בהנחת מטען החבלה סמוך לבית ספר ובית חולים בשכונה א-טור בירושלים. עו"ד עטר אמר כי לבן-ברוך לא היה חלק במעשה עצמו והוסיף, כי מרשו בשלב זה אינו משתף פעולה עם חוקריו. גם לעו"ד עטר טענות קשות נגד שיטות החקירה של השב"כ. לדבריו, נמנעה ממרשו שינה, והוא כבול שעות ארוכות ללא תזוזה. עוד טען עו"ד עטר כי חוקרי השב"כ מכנים את מרשו בשמות גנאי כמו הומו ופדופיל. בכוונת עו"ד עטר להגיש ביום ג' ערר לבית המשפט המחוזי כדי שיתירו לו להיפגש עם מרשו.

דובר היישוב בת-עין, מוטי קרפל, אליו שייכים שלושה מבין ארבעת העצורים, אמר כי קשה להתעלם מההיבט הציבורי של הפרשה. לדבריו, באותו יום בו פורסמה הפרשה, שוחררו 13 מחבלים, ביניהם איברהים עביאת, שידיו מגואלות בדם יהודי. "כנראה, היהודים תפקידם במשחק להיהרג וערבים תפקידם להרוג. המשוואה הזאת בלתי נסבלת", אמר קרפל.
