

אוריאל אלימלך מישיבת "יבנה" בחיפה, הוכתר היום לחתן המשניות הארצי בתום חידון "עולמה המופלא של המשנה" שנערך בקרית טבעון. אוריאל צבר 100 נקודות.

שלביו הראשונים של החידון הארצי, השני במניין, נערכו במהלך החודשים האחרונים בבתי ספר תיכוניים ממלכתיים וממלכתיים דתיים ברחבי הארץ, והשתתפו בהם כ-10,000 תלמידים. בשלב הגמר שנערך היום הגיעו 25 בנות ובנים מחבל עזה ואשדוד בדרום ועד קרית שמונה בצפון.

למקום השני הגיע נתנאל צארום מבית הספר הממלכתי-דתי "שעלי תורה" בבית שמש, לאחר שצבר 99 נקודות. למקום השלישי עם 96 נקודות כל אחד - הגיעו יוחאי פרלמן מנאות קטיף שבחבל עזה ואסתר חורי, תלמידת אולפנה במועצה האזורית עזתה. בראש חבר השופטים ישב הרב יוחנן פריד, מנהל האגף לתרבות תורנית במשרד החינוך. את החידון שנערך באולם "זוהר" בקרית טבעון הנחה ד"ר אבשלום קור, ובקהל נכחו בין היתר רבה הראשי של חיפה, הרב שאר ישוב כהן ומנחם כהן, סמנכ"ל משרד החינוך.

