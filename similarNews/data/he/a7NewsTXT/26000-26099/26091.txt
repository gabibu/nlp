

הגשם, שהחל לרדת אתמול בערב, ייפסק היום , ואולם הטמפרטורות יוסיפו להיות נמוכות מהרגיל העונה - כך נמסר מהשירות המטאורולוגי בבית דגן.

עוד נמסר כי בגליל ירדו ביממה האחרונה בין 3 מ"מ ל-17 מ"מ גשם, בתל-אביב ירדו 3 מ"מ גשם, בנתב"ג 8 מ"מ, בנגבה 5 מ"מ, בהרי יהודה 2 מ"מ, בירושלים כמ"מ אחד ובאיזור השומרון כ-2 מ"מ גשם.

החזאי התורן הסביר כי מעל אזורנו נוצר אפיק, שגורם לזרימת אוויר קר ובלתי יציב, תופעה שאינה שכיחה בחודש מאי. הדבר גורם להיווצרות של עננות ואותם עננים שנעים ממערב למזרח, מורידים גשם. כמו כן, בליל אמש היו ברחבי הארץ סופות רעמים ואותו גוש אוויר קר הוא גם שהוריד את הטמפרטורות.


