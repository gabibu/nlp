

מעטפת נפץ שנתגלתה בפילדלפיה, מקום הכרזת העצמאות של ארה"ב, התפוצצה חלקית תוך כדי ניסיון לנטרל אותה. כך דיווחה אתמול רשת החדשות "פוקס ניוז". הפצצה הייתה ארוזה ללא כתובת במגש אוכל מ"קל-קר". על החבילה נמצא פתק ובו נכתב: "לשחרר את פלשתין" וכן הופיעו עליו המילים אל-קעידה, כך אומרים עוברי אורח.

ביום שני אחה"צ מצא הדוור את החבילה בתיבת הדואר. חוטים שבצבצו מהחבילה, והעובדה שלא הייתה ממוענת, עוררו את חשדו, והוא הזעיק את חבלני המשטרה. במהלך נטרול הפצצה היא התפוצצה, ומסמרים רבים ממנה התפזרו במרחק של מטרים אחדים, אולם איש לא נפגע. חוקרי האפ. בי. אי. אומרים שמנגנון הפצצה היה משוכלל. לפני פחות משבועיים נתגלו שש פצצות צינור בתיבות דואר באזורים כפריים באייווה ובאילינוי, חלקם התפוצצו, וגרמו נפגעים. סטודנט לאומנות בשם לוק הלדר נעצר בחשד שהטמין פצצות אלו ו 12 פצצות נוספות בכמה מדינות. החוקרים אינם קושרים בין שתי הפרשיות.

את הידיעה העבירה כתבת האינטרנט של ערוץ 7 חני לוז.

