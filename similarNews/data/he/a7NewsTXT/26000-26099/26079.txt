

פרקליטות מחוז ירושלים הגישה אתמול כתב אישום נגד מאלק בכיראת, תושב שכונת צור באהר במזרח ירושלים, אשר הקים חוליה שתכננה לרצוח יהודים. בכיראת, בן 23, השתתף גם בהפקת קלטות הסתה והפצתן, ובהן נאמר בין היתר: "טען את העצמות בחומר נפץ ותחרוט אותו בלבך, לחץ על המתג והתפוצץ בגופך". ברכבו נמצאו 100 קלטות שבהן הושר השיר.

מכתב האישום עולה כי לפני כשמונה חודשים החליט הנאשם להקים חוליה שתבצע פיגועים בישראל. הוא פנה לאיסמעאיל עפאנה והציע לו להצטרף לחוליה. משהלה נתן את הסכמתו החליטו השניים לגייס תרומות כדי לרכוש נשק.

הנאשם קיבל אקדח מתושב בית לחם, ובהזדמנות אחרת הוא ביקש כלי נשק נוסף משני אנשים ממנגנוני הביטחון של הרש"פ. לאחר שפירט בפניהם לשם מה דרוש לו כלי הנשק העבירו לו השניים אקדח 9 מ"מ עם מחסנית מלאה. בכראת ועפאנה התאמנו בנשק, ובשלב מסוים החליטו לצרף אדם נוסף לחוליה.

הנאשם החליט שיש לערוך ל"מועמד החדש" מבחן קבלה, שבמהלכו יתנפל על חייל ויחטוף ממנו נשק.
מכתב האישום עולה עוד כי חברי החוליה קשרו קשר לרצוח חבלן משטרה, ובאמצעות נשקו ורכבו לבצע פיגוע. החוליה סיירה באזור ירושלים כדי לאתר מקומות לביצוע פיגועים.
במהלך הסיור החליטו חברי החוליה לבצע פיגוע שבמהלכו יירו וישליכו בקבוקי תבערה לעבר בית קפה הסמוך לטיילת ארמון הנשיא. עוד תכננו חברי החוליה לרצוח את המאבטח המוצב בסמוך ל"בית חינוך לעיוורים" ולחטוף את נשקו. כשהגיעו למקום מצאו כי השומר נמצא בתוך עמדת שמירה נעולה וחזרו בהם. החוליה תכננה גם לרצוח את מוכתר צור-באהר זוהיר חמדאן, וכן לרצוח שני חיילים אשר שמרו בסמוך לגן ילדים בארמון הנציב בירושלים.

בתוך כך ממשיך צה"ל את פעולתו בשטחי הרש"פ: אתמול הרגו חיילי צה"ל שני מבוקשים מהעיירה חלחול הסמוכה לחברון. השניים השתייכו למנגנון ה"מודיעין הכללי", ואחד מהם אף היה מפקד המנגנון בעיירה. בחברון הרג כוח צה"ל את עלי חמד קוואסמה, מחבל בכיר בחמאס.

בפעילות נוספת עצרו אתמול בלשי תחנת בנימין חמישה תושבי הכפר חרבת מוצלח, החשודים ברגימת כלי רכב ישראלים בכביש 443, מודיעין-גבעת זאב. מעצרם התאפשר בעקבות חקירה של חשודים אחרים, שנעצרו על ידי כוחות הביטחון לפני כשלושה שבועות.


