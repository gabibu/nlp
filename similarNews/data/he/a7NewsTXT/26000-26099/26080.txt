

חברות רבות סובלות בימים אלה מחרם שהטילו עליהם קניינים ושותפים עסקיים ברחבי אירופה, ולאחרונה החליטה התאחדות התעשיינים לשגר בכירים במשק למדינות שונות באירופה כדי לסייע בהסברה ולמנוע עד כמה שאפשר את הנזק הכלכלי הנגרם לחברות הישראליות. עם זאת ישנן חברות המשתדלות להתמודד עם החרם בעצמן, והן עושות זאת בדרכים מקוריות.

כזו היא חברת "פוליאון" שבקיבוץ ברקאי, השוכן סמוך לכביש וואדי ערה. בחודשים האחרונים ספגה החברה ביטולי הזמנות רבים מרחבי אירופה ובעיקר מצרפת. חיים לוי, מנהל השיווק של המפעל, הסביר לאתר ynet כי "בחלק מן המקרים נאמר לנו במפורש כי הדבר נובע מחוסר הרצון לסחור בימים אלה עם מפעל ישראלי כתגובה למדיניות ישראל מול הפלשתינים. מתחילת האינתיפאדה העסקים במצב צונן, ולאחר מבצע 'חומת מגן' הוא הפך לעוין והקניינים התחילו לבטל פגישות שנקבעו אתנו. שלוש חברות צרפתיות ביטלו את הקשרים אתנו. בשיחות עם הלקוחות התברר לנו כי הם ניזונים מהתעמולה הפלשתינית ואינם מכירים את הצד הישראלי של המאבק. אנו, במפעל, החלטנו לכתוב מאמר מקיף שיציג את העובדות ואת הטענות הישראליות".

אנשי המפעל ניסחו מסמך, ובו תיארו לצרפתים את המצב מנקודת מבט מקורית: "פצצות מרגמה החלו ליפול בימים האחרונים על פאריז. האוכלוסייה הפלשתינית בעיר מונה כ-35 מיליון איש. הדרישה לאוטונומיה מממשלת צרפת נתקלה בסירוב, ועקב כך התפוצצו מכוניות תופת בשאנז אליזה, מחבל מתאבד התפוצץ בתוך אולם ה-Follies Bergres , ונרשמו מקרים אחדים של ירי מנשק אוטומטי על ריכוזי אוכלוסייה במרכז פאריז. מיליוני התיירים הפוקדים מדי שנה את העיר הפסיקו להגיע. בתי עסק רבים החלו להיסגר. הגרמנים החלו להזיז כוחות בגבול הצרפתי, והודיעו כי אם ממשלת צרפת לא תמלא אחר דרישות הפלשתינים הם יחלו במלחמה...". לוי המשיך והסביר כי לאחר שהמאמר תורגם לצרפתית, הוא פנה לנספחים המסחריים בשגרירויות ישראל בצרפת ובבלגיה וקיבל את כתובות כל העיתונים במדינות אלו: "המאמר נשלח לשם בלמעלה מ-500 עותקים, והתגובות שקיבלנו עליו היו מדהימות. המכתב פורסם, ככתבו וכלשונו, בעיתונים אחדים, וביום שני התקבל דואר אלקטרוני במשרדי החברה ממערכת "לה-פיגארו", ולפיו בימים הקרובים יפורסם המכתב בעיתון הנפוץ ביותר בצרפת. בעקבות הצלחת המכתב אנו שוקדים בימים אלה על תרגומו לאנגלית ולאיטלקית".

בתוך כך פועלים הערבים למסד את החרם על ישראל. ביום שני התקיים כנס ראשון של ארגון החרם הערבי בדמשק. אחמד קזעא, מנכ"ל הארגון, אמר בכנס כי לאחר עשר שנים שבהן לא פעל החרם הערבי מסתמנת מגמה לחדש אותו בכל מדינות ערב. החרם כולל מניעתה של העברת הון וידע טכני לישראל, או במונחים כלליים יותר, סירוב לתמיכה בכלכלת ישראל ובגופים הצבאיים שלה. כן אמור החרם "לטפל" בחברות או במוסדות שפעולותיהם מעניקות רווח לישראל.


