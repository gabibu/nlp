


אתמול שבה והתכנסה הוועדה לדיון בנושא, ובעבות כינוסה הסביר ח"כ איתן, יוזם הדיון, ליומן הצהריים של ערוץ 7 מדוע הוא מבקש להגביל את צעדיו של טיבי: "במהלך מבצע 'חומת מגן' ניצל ח"כ אחמד טיבי את החסינות שלו יום אחר יום כדי לפרוץ את מחסומי צה"ל, לפעמים תוך כדי דחיפות והפעלת כוח פיזי, הפר צווים של אלוף הפיקוד, נכנס לתוך ג'נין, וכדי להבאיש את ריחנו צילם שם צילומים והפיץ אותם. הוא עודד את הטרוריסטים להמשיך במלחמה, ניסה לשבור את הבידוד על ערפאת, ועשה עוד שורה ארוכה של מעשים. בסופו של דבר אומר טיבי לזכות עצמו: 'אני פטריוט פלשתיני'". איתן המשיך והסביר: "אני שואל את עצמי מה קורה היום במדינת ישראל, בכנסת ישראל: האם כנסת ישראל מוכנה לתת לפטריוט פלשתיני לנצל אותה ואת הדמוקרטיה הישראלית כדי להרוס את מדינת ישראל?" איתן הסביר כי היועץ המשפטי לממשלה החליט שלא לנקוט צעדים נגד טיבי ולכן הוא חיפש דרכים אחרות לפעול: "אני מצאתי שגם לחברי הכנסת יש אפשרות לגלגל תהליך של שלילת זכויות יתר, וכי זה המינימום שהכנסת יכולה היום לומר באשר לפעילות הזאת של אחמד טיבי".

בדיון שהתקיים אתמול שודרו קלטות, ובהן תמונות שבהן נראה טיבי נאבק בחיילים כדי לחדור לג'נין בזמן מבצע 'חומת מגן'. טיבי האשים את חברי הכנסת מן הימין בהסתה.

יצוין כי לפני שנים אחדות סולק אחמד טיבי מתפקידו כרופא נשים בבית החולים הר הצופים בירושלים לאחר שהוא תקף ופצע שומר יהודי שבדק את הנכנסים והיוצאים.


