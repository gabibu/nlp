

"אם הייתי יודעת שהם יהיו פה הייתי נוסעת לעיר אחרת", אמרה תיירת בריטית שנוכחה לדעת כי יחד עימה בבית המלון בו היא שוהה נמצאים גם 13 הרוצחים המבוקשים שגורשו מישראל.

תיירים נוספים השוהים בחופשה בלרנקה הביעו את מורת רוחם מנוכחותם של 13 המחבלים. לדבריהם הדבר מעיב על חופשתם באי.

על גג מלון פלמינגו בו בו שוהים הרוצחים, ובכניסות, הוצבו חיילים חמושים. בלובי המלון הוצבו שוטרים בלבוש אזרחי.
לרוצחים הותר ליהנות מטיולים בקומה הרביעית והחמישית של המלון, כשהם מלווים באבטחה צמודה.
"לדעתי אם הם יישארו יותר מדי זמן זה יפגע משמעותית בתיירות בעיר", אמר ג'ורג' דוד, תייר בריטי ממנצ'סטר.

13 המגורשים הגיעו לקפריסין לאחר הסכם שסיים את פרשת ההתבצרות שלהם בכנסיית המולד, ולפיו הם יפוזרו למדינות אירופאיות מתחנת הביניים בקפריסין. גורמים בקפריסין מסרו כי הם מעונינים שהמגורשים יצאו מהמדינה עד מחר, אך האיחוד האירופי טרם החליט לאן יועברו וכיצד.

