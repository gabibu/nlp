

כתם סולר מעורב עם מי שיפולים התגלה היום בבוקר באזור המרינה באילת. הכתם נוצר, ככל הנראה, מאחת הספינות העוגנות במרינה העירונית.

עובדי התחנה למניעת זיהום ים של המשרד לאיכות הסביבה באילת, שהוזעקו למרינה, הפעילו ציוד מכני המסוגל להפריד בין שמן לבין מים וכן משאבות.

קוטרו של הכתם מוערך בכ-200 מטרים מרובעים ועבודות השאיבה עשויות לקחת יום יומיים. למרבה המזל, התגלה זיהום הים בזמן ובכך נמנעה התפשטות הכתם אל מחוץ למרינה.

כבר עתה נגרמו נזקים לשובר הגלים ולספינות השונות העוגנות במרינה, בעיקר כתוצאה מהדבקות הסולר לדפנות הספינות.
