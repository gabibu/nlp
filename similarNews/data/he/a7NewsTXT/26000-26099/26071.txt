

משרד הבינוי והשיכון החל בתכנון שלב ב' לאיכלוס העיר מודיעין. האיכלוס בשלב זה מיועד להתחיל כאשר תגיע אוכלוסיית ישראל ל-7.5 עד 8 מיליון נפש. בגודלה הסופי מיועדת מודיעין לאכלס 250 אלף נפש ב-61,000 יח"ד. נתונים אלה נמסרו בסיור מנכ"לים שערך המרכז הישראלי לניהול (המי"ל) לחברי מועדון הנדל"ן הפועל במסגרתו.

ראש העיר, משה שכטר, אמר במהלך הסיור, כי עד היום שווקו כ-16,000 יח"ד ואושרו לאיכלוס 10,117 יח"ד. יחידות דיור אלה כלולות בשלב התכנון הראשון של העיר אשר מיועד לאיכלוס 120 אלף נפש ומעוגן בתוכניות מיתאר מאושרות. בעיר מתגוררים כיום 31,000 נפש, רובן משפחות צעירות בגילאי 30-40, והצפי הוא ל-40 אלף עד סוף השנה. שכטר הדגיש, כי מודיעין חולשת על עתודת הקרקע הזמינה הגדולה ביותר בישראל, מבין אזורי הביקוש.


