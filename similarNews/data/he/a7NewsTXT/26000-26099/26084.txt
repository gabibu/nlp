

הרבנים הראשיים, הרב ישראל מאיר לאו והרב אליהו בקשי דורון, יצאו בקריאה לציבור להקפיד על רכישת מוצרים כחול- לבן .

"עקב המצב הכלכלי, כאשר, לצערנו מפעלים נסגרים, האבטלה גוברת ומטה לחמם של בעלי משפחות רבות נשבר, מצווים אנו לקיים את הכתוב "וכי ימוך אחיך והחזקת בו וחי עמך" חובה עלינו לסייע לאחינו העומדים בפני קשיים כלכליים. לאפשר להם לחיות בכבוד בטרם יזדקקו לצדקה.

מלבד הדאגה למובטלים ולמשפחותיהם, האבטלה הגבוהה מהוה סכנה לכלל הישוב. עלינו לזכור שמצות ישוב ארץ ישראל היא לא רק בעליה לארץ ובאחיזה באדמתה אלא גם בקיום עם ישראל בארץ בכבוד וברווחה. אויבנו, המבקשים להרחיקנו מעל אדמתנו, מצרים צעדינו לא רק בפיגועים, אלא אף מטילים חרם על מוצרינו. על כן חובה בימים אלה לחזק את עמידתנו בארץ ישראל ע"י ביסוס הכלכלה וליתן אפשרות נאותה לקיום של יושביה.

בישראל ישנם מפעלים העומדים בפני סכנת סגירה. קנית מוצרים מתוצרת ישראל תסייע להחזיק ולקיים את אחינו ותעזור לכלכלת המדינה כולה. רכישת מוצרים מתוצרת חוץ גורמת לסגירת המפעלים בארץ ולשבירת מטה לחמם של העובדים. בימים קשים אלו, לכלל ולפרט, יש להקפיד על קנית מוצרים מתוצרת הארץ ולהעדפתם על פני תוצרת חוץ.

קוראים אנו לכל אחינו בית ישראל לקיים את הצווי "וחי עמך" וזאת ע"י רכישת מוצרים "כחול לבן". צו השעה מחייב אותנו לעזור איש לאחיו בבחינת "כל ישראל ערבים זה בזה". חזק ונתחזק, כאיש אחד בלב אחד, לקיים מצות ישוב ארץ ישראל. נזכה לישב בה בשלום ושלוה השקט ובטח".

את דברי הרבנים הראשיים העבירה לשכת הרבנות הראשית לישראל.






