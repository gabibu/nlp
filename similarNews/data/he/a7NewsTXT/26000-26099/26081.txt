

בהפגנת השמאל שנערכה במוצאי שבת קרא הסופר עמוס עוז לתושבי יש"ע לעזוב את בתיהם, "לחזור הביתה" ולהתיישב בעיירות הפיתוח בנגב. נראה כי מזה שנים לא ביקר עוז במקומות שעליהם המליץ כמקומות מגורים נאותים בעבור מתיישבי יש"ע, שאם לא כן היה מודע לעשרות הגרעינים התורניים שהוקמו בעיירות פיתוח בכל רחבי הארץ בידי בני הציונות הדתית.

כתגובה להצעתו כתבו חברי הגרעין התורני בירוחם לסופר מכתב:

"בהפגנת השמאל שהתקיימה במוצאי שבת קראת לציבור המתנחלים לשוב הביתה, לבוא ולגור בערד, בדימונה, באופקים, באילת ובשדרות. המשותף לכל הערים והעיירות שהזכרת, מלבד היותן עיירות פיתוח, הוא העובדה שבכולן, למרבה הפלא, השתקעו בשנים האחרונות מאות משפחות דתיות לאומיות המזוהות ברובן עם ציבור המתנחלים. חלק מאותם מתיישבים הם בני דור שני להתיישבות ביש"ע, חלקם התגוררו בעבר ביש"ע, ולרבים מהם בני משפחה המתגוררים בהתנחלויות. קראת למתנחלים לבוא לעיירות ואמרת להם: "נקבל אתכם". למי בדיוק התכוונת כשאמרת "נקבל?" אם תבדוק את הרכב האוכלוסייה שהתיישב בעיירות הפיתוח בעשור האחרון תגלה להפתעתך שמספר המתיישבים שם ממחנה המתנחלים עולה לאין ערוך על מספר המתיישבים מהמחנה שלך, מחנה השמאל. כבר מזמן הגיע ציבור המתנחלים, שאליו הפנית את קריאתך, לעיירות אלה, והשתלב בעשייה המקומית, במיוחד בתחומי החינוך והרווחה. אנחנו מזמינים אותך ואת חבריך לבקר בירוחם, בדימונה, בשדרות, בנתיבות ובשאר העיירות, להיפגש עם מאות המשפחות הדתיות שהתיישבו בהן בעשור האחרון, לראות את המפעלים החברתיים שהן הקימו, לגלות שהאידיאולוגיה של אותם מתיישבים דומה באופן מפליא לזו של אחיהם המתיישבים ביש"ע: המוטיבציה לפעולותיהם מונעת מתחושה של שליחות. מההכרה כי למען עם ישראל וארץ ישראל יש לעשות מעשה. חבריך מוזמנים להצטרף למפעל ההתיישבות בעיירות הפיתוח, ובשמחה נקבל אותם.

על החתום - חברים בגרעין ההתיישבותי-תורני בירוחם".


