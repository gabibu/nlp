

רה"מ שרון העניק היום תעודות הוקרה ל 93 שוטרים, לוחמי מג"ב ומתנדבי המשמר האזרחי שלכדו מחבלים וסיכלו פיגועים במהלך השנה האחרונה.

המפגש התקיים במתקן יהודאי בירושלים במעמד השר לבטחון פנים עוזי לנדאו, מפכ"ל המשטרה שלמה אהרונישקי וסגל הפיקוד הבכיר של המשטרה. במהלך המפגש העניק ראש הממשלה תעודות הוקרה לשוטרים.

שרון אמר כי המערכה בה מתמודדים השוטרים היא מערכה שונה מבעבר שאז התרכז הטרור במקומות בו הוא נוצר. לדברי שרון בעשרים החודשים האחרונים אין הבדל בין חזית לעורף, כשהעורף הפך לחזית ועל כך יש להודות למשטרה על המאמץ הרב ועל הצלחתה להפוך את המשטרה ליחידת עלית.

השר לבטחון פנים עוזי לנדאו אמר כי המשטרה היא שחוצצת בין המרצחים לבין הציבור כחומת מגן. ולדברי המפכ"ל פעילות שנת 2001 לבדה היתה שווה לכמות הפעילות של 4 שנים בעבר.
