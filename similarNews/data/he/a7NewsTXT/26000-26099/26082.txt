

מדיניות ההיאחזויות לקידום ההתיישבות וההגנה על אזרחי ישראל, שהייתה בשיא פריחתה בשנות ה-60 וה-70, לא עברה מן העולם. אתמול נודע כי בתוך כחמישה חודשים יאויש מאחז חדש של הנח"ל שיוקם בין היישובים "קציר" ו"חריש" בנחל עירון. המאחז, שיישא את השם "נח"ל עירון", קיבל את ברכת הדרך משר הביטחון בנימין בן אליעזר. זה הורה לעוזרו לענייני התיישבות יוסי ורדי לרכז את הנושא ולקדמו. בן אליעזר אמר: "הקמת ההיאחזות עונה על צרכים התיישבותיים-בטחוניים חשובים באזור עירון וצפון השומרון ותתרום לחיזוק היישובים במרחב התפר, כחלק מהתפיסה הבטחונית הכוללת של מרחב התפר".

למקום יגיעו בני תנועת "הצופים", אשר בתקופה הזו הם יהיו נתונים בפרק "המשימה הלאומית" שבמסלול הנח"ל. החיילים והחיילות יתרמו גם תרומה קהילתית ויעבדו עם תושבי היישוב חריש ויישובים נוספים באזור.

לשכת שר הביטחון מסרה אתמול כי "החלטה זו היא חלק מתהליך של חיזוק הנוער ועידודו לשירות משמעותי בצה"ל, תהליך הכולל מסלולים המשלבים משימות לאומיות במסגרת השירות בנח"ל.
נציין כי גם היישוב "מי עמי", הממוקם בסמוך, החל את דרכו כהיאחזות נח"ל, וזאת לפני למעלה משלושים שנה.

