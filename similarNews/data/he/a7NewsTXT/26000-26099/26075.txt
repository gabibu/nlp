

לפני שלושה שבועות אספו חברי סיעת מר"צ חתימות מארבעים חברי כנסת, אשר ביקשו, בהתאם לסעיף 52ב' בתקנון הכנסת לכפות על ראש הממשלה לתת הודעה מדינית בפני חברי המליאה. אתמול משכו שני חברי כנסת את חתימותיהם, ושניים אחרים צירפו את חתימותיהם, מה שגרם לאי הבנה ולבלבול: האם יש צורך להמתין שלושה שבועות נוספים עד אשר יצטרך ראש הממשלה לבוא ולנאום על עמדותיו המדיניות. שרון בעצמו פתר את הבעיה כשהביע את נכונותו לבוא ולשאת את דבריו.

בנאומו לא חידש שרון דבר. הוא חזר על דברים שאמר בהזדמנויות אחרות, אם כי לא חזר על הביטוי "מדינה פלשתינית".

ראש הממשלה פתח במחויבותו לשמור על בטחונם של אזרחי המדינה: "לפני בחירתי לראשות הממשלה הבטחתי לעם בישראל להביא ביטחון ושלום, זאת מטרתי, ואני עושה כל מאמץ יחד עם חבריי לממשלה כדי להשיגה. מטרתה הראשונה של ממשלת האחדות בראשותי היא להגן על המדינה ולהבטיח את עצם קיומה... הצורך לשמור על בטחונם של אזרחי ישראל הוא שעמד לנגד עינינו כשהחליטה הממשלה בעיצומו של חג הפסח לצאת למבצע 'חומת מגן'", אמר.

שרון סקר את הישגי המבצע ואמר כי אף על פי שבמהלכו נעצרו מעל 2000 מבוקשים הרי שהמלאכה לא הסתיימה, וצה"ל עשוי להיכנס לשטחי הרש"פ בכל עת שיידרש והוא יילחם בתשתית הטרור. שרון הזכיר גם את ביקורו האחרון בארה"ב ופירט את תנאיו לחידוש משא ומתן עם הרש"פ: "בשיחותיי בארה"ב הודעתי כי ישראל רוצה להיכנס למו"מ לשלום, וכי היא תעשה כן מייד עם התקיימותם של שני תנאים בסיסיים החיוניים לכינונו של תהליך שלום אמיתי. אחד - הפסקה מוחלטת של הטרור, האלימות וההסתה. שתיים - הרשות הפלשתינית חייבת לעבור רפורמות מבניות בסיסיות בכל התחומים:
בטחוניים, כלכליים, משפטיים וחברתיים תוך שקיפות מלאה ואחריות ארגונית. כל מי שרוצה בשלום חייב להבין שאין ברירה: לא יוכל להיכון שלום עם שלטון טרור מושחת, רקוב ודיקטטורי. זו חייבת להיות רשות אחרת. זאת צריכה להיות רשות אחרת", אמר. הוא הוסיף כי "כשיתקיימו שני התנאים הבסיסים הללו נוכל להיכנס להסדר בשלבים, הסדר הכולל שלב ביניים ארוך טווח, ובו ייקבעו מערכות היחסים בינינו לבין הפלשתינים. לאחר מכן, אחרי שנראה כיצד הם בונים את החברה שלהם ואת הממשל העצמי שלהם, אחרי שנשתכנע שפניהם באמת לשלום, ואני מקווה שכך יהיה, נוכל להתקדם לקראת דיונים לקביעת האופי של ההסדרים הקבועים בינינו לבינם". שרון דיבר גם על המצב בגבול הצפון וטען כי מאז עזב מזכיר המדינה האמריקני קולין פאוול את האזור מנסה החיזבאללה להסלים את המצב, וזאת בעידודה של סוריה. לדבריו, מפעיל החיזבאללה בצפון כלי נשק מתוחכמים מאי פעם.

ראש הממשלה הצביע גם על מעורבות גוברת והולכת של איראן בקרב ערביי ישראל, שאותם, אגב, כינה "פלשתינים" ואמר כי הוא "משוכנע שרק יחידים בין ערביי ישראל נענים להצעות האיראניות".
היום יתכנס מרכז מפלגת העבודה, ובו עתידים לנאום שלושה דוברים המבקשים להתמודד בעתיד על ראשות המפלגה: בנימין בן- אליעזר, אברהם בורג וחיים רמון. השלושה יפרשו את משנתם המדינית, ויש להניח שבן אליעזר ינסה להציג תכנית שונה מזו של שרון, כדי להבהיר את השוני בין מפלגת העבודה, שבראשה הוא עומד, לבין הליכוד, ושני הנואמים האחרים ישתדלו לבדל את עצמם זה מזה.



