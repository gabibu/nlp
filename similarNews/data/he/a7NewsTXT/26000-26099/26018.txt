

במבצע לגביית חובות מופחתים נגבו יותר מ-400 מיליון שקלים. על חובות בשל קנסות משטרה ובתי משפט שילם הציבור 265 מיליון שקלים.

עלות המבצע 14.5 מיליון שקלים.

במסיבת עיתונאים בירושלים אמר שר המשפטים מאיר שטרית שיזם את המבצע, כי מדובר בהצלחה. יחד עם זאת ציין כי הרשויות המקומיות לא נערכו למבצע ולכן, לא גבו סכומים גבוהים יותר. "אני חושב שהעיריות החמיצו את המבצע", אמר שר המשפטים.

שיאן המבצע הוא אדם שהיו לו חובות של 80,650 שקלים ושילם 32 אלף שקלים במסגרת המבצע.

תוצר נילווה של המבצע הוא שבוטלו 185 אלף עכובי רישיון נהיגה (אנשים שבשל הקנסות נסעו ללא רישיון נהיגה מחודש).

המבצע יימשך עוד כחודש למשפחות שבהן אחד מבני הזוג שרת במבצע "חומת מגן" בצבא או במשטרה, וכן לגבי אנשים שנמצאים במו"מ עם הרשויות על חובם.

כ-150 אלף בני אדם לא שילמו את חובם ולא ניצלו את המבצע וכעת יגבה מהם המרכז לגביית חובות את החוב המקורי באמצעות עקולי מכוניות ומשכורות.
