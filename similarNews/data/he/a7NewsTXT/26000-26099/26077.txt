

אתמול נבחר ח"כ מקסים לוי לראש עיריית לוד. מספירת קולות הבוחרים, שנתקבלה הבוקר בבחירות בלוד, עולה כי ח"כ לוי זכה ביותר מ-50% מקולות הבוחרים בעיר. למקום השני הגיע מי שניהל עם לוי, עד לבחירה, קרב צמוד - גבי אשרף, המועמד מטעם סיעת "עם אחד".

עוד מתברר כי 80% מקרב בעלי זכות בחירה בקרב האוכלוסיה הערבית בעיר מימשו את זכותם והגיעו להצבעה בקלפיות, זאת לעומת 50% בלבד מקרב בעלי זכות הבחירה היהודים בעיר, אשר מימשו זכות זו.

ח"כ מקסים לוי, שכבר כיהן בעבר בתפקיד ראש עיריית לוד, ניצח, למרות התארגנות מסיבית של הרגע האחרון של סיעת ש"ס בלוד לתמיכה בגבי אשרף. תמיכה זו לוותה בעידודם של הרב כדורי והרב עובדיה יוסף, אשר נתנו את ברכתם למועמד "עם אחד".

מיד לאחר בחירתו לתפקיד ראש עיריית לוד הודיע ח"כ לוי כי בכוונתו לפרוש מהכנסת. בלעדיו, עתידה סיעת גשר להישאר בכנסת עם שני חברי כנסת.

בשנתיים האחרונות הייתה בלוד "ועדה קרואה", ועדה ששר הפנים ממנה במקרה של אי סדרים ברשות המקומית. אתמול סיימה הוועדה את עבודתה בעיר, ו- 70 אלף התושבים הלכו לקלפי לבחור ראש עיר.

שישה מועמדים ביקשו להיבחר לראשות העיר: גבי אשרף מ"עם אחד", מקסים לוי מן ה"ליכוד", ארקדי שטיין מ"ישראל ביתנו", בני רגב וליאוניד ויינשטיין, כל אחד מהם בראש רשימה עצמאית, ואלי סער מסיעת "חרות", אשר זו לה הפעם הראשונה שהיא מתמודדת במישור המוניציפלי.

19 רשימות התמודדו על 18 מקומות במועצת העיר, וביניהן רשימות ערביות.

מועמד "חרות" אלי סער, הציב בראש מסע הבחירות שלו את הסיסמא: "לעשות סדר בעיר". והכוונה לבעיה הדמוגרפית בעיר: 27% מתושבי העיר הם ערבים, עלייה של 7% בתוך ארבע שנים. סער טוען כי בעוד שנים אחדות עשויים להתעורר תושבי לוד למציאות שבה ראש העיר שלהם יהיה ערבי. הוא מוסיף כי הערבים בעיר בונים בצורה פרועה, ללא אישורים וללא תשלום מסים. לדבריו, גם ערביי יש"ע משתקעים בעיר: "אם הממשלה לא רוצה פה עיר פלשתינית במרכז הארץ, היא צריכה לפעול בכל הדרכים העומדות לרשותה כדי שהדבר הזה לא יקרה, כדי שאחמד טיבי ובשארה לא יחגגו כאן". סער ציטט באוזני כתבנו אפי מאיר את דבריו של טיבי, שאמר: "לוד הייתה עיר ערבית והיא תחזור להיות עיר ערבית. האדמות הן שלנו, ואם הדבר אינו מוצא חן בעיני מישהו הוא פשוט יכול לקום ולעזוב". הדברים קוממו את סער, והוא הסביר את תכניתו: "אפשר לחיות פה בדו קיום שבו המיעוט הערבי יודע כי הרוב פה הוא יהודי וכך צריך להיות, ואם הדבר אינו מוצא חן בעיניהם, שהם יקומו ויעזבו את העיר".
סער טוען עוד כי המערך, הליכוד וש"ס הולכות יד ביד עם הערבים ומוליכות לכינונה של עיר פלשתינית בתוככי ישראל.

כתבנו אפי מאיר פנה אל מקסים לוי, מי שהיה בעבר ראש עיריית לוד ומועמד הליכוד כיום, וביקש ממנו להגיב לטענה של סער הנוגעת לבנייה הבלתי חוקית של ערביי העיר. לוי לא הכחיש: "הם אזרחים והם גרים כאן. יש בנייה בלתי חוקית, אין דין ואין דיין בעירייה. העירייה לא תפקדה וזהו". כששאל אותו הכתב האם הוא מתכוון לפעול נגד התופעה ענה לו לוי: "תסלח לי, אני בבחירות האלה לא התייחסתי לזה ואינני מתייחס לזה".


