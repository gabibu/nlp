

עד-כה לא נרשמו אירועים חריגים בבחירות לראשות העיר לוד ולמועצת העיר, זולת מקרה אחד של תגרה בין פעילים של שתי רשימות ערביות בשוק העירוני. המשטרה עצרה שני פעילים.

כל 76 הקלפיות בלוד נפתחו במועדן ולא נרשמו כל תקלות. כוחות מוגברים של משטרה מאבטחים את הליך הבחירות בלוד וליד כל קלפי ישנה אבטחה צמודה של המשטרה ושל מאבטחים נוספים.

מזכיר ועדת הבחירות בלוד, ז'אק שיטרית מסר כי נכון לשעה 5 אחר-הצהריים נרשמו אחוזי הצבעה גבוהים יותר בקרב ערביי העיר, לעומת המצביעים היהודים. מתוך כלל המצביעים ובעלי זכות ההצבעה, הצביעו עד-כה 55% מקרב ערביי העיר ורק 30% מקרב האוכלוסיה היהודית בלוד. ההערכה היא, כי מאחר ולא היה יום שבתון, יגדל אחוז המצביעים, בעיקר בקרב האוכלוסיה היהודית בעיר, לקראת הערב.

הקלפיות בלוד ייסגרו בשעה 10 בערב, אז תחל ספירת הקולות בכל קלפי בנפרד. משם יועברו התוצאות לוועדה העירונית המרכזית ומחר בבוקר יתקבלו התוצאות.
