

בימים האחרונים קיימו ערוצים ממלכתיים שונים ראיונות עם העומדים בראש ארגוני המחבלים, כגון ראש ארגון המחבלים התנזים חוסיין א'שייח', ועם ג'יבריל רג'וב. אתמול פנה רה"מ שרון אל השר הממונה על רשות השידור השר רענן כהן, וביקשו להנחות את ראשי שני הערוצים לא לראיין את ראשי הטרור. בשידור בתכנית 71/2 בערוץ 1 פנתה גם שרת החינוך לימור לבנת לאמצעי התקשורת, וביקשה מהם לנהוג כפי שנוהגת התקשורת האמריקאית, שלדברי השרה "מתנדבת" לא לסייע לאויב בהשמעת דבריו בכלי התקשורת הממלכתיים.

מוטי קירשנבאום, מי שכיהן כמנכ"ל רשות השידור, אמר ביומן הצהריים של ערוץ 7 כי אין טעם בבקשת רה"מ, שכן לדבריו אנחנו נתונים עכשיו בעידן של ריבוי ערוצים, וכל ויסות וחסימה של מרואיינים לא יצלח. "מה שאתה לא תשדר ישדרו אחרים", אמר, והוסיף כי מחשבה זו נמצאת אצל מי שחושב שכלי השידור הם מונופוליסטיים. לדבריו, יש סכנה שהציבור יצפה בראיונות עם העומד בראש ארגון החבלה התנזים באחת מהרשתות הזרות, והתקשורת הישראלית תאבד את תשומת לבו של הציבור הישראלי, מפני שירגיש כי מפעילים עליו מניפולציה.

קירשנבאום אמר כי היענותם של כלי התקשורת בארה"ב לפנייתה של יועצת נשיא ארה"ב קונדוליסה רייס מעידים על כך שהם עדיין נתונים בהלם מאותו יום של הפיגוע במרכז המסחרי-מגדלי התאומים, והדבר, לדבריו, מובן.

עם זאת, הוא ציין כי גם הוא רואה קושי בשידור קלטת שמטרתה לשרת את האויב, ולדבריו, אם הראיון עומד במבחן העיתונאי, הבודק אם המראיין מקשה קושיות על המרואיין ומנסה להוציא ממנו מידע, "אין לי בעיה אתו". קירשנבאום הוסיף כי על המראיין להעמיד סייגים מול המרואיין, כגון לא לאפשר לו לגלוש לתעמולה.

ישראל הראל, עיתונאי, ובעבר מזכ"ל מועצת יש"ע, אמר כי עצם הצורך לתת את ההנחיה בעיצומה של מלחמה, הוא המאפיין את המצב הפסיכולוגי והאידיאולוגי בארץ. התקשורת, לדבריו, רואה את עצמה כישות נבדלת, ולא כמי שמשקפת את המאבק של המדינה כולה. לדבריו, אין לו חשש שדברי חוסיין א'שייח' ישפיעו על "נפשנו הרכה", כלשונו. הבעיה, לדעתו, היא שהתקשורת רואה באויב מרואיין לגיטימי, ובכך היא נותנת לאויב לגיטימציה. הראל אינו רואה שיפור בתפקודה של התקשורת, ולדבריו דוגמא לכך היא במתרחש בגלי צה"ל. לדבריו, כאשר דובר צה"ל משיב על טענה, מנסחים שדרני התחנה, בחורים צעירים בני 19, את הודעותיהם בליווי התוספת כי הן נמסרות "לטענת דובר צה"ל" בלבד, כביכול יש טענה לגיטימית יותר מזו של צה"ל, וכל זאת "בתחנה הפרטית של צה"ל", אמר הראל.


