

על ממשלות האיחוד האירופי לבחון מחדש בדחיפות את מערכות ההגנה שלה נגד התקפת טרור ביולוגית אפשרית בתחום גידול בעלי חיים והמזון, הזהירה ביום שלישי הנציבות האירופית.

"הניסיון הלא רחוק של אירופה עם מחלת הפה והטלפיים ומחלות אחרות מלמד על הנזק האדיר שעלול להיגרם כתוצאה מהפצת נגיפים, מהם עלולה להיפגע אוכלוסיית בעלי החיים שלנו", אמר הממונה לענייני צרכנות באיחוד האירופי, דיוויד בירן, בפגישה של שרי חקלאות אירופיים.

"כן הוכחה פגיעותה הפוטנציאלית להתקפה אפשרית של ייצור המזון ומערכות השיווק", הזהיר בירן.

"אין אנו יכולים להתעלם מסימני האזהרה האלה", הטעים בירן, שהוסיף כי על הממשלות לעמוד על המשמר נוכח האפשרות של הפצת נגיפים או גורמי סיכון אחרים בפעולת טרור מכוונת".

"אין אנו יכולים להתעלם מהעובדה שמערכות המזון והייצור החקלאי שלנו עלולים להיפגע מפעולת טרור ביולוגית", אמר.

פקידים אירופיים ציינו כי בירן שוחח כבר בנושא זה עם שרי הבריאות של האיחוד האירופי ושרת החקלאות של ארה"ב, אן ונמן.

