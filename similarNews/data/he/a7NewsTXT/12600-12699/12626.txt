

הלילה הרסו דחפורים של צה"ל את ביתו של המחבל סעיד חוסאי בקלקיליה. חוסאי הוא שביצע את הפיגוע בדולפינריום. את ההודעה מסר דובר צה"ל.

כמו כן הרסו כלים כבדים של צה"ל עמדות פלשתיניות בגבול ישראל מצרים, שמהן ירו ערבים על מוצבי צה"ל.

הבוקר בשעה 6:00 ירו מחבלים שתי פצצות מרגמה לעבר היישוב נצר חזני בדרום חבל עזה. בסריקות שנערכו במקום התברר כי אחד הפגזים התפוצץ ולא גרם נזק לרכוש והשני לא התפוצץ כלל. חבלני המשטרה הוזעקו ונטרלו את הנפל.

יריות נורו הלילה על מכונית שעשתה את דרכה בכביש עוקף יריחו סמוך לגשר אלנבי. איש לא נפגע.
אמש ירו הפלשתינים על מחסום צה"ל בגילה. לא היו נפגעים.

בכביש היציאה מן היישוב חומש התפוצץ מטען חבלה על מכונית ישראלית. סוכנות "קול רינה" דיווחה כי איש לא נפגע, וכי לא נגרם נזק. במהלך פיצוץ המטען ירו המחבלים על המכונית, כך דיווח כתבנו קובי פינקלר.

משאית, ובה כ 2500 כדורי 9 מ"מ נלכדה לאחר מרדף באזור צומת בית הגדי בדרום. המרדף אחרי המשאית החל בצומת בית קמה, משם עשתה המשאית את דרכה למחסום קרני, בכניסה לחבל עזה. כתבנו משה פריאל דיווח כי הכדורים הוחבאו בדופן כפולה של מכולה, שהייתה על המשאית. נהג המשאית הוא יהודי תושב גן יבנה. בחקירתו טען כי לא ידע מה חבוי במשאית.


