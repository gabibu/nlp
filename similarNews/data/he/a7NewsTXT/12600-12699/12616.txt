

מנהיג החיזבאללה השייח' חסאן נסראללה האשים אתמול את ארה"ב בהיותה "הטרוריסט הגדול ביותר בעולם", והתכחש לזכותה לערוך "רשימות של טרוריסטים".

"המדינה שעורכת רשימות של טרוריסטים היא בעצמה הטרוריסט הגדול ביותר בעולם, בעיקר כאשר רואים מה עשתה הסי.איי.אי. באמריקה הלטינית, באפריקה ובהרבה מדינות ברחבי העולם", אמר נסראללה במהלך אסיפה עממית.

שלושה לבנונים הנחשבים על ידי האף.בי.איי. כחברים בארגון חיזבאללה - עימאד מוג'נייה, עלי עאטווה, וחסאן עז-אדין - מופיעים באחת הרשימות בגין מעורבותם לכאורה בחטיפת מטוס טי.וו.איי. ב-1985 לביירות, ושבמהלכה נהרג קצין אמריקני.

מצד שני, החיזבאללה מופיע ברשימה השנתית שמפרסם משרד החוץ האמריקני על ארגונים הנחשבים טרוריסטים.

ארה"ב "היא הטרוריסט הגדול ביותר בגין תמיכתה בישראל, המדינה הטרוריסטית הראשונה במזרח התיכון, ובגלל שהיא מעורבת ברציחות, תומכת בהפיכות צבאיות, ומממנת מלחמות אזרחים", האשים מזכ"ל החיזבאללה.

"לכן אנו לא מפחדים כאשר אחד מאחינו מופיע ברשימות הטרוריסטים שנערכו על ידי הממשל האמריקני", אמר נסראללה.


