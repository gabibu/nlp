

משרד הביטחון מתכוון להוסיף בתקציב השנה הבאה עוד 30 מיליון ש"ח לטובת מרכיבי ביטחון בישובי קו העימות בצפון. כך מסר בצהריים שר הביטחון, בנימין בן אליעזר, במפגש שקיים עם ראשי קו העימות בשלומי בצפון.

כתב עתי"ם מוסר, כי במהלך המפגש תבע בין היתר ראש המועצה של מטה אשר, יהודה שביט, להאריך את החלטת הממשלה שנתקבלה בזמנו לחזק את ישובי קו העימות בשנתיים עד שלוש שנים נוספות, שכן תוקפה של החלטה זו יפוג בסוף השנה הבאה. כמו כן, הוא דרש לקדם את גמר העבודות הקשורות למרכיבי הביטחון בישובים שעל גבול לבנון כהקמת גדרות, סלילת דרכים והצבת דרכים. עוד תבע לקדם את סלילת הכבישים העוקפים.

עוד יצויין כי ראשי ישובי קו העימות שיבחו את פיקוד הצפון על שזה דואג לשמור על השקט מאז נסיגת צה"ל מלבנון לפני כשנה וחצי.
