

אתמול בבוקר פתחו מחבלי החיזבאללה בירי טילים ומרגמות אל מוצבי צה"ל גלדיולה ודליה שבהר דב. בהתקפה נפצע קל אזרח עובד צה"ל. כוחות צה"ל השיבו אש תותחים לאזור שממנו נורו הטילים. מאוחר יותר, בתגובה להתקפה, הפציצו מטוסי חיל האוויר מטרה של המחבלים בלבנון.

אמש אמר סגן הרמטכ"ל האלוף משה יעלון כי השקט היחסי בצפון הוא זמני בלבד, ולא מן הנמנע הוא שהמחבלים ישובו להפגיז בקרוב את האוכלוסייה האזרחית שם.

הירי החל בשעה 12:20 לערך. כוחות תותחנים, שריון ומסוקי תקיפה של צה"ל השיבו אש לעבר מקורות הירי. נזק קל נגרם למוצבים.

זו הפעם השנייה בשבועיים האחרונים שבהן מפגיז החיזבאללה את עמדות צה"ל בהר דוב, לאחר חודשיים של שקט בגזרה. לאחר מתקפת החיזבאללה לפני שבועיים בחרה ישראל שלא להגיב. בעבר הגיבה ישראל לירי בתקיפת יעדים של סוריה בלבנון, ובראשם תחנת המכ"מ הסורית בדאהר אל ביידר, שעל כביש בירות דמשק. בכך הדגישה ישראל את אחריותם של הסורים להתקפות החיזבאללה. כזכור, סוריה מאפשרת אספקת נשק מאיראן לחיזבאללה דרך נמל התעופה בדמשק.

באחרונה הצהירה ישראל כי היא אינה מעוניינת לפתוח חזית שנייה בגבול הצפון, נוסף על החזית מול הפלשתינים. מנגד, מבקש החיזבאללה לתקוף את צה"ל, וזאת דווקא כדי לסייע לפלשתינים בשטחי הרשות, ולהפגין סולידריות עם העם הפלשתיני, במיוחד במצב שבו הארגון זוכה לגיבוי מהמשטר הסורי.

גורמים בטחוניים בישראל אמרו כי את התקפת החיזבאללה בהר דוב יש לראות על רקע רצונו של הארגון לשוב למרכז הזירה המזרח תיכונית, ולאור פרסום עמדת הסורים כי יש לחזור למו"מ עם ישראל בתנאי שתיסוג לגבולות 67. פעילות החיזבאללה בגבול הלבנון נתפסת כלחץ סורי על ישראל באמצעות הטרור, כדי להחזיר את ישראל למו"מ מדיני, ובמרכזו ויתור על כל רמת הגולן.
ההערכה בישראל היא שסוריה מבקשת להימנע מעימות צבאי כולל עם ישראל.


