

מפקד מחוז ירושלים ניצב מיקי לוי העניק היום תעודת הערכה לחייל צה"ל רמין רוזנבלט שירה והרג אתמול את המחבל שביצע את פיגוע הירי באזור התעשייה תלפיות בירושלים.

בתעודה שהוענקה לרוזנבלט נכתב: "גילית אומץ רב, נחישות ודבקות במטרה". עוד נכתב: "נטרלת את היורה ובכך מנעת המשך פגיעה באזרחים תמימים".

ניצב לוי העניק לרוזנבלט שי, אולר מסוג "לדרמן", זאת לאחר שבמרדף אחר המחבל איבד רוזנבלט את אולר ה"לדרמן" האישי שלו.

ניצב לוי לא הבהיר אם כוונתו של המחבל יוסוף עייש היתה מלכתחילה חבלנית, או התחילה כארוע פלילי והמשיכה כארוע חבלני. הוא ציין, כי להערכת המשטרה, המשך הירי היה פיגוע חבלני והוסיף כי הנושא הראשוני נבדק ונמצא בחקירה.

ניצב לוי ציין כי המקום אליו הגיע היורה הפלשתיני היה מוכר לו, מקום בו נהג לעבוד בעבר. עוד אמר, כי החייל האמיץ מוזמן לבוא ולהתגייס למשטרה. רוזנבלט אמר לכתבת עתי"ם, כי יש לו עוד 9 חודשים עד לשחרור, ויש לו זמן לחשוב מה יעשה. בחיוך אמר "הכל פתוח".

אמו של החייל, בריג'יט, אמרה , כי בנה פעל על פי אינסטינקטים והוסיפה, כי במשפחה מדברים הרבה כמה חשוב "לא להמלט ולא לעצום את העינים. זה קשור לרקע שלנו כיהודים מגרמניה, שם ראינו מה קרה". בריג'יט הוסיפה, שכאשר שוחחה עם בנה מייד לאחר הארוע, אמרה שהיא שמחה שהוא חי. "רמין, ככה הוא. הוא פעל על פי אינסטינקטים. ראה איזה משוגע וחשב שצריך לעשות משהו בעניין".



