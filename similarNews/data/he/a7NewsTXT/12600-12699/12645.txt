

195 חיילים וחיילות מיחידות לוחמות, החלו את לימודיהם להשלמת תעודת בגרות במסגרת פרוייקט השלמת בגרויות המהווה יוזמה משותפת של משרד החינוך עם צה"ל. הפרוייקט יצא לדרך לאחר שהושלם פרוייקט נסיון שארך כשנה וחצי. בפרוייקט הנסיוני השתתפו ארבעה מחזורים של יחידות לוחמות ו כ-800 חיילים השלימו מקצועות חסרים שנדרשו להם לצורך קבלת זכאות לתעודת בגרות. החיילים את לימודיהם בשלושה מקצועות עיקריים: אנגלית, מתמטיקה ואזרחות.

החיילים שהשתתפו בפרוייקט הנסיון השיגו ציונים גבוהים. הציון הממוצע שהשיגו החיילים עמד על 90 (אנגלית - 88, מתמטיקה 92 ואזרחות 90) וחיילים בודדים בלבד נשרו מהפרוייקט בלי להשלים את תעודת הבגרות. לאור נתונים אלו, החליטו משרד החינוך וצה"ל להפעיל את הפרוייקט המשותף באופן סדיר ואף להרחיבו.

בצה"ל משרתים כיום 14 אלף חיילים שאינם זכאים לתעודת בגרות, ושלזכותם נזקפות 10 יחידות לימוד ומעלה. היוזמה לפרוייקט נולדה במשרד החינוך ובצה"ל במטרה לתת הזדמנות לחיילים להשלים את תעודת הבגרות עוד בתקופת שירותם הצבאי ובכך לאפשר להם להתחיל בלימודים גבוהים מיד עם סיום השרות. משרד החינוך מעביר לצה"ל רשימות של חיילים שאין ברשותם תעודת בגרות והצבא פונה לחיילים ומציע להם להשלים את הבגרויות. על אף שבשלב זה ניתנת עדיפות לחיילים לוחמים, יש בכוונת משרד החינוך וצה"ל להרחיב את הפרוייקט ולכלול מקצועות נוספים והשתתפותם של חיילים שאינם קרביים.

הלימודים שהחלו במחזור הנוכחי מתקיימים במתקן צבאי במרכז הארץ, עליו מופקד חיל החינוך וההוראה, ומתבצעים על ידי מורים מקצועיים אשר ענו לקריטריונים אותם פרסם וקבע משרד החינוך. משך הלימודים הוא 7 שבועות מרוכזים, במסגרתו ייבחנו החיילים במקצועות האמורים במתכונת בחינות הבגרות שקובע משרד החינוך לכל הנבחנים, אינטרנים ואקסטרנים ביחד. צפוי כי חלקם הגדול של החיילים יהיה זכאי לתעודת בגרות יחד עם תעודת השחרור מצה"ל.


