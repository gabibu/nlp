

צה"ל נערך לכך שהחיזבאללה ינסו לתקוף שוב. כך אמרו קצינים בכירים בפיקוד צפון בתום ביקורו של שר הבטחון בן אליעזר בגבול הצפון.

לדבריהם ההערכה היא שהחיזבאללה ישוב ויתקוף, אולי כבר בימים הקרובים, גם מטרות צבאיות נוספות לאורך קו הגבול.
אותם קצינים הדגישו, כי ישראל תמצא את הדרך והזמן מתי להגיב, אם וכאשר תהיה תקיפה נוספת.

החקלאים בגבול הצפון סיפרו כי ניתנו להם הוראות בטחון קפדניות ביותר ובכמה מקומות אסרו עליהם לעבד את השדות סמוך לגדר המערכת בין ישראל לבין לבנון.

כמה קטעי גבול נסגרו מחשש להתקפות של החיזבאללה וחיילי צה"ל הונחו לדאוג לבטחונם, מחשש שהחיזבאללה ינסה לבצע חטיפה נוספת.

עוד נמסר היום כי החיזבאללה הקים בימים האחרונים שתי עמדות נוספות בגבול הצפון, וקידמו לכיוון גדר המערכת כמה סוללות נגד מטוסים.

בפיקוד צפון אמרו, כי החיזבאללה מנסה כל העת לאותת לישראל כי פעילות מוגברת של ישראל בלבנון יכולה לגרום לכך שהחיזבאללה יוציא את כלי הנשק והקטיושות ויירה גם לעבר יישובים ישראלים.



