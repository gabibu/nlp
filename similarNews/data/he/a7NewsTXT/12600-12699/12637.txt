

מקורות אפגניים דיווחו כי במתקפה אווירית אמריקנית על שיירת משאיות אפגניות באיזור קנדאהר נהרגו לפחות חמישה בני אדם ונפצעו עשרה.

על פי דיווחי סוכנות הידיעות האפגנית-איסלאמית, המשאיות הובילו דלק לקנדאהר מהעיר הראט, ועלו באש לאחר שנפגעו.

פליטים שהגיעו לפקיסטן דיווחו כי קנדאהר, מעוז הטליבאן, מנותקת מאספקת חשמל ומים מזה כשבוע. עוד נמסר כי קשה להשיג מזון בעיר.

מקור בהנהגת טליבאן מסר כי בהפצצה האמריקנית שהייתה בשעות הלילה על הראט נהרגו 15 בני אדם, אחדים מהם מתפללים שהתפללו במסגד עליו הוטלה פצצה. כן נמסר כי 25 בני אדם נפצעו.

בהפצצות שהיו באיזור קאבול נהרגו לפחות 25 בני אדם, מסרו מקורות בבירת אפגניסטן.


