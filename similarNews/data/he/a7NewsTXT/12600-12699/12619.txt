

ארה"ב דורשת מישראל להסיג מיד את כוחותיה משטחי הרשות הפלשתינית. לשכת רה"מ פרסמה הודעה שבה נאמר כי "רצח השר רחבעם זאבי חצה קו אדום וישראל, כמו כל מדינה דמוקרטית, מממשת את זכותה להגנה עצמית ולהגנה על חיי אזרחיה". בירושלים אומרים כי צה"ל יישאר לפי שעה בעמדות שתפס כדי למנוע פיגועים. ישראל דורשת מערפאת להסגיר לידיה את רוצחיו של השר זאבי הי"ד ואת שולחיהם, לפרק את ארגוני הטרור ולהפסיק את ההסתה בכלי התקשורת שלה.

דובר מחלקת המדינה בארה"ב פיליפ ריקר הודיעה כי ממשל בוש דורש מישראל לסגת מיד משטחי A ומאשים את ישראל ביחס של חוסר כבוד לחיי האדם של הערבים. "כוחות צה"ל צריכים לסגת מיידית מכל השטחים שבשליטה פלשתינית...וישראל צריכה להפגין יותר כבוד לחיי האדם של האזרחים הפלשתינים החפים מפשע...על צה"ל להפגין יותר איפוק וזהירות", אמר הדובר.

בהתייחסו לדרישה האמריקנית לחדול מפעולות צה"ל נגד הטרור הפלשתיני ציין פרופ' איתן גלבוע, מומחה לארה"ב מאונ' בר אילן, את הצביעות האמריקנית ואת הסטנדרטים הכפולים שלהם. פרופ' גלבוע אמר כי מה שארה"ב מרשה לעצמה כמעצמת על, היא לא מרשה לאחרים. גלבוע הזכיר בעניין הביקורת האמריקנית את המימרה הידועה כי :"מי שגר בארמון זכוכית, עדיף לו להימנע מזריקת אבנים...".

יצוין כי במהלך מסיבת עיתונאים שהתקיימה אתמול בבירה הפקיסטנית אמר השגריר האפגני עבדול סלאם זאעף כי 1,000 אזרחים אפגניים נהרגו במהלך ההפצצות האמריקניות באפגניסטן. "פרצופה האלים וחסר האנושיות של אמריקה ברור עתה לכל", הוסיף השגריר. "היום הופצץ בית חולים, והיו יותר מ-100 הרוגים", הוסיף השגריר בהתייחסו להפצצת בית החולים של הראט (מערב אפגניסטן).


