

קרבות כבדים מתנהלים בין אנשי הברית הצפונית לבין אנשי הטאליבן על השליטה בעיר האסטרטגית החשובה מאזר א-שריף. כך אמר היום גנראל עבדול ראשיד דוסטום, אחד מראשי הברית הצפונית.

"הכוחות שלנו פתחו אתמול (יום שני) בהתקפה ומתנהלים קרבות עזים", אמר דוסטום בראיון בטלפון לווייני ממקום הסמוך לקו החזית.

לדבריו, חייליו פתחו בהתקפה תוך תיאום עם התקפות האוויר האמריקנית שהתבצעו באיזור והקרבות עדיין נמשכים.

"הם (הטאליבן) השאירו מתים רבים בשדה הקרב", הוסיף דוסטום אך סירב למסור פרטים נוספים.

אחד מסגניו של דוסטום, שאפי אולה, אמר לעיתונאים כי אנשיו של דוסטום השיגו יתרונות רבים וכי הם שולטים כעת על בסיס בעיירה מארמול, השוכנת דרומית-מזרחית לעיר.
