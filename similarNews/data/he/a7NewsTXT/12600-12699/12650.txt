

נשיא לשכת ארגוני העצמאים בישראל (לה"ב), זאב וינר, הזהיר ביום שלישי כי בעקבות הפעלת חוק פנסיה מקיפה על כלל העובדים במשק, כדרישת ההסתדרות, ייאלצו העצמאים לפטר מיידית עשרות אלפי עובדים משום שחוק זה יעלה את העלויות שלהם ב-12 אחוזים לפחות. זאת, בנוסף לשינוי בחוק שכר מינימום אשר יעלה עוד יותר את העלויות.

וינר דיבר בכנס השנתי של לשכת יועצי המס בישראל המתקים באילת. לדברי וינר, בעקבות המיתון הממושך במשק נסגרו כבר עשרות אלפי עסקים עצאיים ומגמה מסוכנת זו נמשכת כל יום.

יועצי המס שהשתתפו בדיון חיזקו דברים אלה ואמרו, כי חלה ירידה של בין 30-40 אחוזים במצבת הלקוחות העצמאייים שלהם אשר סגרו את העסקים.

וינר הזהיר, כי אנו נמצאים במצב חרום כלכלי חמור ביותר והממשלה אינה נוקטת בפעולות ממשיות ומסתפקת בהבטחות בלבד.

לדברי וינר, עיקר הפיטורים יהיו בקרב עובדים ברמות השכר הנמוכות. זאת, משום שלעובדים העצמאיים המרויחים שכר גבוה, כבר יש הסדרים פנסיוניים, בעוד שלעובדים המקבלים שכר הנמוך משכר המינימום, אין הסדרים כאלה, ובאלו המדובר. לכן עשרות אלפי עובדים אלו הם שיפוטרו באופן מיידי.
