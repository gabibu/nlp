

בג"צ הוציא אתמול צו על תנאי, המורה לעיריית כרמיאל ולעיריית בית שמש לנמק בתוך 45 יום מדוע הם חוקקו חוק עזר עירוני האוסר מכירת חזיר במרכזי הערים.

השופטים אליהו מצא, דליה דורנר ויעקב טירקל, דנו בבוקר בעתירות שהגישו חברת הכנסת מרינה סולוטקין מ"ישראל בעלייה" ושל סיעת "שינוי".

בתום הדיון אמרה חברת הכנסת סולוטקין כי האיסור על מכירת חזיר פוגע בפרנסתן של משפחות רבות המתפרנסות ממכירת חזיר, וכי יש בו פגיעה בחופש העיסוק ובסטטוס קוו.

עו"ד מרדכי ברקוביץ, המייצג את עיריית בית שמש, אמר כי העירייה מאפשרת לתושבים למכור חזיר, אבל היא מבקשת לכבד את רגשות הציבור הדתי, ולמכור את החזיר באזור התעשייה, או אפילו בקניון, אבל לא במרכז העיר.

הרב דוד בניזרי מבית שמש אמר כי אין לו בעיה עם העובדה שימכרו או שיאכלו חזיר, אך הוא, בשם הציבור העומד מאחוריו, מבקש לשמור על הצביון היהודי. הרי גם באום אל פחם לא יעלה איש בדעתו לפגוע ברגשות הציבור הערבי ולמכור חזיר.


