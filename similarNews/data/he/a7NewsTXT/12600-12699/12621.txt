

אמש התקיימה הפגנה בכיכר ציון בירושלים, ובה השתתפו כמאה אלף איש. בהפגנה קרא הציבור הישראלי לשרון לסלק את ערפאת, ולחסל את הרשות. בפני משתתפי ההפגנה נאמו מנהיגי "האיחוד הלאומי", המפד"ל, ראשי מועצת יש"ע, וראש עיריית ירושלים. מאות שוטרים אבטחו את ההפגנה. דובר מועצת יש"ע יהושע מור יוסף אמר כי המפגינים באו להביע את חרדתם לבטחון ישראל, ולדרוש את סילוקו של ערפאת. כי "אין פתרון אחר", דברי מור יוסף.

במהלך ההפגנה הזכיר ראש מועצת יש"ע וראש עיריית מעלה אדומים בני כשריאל את חסרונו של גנדי, שהיה "חייל נאמן ומסור לכל מאבק". "אני עומד כאן על הבמה וחסר לי החבר שהיה אתנו כאן בכל מקום. מי שהיה אתנו בכל המאבקים", אמר. "מתיישבי יש"ע הכירו את גנדי באופן אישי: גנדי בהכנסת ספר תורה, גנדי בחגיגות עשור ליישוב, גנדי היה אתנו בכל מקום, וגם עכשיו הוא אתנו. גנדי הכיר כל שיח וסלע ביש"ע. גנדי היה בקבינט, בבית אל, במורג בחברון. הוא אפילו היה אתנו ברשימת החיסולים. גנדי נפל חלל על מזבח ההסכם הנורא, הסכם אוסלו", אמר.

"גנדי!" הבטיח כשריאל, "נגשים את צוואתך וניישב את יש"ע, למען בטחונה של מדינת ישראל. אנו חגורת הביטחון של ישראל: של נתניה וחדרה ושל כל המזרח של ישראל".

כשריאל קרא לרה"מ שרון לא להישמע לשמאל הקיצוני, שתוקף אותו עכשיו על כך שהוא עושה מעשה ומגן על אזרחי ישראל. "השמאל אינו מתבייש לתקוף אותך, אף על פי שהוא האחראי למצב: הוא שהביא לכאן את ערפאת מטוניס עם הכנופיה שלו, שנתן להם רובים ושמסר להם שטחי A כדי שיקימו בסיסי חבלה לפיגועים כמו בדולפינריום. "שרון", פנה אליו כשריאל: "אני קורא לך מכאן, ממרכז בירת ישראל, ללכת כמו בוש לחתום על צו המורה על סילוקו של ערפאת". ארה"ב רודפת את הטליבן ואת בין לאדן, וישראל חייבת לרדוף את ערפאת ואת ארגוני הטרור, שהגדול מכולם הוא הרשות הפלשתינית".
ראש ישיבת הסדר ורב היישוב הר ברכה אליעזר מלמד אמר: "מתחילה לא רצינו לגרש את הערבים מכאן, אולם משקמו עלינו לכלותינו, עלינו להשיב מלחמה שערה, ובכל הכוח. כל אלה שרצו להרגנו, ייהרגו, וכל הרוצים לגרשנו מנחלת אבותינו ביש"ע, יגורשו, ואותם ערבים שעמדו לצדנו בשעותינו הקשות, אותם נקרב ונחבק...יקירנו רה"מ אריאל שרון, תלינו בך תקוות גדולות, ונכשלת. נראה לך שכיסאך יציב, אבל עוד מעט ואתה נופל, וכל זאת מפני שלא ניהלת מלחמת חרמה בטרור".

ראש עיריית ירושלים אהוד אולמרט העלה בשידור ישיר על המסך את ראש עיריית ניו יורק רודולף ג'וליאני, שפנה אל רבבות המפגינים ואמר כי הוא "בטוח שביחד נתגבר על הטרור. אנחנו מאמינים בדמוקרטיה ובכיבוד חיי אדם, ערכים אלה שאוייבנו מנסים להרוס". ג'וליאני הוסיף, כי עם ישראל והעם האמריקני הם "ידידים טובים ובעלי אותם ערכים, עליהם יש לשמור מכל משמר". אולמרט הודה לג'וליאני על הסולידריות ועל התמיכה בעם היהודי.

שר התשתיות אביגדור ליברמן אמר, כי ימשיך בדרכו של גנדי. לזכרו של זאבי אמר: "בין רבבות האלפים שבאו לכאן חסר לי אדם אחד, קצין וג'נטלמן, חבר נאמן של מדינת ישראל, השר גנדי".
ליברמן אמר בזעקה כמעט, כי השמאל מוביל להתאבדות קולקטיבית וציין כי "אין צורך להיות מדינאי מנוסה כדי לשאול שאלות נוקבות, כדי להבין שמאז הסכמי אוסלו אין ביטחון ויש קורבנות, ומעמדה של ישראל לא השתפר".


