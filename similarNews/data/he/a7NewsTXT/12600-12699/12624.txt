

למרות ההסכם שנחתם עם ג'יבריל רג'וב, שבו הוא התחייב לשמור על שקט מוחלט בכל גזרת יהודה, ובחברון, התבצע בליל שבת ירי מכיוון שכונת שלהבת (אבו סנינא) לעבר היישוב היהודי בחברון. הפרות נוספות של ההסכם היו גם ביום ראשון בלילה לעבר רכבה של אורית כץ מהיישוב בית חג"י שבהר חברון.

כץ סיפרה ביומן ערוץ 7 כי בהיותה בדרכה לביתה כמידי ערב ממקום עבודתה נפתחה עליה אש. לדבריה, לא הרחק ממפקדת החטיבה שבהר מנוח החלה התקפת ירי מאש אוטומטית לעברה. "לקח לי כמה שניות להבין מה קורה. הורדתי ראש והמשכתי לאחוז בהגה. ראיתי נותבים עוברים סביבי". אורית הוסיפה כי הקליעים פגעו פגיעות קשות ברכב, וכעבור זמן קצר, ליד המחסום של בית חג"י, המונע הפסיק לפעול.

ביום ראשון טען שר הביטחון כי הירי מגבעת אבו סנינא בליל שבת לעבר היישוב היהודי נגרם בגלל פרובוקציה של ירי שביצעו יהודי חברון לעבר הגבעה. ועד היישוב היהודי בחברון שלל טענה זו מכל וכל. לדברי דובר הוועד מדובר בעלילה . משה בן זמרה, מתושבי היישוב היהודי, אמר כי בדבריו אלה הפך בן אליעזר להיות סניגורו של ג'יבריל רג'וב. הטענה שיהודים הם שפתחו באש לעבר מחבלי הרש"פ באבו סנינה "היא המצאה ממוחו הקודח של שר הביטחון", אמר בן זמרה.

לדברי אנשי היישוב היהודי, ההסבר למעשה זה של שר הביטחון הוא רצונו לגונן על תקפותו של ההסכם שנחתם בינו לבין רג'וב, והמופר גם בחברון וגם באזור יהודה.

קצינים בפיקוד המרכז אמרו אף הם אתמול כי לירי מחבלי הרש"פ מגבעת שלהבת לא קדם כל ירי של יהודים. יתרה מזאת: יהודי חברון גם לא השיבו אש לאחר הירי.


