

מאסר עולם ועוד 12 שנות מאסר נגזרו על עבד אל פתח נאיף רדואן, אחד מארבעת רוצחיו של יוסף אלפסי, שנרצח ב-23 במאי באזור טול כרם.

בגזר הדין ציינו שופטי בית המשפט הצבאי בשומרון כי רדואן, טייח במקצועו, שביצע עבודות בביתו של אלפסי בישוב גינות שומרון, ניצל את האמון של הנרצח בו והזמינו בעורמה לכפר לאקף, כביכול לשם הבאת ציוד לבניית הבית.

כאשר הגיע אלפסי למקום הובילוהו רוצחיו לואדי ליד טול כרם שם הרגו אותו ושרפו את גופתו.
בגזר הדין מדגישים השופטים כי רדואן הצטייד מבעוד מועד בבקבוק בנזין לשם שריפת גופתו של אלפסי. סיבת הרצח: הרצון לגנוב את מכוניתו של הנרצח ולמכרה ולשדוד את אקדחו האישי.

בגזר הדין מוסיפים שלושת השופטים, ובראשם נשיא בית הדין הצבאי בשומרון, רס"ן ארז חסון, כי הרוצח ושותפיו לרצח, שלא נתפסו, קשרו קשר לרצח ישראלים נוספים אצלם עבדו. הם אף אספו פרטים שיסייעו להם במעשי הרצח שתיכננו.
