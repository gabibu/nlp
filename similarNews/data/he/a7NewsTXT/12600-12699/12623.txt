

יוסף מוחמד עייש, ערבי בן 33 מהכפר ארטאס שבנפת בית לחם, פתח אתמול בבוקר בהתקפת ירי לעבר עוברים ושבים בשכונת תלפיות בירושלים.

מהתקפת הירי נפצעו ארבעה בני אדם, שנים מהם נפצעו פצעים בינוניים, והשניים האחרים קל.
את התקפת הירי ביצע עייש באמצעות אקדח בקוטר 9 מ"מ, וככל הידוע בשלב זה למשטרה, לעייש לא היה אישור שהייה בתוך "ישראל הקטנה".

מתקפת הירי של עייש הגיעה לקיצה כאשר סמל רמין רוזנבלט, חייל שהזדמן למקום, הצליח לפגוע בתוקף, ולחסלו.

כתבנו אפי מאיר דיווח כי התקפת הירי, שהייתה בערך בשעה 11.00 בבוקר, החלה זמן קצר לאחר שבין עייש לבין אחד מבעלי המוסכים ברח' האומן התעורר ויכוח. עייש פתח באש לעבר בעל המוסך, ולאחר מכן פתח במנוסה תוך כדי ירי על עוברי אורח.

סמל רוזנבלט, שהגיע לשם כדי לתקן את רכבו, שמע את קולות הירי ופתח במרדף אחרי התוקף. לדברי רוזנבלט, כשראה את התוקף רץ הייתה לו כוונה אחת ברורה: "לעצור אותו". "לא פחדתי", הוסיף רוזנבלט. "אני משרת בשטחים, ומתורגל. חשבתי שזה בתוקף תפקידי להציל את האנשים מסביבי".



