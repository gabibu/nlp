

הלילה נמשכת אש המחבלים מכיוון העיר בית לחם וממחנה הפליטים אל אעידה לעבר שכונת גילה, ולעבר עמדות צה"ל שבגילה. המחבלים גם יורים לעבר חיילי צה"ל השוהים בבית לחם. הירי וטיסות מסוקי חיל האויר נשמעים בכל רחבי ירושלים בשעות האחרונות.

מהעיירה בית סחור נורתה אש מספר פעמים לעבר מחסום צה"ל בהר חומה.

גם באיזורים אחרים ביהודה ושומרון לא נשמר השקט. הערב ירו מחבלים לעבר עמדת צה"ל בהר עיבל. לפני כן זיהה כוח צה"ל שני מחבלי הרש"פ המתכוננים לפתוח באש לעבר כוחות צה"ל סמוך לג'נין. כוח צה"ל פתח באש ועל פי הידוע הרג את שני המחבלים.

לפנות ערב נפצע חייל צה"ל קל מזריקות אבנים במשולש הגדוד. החייל פונה לבי"ח.
לפני כן פתחו מחבלים באש לעבר רכב ישראלי במסגרת העבודות לסלילת כביש חוצה ישראל. האש נורתה מטול כרם. כמו כן נפתחה אש מחבלים גם על כוחות צה"ל באיזור טול כרם.

גם ברצועת עזה נרשמו ארועי ירי ונסיונות פיגוע רבים.
הערב השליכו מחבלים 4 רימונים לעבר כוח צה"ל בגבול ישראל מצרים, ליד רפיח .

בצהרים ירו מחבלים לעבר רכב ישראלי שנסע באיזור התעשיה נווה דקלים. לא היו נפגעים.
ירי נוסף בוצע לעבר כוח צה"ל באיזור התעשיה.

בבוקר הושלכו שלושה רימונים נגד טנקים לעבר מוצב צה"ל, סמוך לישוב גדיד בגוש קטיף.
