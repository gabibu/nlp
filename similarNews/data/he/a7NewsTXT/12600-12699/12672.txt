

סקר שבדק את עמדות הציבור האמריקאי ביחס למלחמה בטרור העלה כי 72.9 אחוזים מאזרחי ארה"ב סבורים כי על ארה"ב להמשיך בתמיכתה בישראל .

לפי דיווחה של סוכנות הידיעות "עיתי"ם", הסקר נערך על ידי חברת יעוץ פוליטי גדולה בניו יורק, ב-15באוקטובר, בקרב מדגם מיצג של 1,000 אמריקנים.

על השאלה "האם תמיכתה של ארה"ב בישראל היתה גורם מרכזי להתקפת הטרור על ארה"ב, או האם לדעתך, ההתקפה היתה מתרחשת ללא קשר לתמיכת ארה"ב בישראל?" סברו 62 אחוזים כי היתה מתרחשת ללא קשר עם ישראל, בעוד 29.8 אחוזים השיבו כי התמיכה בישראל היתה הגורם המרכזי למיתקפה.

62 אחוזים מאמינים שהעולם הערבי עדיין שואף להשמדת ישראל ורק 14.6 אחוזים סבורים כי העולם הערבי מקבל בכנות את ישראל.

שאלה נוספת בסקר עסקה בסיכויי הצלחתו של הנשיא בוש להביס את רשת הטרור של בן לאדן והאם הדבר יביא לסוף התקפות הטרור על ארה"ב. 82.5 אחוזים טענו כי התקפות הטרור יימשכו ורק 11.3 אחוזים מאמינים שחיסול בן לאדן יביא לחיסול התקפות הטרור.
