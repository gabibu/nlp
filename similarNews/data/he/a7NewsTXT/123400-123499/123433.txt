

אחד המקלטים בעיר בילוקסי מיסיסיפי שבו שהו כ 400 פליטים נסגר לאחר שחלק מהשוהים בו לקו בסימפטומים המעלים חשד לדיזנטריה. האיחוד האירופי ו60 מדינות, ביניהן ישראל ואיראן יגישו סיוע דחוף לארצות הברית.



במקלט הנמצא בבית ספר בעיר שנפגעה קשות מההוריקן קתרינה, לא היו מים זורמים וחשמל מאז הסופה וזרימת המים חודשה רק היום אך השלטונות הזהירו שלא להתקרב למים שכן הם אינם ראוים כלל לשימוש אדם. הם ציינו כי חלק מהפליטים התעלמו "משום מה" מהאזהרות שלא להתקרב אל המים.

ד"ר ג'ייסון דיס מתנדב במרכז רפואי באזור אמר כי רבים מהחולים טופלו באנטיביוטיקה, 30 חולים פונו לבית חולים מובייל באלבמה. היתר פונו למקלט אחר בג'ורג'יה.

מפקדת משטרה בבילוקסי קיילה רוברטס אמרה כי קשה לדעת מה מקור המחלה שכן רבים מהפליטים שחו במשך שעות במים עכורים שהכילו "כל מיני דברים", בטרם הגיעם למקלט.

האיחוד האירופי נענה לבקשת ארצות הברית ויספק לה סיוע דחוף לנפגעי אסון סופת "קתרינה". מניין הנספים מוערך בכ-10,000 אנשים והנזק הכלכלי שנגרם מן הסופה עומד על כ-100 מיליארד דולר.

הנציב לאיכות הסביבה של האיחוד האירופי אמר היום שבמסגרת הסיוע שישלח האיחוד לארצות הברית יקבלו האמריקנים חצי מיליון ארוחות חמות, ערכות עזרה ראשונה ושמיכות.

בימים הקרובים תצא משלחת ישראלית לסייע להתמודדות עם נזקי הסופה יחד עם משלחות נוספות מארצות רבות, כ-60 במספר. יש לציין כי גם שר החוץ האיראני הציע שארצו תשלח סיוע לארצות הברית באמצעות הצלב האדום.
