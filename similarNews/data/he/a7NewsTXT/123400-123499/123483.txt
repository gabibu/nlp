

במאמץ לצמצום הפערים החברתיים הוגשה לאוצר ולממשלה המלצות: הנהגת מס הכנסה שלילי, כזיכוי מס לבעלי הכנסה נמוכה ללא קשר למצבם המשפחתי. צמצום רישיונות העבודה לעובדים זרים להוציא ענף הסיעוד ועוד.

התאחדות התעשיינים הגישה בימים האחרונים לאוצר ולממשלה שורת המלצות של ועדת מומחים לרפורמה כלכלית - חברתית במשק בראשותו של פרופסור צבי אקשטיין. הוועדה מונתה על ידי שרגא ברוש, נשיא התאחדות התעשיינים.

ברוש מסר, כי המלצות הוועדה כוללות בין השאר את הסעיפים הבאים:

  אימוץ יעד של חוסן כלכלי לפיו התוצר לנפש בישראל יגיע ל- 80% מהתוצר לנפש בארה"ב, תוך 20 שנה. לדעת חברי הצוות ניתן להגיע ליעד זה ע"י צמיחה שנתית ממוצעת בתל"ג לנפש בישראל של יותר מ- 3% לשנה.

  אימוץ יעד של חוסן חברתי לפיו שיעור המשתכרים שכר חודשי במשרה מלאה ושכר לשעה הנמוכים משכר המינימום, יהיה אפסי בתוך 5 שנים.

  הצבת יעד של הגדלת שיעור התעסוקה של ישראלים במשך 5 שנים בכ- 8% ע"י הורדת שיעורי האבטלה והגדלת ההשתתפות בשוק העבודה. משמעות הדבר - על כמות המועסקים במשק לצמוח ב- 3.3% מדי שנה   כ- 80 אלף מועסקים (פי 2 מהשיעור הנובע מצמיחת האוכלוסייה).

ברוש מציין, כי על מנת להבטיח את העמידה ביעדי התעסוקה והקטנת העוני, ועדת המומחים המליצה כי תנוהל מדיניות מוסכמת ומותאמת בין המעסיקים, ההסתדרות והממשלה ליישום רפורמות בשוק העבודה וכי הממשלה תייעד לצורך כך תקציבים שוטפים בהיקף של 2.5 מיליארד שקל בכל שנה ב- 5 השנים הבאות (2006 - 2010).

נשיא התאחדות התעשיינים הוסיף, כי על מנת לעמוד ביעדים אותם קבעה ועדת המומחים יש לנקוט אמצעי מדיניות אקטיביים בתחומים הבאים:

  הנהגת תוכנית מס הכנסה שלילי, כזיכוי מס לבעלי הכנסה נמוכה ללא קשר למצבם המשפחתי. לדעת חברי הוועדה ניתן ליישם זאת גם ללא חובת דיווח כללי על הכנסות, אך בתנאי שכל פרט המקבל תשלום או זיכוי מס במסגרת התוכנית, יהיה חייב בדיווח על כל הכנסותיו מדי שנה. ועדת המומחים ממליצה כי זיכוי המס יהיה בגובה של 15% עד הכנסה של 2,000 שקל לחודש, הזיכוי החודשי המירבי יעמוד על 300 שקל. מרמה זו, הזיכוי יהיה קבוע עד לשכר של 3,500 שקל לחודש. משכר זה הזיכוי יופחת בשיעור של 20% עד להתאפסותו ברמת השכר של 5,000 שקל בחודש.

הוועדה ממליצה גם, כי משקי בית בהם ההכנסה ברוטו כוללת מעבודה והון היא יותר מ- 10,000 שקל בחודש - לא יהיו זכאים לזיכוי מס.

כמו כן מוצע כי תוקם ועדה של ההסתדרות, המעסיקים והממשלה לגיבוש הצעת חוק חדשה ומוסכמת לגבי יישום חוק שכר מינימום בישראל. החוק החדש יהיה חייב לכלול תקציב ומנגנון אכיפה יעיל. הוועדה ממליצה כי הגדרת שכר המינימום צריכה להיות פשוטה ולכלול את כל מרכיבי השכר הרגיל של העובד (לא כולל שעות נוספות או החזר הוצאות) אשר ע"פ פקודת מס הכנסה חייבים במס. הוועדה אינה ממליצה לשנות את גובה שכר המינימום לפני שיעד אכיפת החוק יושג במלואו.

קביעת מדיניות להעסקת עובדים לא ישראלים בחוק, על פיה בתהליך של עד 3 שנים יבוטלו כל רישיונות העבודה לעובדים זרים בכל הענפים במשק, להוציא ענף הסיעוד.הוועדה ממליצה, כי כל חוקי העבודה והמס, עלויות הביטוח הלאומי על המעסיק והעובד ומס בריאות , יחולו על כל העובדים שאינם תושבי המדינה.

הוועדה ממליצה, כי תהליך הפסקת הרישיונות לעובדים זרים ילווה בסבסוד כניסתם של ישראלים לענף ובפיצוי למעסיקים. הוועדה ממליצה, כי יקבע תקציב של 15,000 שקל לכל רישיון עבודה שיבוטל בענפי הבנייה והחקלאות. (מדובר בתקציב של כ- 350 מיליון שקל בשנה, תקציב זה יופנה ברובו לתהליך הכשרה של ישראלים תוך כדי עבודה). כן ממליצה הוועדה על מתן פיצוי לחקלאים שיפגעו מכך.

ברוש מציין, כי הוועדה סבורה שתהליך ההחלפה של העובדים זרים יקטין במידה מסויימת את האבטלה לפחות ב- 1%, שהם כ- 27 אלף עובדים, יעלה את ההכנסה ויעלה את ההשתתפות בשוק העבודה.

עוד הוצע כי ייעשה מאמץ ליצירת אמצעי תחבורה ציבוריים זולים, (נסיעה ברכבת ובאוטובוסים) מישובים בהם שיעורי האבטלה גבוהים, אל מרכזי הערים הגדולות. הוועדה ממליצה שהממשלה תסבסד זאת בעלות כספית של כ- 100 מיליון שקל בשנה.

חברי הוועדה כוללת את פרופ' צבי אקשטיין   יו"ר, יורם בליזובסקי   מנכ"ל התאחדות התעשיינים, פרופ' אפרים צדקה, משה גביש, פרופ' דני צידון, פרופ' יוסי תמיר, אוהד מראני   יו"ר ועדת הכלכלה בהתאחדות התעשיינים ויו"ר בז"ן, נירה שמיר   ראש אגף כלכלה בהתאחדות התעשיינים ואבי ברק   ראש אגף עבודה בהתאחדות התעשיינים.
(ש)
