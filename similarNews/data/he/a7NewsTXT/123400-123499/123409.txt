

הקיבוץ הדתי שעלבים, השותף ב- 18% ל"פאואר סנטר", המרכז המסחרי החדש בעיר מודיעין, חייב לשים קץ לאלתר, ובכל דרך אפשרית, לחילול השבת ע"י מרבית העסקים (כ-40 חנויות) באתר זה.

הקיבוץ הדתי שעלבים, השותף ב - 18% ל"פאואר סנטר", המרכז המסחרי החדש בעיר מודיעין, חייב לשים קץ לאלתר, ובכל דרך אפשרית, לחילול השבת ע"י מרבית העסקים (כ-40 חנויות) באתר זה. עצימת עין, מצד שעלבים, היא חילול השם ועלולה חלילה להתפרש כמתן "לגיטימציה" לפתיחת עסקים בשבת, גם במרכזים מסחריים אחרים בכל המדינה, כך אומר ח"כ מאיר פרוש.

ח"כ פרוש מוסיף, כי "הפאואר סנטר" במודיעין, המשתרע על 20 אלף מ"ר, נחנך בשבוע שעבר ע"י חברת "ישפרו", שרכשה את הקרקעות מקיבוץ שעלבים, ובתמורה שותף הקיבוץ בקומפלקס ונהנה מהכנסותיו. הערכות הן, כי "הפאואר סנטר" ימשוך אליו כ- 8,000 מבקרים ביום, ובעלי העסקים הפותחים בשבת מקווים שאלפים יפקדו גם את האתר בשבת.

הקיבוץ שעלבים, המשתייך לארגון יישובי פועלי אגודת ישראל, הוקם ב-1951. על אדמות הקיבוץ נמצאת גם השכונה הקהילתית נוף-איילון, שתושביה הם דתיים-לאומיים. בקיבוץ זה פועלים מוסדות תורניים - חינוכיים, ובין היתר גם בית מדרש להלכה הקשורה בנושאי החקלאות.

"מנהלי המו"מ מטעם שעלבים להקמת השותפות עם 'ישפרו' שגו חמורות", מדגיש ח"כ פרוש. "היה עליהם כדבר מובן מאליו להתנות מראש הימנעות מוחלטת וללא סייג מפעילות ביום שבת ובמועדי ישראל. אך גם בדיעבד, חייב הקיבוץ הדתי לבחון אמצעים משפטים ואחרים   כדי להפסיק את רמיסת השבת ברגל גסה, ע"י בעלי עסקים ב'פאואר סנטר'.

ח"כ פרוש מותח ביקורת חריפה על התבטאות רכז המשק של קיבוץ שעלבים, יששכר אורן, שהכריז בתקשורת כי "רק במקרה נודע לקיבוץ על כך, שהחנויות פועלות בשבת". לדברי ח"כ פרוש, מדובר בקלות דעת בלתי נסלחת מצד ראשי הקיבוץ, שחבריו שומרי מצוות. "מה זה, 'במקרה נודע לקיבוץ'? לא רק שמלכתחילה לא דאגו לשמירת השבת, אלא שאפילו בדיעבד לא בדקו זאת כמתחייב מצד יהודים שהשבת יקרה להם".

ח"כ פרוש הביע תקוה, שהפרשה האומללה הזאת תבוא לסיומה כבר בימים הקרובים.
