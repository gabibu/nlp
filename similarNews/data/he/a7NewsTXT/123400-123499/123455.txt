

לראשונה שיתוף פעולה בין מוזיאון ישראל וקניון מלחה בירושלים. החל מה-8 בספטמבר יתארח מוזיאון ישראל בקניון מלחה בירושלים ויציג במקום יצירות אמנות מתחום הפיסול המודרני והעכשווי.

יוזמה מקורית זו של שיתוף פעולה בין המוזיאון לקניון הירושלמי הגדול באה לציין מלאת 40 שנה למוזיאון ואת חזונו של המוזיאון להיות נגיש, מעורב, ומעניין לכל. המטרה של שיתוף הפעולה היא להביא את האמנות אל מקום בו עוברים אלפי אנשים מדי יום, ולהפכה להיות חלק מהמרחב הציבורי, גלויה ונראית, קרובה וידידותית, לחשוף את הקהל הרחב, בהימצאו באזורי הקניון ההומים אדם, ליצירות ססגוניות ומסקרנות בתחום האמנות העכשווית, לגרום לו להתבונן, להתרשם, להבין וליהנות.

יצירות האמנות, 10 במספר, תוצבנה ברחבת המשביר מלוות דברי הסבר וסרטי אמנות יוקרנו על מסכים באזור שמסביב. יוצגו עבודות של אמנים ישראלים ובינלאומיים, רובן עבודות פיגורטיביות.

היצירה המרכזית היא "ננה ורודה עומדת" מאת האמנית הצרפתייה ניקי דה סן-פאל, זו אשר יצרה את פסל "המפלצת" המפורסם בקרית יובל ואת "תיבת נח" - גן השעשועים הססגוני בגן החיות בירושלים.

פסל LOVE , תאום מוקטן של הפסל הענק המוצג בגן הפסלים שבמוזיאון, מאת האמן האמריקאי רוברט אינדיאנה יוצג אף הוא במקום, כן יוצגו "אנג'לו אנג'לו" מאת האמן הישראלי מוטי מזרחי ועבודת וידיאו של האמן גיא בן-נר.

דמות האדם במצבים משתנים תופסת מקום נכבד בין הפסלים המוצגים, פיסול גדול לעומת פיסול קטן היוצר התייחסות למושג של קנה-מידה, פסל של אם וילד הגורם להתחברות רגשית מיידית של הצופה ועבודות אחרות, עבודות המבטאות שמחת חיים מתפרצת ועבודות מסקרנות וחידתיות, סוריאליסטיות יותר כגון פרח רוקד וארנבת נעוצה בראש הר - אף הם בין הפסלים המוצגים.

יש לציין כי סידורי ביטחון מיוחדים יופעלו בקניון על מנת לשמור על יצירות האומנות.
