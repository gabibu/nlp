

האינטרסים וקבוצות הכוח בליכוד מותירים את המירוץ לראשות המפלגה הזו צמוד. בראש מטה משותף שיוקם, על פי ההערכה, לנתניהו וללנדאו יעמוד ככל הנראה יואב הורוביץ שקובע: הניצחון אינו בכיסו של איש מהמתמודדים.

הדיונים בדבר הקדמת הפריימריס בליכוד מאיצים את ההיערכויות של הצדדים לקראת ההתמודדות. יואב הורוביץ, מי שניהל בזמנו את משאל המתפקדים נגד ההתנתקות, יעמוד אולי בראש המטה המשותף של ח"כ עוזי לנדאו ושר האוצר לשעבר נתניהו.

הורוביץ, אומר בראיון לאריאל כהנא בערוץ 7 כי הנצחון אינו טמון בכיסו של איש ומדובר בהתמודדות לא פשוטה. מרכז הליכוד הוא גוף המורכב מגורמים רבים בעלי אינטרסים שונים וצריך להבין אותם כדי לפענח ולהצליח בבחירות שנערכות בו. מצד אחד קיים גוש ברור אידיאולוגי שמורכב מותיקים אנשי יש"ע המונים כ 900 עד אלף חברים, לעומת זאת ישנן קבוצות שלשרים כמו צחי הנגבי ישראל כץ דני נווה ולימור לבנת יש הרבה השפעה שם.

המשימה אינה פשוטה אומר הורוביץ למעשה נתניהו ולנדאו צריכים לגייס עוד כ 400   450 מצביעים. על פניו בסקרים, מחנה רה"מ והשרים מתחילים את הקמפיין כשידם על התחתונה אבל הפוטנציאל שיש להם גדול ואם השרים ינהלו עבודת שטח מאומצת הדבר יכול להיות משמעותי "זה קרב שיוכרע בפער של 100 עד 150 קולות, זה קרב צמוד", מדגיש הורוביץ.

לחיים בפוליטיקה של ישראל בכלל ובמרכז הליכוד בפרט, יש דינאמיקה מהירה וסוחפת לכאן או לכאן, אומר הורוביץ. "עדיין המשקל של רה"מ והשרים אינו מבוטל ולכן כדי לנצח צריך להתארגן באופן מקצועי. זה לא קרב שתוצאתו ידועה מראש".

לכמה מהטיעונים שמשמיעים תומכיו של שרון ובהם הטיעון לפיו מדובר למעשה בהדחה של ראש ממשלה וכי אין צורך 'להקדים את המאוחר', שכן הליכוד יושב בשלטון ואין סיבה להפרד מ'עטיניו' בטרם הזמן, משיב הורוביץ כי "מביך לקרוא להצבעה דמוקרטית במרכז מפלגה, הדחה, ומי שטוען זאת שומט את השטיח תחת רגליו משום שבכך הוא מביע חוסר אמון במוסדות האלמנטריים של המפלגה שלו בעצמו".

לטענה שנשמעת כי לפי הסקרים עולה שאלמלא רה"מ שרון יעמוד בראש הליכוד, הליכוד יחתך בצורה משמעותית מבחינה האלקטורט שלו, יש קשב במרכז, אומר הורוביץ, אבל התשובה לכך היא שקרו כל כך הרבה דברים משמעותיים בחצי שנה אחרונה שסותרים באופן מהותי את הליכוד ומצעו ולכן "הדבר הכי הגון לבוא בפני הבוחר להסביר מדוע עשית את שעשית ולקבל את דינו".

