

שרת התקשורת דליה איציק החליטה לדאוג לתקשורת בישובי הבדואים בדרום. השרה הורתה לבזק לבחון מתן שירותי אינטרנט מהיר בישובים אלא ע"מ להחליף את התקשורת הקווית החסרה בהם.

מהפכה תקשורתית - אינטרנט מהיר בישובי הבדואים

לפני ימים אחדים ביקרה שרת התקשורת דליה איציק ביישובי הבדואים בדרום הארץ ולדבריה היא "הזדעזעה מהפערים הקיימים באספקת שירותי תקשורת בין כלל מדינת ישראל לבין האזרחים הבדואים".

כיוון שכך, אישרה השרה איציק לחברת בזק לערוך ניסוי של מערכת אלחוטית רחבת פס המבוססת על טכנולוגיית WI-MAX . המערכת מאפשרת אספקת שירותי טלפוניה ואינטרנט מהיר גם לאזורים מרוחקים שאינם מרושתים בתקשורת קווית.

איציק ומנכ"ל בזק נועדו לפני כשבוע עם ראשי הציבור הבדואי בנגב לפגישה שבה הודיע מנכ"ל בזק אמנון דיק על הצלחת הניסוי והציג את תוכניתה של החברה לחיבור מהיר, תוך מספר שבועות, של ישובים ושכונות בדואיות לרשת הטלפונייה והאינטרנט המהיר על בסיס הניסוי.

בנוסף, הציג מנכ"ל בזק את תוכנית החברה לצמצום לוח הזמנים לפרישת תשתיות קוויות בישובי הבדואים.

השרה איציק תיארה את המציאות בישובי הבדואים וסיפרה: "פנה אלי רופא מתל שבע והתלונן שאין לו טלפון והחולים אינם מסוגלים להזעיק אותו במקרה חרום. מדהים לגלות כי במאה ה-21 חיים אנשים במדינת ישראל ללא טלפון פשוט, אלמנטרי.

"יש ילדים במדינת ישראל שאינם יכולים לגלוש באינטרנט, אפילו לא בבתי הספר, בשל אוזלת ידה של הממשלה. אנחנו מדברים גבוהה על צמצום הפערים בחברה ועל חובתנו לתת הזדמנויות שוות לכל הילדים, אלא שבמקרים רבים המציאות הפוכה והפערים גדלים והולכים. בעזרת התוכנית שאושרה היום נאיר עוד פינה חשוכה בחברה הישראלית", חתמה השרה.
(ש)
