

מרים וירון אדלר משא-נור יציגו היום בפני בית הדין של הסנהדרין את השאלה אם מותר יהיה להם לקחת פיצויים מהמדינה על עקירתם מביתם במסגרת ההתנתקות.

היום אמור בית הדין של הסנהדרין לדון בשאלתם של מרים וירון אדלר, שגורשו מביתם בשא-נור שבצפון השומרון וישבו במעצר עד שסיימו הכוחות להחריב את היישובים. הם מתלבטים אם לחתום ולקבל את כספי הפיצויים המגיעים להם או לוותר ולהתחיל לקנות את רכושם שהושחת בעצמם. כך מסר דובר הסנהדרין, פרופ' הלל וייס לערוץ 7.

מרים אדלר אמרה כי העבירה בשבוע שעבר את השאלה לבית הדין וביקשה מהם לפסוק אם לפנות למנהלת בדיעבד ולקחת את מה שמגיע להם. "כעיקרון מגיע לנו פיצויים גדולים לאחר שציוד הלך לנו בגירוש. מבחינתנו הסכום יכול מאוד להועיל אבל כמו שלא ניהלנו משא ומתן איתם לפני הגירוש מתוך איזו מחשבה שהגוף הוקם לצורך מטרה פסולה והגוף פסול מעיקרו- כך גם עכשיו הגוף ממשיך גם בדיעבד לנהל את הגירוש ואסור לקחת את הכספים", מספרת מרים על ההתלבטות. לדבריה, ההורים קיבלו על עצמם לקבל את מה שיפסקו הרבנים.

"הזכירו לנו שזה כמו כספי השילומים מגרמניה, מצד אחד אין לנו עניין להשאיר את הכסף בקופת המדינה שיראו כמה עולה לה כל תוכנית הגירוש וירתיע מגירושים אחרים, אבל השאלה היא גדולה", מוסיפה.

לערוץ 7 נודע על אנשים נוספים משא-נור שהחליטו לא לקחת "אגורה" ממנהלת הגירוש.
