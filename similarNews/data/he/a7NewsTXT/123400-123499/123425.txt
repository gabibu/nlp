

תושב גן אור לשעבר, חיים קליין, עוסק ביום שאחרי גירושו בנסיון להתמודד עם הבירוקרטיה ועם הצורך לטפל בנושאים כמו המשכנתא של ביתו שאינו קיים יותר או גביית הכסף שהובטח תמורת מכירת החממות שלו לבנק העולמי.

בראיון לאריאל כהנא בערוץ 7 אומר קליין: "עם כל המצב הנפשי אנחנו צריכים לעסוק בכל מיני דברים מטורפים כמו הבירוקרטיה שלא נותנת לנו מנוחה. הלכתי לבאר שבע ומשם ל 10 מקומות לטפל בהעברת הבית שכבר אינו קיים. רצינו להביא אישורים על היותו קיים ובעמידר העסקים כרגיל, ושולחים אותי למיליון מקומות, כשמבחינה נפשית אני לא בנוי לכל הריצות האלה. למשל יש להם מחשב. כשאני אומר להם שאעביר להם נתונים דרך המחשב ולמה להריץ אותי לבאר שבע בשעה שאני שוהה ביחד עם תושבי הישוב בקבוצת יבנה, אומרים שאי אפשר. הלכתי לאשקלון לסדר אישור מהבנק לגבי משכנתא אבל אי אפשר לסדר דרך סניף אשקלון בעמידר כי יש להם מחשב אבל הם אינם מחוברים. אני יכול למשל להוציא כסף באנטרטיקה אם יש לי חשבון באשקלון, אבל אני לא יכול לגשת לעמידר באשקלון קרית מלאכי כדי לטפל בענינים שלי ואני חייב להגיע לבאר שבע כי מי שבמחוז באר שבע בעמידר אינו יכול לסדר ענייניו במקום אחר בארץ והוא חייב לבוא לשם. המחשבים של עמידר בבאר שבע לא מקושרים לקרית מלאכי. פקיד בקרית מלאכי למשל אינו יכול להכנס למסד נתונים בבאר שבע, למה? ככה. אני צריך כמו בשנות החמישים לנסוע מקרית מלאכי לבאר שבע כדי להביא נייר משם לשם. אני כשלש פעמים בשבוע צריך להגיע, פעם לפה ופעם לשם, כאשר את הכוחות נפש אנחנו צריכים בשביל הילדים שהם במשבר".

הוא מציין כי אחד הנושאים שדורשים את תשומת לבו היא העובדה כי בנו המשרת בגבעתי אינו רוצה לחזור לשירות "אנחנו יודעים שאנחנו בשליחות עם ישראל וצריך להמשיך כי אין מי שימשיך היום אם הנוער דתי לאומי לא יהיה בצבא לא יהיה מי שיעשה את זה".

השהות ביבנה היא עד למציאת פתרון קבע לתושבי גן אור ביחד. "בעקרון אנו מעונינים להקים מושב בניצנים. אמרו לנו שנקבל רק דונם כי 'זה נדל"ן', אבל 'לא מענין אותי נדל"ן, מצד שני של הכביש יש אדמה שאפשר להקים מושב מחדש ולקבל אדמות לחקלאות שוב, אבל הממשלה לא מעוניינת, לא מעוניינת לעזור. מדברים איתי על נדל"ן בחיים שלי לא ענין אותי נדל"ן מה אני אעשה עם נדל"ן? גזלתם אותי, עקרתם אותי, לפחות תנו לנו להקים משק חקלאי כמו שהיה".

קליין מכר את החממות שלו לבנק העולמי בתיווכם של שמעון פרס ויוסי ביילין ולמרות שכבר 3 פעמים נחתמו החוזים ונאמר להם שיועבר הכסף "עדיין לא נכנס דולר אחד". הוא מוסיף כי נתן אמון בחוזה שחתם עם הבנק העולמי ולכן לא פירק החממות ועכשיו יצא קירח מכאן ומכאן כי לא פירק החממות וגם לא קיבל הכסף "אולי צריך ללכת לפרק ולהשאיר להם אדמה חרוכה", הוא אומר.

קליין מציין כי גם פיצויים מהממשלה הוא עוד לא קיבל ועל השאלה ממה הוא חי כרגע לאחר שאבד מקור פרנסתו, החממות, הוא משיב: "בשלב זה קבוצת יבנה עוזרת לנו ואנחנו פותחים חסכונות מי שיש לו. סה"כ לחיות צריך, כי נותקנו מהפרנסה, אנחנו משתדלים להסתדר מה אפשר לעשות?"

לסיום קליין מדגיש כי למרות שנותק מהאדמה שלו "היא תמיד תהיה אדמה שלי גם אם ישב לא יודע מי".
