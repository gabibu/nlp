

היועץ המשפטי לממשלה החליט בעצת פרקליטות המדינה לסגור את תיק החקירה נגד השייח' עכרמה צאברי, המופתי של ירושלים שהתיר לרש"פ להוציא להורג חמישה עשר ערבים משתפי פעולה עם ישראל.

כזכור, פנה לפני כחמישה חודשים חבר מועצת עיריית ירושלים מטעם המפד"ל, דוד הדרי, למשטרה והגיש תלונה נגד המופתי של ירושלים, השייח' עכראמה צאברי, בחשד שבפסק (פת'ווה) שפרסם התיר לרשות הפלשתינית להוציא להורג חמישה עשר משתפי פעולה עם ישראל.

תלונתו של הדרי הגיעה לעיונו של היועץ המשפטי לממשלה, וזה, בעצת פרקליטות המדינה, הורה בימים האחרונים לסגור את התיק. "על דעת היועץ המשפטי לממשלה ופרקליט המדינה, אין מקום לפתיחה בחקירה פלילית בעניין זה", הודיעה המשטרה להדרי.

כתבנו שמעון כהן מוסר כי בתגובה להחלטת היועץ אומר הדרי כי המשטרה, הפרקליטות והיועץ המשפטי לממשלה, מפלים לטובה מנהיגי דת מוסלמים על פני מנהיגי דת יהודים. לדבריו בעוד שרבנים יהודים נעצרים ונחקרים על הנפת דגל בצבע כתום, בחשד להמרדה והסתה נגד ראש הממשלה, מתהלך חופשי אדם שקרא במפורש לרצח מי שמסייע לביטחון המדינה.

יצויין כי במכתב ששיגרה ראש מדור תביעות במטה הארצי, עו"ד רחל אדלסברג להדרי, נכתב כי נעשו פניות בדרג המדיני לגורמים בכירים ברשות הפלסטינית בעניין זה, והללו התחייבו לא לעשות שימוש בפסק ההלכה שנתן המופתי.

עם זאת, קובע הדרי כי בבדיקה שביצע התברר כי פסקו של עכראמה צאברי נותר עומד על כנו.
(ש)
