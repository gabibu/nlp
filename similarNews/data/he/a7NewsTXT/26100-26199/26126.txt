

בעקבות שתי חקירות שונות נעצרו באחרונה ארבע ערביות ישראליות בחשד להשתייכות לארגון טרור ובכוונה לפגוע בבטחון המדינה.

היום (ד') פורסם כי בעקבות חקירה מאומצת של השב"כ נעצרו שתי אחיות מן העיירה עראבה שבגליל בחשד שבצעו עבירות חמורות נגד ביטחון המדינה. מכתב האישום שהוגש היום (ד') נגד לינא ג'רבוני, בת 28, ואחותה למיס, בת 29, עולה כי השתיים קיימו קשר שוטף עם המחבל סאמר סילאווי מג'נין, שהשתייך לג'יהאד האסלמי.

לינא קיימה קשרי ביקורים ושיחות טלפון עם סאמר עד למעצרה לפני כחודש.

סאמר היה בקשרים עם חברו לארגון תאבת מרדאווי, אשר פיקד על כמה פיגועים, כמו פיגוע

ההתאבדות בבנימינה, פיגוע הירי בבקעת הירדן, פיגוע הירי בחדרה ופיגוע ההתאבדות באוטובוס ליד מחנה 80 בחודש נובמבר האחרון.

בהמשך נפגשה הנאשמת עם השניים בג'נין. בפגישה זו הציע תאבת ללינא לרכוש רכב על שמה כדי שתוכל לסייע לו להיכנס לישראל. תאבת ביקש עוד מהנאשמת, כי תשיג עבורו צילומים של תעודות זהות ישראליות, כדי שיוכל לזייפן ולהיכנס באמצעותן לישראל.

התובעת טוענת עוד, כי באותה פגישה שאל תאבת את הנאשמת אם היא מוכנה לבצע פעילות צבאית ולהכניס מטעני חבלה לישראל לצורך ביצוע פיגועים. "הנאשמת השיבה כי היא מוכנה לכל פעילות מטעם ארגון הג'יהאד". כמו כן נטען כי תאבת שאל אותה אם תהיה מוכנה להכניס מתאבדים לישראל לביצוע פיגועי התאבדות, בכך שתבדוק אם יש מחסומים באיזור ותתריע על קיומם של כוחות משטרה וצבא, לשאלתו השיבה הנאשמת כי היא מוכנה לעשות זאת ללא היסוס.

לינא מואשמת במגע עם סוכן חוץ, בקשירת קשר לסייע לאוייב במלחמה, בקשירת קשר לרצח, בסיוע לאוייב במלחמה ובעבירה של חיפוי. האחות למיס, נעצרה ב-7 במאי, והמשטרה מייחסת לה את אותן החשדות.

בפרשה אחרת עצרה המשטרה, בסיוע השב"כ, שתי אחיות מן העיר סכנין שבגליל. שתי האחיות, תרגיד לטיפה בת מחמד סעדי (20) ואחותה בוהייסה סעדי (25) מואשמות בבית המשפט המחוזי בחיפה בעבירות הקשורות לפגיעה בבטחון המדינה.

כחי לטיפה מואשמת בתכנון החדרת מחבלת מתאבדת לצורך ביצוע פיגוע התאבדות בקניון חיפה. רק בשל העובדה, שלבסוף לא פגשה במחבלת המתאבדת במקום המפגש המיועד, בוצע הפיגוע על ידי אותה מתאבדת בשוק מחנה יהודה בחודש אפריל האחרון. בפיגוע זה נרצחו 6 בני אדם ונפצעו עשרות. בוהייסה מואשמת בכך שידעה על פעילות אחותה.

התובעת, עו"ד שלי זאבי-ברזילי מפרקליטות מחוז חיפה, טוענת בכתב האישום נגד שתי האחיות, כי לטיפה קיימה קשר, באמצעות האינטרנט ובאמצעות שיחות טלפון, עם מועתז היימוני שהשתייך לארגון החזית לשחרור פלשתין שהכיר לה גם את שאדי אבו חדאם מחברון, שאף הוא השתייך לאותו ארגון. בשיחות שניהלה לטיפה נכחה גם אחותה, ובהזדמנויות אחרות היא אף שוחחה ישירות עם מועתז.
שני המחבלים מיש"ע תכננו לבצע פיגועי טרור בתוך ישראל. בתחילת חודש אפריל קשר הנאשם קשר עם לטיפה לבצע פיגוע התאבדות בישראל וסיפר לה על כוונותיו לשלוח מחבלות מתאבדות לתוך תחומי ישראל . כמו כן, ביקש ממנה לסייע לו בגיוס המחבלות המתאבדות, והכנסתן לישראל ובמסירת מידע אודות מקומות המוניים המתאימים לביצוע פיגועי התאבדות.

לאחר ששני המחבלים הכינו פיגוע שהיה אמור להתבצע בקניון חיפה הטילו על הנאשמת ללוות את המתאבדת לקניון אולם בגלל תקלה טכנית לא הגיעה הנאשמת למקום המפגש. המחבלת כאמור פוצצה את עצמה בשוק מחנה יהודה.

לטיפה מואשמת במגע עם סוכן חוץ, בקשירת קשר לסייע לאוייב במלחמה, בקשירת קשר לרצח, במסירת ידיעות לאוייב, במתן שירות להתאחדות בלתי מוכרת ובחיפוי. אחותה בוהייסה, מואשמת בחיפוי ובאי מניעת פשע.
