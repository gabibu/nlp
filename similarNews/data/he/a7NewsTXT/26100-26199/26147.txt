

ויתור על ריבונות ישראל בהר הבית וכינון "משטר מיוחד" בהסכמת מדינות איסלמיות וחברות מועצת הביטחון, מסירת השכונות הערביות ב ירושלים לרש"פ, וכינון מדינה פלשתינית על רוב שטחי יש"ע, אלה הם עיקרי "תוכנית השלום" של יו"ר מפלגת העבודה ושר הביטחון בנימין בן אליעזר, כפי שהציג אותם במרכז המפלגה אתמול בשפיים.

במרכז מפלגת העבודה התעמתו בן אליעזר וח"כ חיים רמון עימות חזיתי בנוגע לדרך שיש לנקוט ביחסים מול ערביי הרש"פ וגם בהצגת הדברים הצבור הישראלי. רמון תקף את בן אליעזר על כך שהביע את הסכמתו לחלוקת ירושלים בפומבי ואמר שאין לדבר כעת על חלוקתה כי לדבריו זאת טעות פוליטית וציבורית. רמון רמז לכך שהרוב בציבור הישראלי מתנגד לוויתור על הריבונות בהר הבית ולחלוקת הבירה.

רמון הצהיר כי תוכנית בין אליעזר להקמת גדר בטחונית ללא פירוק היישובים כמוה כ"תוכנית עוזי לנדאו". בן אליעזר הגיב על דברים אלה בחריפות וגער ברמון.
הפתעת הישיבה הייתה נוכחותו של ראש הממשלה לשעבר אהוד ברק. הוא נשא נאום, ובו הדגיש כי למרות הצורך בהפרדה בטחונית, פירוק היישובים הוא פרס לטרור. ברק ניסה למזג בין תוכניותיהם של בן אליעזר ורמון ולא נקט עמדה מפורשת בעימות.

שר הביטחון אמר עוד כי יש לראות את החלטות מועצת הביטחון 242 ו-338 כבסיס להסדר קבע, וכן יש להתחשב ביוזמה הסעודית. "המדינה הפלשתינית תקום על הרוב הגדול של שטחי יהודה, שומרון וחבל עזה", אמר שר הביטחון והדגיש כי כחלק מההסדר תפנה ישראל את היישובים בחבל עזה ואת היישובים הקטנים והמבודדים ביו"ש. "המתנחלים יוכלו להתרכז בגושי התיישבות עיקריים, ואלה יסופחו לישראל", אמר.

בן אליעזר הדגיש כי כרגע ישראל נאבקת בטרור, וכי לכן עליה להגן על עצמה בכך שתיצור הפרדה בטחונית בינה לבין הרש"פ. לדבריו, ההפרדה תשלב מכשול פיסי עם אמצעים טכנולוגים, וזאת כדי למנוע מהטרור להכות בישראל. בן אליעזר שב והדגיש כי ההנהגה הפלשתינית בראשות ערפאת אינה מוכנה בינתיים לעשות את ההכרעה ההיסטורית של פיוס ושל שלום, וכי אין היא מוכנה לפשרות כואבות למען העתיד, כפי שהוכיח ערפאת כאשר דחה את ידו של אהוד ברק, שהושטה לשלום.

חיים רמון נאם אחרי בן אליעזר ותקף את תוכניתו של שר הביטחון. הוא כינה אותה, כאמור, "תוכנית עוזי לנדאו". לדברי רמון, העובדה שאין פרטנר צריכה להדגיש את הצורך בהפרדה חד צדדית ובנטישת כפר דרום ונצרים, לדוגמה. כדי להוסיף איור לדבריו אמר רמון: "צריך להפסיק לשמור על האבוקדו ועל החסה בכפר דרום ובנצרים".

ראש הממשלה לשעבר אהוד ברק, דיבר על הצורך בגדר בטחונית שתגן על ישראל ועל שבעה גושי התיישבות, כולל שטחים מסביב לירושלים. יחד עם זאת הוסיף ברק: "אסור לספח את הגושים, וזאת כדי לא לסגור את הדלת של המשא ומתן".
ברק תקף את הכוונה של חיים רמון לנטוש יישובים כבר עתה, ואמר: "מי שמוריד התנחלויות נותן פרס לטרור".
