

ראש הממשלה אריאל שרון אמר השבוע לקנצלר גרמניה לשעבר הלמוט קוהל, כי מדינה פלשתינית "בסופו של דבר תקום, כי אי אפשר להגיע לשלום בלי זה".

שרון הוסיף, כי חייבים להתקיים לשם כך שני תנאים: הפסקת טרור ורפורמות מיבניות ברשות הפלשתינית. המדינה העתידית, הוסיף שרון, תתקיים תחת תנאים מגבילים, כמו פירוז ואיסור כל קשרים עם מדינות עויינות לישראל.

השיחה התקיימה אתמול בלשכת ראש הממשלה בירושלים ופרטיה נודעו לכתב עתי"ם.

שרון הזהיר, כי להגברת הלחץ האירופי על ישראל, למשל ע"י הטלת סנקציות, עלולות להיות תוצאות הפוכות לאלה שמבקשים להשיג התומכים בסנקציות. קוהל הרגיע, כי לדעתו, אירופה לעולם לא תנקוט בסנקציות נגד ישראל, משום שהחלטה על סנקציות צריכה להתקבל פה אחד ולכך אין סיכוי.

דברים ברוח זו אמר הקנצלר לשעבר של גרמניה גם לנשיא המדינה משה קצב, איתו נפגש ביום ד' בבית הנשיא.


