

שלטונות קפריסין הודיעו בשבת, כי הם מצפים שהחלטת האיחוד האירופי על גורלם של 13 הפלשתינים תתקבל ביום שלישי.

"אנחנו ממתינים להשגת הסכם סופי ביום שלישי הקרוב", אמר דובר ממשלת קפריסין מיכאליס פאפאפטרו. הוא הוסיף, כי 13 הפלשתינים שגורשו מהשטחים לא יוכלו לצאת מקפריסין לפני יום שלישי.

האיחוד האירופי התחייב לקבל את ה-13 לתחומו, אך המדינות החברות בו עדיין לא הגיעו לכלל הסכמה על חלוקתם ביניהן, והודיעו בשבת במדריד כי הן עדיין שוקלות סוגיה זו. גם שגרירי האיחוד האירופי, שהתכנסו ביום שלישי בבריסל, לא הצליחו למצוא פתרון והם אמורים להתכנס ביום שלישי.

המדינות שעד עתה הודיעו על הסכמתן לקבל את 13 הפלשתינים הן: איטליה, ספרד, פורטוגל, יוון, אירלנד ובלגיה, ועליהן להגיע לכלל הסכם כיצד הם יחולקו ביניהן.

"כבר הושג פיתרון לקושי העיקרי על מעמדם, אך עדיין נותרו פרטים נוספים. עם זאת, נראה כי ביום שלישי תתקבל החלטה סופית", ציין פאפאפטרו.
