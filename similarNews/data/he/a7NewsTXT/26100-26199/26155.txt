

"עידוד הסרבנים כמוהו כתמיכה בטרור", כך הצהיר יושב ראש ועדת החינוך בכנסת ח"כ זבולון אורלב בישיבת הוועדה אתמול. לדבריו, שהביא כתבנו בכנסת חגי סרי, עידוד הסרבנות איננו משחק מילים, אלא משחק בחיי אדם והמדינה. אורלב האשים את אנשי הסגל האקדמי כי הם מנצלים את מעמדם ומשתמשים בו כדי להפעיל לחץ פוליטי על הסטודנטים.

שרת החינוך לימור לבנת השתתפה אף היא בדיון בוועדת החינוך, ויצאה נגד המרצים העושים שימוש בתוארם האקדמי להבעת עמדותיהם הפוליטיות בערוצים השונים. כך מדווח אתר NFC.

במהלך הדיון בוועדה ציינה לבנת כי בעקבות תלונות רבות על התבטאויות מרצים בנושא הסירוב לשרת ביש"ע היא מצאה לנכון לפנות ליועץ המשפטי כדי לבדוק אם יש בהתבטאויות אלה משום עבירה על החוק.

לבנת התייחסה גם לתופעה שבה סטודנטים ערבים עמדו דום לזכר "שאהידים", והם עשו זאת במכללות ובמוסדות אקדמיים. לדבריה, הם עברו על תקנון המוסד, ולדעתה, הנהלת המוסדות שבהם הייתה התופעה לא טיפלה כהלכה בפרשה.

בסיכום הדיון גינתה ועדת החינוך את תופעת הסרבנות ואת התמיכה בה, בעיקר בתקופה קשה למדינת ישראל המתמודדת עם טרור רצחני.
