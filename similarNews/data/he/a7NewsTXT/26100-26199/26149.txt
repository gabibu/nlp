

אתמול נאם יאסר ערפאת בפני המועצה הפלשתינית המחוקקת. בנאומו הוא דיבר על רפורמות במשרדי הרשות ועל המחויבות ל"תהליך השלום" עם ישראל. הוא גינה את פיגועי ההתאבדות נגד אזרחים ישראלים ש"אינם משרתים את האינטרס של העם הפלשתיני". עוד אמר כי מחויבותו לשלום היא אסטרטגית.

רוני שקד, כתב "ידיעות אחרונות", אמר לערוץ 7 כי אף על פי שערפאת אמר בנאומו כי יש צורך לבצע שינויים ותיקונים, ולמרות הודעתו על הכוונה לבצע בחירות, הוא לא אמר מתי הוא יבצע זאת, וכיצד יתבצע הדבר.

לדבריו, ביקורת חריפה נמתחה על ערפאת מצד אנשיו, ולחצים רבים הפעילו עליו האמריקאים, הסעודים, והמצרים, וכן שרון, שאמר כי אם לא תהיינה רפורמות לא תהיה התקדמות במשא ומתן. בגלל כל אלה החליט להצהיר כי הוא עומד לבצע רפורמות.

לדברי שקד, כסאו של ערפאת "יציב מתמיד", וגם המטרה שלו לא השתנתה. רק האסטרטגיה השתנתה לזמן מוגבל, וזאת כדי להשיג את המדינה הפלשתינית שירושלים בירתה.

המזרחן משה שרון אמר לערוץ 7 כי ערפאת הוא שחקן ושקרן ממדרגה ראשונה, וכולם, ערביי הרש"פ, האמריקנים ודעתו של הציבור הישראלי, המאמין לכל בדיה שלו, נהנים משקריו, אך באמת, אין מה לצפות לכל שינוי ממשי מצדו.

מקורביו של ערפאת, אומר שרון, לחצו עליו "לשחק את המשחק", כדי שיוסרו מהם הלחצים וכדי שתימשך זרימת הכספים לרש"פ, כגון הכספים שמגיעים מסעודיה בעבור המתאבדים. המטרה, לדבריו, נותרה כשהייתה, ליצור מצב נוח יותר לערפאת ולמדינות הערביות לתקוף את ישראל.

עוד אמר שרון כי אם לא יעלימו את ערפאת הוא לא ייעלם, וכי כבר מזמן היה צורך לסלק אותו. לדבריו, כל ההערכות שהוא יהיה מסוכן כ"מלך גולה" אינן נכונות, כי כשמלך גולה אין לו ממלכה, והוא נותר בעליבותו.

על השחיתות הפושה ברש"פ אפשר ללמוד ממאמר שפורסם בעיתון "אל איאם". המאמר עוסק בתופעת השחיתות והמרמה ברצועת עזה ההולכות ומתפשטות. "קורבנות מעשי המרמה הם הפעם נשים עניות ואלמנות שבעליהן נהרגו בתקופת האינתיפאדה, בעיקר בחודשים האחרונים. מעשי המרמה נעשים בשידולן של האלמנות לתת לעבריינים סכום סמלי, שישמש לפתיחת חשבונות בנק, שדרכם יגיעו תרומות לנשים ולמשפחותיהן", נכתב בעיתון.

ודאד אל חלדי היא אלמנה תושבת שייח' רדואן בעזה, אמא ל 4 ילדים. לביתה הגיע עבריין שהזדהה כנציג אחד הארגונים העוסקים ב"סיוע". הוא הודיע לאישה כי פתח חשבון בבנק, כדי לסייע לה ולמשפחתה. בסיום ביקורו ביקש הנוכל מהאישה "דמי רישום לבנק" בסך של 200 שקל. אל חלדי הגיעה למחרת לבנק, אך גילתה כי אין ולא היה בבנק כל חשבון על שמה.
בתגובה, אמר עבדל רחמן בראקת, קצין משטרה, לעיתון כי הנושא בטיפול, וכי החקירה נמשכת.
