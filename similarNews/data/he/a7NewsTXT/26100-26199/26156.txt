

בעקבות מסקנות הוועדה שחקרה את נסיבות בריחתו של האסיר מחמוד אבו-ג'מוס מאוטובוס של שירות בתי הסוהר לפני שבוע הגישה אתמול נציבת שירות בתי הסוהר רב-גונדר אורית אדטו את המלצותיה ומסקנותיה לשר לבטחון פנים עוזי לנדאו.

הנציבה החליטה כי מפקד יחידת נחשון, יחידת הליווי של שב"ס גנ"מ אברהם לזריאן יועבר מתפקידו ויועמד לדין משמעתי. לקצין ניתנה אפשרות לממש את בקשתו מחודש ינואר להתפטר, אך הוא בחר להישאר בשירות ולעמוד לדין. כמו כן הוחלט כי סגן מפקד יחידת נחשון יועבר אף הוא מתפקידו ויועמד לדין משמעתי.

מפקד צוות הליווי ותשעת סוהרי הצוות, שמסרו עדויות שקר בפני ועדת החקירה ותיאמו עדויות, יפוטרו ככל הנראה מהשירות. במסקנות האישיות הוחלט עוד כי קצין המבצעים של היחידה והקצין האחראי על התחבורה יועמדו לדין.

מסקנותיה של ועדת החקירה היו כי נהג משאית אזרחית שראה את האסיר משתלשל מחלון האוטובוס בצדו השמאלי האחורי ונמלט לכיוון השדות, הוא שהודיע על-כך למשטרה. צוות הליווי באוטובוס הבחין בהיעדרו רק כ 15 עד 20 דקות לאחר הבריחה. יומיים לאחר שברח נתפס האסיר בידי המשטרה בבית שהיה בשלבי בנייה ביישוב פרדיס, ליד זכרון יעקב.

בראשית הבדיקה הובהר כי אין מדובר בכשל של תפיסת האבטחה בשירות בתי הסוהר, אלא ברצף של תקלות ואי-עמידה בפקודות, שהצטברו לכלל תקלה שאפשרה את בריחתו של האסיר. צוות החקירה חקר את צוות הליווי, גורמים במטה יחידת נחשון, שני אזרחים, נהגי המשאיות שהבחינו בבריחה ואסירים ששהו באוטובוס שממנו נמלט האסיר. כמו כן נבדקו יומנים ומסמכים רלוונטיים.

במהלך החקירה התברר כי הסוהרים, תוך כדי תיאום עמדות, מסרו לוועדה גרסה שקרית. ועדת החקירה חשפה עובדה זו, ובשב"ס רואים את המעשה בחומרה רבה יותר מאשר הכשל המבצעי שבבריחתו של העציר.
