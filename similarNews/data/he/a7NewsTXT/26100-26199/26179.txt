

בפעילות שביצעו הבוקר כוחות צה"ל והשב"כ נעצרו שני מחבלים מתאבדים ומחבל נוסף נהרג כשניסה להמלט. אחד המחבלים, אזרח ירדני ששמו אייאד דראגמה בן 23, תכנן לבצע פיגוע התאבדות בירושלים בחג השבועות. מחבל נוסף ששהה עימו, מוחמד גאנס, אשר היה אמור לבצע אף הוא פיגוע התאבדות, נהרג כשניסה להימלט .

פעולת כוחות הבטחון התאפשרה עקב חקירה מאומצת שביצע השב"כ . לערוץ 7 נודע כי מחבל חמאס, ראהד אבו דהאר, שנלכד במהלך מבצע חומת מגן חשף מידע שהביא לפעולת צה"ל. כמו כן מסרו גורמי בטחון כי איאד דראגמה שנלכד היום הגיע לרמאללה מירדן לפני כמה חודשים במטרה לבצע פיגוע התאבדות.הוא הספיק להעצר בידי הרשות הפלשתינית בחשד כי מעל בכספי תחנת דלק בה עבד ומיד לאחר שחרורו שב לעסוק בטרור. עוד נמסר כי המחבל שנהרג ניסה לקפוץ מחלון הדירה בה הסתתרו השניים, משהבחינו בכך החיילים ירו בו למוות.

פיגוע התאבדות שלישי סוכל היום כאשר כח צה"ל פעל בצפון רמאללה ועצר שני מחבלים מן הג'יהאד האיסלאמי. אחד העצורים,מוחמד עארדה, הוא מבחירי הארגון ברמאללה והיה בדרכו לשלח מחבל מתאבד. העצור הוביל את חיילי צה"ל לחגורת הנפץ אותה תיכנן להבריח לתחום ישראל הריבונית.
גם מחבל זה שהיה עצור בידי הרשות הפלשתינית שוחרר לאחרונה ושב לארגן את תשתית הארגון באיזור בנימין. למחבל זה מיוחסים פיגועים רבים שבוצעו באחרונה וכן תכנון פיגועים קשים אחרים שנמנעו בעצם מעצרו.

כוחות צה"ל פעלו היום גם בגזרת שכם בכפר טלוזה. בפעילות זו שבה נטלו חלק כוחות שריון , אויר ורגלים בוצעו סריקות אחרי אמצעי לחימה וכן אחרי מבוקשים. בפעולה נעצרו כ- 17 מחבלים מארגונים שונים.

בתוך כך מתגלים פרטים נוספים על היקף מעורבותה של הרשות בטרור. השבועון הבריטי לענייני ביטחון "פוריין ריפורט" חושף פרטים חדשים על ספינת נשק של חיזבאללה שהוטבעה בידי צה"ל לפני ימים אחדים בדרכה מלבנון לחופי עזה. בשבועון דווח כי הספינה היתה עמוסה נשק רב, בעיקר טילי קטיושה וטילים נגד טנקים. לפי הדיווח, אמ"ן לא הצליח לגלות מי הארגון שעמד מאחורי המשלוח, אך זיהה בוודאות שהוא נועד לרשות הפלשתינית.

אמצעי הלחימה היו ארוזים במכלים אטומים, כפי שהתגלה בספינת הנשק "קארין אי". לפי התוכנית, הספינה הייתה אמורה להגיע אל מול חופי עזה. ערבים מחופשים לדייגים היו אמורים לאסוף את אמצעי הלחימה לסירותיהם ולהביאם לחוף.

לדברי השבועון, התוכנית המקורית של ישראל היתה ללכוד את ספינת הנשק ולהציג את תכולתה. ואולם, המידע המודיעיני התריע כי הספינה שמורה היטב ו-20 אנשי הצוות שלה ערוכים להתקפה. בעקבות כך, הוחלט להשמיד את הספינה ולא ללכוד אותה. לפי הדיווח, לוחמי שייטת 13 שיגרו לעברה טיל והטביעו אותה על כל אנשי צוותה.

