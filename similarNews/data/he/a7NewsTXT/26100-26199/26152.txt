

מתכנן טבח ליל הסדר במלון פארק בנתניה עבאס אל סייד, ראש החמאס בטול כרם, הודה כי אי מעורבות הרש"פ בסיכול טרור, דרבנה את המחבל האחראי על פיגוע התופת לשלוח את המתאבד למשימתו.

אל סייד היה אחראי על הפיגוע במלון פארק בנתניה בערב ליל הסדר, שכתוצאה ממנו נרצחו עשרות ישראלים ונפצעו רבים, ולפני כשבוע ימים עצרו אותו כוחות הביטחון. בחקירתו הוא סיפר אודות הכוונת הפיגוע, איתור המחבל והוצאתו לשטחי ישראל.

עבאס ציין כי ביקש לבצע את הפיגוע חודשים רבים קודם לכן, וכי כבר בחודש יולי 01' הביע המחבל המתאבד עבד אל באסט עודה את הסכמתו לבצע את הפיגוע. במשך תקופה מסוימת הקפיא עבאס את פעילותו, אולם מה שהניע אותו לחדש את פעילותו, לדבריו, היה העובדה שארגון פתח', המזוהה עם ערפאת, ביצע פיגועים, והרש"פ לא התערבה ולא עשתה דבר כדי למנוע זאת. עבאס הציע לפתחי חטיב, מחבל חמאס, תושב קפין, להוליך את המתאבד לשטחי "ישראל הקטנה", והוא נענה בחיוב. כמו כן, הונחה לאתר מקום מתאים לפיגוע. עבאס החליט, כי כדי להקל את תנועתם הם יכניסו את המתאבדים לשטח ישראל באמצעות מכונית בעלת לוחית זיהוי ישראלית.

לדברי עבאס, המחבל עבד אל באסט עודה התכוון לבצע את הפיגוע בעודו מחופש לאישה. הוא אף צויד בתעודת זהות של אישה ישראלית. לאחר ביצוע הפיגוע במלון פארק ביקש עבאס להצטייד שוב בחומרי נפץ ולצאת לבצע פיגוע נוסף, אך בטרם הגיעו חקורות הנפץ לידיו הוא נעצר.

בחקירתו מסר עבאס כי קיבל מימון ממפקדות החמאס בחו"ל. לדבריו, בכל פעם שנזקק לכספים הוא נהג להתקשר למפקדת החמאס בסוריה משם הוא קיבל מדי חודש סכום שנע בן 10,000 ל-13,000 דולר, סכום אשר הופקד בחשבון הבנק שלו ושל אשתו. לדבריו, על פי הקבלות הבין כי הכסף הגיע מאירופה ומארה"ב.
