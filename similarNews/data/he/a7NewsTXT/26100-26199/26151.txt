

ראש הממשלה שרון אמר השבוע לקנצלר גרמניה לשעבר הלמוט קוהל, כי מדינה פלשתינית "בסופו של דבר תקום, כי אי אפשר להגיע לשלום בלי שתוקם".

שרון הוסיף כי לשם הקמתה חייבים להתקיים שני תנאים: הפסקת הטרור והכנסת רפורמות מבניות ברש"פ. המדינה העתידית, הוסיף שרון, תתקיים תחת תנאים מגבילים, כגון פירוז ואיסור כל קשרים עם מדינות עוינות לישראל.

השיחה התקיימה אתמול בלשכת ראש הממשלה בירושלים, ופרטיה נודעו לכתב עתי"ם.
שרון הזהיר כי הגברת הלחץ האירופי על ישראל, למשל ע"י הטלת סנקציות, עלולה להביא תוצאות הפוכות מאלה שמבקשים להשיג התומכים בסנקציות. קוהל הרגיע את שרון ואמר כי לדעתו, אירופה לעולם לא תנקוט סנקציות נגד ישראל, משום שהחלטה על סנקציות צריכה להתקבל פה אחד, ולכך אין סיכוי. דברים ברוח זו אמר הקנצלר לשעבר של גרמניה גם לנשיא המדינה משה קצב, שאתו נפגש ביום ד' בבית הנשיא.

לנוכח הפרסום בדבר המשך תמיכתו של שרון בהקמת מדינה פלשתינית, מתבררת חשיבותה של ההצבעה במרכז הליכוד, תנועתו של שרון והעורף הפוליטי שלו, נגד מדינה פלשתינית.

ראש "חטיבת מנהיגות יהודית בליכוד" משה פייגלין, מי שהיה בין יוזמי כינוס המרכז, שיגר מכתב לחברי החטיבה, ובו הבהיר את החשיבות הערכית שבהצבעה: "עיקר הסכנה", כותב פייגלין "באותה הצהרה אומללה של ראש הממשלה בלטרון, הייתה בעצם ההסכמה העקרונית כי לבה של ארץ ישראל התנ"כית שייך לעם זר. הצהרה זו, שעברה ללא התנגדות ברורה בתוככי החברה הישראלית, היא כשלעצמה אסון גדול, ותוצאותיה של ההצבעה בישיבת המרכז הדרמטית הן תיקון חשוב מאוד", דברי פייגלין.
