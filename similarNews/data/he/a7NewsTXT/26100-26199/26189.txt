

בשבת בבוקר הודיעה ממשלת הודו כי שגריר פקיסטן מתבקש לעזוב את המדינה. בהודעת שר החוץ ההודי, ג'סוואת סין, נאמר: "כדי להבהיר את מצב היחסים בין המדינות, אנו מבקשים מהשגריר לחזור לפקיסטן". ההחלטה לגרש את השגריר אשראף ג'הנגיר קאזי נתקבלה בישיבה של הקבינט ההודי.

ממשלת הודו מאשימה את ממשלת פקיסטן באחריות להתקפת מורדים איסלאמים על בסיס צבא הודו ביום שלישי בחבל קשמיר. בהתקפה זו נהרגו 34 בני אדם. פקיסטן גינתה את ההתקפה, אך אמרה כי היא תומכת במטרותיהם של המורדים האיסלאמים נגד שלטונות הודו.
