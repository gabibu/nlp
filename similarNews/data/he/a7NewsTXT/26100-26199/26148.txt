

אתמול, בשם "הוועד למניעת חתרנות זרה", הגיש עו"ד דן אבי יצחק תלונות למשטרה, למבקר המדינה ולנציג שירות המדינה, נגד השר לביטחון הפנים לשעבר שלמה בן עמי ונגד שגריר ישראל בצרפת פרופ' אלי בר נביא. כך פרסם העיתונאי קלמן ליבסקינד בעיתון "מעריב" אתמול.

התלונה הוגשה בעקבות תחקיר שערך ליבסקינד על הקשרים הפיננסיים בין האיחוד האירופי לעמותה של בן עמי "הפורום למחשבה מדינית חברתית" שהוקמה בשנת 94'.

בתכנית "בוקר ב 7" ב 10 במאי אמר ליבסקינד כי מדובר בכספים שקיבל הפרופסור שלמה בן עמי מאת האיחוד האירופי בעת כהונתו כשר חוץ. בן עמי, לדברי ליבסקינד, עמד בראש העמותה, ויחד עמו פעל גם ידידו הפרופסור אלי בר נביא, שמאוחר יותר מונה בידי ידידו, בן עמי, לשגריר ישראל בצרפת. בסיוע העמותה רץ בן עמי לבחירות המקדימות של מפלגת העבודה לקראת בחירות 96'. ב-96' נבחר בן עמי לכנסת.

גם בעת כהונתו כח"כ הוא פנה אל האיחוד האירופי בבקשה להמשך מימון העמותה. פרופ' אלי בר נביא, אומר ליבסקינד, אף חתם בשם העמותה על הסכם מפורט עם האיחוד האירופי, הסכם שכלל הצעת תקציב מפורטת, ועל פי ההסכם התחייבה העמותה להעביר בשנת 98' סדרת קורסים בנושאי מנהיגות בכלל, וקורסים לטיפוח מנהיגות בפריפריה.

ב 97', אומר ליבסקינד, בעוד בן עמי מכהן כח"כ מטעם מפלגת העבודה, קיבלה העמותה שלו מקדמה בעבור קורסים, ושארית הכסף, בסך 100 אלף דולרים, היו אמורים להתקבל בתום הפרויקט, בשנת 99'. העמותה, לדברי ליבסקינד, לא עמדה בתנאי האיחוד האירופי, הדורש דיווח מדויק "לאן הולך כל שקל", ולכן לא קיבלה את 100 אלף הדולרים המובטחים. העמותה נמנעה מלדווח לרשם העמותות כי המקור הכספי המיועד לסגור את הגירעון שאליו נקלעה הוא האיחוד האירופי, אלא רמזה כי "ישנו גוף" שהתחייב להעביר אליה כספים ולא העביר. בכל תקופת כהונתו כשר החוץ בממשלת ברק, ועד לעצם היום הזה, מציין ליבסקינד, תיפקד בן עמי כראש העמותה וכמורשה החתימה בה לכספי האיחוד האירופי. יש בעייתיות בכך ששר החוץ של מדינת ישראל, אשר בתוקף תפקידו עליו להתייצב אל מול האיחוד האירופי, תלוי בגוף זה כמעניק כספים אישיים, אמר ליבסקינד.

כאמור, עו"ד אבי יצחק הגיש תלונה במשטרה. בתלונתו למפקד מחוז ירושלים ניצב מיקי לוי הוא ציין כי הדברים "מעוררים חשש מבוסס לביצוע כמה עבירות פליליות". עבירות על דיני מימון מפלגות, מתן שוחד, קבלת שוחד ותיווך בשוחד, ועבירות של מרמה והפרת אמונים בידי עובדי מדינה.
