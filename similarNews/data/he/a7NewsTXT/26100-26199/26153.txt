

בעקבות שתי חקירות שונות נעצרו באחרונה ארבע ערביות ישראליות בחשד להשתייכות לארגון טרור ובכוונה לפגוע בביטחון המדינה.
מפרד מרחב הגליל של המשטרה תת ניצב יהודה סלומון התייחס לתופעת הנשים הערביות ישראליות המסייעות למחבלים, ואמר כי היא אינה בגדר של "עשבים שוטים".

לדבריו, מדובר "במעורבות, ברצון ובמוטיבציה ליצירת קשר עם אנשים שיש להם הרבה מאוד דם על הידיים". קצין משטרה אחר אמר לאתר YNET כי מקור התופעה הוא בקשרים הנוצרים באינטרנט בין נשים ערביות ישראליות לבין גברים מן האוטונומיה.

בבית המשפט בעכו הוארך מעצרן של שתי אחיות מן העיירה עראבה, אשר על פי החשד העניקו סיוע לרשת חבלנית של הג'יהאד האיסלמי. כך דיווח כתבנו קובי פינקלר. לינה ג'רבוני, בת 28, ואחותה למיס, בת 29, נעצרו בידי השב"כ והיחידה המרכזית של משטרת מרחב הגליל בחשד לביצוע עבירות נגד בטחון המדינה. לינה נעצרה ב-18 באפריל כחשודה בכך שיצרה קשר עם מחבלים מרכזיים בג'יהאד האיסלמי מאזור ג'נין. איש הקשר שלה ביקש ממנה לספק לו תעודות זהות של ערבים ישראלים, כדי להחדיר באמצעותן מפגעים לתחומי ישראל. כמו כן, נתבקשה לאתר דירות לצורך שכירתן ולרכוש מכונית, כדי להקל על כניסת מחבלים לישראל.

מהמשטרה נמסר כי אחותה, למיס, נעצרה לפני למעלה משבוע, ב-7 במאי, ומייחסים לה אותם חשדות.
בבית המשפט המחוזי בחיפה הוגש כתב אישום נגד שתי אחיות נוספות: תרגיד לטיפה בת מחמד סעדי, בת 20 ואחותה בוהייסה סעדי, בת 25 מסכנין. גם הן חשודות במתן סיוע למחבלים. לטיפה מואשמת בתכנון לסייע בהחדרת מחבלת מתאבדת לצורך ביצוע פיגוע התאבדות בקניון חיפה.

רק בשל העובדה שלבסוף לא פגשה במחבלת המתאבדת במקום המפגש המיועד ביצעה אות המתאבדת את הפיגוע בשוק מחנה יהודה ב-12.4.02. בפיגוע זה נרצחו 6 בני אדם, ונפצעו עשרות. בוהייסה מואשמת בכך שידעה על הפעילות של אחותה ולא מנעה אותה.
