

בליל שבת חדר מחבל לישוב בית אל ופצע באורח בינוני את קצין הבטחון של היישוב.
סמוך לשעה 23:00 חדר המחבל, תושב הכפר דורא אל-קרע, ליישוב, כשהוא חמוש בסכין. המחבל נכנס דרך פרצה בגדר וניסה לפרוץ לתוך אחד הבתים בקצה השכונה. בני הבית ירדו לחדר מוגן והזעיקו את קב"ט היישוב. בכניסה לבית הסתתר המחבל בתוך גומחה קטנה, וכשהגיע הקב"ט לבית, דקר המחבל אותו בפלג גופו העליון, אולם זה הספיק לשלוף את נשקו, וירה למוות במחבל.

לא היו נפגעים נוספים באירוע. הפצוע, שהזעיק למקום את חבריו מהצוות הרפואי ביישוב, פונה לבית החולים הדסה עין כרם, נותח ואושפז בחדר התאוששות. מבית החולים נמסר כי מצבו קל עד בינוני ובהמשך יאושפז במחלקה הכירורגית.
