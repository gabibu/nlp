

אתמול בבוקר שוב נורה פגז מרגמה לעבר אחד היישובים היהודיים בגוש-קטיף. אחר-הצהריים נורה פגז מרגמה נוסף לעבר יישוב ישראלי, שפגע באתר קראוונים שבתחומו. כתבנו קובי פינקלר מוסר כי בשל חשש לירי נוסף התבקשו התושבים להיכנס למרחבים מוגנים.

אמש נפלו שני פגזי מרגמה בתוך יישוב ישראלי במרכז גוש-קטיף, ותושביו נקראו להיכנס לחדרים המוגנים. לבית נגרם נזק, אך בנס לא נפגע איש מתושביו. פגז מרגמה נוסף נפל מצפון לאחד היישובים במרכז הרצועה. בנוסף נמשכו הירי ויידויי הרימונים לעבר מוצבי צה"ל בגוש-קטיף ובגבול ישראל-מצרים. בכל האירועים לא היו נפגעים ולא נגרם נזק לרכוש.

בפעילות צה"ל ליד היישוב מורג בחבל עזה נתפסו בביתו של אחד המבוקשים גרזנים ומדי צה"ל. הגרזנים והמדים הוחרמו, והחשוד נלקח לחקירה.

אמש ירו מחבלים לעבר רכב ישראלי בוואדי חרמיה בחבל בנימין. כתבנו קובי פינקלר מסר כי איש לא נפגע.

כוח מילואים לכד אתמול מחבל מבוקש סמוך לעיירה דהריה שבדרום הר-חברון, מדרום לעותניאל. כוח של מג"ב עצר במהלך פעילות שיגרתית בכפר עוג'ה שמצפון ליריחו ערבי החשוד בפעילות טרור.

ברפיח נחשפה אמש מנהרה להברחת אמצעי לחימה. עומקה של המנהרה הוא 10 מטרים, וקיימת בה תשתית חשמלית ותשתית טלפונית מסודרת. חיילי צה"ל גילו את פתחה של המנהרה בבית של משפחה "תמימה" ברפיח. הקצה השני של המנהרה נמצא במרחק של כ-250 מטר דרומה, במצרים. משם מוברחים אמצעי לחימה רבים המאפשרים לערביי הרש"פ להמשיך את מלחמתם נגד ישראל.

אתמול גילה אלוף פיקוד מרכז האלוף יצחק איתן כי מאז חומת מגן נעצרו קרוב ל-20 מחבלים מתאבדים. האלוף איתן אמר, כי אם ברש"פ תהיה החלטה של ההנהגה לפעול באופן מעשי, היא יכולה לפעול, למרות שזה לא יהיה פשוט עבורה.

הוא הדגיש, כי היכולת קיימת, אך אין רצון בשלב זה ופעילות כלשהי לעצור התארגנויות טרור. "אנו מזהים התארגנויות של כל הארגונים תחת קורת גג אחת, כדי להוציא פיגועים לפועל", אמר האלוף. הוא הוסיף, כי הוא מקווה שהפעולות שנעשות ע"י צה"ל בשטח ימשיכו לסכל פיגועי טרור נוספים.

להערכתו של האלוף, הצליח צה"ל להגיע למרבית תשתית הטרור, אם זה במחנות הפליטים או במרכזי הערים. לאחר המבצע נמצאת ישראל במציאות שונה, בה הבטחון הוא בידי צה"ל בשטחי הרשות הפלשתינית.

להערכת האלוף איתן, הרשות הפלשתינית ממשיכה לתפקד ובכל מקום סרים למרותה ומבצעים את מה שערפאת קובע. הדוגמה הטובה לכך, לדברי האלוף איתן, היתה בכנסיית המולד, שם כל התנהלות המו"מ היתה באישורו של היו"ר ובסופו של דבר, ההסכמה היתה על פי קביעתו.
