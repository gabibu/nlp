

בחיפה נפטר אתמול בשיבה טובה הרב יהושע בכרך, חתן פרס ישראל לספרות תורנית לשנת תשנ"ז.

הרב בכרך נולד בפולין בשנת תרע"ד, 1914. בצעירותו זכה לשמוע שיעורים מפי הרב שמעון שקופ, אחד מחשובי הרבנים שהיו לישראל בדור הקודם. הוא לימד במשך עשרות שנים במוסדות חינוך רבים, ובין היתר ניהל את מוסד "עלייה" שקלט ילדים שניצלו בשואה. הוא סלל דרך חדשה-ישנה בלימוד התנ"ך וחיבר בין היתר את הספרים "אמה של מלכות" על מגילת רות, "כתבוני לדורות" על מגילת אסתר, ו"יונה בן אמיתי ואליהו" על ספר יונה.

הרב דרוקמן, שהיה מקורבו של הרב בכרך ז"ל במשך 60 שנים, סיפר לערוץ 7 כי בכרך היה מחנך גדול, והמוסד החינוכי "מוסד עלייה", שהקים בכרך, לדברי דרוקמן, היה ביתם היחידי של ילדים ויתומים שניצלו מהשואה. אחרי זוועות השואה הוא שימש להם אבא לכל דבר, "עזר להם לבנות את אישיותם, והפך אותם, אחרי הזוועה, לבני אדם".

בעלייתו של בכרך לגנזי מרומים ערב חג השבועות, אומר דרוקמן, יש סמליות רבה משום שספרו הראשון היה "אמה של מלכות", ובו גילה בכרך את תכנה האמיתי של מגילת רות.
