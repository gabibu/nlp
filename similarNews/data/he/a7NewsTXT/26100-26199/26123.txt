

מתכנן טבח ליל הסדר במלון פארק בנתניה, עבאס אל סייד, אמר לחוקריו כי לאורך תקופה מסוימת הקפיא את פעילותו, אולם כאשר ראה שארגון הפתח' מבצע פיגועים, והרשות אינה מתערבת - הוא חידש את פעילותו. המחבל המשלח, עבאס אל סייד, נעצר לפני עשרה ימים בטול כרם.

עבאס הודה בחקירתו שהלביש את המחבל בבגדי אשה. לשם כך הכין המחבל תחפושת: גילח את זקנו, התאפר, לבש מכנסי ג'ינס כחולים לנשים, נעל נעלי נשים, חבש פיאה נוכרית עם שיער שחור חלק, לבש חולצה חומה ומעליה מעיל עור בצבע חום עם צווארון מנומר. לאחר מכן חגר עבאס את עבד אל באסט בחגורת הנפץ, שנראתה כעין ווסט בצבע חקי עם כיסים, בהם הוטמנו חומרי הנפץ במשקל של כ-10 ק"ג. בנוסף צייד את עאודה בתעודת זהות של אשה ישראלית.
