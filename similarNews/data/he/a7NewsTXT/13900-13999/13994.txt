

אתמול נתן ח"כ אברהם בורג את הסכמתו לביטול תוצאות הבחירות הפנימיות במפלגת העבודה, ולהתמודדות מחודשת לתפקיד יושב ראש המפלגה.

אברהם בורג תקף בחריפות את מוסדות המפלגה. לטענתו: "המוסד לבירור עתירות פשט את הרגל", וכן: "לפעילי המפלגה איכפת ממנה הרבה יותר מאשר לחלק ממנהיגיה..."
בורג טען שאילו פנה לערכאה שיפוטית חיצונית היה מנצח בדיון המשפטי ומוכרז כיושב ראש המפלגה.

בהודעתו לעיתונאים הבהיר בורג כי בחר בצורה מודעת שלא לעשות כן, וזאת כדי למנוע הרס נוסף של המפלגה, ופגיעה בתדמיתה בעיני הציבור.

בתגובה לדברים אלה כינס אתמול שר הבטחון בנימין בן אליעזר מסיבת עיתונאים, ובה אמר כי המהלך הנכון, לדעתו, הוא: בחירות בארבעים ושש הקלפיות שבהן היו, על פי הטענה, אי סדרים. בן אליעזר מעדיף כי הבחירות יתקיימו תוך שבועיים, אך אמר כי אם יחליט מרכז המפלגה החלטה אחרת הוא יקבל עליו את הדין.

אכן, השאלה שעולה על הפרק עתה היא מתי יתקיימו הבחירות החדשות. אם הדבר יתבצע בקרוב, המתמודדים יהיו ככל הנראה אברהם בורג, בנימין בן אליעזר ומתן וילנאי. אולם, כפי שהדברים נראים כעת, הבחירות יתקיימו רק בעוד שנה, ואז יתמודדו ככל הנראה גם חיים רמון ושלמה בן עמי, ועד שתיפול הכרעה כלשהי, שמעון פרס הוא היושב ראש הזמני של מפלגת העבודה.
