

במסגרת עיצומים שנוקטים עובדי המכס במעבר הגבול בגשר אלנבי עוכבו עשרות עיתונים ושבועונים מכל רחבי המזרח התיכון והמפרץ. כך דווח באתר ynet.

עיתונים אלה אמורים להיות מופצים מידי יום ליחידות המודיעין השונות בצה"ל, והם משמשים בסיס להערכות בדבר האווירה השוררת במדינות אלה, ולכוונות גלויות וסמויות של מנהיגיהן.

העיצומים ננקטים כבר שבועיים, ובמהלכם הסכימו העובדים לשחרר את העיתונים שהצטברו, אולם החל מהבוקר שוב מעכבים העובדים את מעבר העיתונים, ואלה שוב מתחילים להצטבר.

בינתיים, כך לפי מקורות צבאיים, הסתמכו בצה"ל על מקורות חלופיים כדוגמת עיתונים המתפרסמים ברשת האינטרנט.

עובדי המכס שובתים בדרישה שיוסעו בהסעות ממוגנות ירי למקום עבודתם, ושיבוטחו בביטוח חיים, זאת עקב הסיכון הכרוך בעבודתם.
