

במרכז הרפואי אסף הרופא מוצע טיפול חדשני לסובלים מדליפת שתן במאמץ. 10-15 אחוזים מהנשים שילדו סובלות מבעיה של דליפת שתן במאמץ, כמו בעת צחוק, שיעול חזק, וכדומה. זאת, בגלל התרופפות שרירי רצפת האגן. כמו כן סובלים מהבעיה נשים וגברים, שמסיבות שונות, כגון ניתוחים, חבלות ובעיות רפואיות אחרות נפגע תפקודה של שלפוחית השתן.

עד עתה הוצע להם לקבל טיפול פיזיותרפיסטי או ניתוחי. עתה מטפל בבעיה כיסא אלקטרומגנטי המאובזר במכשור מגנטי מיוחד. מהמרכז הרפואי אסף הרופא נמסר כי כל מה שנדרש מהמטופל, הוא לשבת על הכיסא בזמן שגלים אלקטרומגנטים "עושים את העבודה", ומפעילים את שרירי רצפת האגן. בזמן הטיפול המטופל יכול לשבת, להאזין למוסיקה, לקרוא ספר או עיתון וכדומה.

לדברי הפרופסור רמי לנגר, גינקולוג בכיר וראש השירות האורוגניקולוגי מחטיבת הנשים והיולדות באסף הרופא, הכיסא גם יכול לשמש בשני מצבים: הוא נותן פתרון מהיר שאינו כרוך במאמץ, והוא גם מתאים כטיפול המשך, שמטרתו לשמר את ההישגים. עם זאת, יש ללמוד לבצע גם את תרגילי הפיזיותרפיה, שאם לא כן אחרי תקופה מסוימת יחזור המצב לקדמותו.


