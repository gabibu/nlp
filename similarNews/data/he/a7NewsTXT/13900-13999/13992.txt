

"הפגישה בין יו"ר הרשות הפלשתינית יאסר ערפאת לבין נשיא ארה"ב ג'ורג' בוש קרובה מאוד", כך טען בראיון לעיתון "סאות' אל ערב" ד"ר נביל שעת', הממונה על קשרי החוץ ברשות הפלשתינית.
בתוך כך אמר אתמול סאיב עריקאת כי הממשל האמריקני הסמיך את שר החוץ קולין פאוול אישית לעקוב אחר מצב המשא ומתן בין הפלשתינים לישראלים, ולתווך ביניהם בעניין זה.

לדבריו, המשימה של פאוול היא לערוך תוכנית מדינית שתוליך לחידוש המשא ומתן בין הפלשתינים לישראלים.

עריקאת מסר עוד כי בפגישה שהתקיימה בין פאוול לבין ערפאת בוושינגטון הדגיש שר החוץ האמריקני בפני ערפאת כי נאומו של נשיא ארה"ב ג'ורג' בוש, שבו דיבר בחיוב על הקמתה של מדינה פלשתינית, אינו הצהרה סתמית, אלא מדובר במדיניות אמריקנית חדשה, אשר נועדה לפתור את הסכסוך הישראלי-פלשתיני פתרון יסודי באמצעות הקמת מדינה פלשתינית שבירתה ירושלים.

"ידיעות אחרונות" מדווח היום כי מזכיר המדינה האמריקני קולין פאוול טוען כי טעה כשהסכים לדרישתו של רה"מ שרון להתנות את יישומו של דו"ח מיטשל בשבוע של שקט מוחלט מהטרור.
פאוול אמר לשרי החוץ האירופיים כי התנייה זו יצרה מצב שבו אי אפשר ליישם את דו"ח מיטשל.

יצוין כי יש הבחנה בין גישת מחלקת המדינה בראשותו של פאוול, הדוגלת בגישה סלחנית כלפי הטרור הפלשתיני המופעל ע"י הרש"פ וארגוני טרור נוספים, לבין גישת הקונגרס והפטגון הדורשים יד תקיפה כלפי הטרור באשר הוא.
