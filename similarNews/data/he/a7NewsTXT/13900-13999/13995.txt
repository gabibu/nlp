

לאחרונה לכדו צה"ל והשב"כ חוליית מחבלים שעמדה לפוצץ מכונית תופת ליד מערכת המכפלה.
החוליה משתייכת לארגון התנזים, ארגונו של הפתח', ואנשיה מתגוררים באזור חברון.

חברי החוליה היו בשלבי תכנון מתקדמים לקראת ההוצאה לפועל של שורה ארוכה של פיגועי תופת ביעדים ישראליים. בחקירתם הודו חברי החוליה בתכנון הפיגועים, וביניהם כוונה לפוצץ מכונית תופת בסמוך למערת המכפלה. על פי התכנון הייתה אמורה מכונית התופת להיות מוסווית כרכב של כוח המשקיפים הבינלאומי בחברון, TIPH, ולצורך כך החלו חברי החוליה בייצור מדבקות ולוחיות רישוי התואמות לאלה של רכבי הכוח.

חברי החוליה הודו גם בכוונה לבצע מעשי טרור נוספים, ובכללם פיגועים נגד כוחות צה"ל בחברון ונגד המתיישבים הישראלים בחברון ובקריית ארבע. המחבלים תכננו לפעול גם באזור תקוע, אפרת ומעלה אדומים, ואף בגבעה הצרפתית בירושלים, ובאוניברסיטה העברית.

חברי החוליה פעלו גם לגיוס מתאבדים לביצוע פיגועים במתווה זה. במסגרת היערכותם עסקו חברי החוליה באימוני ירי וחבלה, ואספו מודיעין על יעדי הפיגוע המתוכננים.

החוליה שנחשפה פעלה בהנחייתו הישירה של מרוואן זלום, ראש הזרוע הצבאית של התנזים בחברון. זלום דאג לאמן את החוליה, ולציידה במטעני חבלה. הוא גם תדרך את אנשיה באשר ליעדים שעליהם יש לאסוף ידיעות מודיעיניות.

מזה חודשים אחדים דורשת ישראל מהרשות הפלשתינית לעצור את מרוואן זלום, אך הרשות נמנעה מכך, והיא מאפשרת לו להמשיך ולעסוק בתכנון פיגועים, ובהכוונת מפגעים.

בתגובה לדברים קורא ועד היישוב בחברון לממשלה להחליט על הוצאת הכוח הבינלאומי מחברון. לדבריהם, המשך פעילותו בעיר מסכן חיי יהודים.

בתוך כך נמסר כי שישה מחבלים מהכפר בית רימא, שנעצרו לפני כשלושה שבועות בפעילות משותפת של צה"ל והשב"כ, הודו בחקירתם בשורה של מעשי טרור שביצעו, ובתוכם ירי לעבר כוחות צה"ל ולכיוון היישוב חלמיש, הסתרת מבוקשים והעברתם למקומות מארב, סחר בנשק, ועוד.
