

פרופ' אילן חת נבחר לתפקיד נשיא מכון ויצמן למדע. להלן תולדות חייו:

פרופ' אילן חת נולד בחיפה בשנת 1939. את השכלתו האקדמית במיקרוביולוגיה רכש באוניברסיטה העברית בירושלים ובפקולטה לחקלאות ברחובות. מחקריו מתמקדים בהיבטים הבסיסיים, היישומיים והביוטכנולוגיים של הדברה ביולוגית של מחלות צמחים באמצעות מיקרו-אורגניזמים ידידותיים לסביבה. הוא פרסם יותר מ-330 מאמרים בכתבי עת מדעיים בינלאומיים, ערך שלושה ספרים בתחומי מחקרו ומחזיק ב-30 פטנטים. הוא הדריך כ-30 תלמידי דוקטור ו-50 תלמידי מוסמך.

בשנת 1983-86 כיהן כמנהל המייסד של "מרכז מינרבה על שם אוטו ורבורג בביוטכנולוגיה חקלאית" ובשנים 1986-89 כדיקן הפקולטה לחקלאות של האוניברסיטה העברית (בקמפוס רחובות). בעשור האחרון כיהן פרופ' חת כסגן נשיא וכיו"ר הרשות למחקר ולפיתוח באוניברסיטה העברית בירושלים.

המוניטין הלאומי והבינלאומי של פרופ' חת באים לידי ביטוי במינויים אקדמיים, אותות הערכה ופרסים רבים ובהם פרס ישראל (1996) ופרס וולף (1998). הוא כיהן, בין היתר, כפרופסור אורח באוניברסיטאות הרווארד, קורנל ורטגרס בארה"ב ובאוניברסיטאות גטינגן ולונד באירופה וכמדען בכיר בחברת "דופונט" בארה"ב. הוא חבר בוועדות ייעוץ מדעי של האיחוד האירופי ושל נאטו.

בשנת 1991 הוכתר פרופ' חת בתואר דוקטור לשם כבוד מטעם אוניברסיטת לונד בשוודיה ובשנת 1994 זכה בפרס המחקר על שם מקס פלנק. הוא חתן פרס רוטשילד בחקלאות (1990) והפרס היפני על שם ארימה למיקרוביולוגיה יישומית (1996) ומאז 1990 הוא חבר באקדמיה הלאומית הישראלית למדעים.


