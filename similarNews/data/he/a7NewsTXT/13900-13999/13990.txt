

אתמול, בשעות הבוקר המוקדמות החל מרדף משטרתי בעקבות שלושה גנבי רכב. השלושה פרצו מכונית באזור התעשייה של פתח-תקווה, ובמהלך המרדף נתפס אחד מן החשודים, תושב טירה. שני החשודים האחרים הסתתרו בפרדסי פתח תקווה. שוטרי מרחב דן הקימו מחסומים, וכך עלה בידם ללכוד את החשוד השני. החשוד השלישי, המוכר למשטרה בתחום גניבות הרכב, ושעל פי החשד עסק גם בפעילות עוינת והניח לאחרונה מטען חבלה באזור השרון, הצליח להימלט. הוא חצה את צומת מורשה, ונכנס לרמת השרון.

משטרת מרחב תל אביב הקימה חדר פיקוד סמוך למקום, ובו פעלו בכירי המרחב, ובהם מפקד המרחב, וסגנו. במשך שעות נסרקו הרחובות הסמוכים, חצרות הבתים, ואף בית הספר "נוה מגן", השוכן בסמוך. בעת החיפושים הסתייעו השוטרים בבלשים, ביחידות של היס"מ, במתנדבי המשמר האזרחי, בטרקטורונים ובמסוק. הבוקר דווח ע"י סוכנות הידיעות "קול רינה" כי הנמלט נלכד ע"י שוטרי ימ"מ במגרשי הטניס של רמת השרון.
