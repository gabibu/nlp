

ידיעות על תכנית מדינית חדשה העומדת לצאת לפועל עוררו את אנשי סיעת "האיחוד הלאומי ישראל ביתנו" לפעולה. בבירור שערך ח"כ צבי הנדל מ"האיחוד הלאומי" עם רה"מ, אמר שרון כי הוא דבק בסיכום עם הסיעה, ולפיו כל נושא בדבר מדינה פלשתינית יתקבל רק לאחר שיובא בפני הממשלה.
כדי לקבל החלטה על תמיכת ישראל בהקמת מדינה פלשתינית צריך רה"מ גם את אישור מוסדות הליכוד. כך אמר אתמול השר צחי הנגבי. לדבריו, כל שינוי ממצע המפלגה מחייב אישור מוקדם של מוסדות הליכוד. הנגבי הוסיף כי לדעתו הקמת מדינה פלשתינית היא סכנה למדינה, ולכן הוא מתנגד לפתרון זה. לדבריו, הוא אמר גם לרה"מ כי נושא מהותי זה יצטרך לעבור הכרעה במוסדות הליכוד, שהוא גוף דמוקרטי, ולהערכתו מוסדות אלו כבעבר יישארו דבקים במצע הליכוד.

יש לציין כי אנשי מרחב יש"ע בליכוד הגישו עתירה למוסדות הליכוד לדון בעניין הכרזתו של שרון כי הוא מסכים להכיר במדינה פלשתינית. טרם נתקבלה תשובה בנושא.

גם במועצת יש"ע "לא רגועים ושקטים", כך לדברי יהושע מור יוסף, דובר מועצת יש"ע, ביומן הצהרים של ערוץ 7. זאת למרות ששרון הכחיש את כל המהלך המדיני שעליו מדובר. לדבריו של מור יוסף במועצת יש"ע חוששים "שמתבשל תבשיל". הוא סיפר כי החשש מתגבר במיוחד לנוכח דבריו של עומרי שרון, השוהה בארה"ב אף הוא. הוא אמר לעיתון "ידיעות אחרונות", כי השילוב של פרס ושרון יכול להניב גם החלטות קשות. טרמינולוגיה זו של עומרי אינה מכוונת למהלך צבאי אלא להסכמה מדינית והוסיף ש כי טרם התקבלה ההחלטה כי הסיעה האיחוד הלאומי ישראל ביתנו צריכה לצאת מהממשלה, אבל אם יתברר שמתחיל "להתבשל תבשיל מדיני", כלשונו, תקרא לה מועצת יש"ע לצאת מהממשלה.


