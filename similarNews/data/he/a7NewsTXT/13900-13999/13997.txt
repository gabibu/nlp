

עובדי המשרד הראשי של המוסד לביטוח לאומי בירושלים ימשיכו היום בשביתתם. בניגוד להודעה שפרסמו, לא יקלו העובדים את העיצומים.

לטענת בכיר בהנהלת המוסד, הנחה יו"ר ההסתדרות עמיר פרץ את ועד העובדים להקל בשביתה כדי לאפשר תשלום קצבות שונות, אך העובדים סרבו להיענות להנחיה. לעומת זאת תהיה היום הקלה בעיצומי העובדים במשרד העבודה והרווחה.

שר האוצר סילבן שלום אמר אתמול: "כולם מבקרים את עסקת החבילה המשולבת שאנו מציעים למשק, אולם עדיין איש לא עיין בה". עוד אמר השר כי: "המשק נמצא במצב קשה: במצב חירום כלכלי, וכולם צריכים לנהוג באחריות, משום שכולנו 'באותה סירה', והמים סוערים".

עיקרה של התכנית הכלכלית שמציע האוצר היא הקפאת החקיקה הפרטית, אי בקשת תוספות שכר, התחייבות מצד המעסיקים שלא יהיו פיטורים, וכן ייצוב הריבית על ידי נגיד בנק ישראל.

יו"ר ההסתדרות עמיר פרץ הגיב על התכנית ואמר כי העובדים לא יסכימו לכך שילחצו אותם לפינה, והם דורשים לא להיות היחידים שיוותרו.

עודד טירה, נשיא התאחדות התעשיינים, בירך על היוזמה, אולם הוסיף התניות ליישומה, וסעיפים משלו. לדבריו, על המשק להתחייב שלא לשבות במשך כשנה, ועל הממשלה להקפיא את עלויות אמצעי הייצור.
התעשיינים, לעומת זאת, אינם מתחייבים שלא לפטר עובדים.

על הסעיף האחרון בתכניתו של משרד האוצר מסכימים כולם: האוצר ישקיע כשמונה מיליארד שקלים בתשתיות, וזאת כדי ליצור עשרות אלפי מקומות עבודה. החלטת האוצר היא כי כל מכרז שיצא בסיוע תקציב זה יהיה מחויב כתנאי סף לקבלת המכרז, להצהיר כי בביצוע הפרויקט יועסקו ישראלים בלבד.
