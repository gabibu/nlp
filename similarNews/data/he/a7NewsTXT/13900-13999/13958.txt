

שר הביטחון, בנימין בן אליעזר, אמר היום כי הפתרון הנכון למבוי הסתום בבחירות לראשות מפלגת העבודה הוא עריכת בחירות תוך שבועיים בכל הקלפיות בהם היו אי סדרים, על פי טענת שני הצדדים.

בן אליעזר הדגיש שגם אם ייקבעו בחירות כלליות חוזרות לראשות המפלגה, עליהן להערך בתוך כחודש לכל היותר. בן אליעזר הדגיש, כי אם אברהם בורג לא ייענה להצעתו - על מוסדות מפלגת העבודה להכריז על בן אליעזר כיו"ר מפלגת העבודה הזמני עד לבחירות הבאות שמועדן ייקבע, מן הסתם, על ידי מוסדות המפלגה המוסמכים.

בן אליעזר אמר הערב את הדברים במסיבת עיתונאים שכונסה בחופזה בבית מפלגת העבודה בשכונת התקוה בתל אביב, בתגובה להודעתו של יו"ר הכנסת, אברהם בורג, כי הוא תומך בביטול הבחירות ובעריכתן מחדש.
