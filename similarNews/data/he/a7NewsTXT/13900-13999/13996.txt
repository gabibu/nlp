

ראש אמ"ן האלוף עמוס מלכא אמר אתמול בוועדת החוץ והביטחון של הכנסת כי בעקבות פיגועי 11 בספטמבר בארה"ב הבינו ארגוני הטרור הפלשתינים כי פיגועי התאבדות עלולים להזיק להם, ולכן הם החלו לפעול בשיטות חדשות, כגון: התנקשות בבכירים ישראלים, ופיגועי ירי המבוצעים על ידי מתאבדים.

לדברי ראש אמ"ן, את התופעה הזאת אפשר לפרש גם בקושי של ארגוני הטרור לייצר מטענים בעבור המתאבדים, קושי הנובע בין היתר מפעולות הסיכול המוצלחות של ישראל.

מרכיב חדש נוסף הוא נסיונות חדירה ליישובים, במיוחד ברצועת עזה, כניסה למוצבי צה"ל ותקיפתם, וכן נסיונות לבצע פיגועי התאבדות באמצעות ארגונים שאינם ארגונים דתיים, כגון החזית העממית.
לדברי האלוף מלכא, בחודש האחרון סוכלו 16 נסיונות פיגוע, ומתוכם 10 נסיונות לפיגועי התאבדות או פיגועים רבי נפגעים. פעילות הסיכול של ישראל, הוסיף ראש אמ"ן, יוצרת לפעמים תחושה בזירה הבינלאומית כאילו ערפאת אכן נלחם בטרור, אולם ישראל אינה מאפשרת למצב הזה להתפתח, ובאמצעות פעילות הסברה נמרצת היא מציגה את העובדות כי הפיגוע נמנע בזכות פעילותה של ישראל ולא כתוצאה מפעילות הרשות הפלשתינית.

ראש אמ"ן דיווח לחברי הוועדה כי ערפאת נתון כיום בלחץ כבד הן בזירה הבינלאומית והן מבית, אך עדיין הוא מנסה לתמרן ולהימנע מהחלטה אסטרטגית בנושא הטרור.
עוד מעריך האלוף מלכא כי ישראל הצליחה להציג את המשחק הכפול של ערפאת, הצהרותיו בדבר חתירתו לשלום, לעומת המציאות בשטח, ויצרה מצב שדיווחי הפלשתינים על פעילותם נגד הטרור מתקבלים כ"דיווחים וירטואליים".
גם במדינות אירופה מבינים כיום שיש פער בין המציאות בשטח לבין הדיווחים שהם מקבלים מערפאת על מלחמתו בטרור.

עוד טוען ראש אמ"ן כי בעקבות רצח השר זאבי המערכת הבינלאומית תובעת מערפאת לבצע שינוי עמוק יותר באסטרטגיה שלו. כתוצאה מכך הצטמצם מרחב התמרון של הפלשתינים, והדימוי של ערפאת בעולם נפגע.
עם זאת ערפאת מאמין כי יוכל לתמרן מול הלחץ האמריקני-אירופי, והתוצאה מאמונתו זו היא, שהוא אינו מוכן להפסיק את תמיכתו בטרור נגד ישראל.
