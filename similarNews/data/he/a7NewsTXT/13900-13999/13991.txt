

הלילה שוגרו שתי פצצות מרגמה לעבר מרכז רצועת עזה. מנפילת אחת הפצצות נפצע חייל צה"ל באורח קל. לאחר טיפול ראשוני בשטח, הוא פונה להמשך טיפול במרפאה צבאית.

בקריית יובל שבירושלים אירע הבוקר פיצוץ בתוך עגלת אשפה. בדיקה משטרתית ראשונית מעלה כי בעגלה הונח מטען חבלה. כוחות משטרה רבים זרמו למקום, והם פתחו בחקירה. חוקרי המשטרה בודקים האם המטען היה מיועד להתפוצץ בעגלת האשפה או שמא עגלת האשפה היתה "תחנת מעבר" לפני העברתו למקום הומה אדם. שני פועלי תברואה שעסקו בנקיון מצבור אשפה, לקו בהלם כתוצאה מפיצוץ המטען.

אמש ירו מחבלים לעבר עמדת צה"ל בכביש קרני-נצרים שבגוש קטיף וגם אל מוצב צה"ל בנווה דקלים. לא היו נפגעים. צה"ל השיב אש לעבר מקורות הירי. מחבלים ירו גם לעבר עמדת מג"ב דרומית לרמאללה. לא היו נפגעים.

קודם לכן, ירו מחבלים לעבר כוח צה"ל סמוך לג'נין. לא היו נפגעים.
שעתיים לפני כן דיווח דובר מועצת יש"ע יהושע מור יוסף כי מחבלים ירו על רכב ישראלי באזור הכפר רמין בשומרון. איש לא נפגע, ולא נגרם נזק לרכוש.
