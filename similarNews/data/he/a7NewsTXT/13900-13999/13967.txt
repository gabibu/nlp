

ראש ממשלת ירדן אבו עלי ראע'ב אמר היום בכינוס המועצה לענינים בינלאומיים - פורום ירדני עצמאי, כי שר החוץ האמריקני קולין פאוול אמור להגיע למזה"ת תוך השבועיים הבאים, כדי לחדש את התהליך המדיני.

ראע'ב ציין כי תמיכת הנשיא בוש בהקמת מדינה פלשתינית "מהווה מסגרת טובה להסדר העימות, ומשקף עמדה אמריקנית חדשה ורצינית", וכי פאוול יבוא לאיזור במסגרת הרעיונות החדשים של ארה"ב על הסדרת הבעייה הפלשתינית.

הוא הוסיף כי גם בקרב האירופאיים בשיתוף עם הערבים, נעשים מאמצים לחידוש היוזמה למשא ומתן.
