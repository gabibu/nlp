

נמל התעופה של קנדהאר, מעוז הטליבן בדרום אפגניסטן, נפל בידי הברית הצפונית, הודיעו ביום שלישי בבוקר תחנת הטלוויזיה אל ג'זירה וסוכנות הידיעות האפגנית המקורבת לטליבן.

"נמל התעופה של קנדהאר נפל לידי הברית הצפונית", נאמר בשידור באל ג'זירה, בו לא צויין מאיזו מקורות התקבלה הידיעה.

כתב התחנה, המקיים קשר ישיר עם קנדהאר, הודיע לפני כן על "יריות בצפון-מזרח העיר", אם כי לא היה באפשרותו לומר מה מקור יריות אלה.

עלי אגא, דוברו של מושל קנדהאר לשעבר, הודיע כי העיר נפלה בידי הברית הצפונית, אם כי גם הוא לא ידע בידי איזה פלג של הברית נפלה העיר.

סוכנות הידיעות האיסלאמית הודיעה כמו כן, כי הברית הצפונית תפסה דרך ראשית במרחק של כ-50 ק"מ מקאבול. בהודעה נאמר כי כוחות הברית תפסו את הדרך, המובילה לג'אלאלאבאד, עיר שהיתה אחד המעוזים העיקריים של הטליבן ואשר מסביבה היו מחנות אימונים של ארגון אל קאעידה.


