

גם כחצי שנה לאחר אסון ורסאי טרם התקבלה ברשויות המקומיות הנחיה המאפשרת התמודדות עם מבנים הבנויים בשיטת הפל-קל, כך אמר היום יו"ר מרכז השלטון המקומי, עדי אלדר. זאת למרות שמדובר לדבריו באלפי מבנים שבטיחותם מוטלת בספק.

אלדר אמר עוד כי לאחר שאירע "אסון ורסאי" פנו עשרות אלפי תושבים לרשויות המקומיות בבקשה לסיוע ולמידע בנוגע לבטיחות במבנים שנבנו בשיטת "פל-קל" ואולם נכון להיום לא נקבע כל תקן לבדיקת בטיחות מבנים אלה, ולא יצאה כל הנחיה ממשלתית בעניין זה.

אלדר אמר כי במהלך השבועות הראשונים שלאחר האסון התקבלו חוות דעת סותרות לגבי אופן הבדיקה של מבנים שנבנו בשיטת "פל-קל" וכי הגדיל לעשות ראש המכון לחקר הבנייה, פרופ' דוד ינקלבסקי, שקבע כי אין לבצע כלל בדיקות העמסה לתקרות "פל-קל" שכן בדיקה מסוג זה עלולה להוביל בעצמה להתמוטטות תקרות.

אלדר הוסיף, כי ללא הנחיות מוסדרות וללא יכולת לבדוק את חוזקם של המבנים, אין ביכולתם של ראשי הרשויות המקומיות למנוע את הישנותו של אסון דומה.
