

בעקבות התפוצצות מטען החבלה הבוקר ליד כפר דרום נכנסו כוחות של צה"ל לשטח A ליד היישוב. הלילה ירו הפלשתינים רימונים נגד טנקים אל מוצב צה"ל ליד נווה דקלים, ואל מוצב צה"ל ליד רפיח.
ביישוב שבי שומרון ניזוק הבוקר אחד הבתים מקליעים שנורו על היישוב מכיוון סבסטיה. אין נפגעים בנפש.

ליד מחסום מכבים בכביש 443 השליכו ערבים בצהרים אבנים על כלי רכב ישראלים. נוסעת אחת, תושבת חשמונאים, נפצעה בעיניה. כך דיווח כתבנו חגי הוברמן.

אתמול בבוקר ירו מחבלים על רכב ישראלי ליד מפעל הבלוקים בקריית ספר באזור מודיעין.
לא היו נפגעים, אך נגרם נזק.

מחבלים ירו אתמול אל מחנה שדמה בגזרת בית לחם. איש לא נפגע.

אמש ירו מחבלים אל מוצבי צה"ל ביישובים גני טל ונווה דקלים שבגוש קטיף.

מחבלים ירו רימון אל אזור התעשייה בנווה דקלים, כתבנו משה פריאל מסר כי איש לא נפגע .

שני רימונים נזרקו אל מוצב צה"ל באזור רפיח. אין נפגעים בכל האירועים.

כוחות משולבים של צה"ל פעלו היום בכפר תיל שבאזור שכם. הם חיסלו שם את מחבל החמאס מוחמד חסאן ריחן, אחד מרוצחיהם של שלמה ליבמן והראל בן-נון, לפני כשלוש שנים ביצהר. כמו כן הניח ריחן לפני שלוש שנים מטען בדרך העולה לביתו של משה זר, ליד קרני שומרון. דובר צה"ל מסר כי כשלושים חשודים בפעילות חבלנית נעצרו. כך דיווח כתבנו חגי הוברמן.


