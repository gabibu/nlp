

"סגירת האוריינט האוס במזרח ירושלים היא אחד ההישגים הגדולים ביותר של מדינת ישראל במלחמתה נגד הטרור", כך אמר אתמול השר לבטחון פנים עוזי לנדאו בשיחה עם עיתונאים בלשכתו בירושלים. לנדאו הוסיף כי כל עוד תלוי הדבר בו יישארו דלתות האוריינט האוס נעולות. השר גם ציין כי הצליח לאסור את טקס האזכרה לפייסל חוסייני, למנוע פתיחתן של תחנות משטרה פלשתיניות חדשות במזרח ירושלים, ולשנות את מדיניות המשטרה למדיניות תקיפה יותר בעניין השלכת אבנים לעבר רחבת הכותל.

לנדאו ציין כי פעולות הטרור מקבלות תמיכה הולכת וגוברת מצד ערביי ישראל, והוסיף כי המשטרה מתכוננת לתרחישים "הגרועים ביותר", שבהם הטרור מתוך שטחי הרשות הפלשתינית עוד יגבר. לנדאו לא פסל את האפשרות שאף ייובא טרור מחו"ל. לנדאו אמר כי אחד השורשים לבעיות הבטחוניות נעוץ בעובדה שאלפי פלשתינים שחיפשו אחר פרנסה "כבר קיימו את זכות השיבה, וחיים בתחומי ישראל".

בוועדת החוץ והביטחון דיבר אתמול האלוף עוזי דיין, וציין את הצורך לשמור על יציבות המשטר הוסדר השלטוני בישראל. לדבריו, ההערכה הרווחת כיום במועצה לביטחון לאומי היא שמי שמשתמש בטרור כאמצעי להשגת מטרות - עלול להשתמש גם בנשק לא קונבנציונלי. דיין אמר כי יש חשיבות רבה לדאוג ליציבות של משטרים שיש בידיהם נשק לא קונבנציונלי ולפקוח עליהם, מאחר שהתמוטטות השלטון בהם עלולה לגרום לכך שנשק בלתי קונבנציונלי זה יגיע לגורמים טרוריסטיים.


