

ביומן החדשות של ערוץ 7 "בוקר בשבע" הצביע ד"ר מרדכי קידר מ"מכון בגין סאדאת" למחקרים אסטרטגיים באוניברסיטת בר אילן על שינוי העולה מנאומו של ערפאת בעצרת האו"ם השבוע.

ערפאת "עשה תרגיל מעניין", אמר קידר, כשאזכר את החלטת האו"ם 194, העוסקת בחדירת ערבים לארץ ישראל בנימוק של "זכות השיבה", והנוגעת ב"מוקש" הגדול ביותר שמונע את ההתקדמות במשא ומתן, גם לפי השקפת השמאל. עד עתה, לדברי קידר, בדרך כלל, כשערפאת דיבר על החלטות האו"ם הן היו ברצף ידוע של החלטות 242, 338 ו-194. שתי ההחלטות הראשונות נוגעות לגבולות ולנסיגות, ו-194, כאמור, עוסקת בפליטים. הפעם, אמר קידר, הזכיר ערפאת ברצף את ההחלטות 242, 338 "וכן החלטה 425 על בסיס שתי מדינות ישראל ופלשתין", נאום ערפאת. במקום שבו ערפאת מזכיר תמיד את הרצף שכולל את החלטה מס' 194, מופיע הפעם אזכור של ההחלטה 425. ד"ר קידר הוסיף שאת ההחלטה 194 הזכיר ערפאת רק כשלב ב' לאחר הקמתה של מדינה פלשתינית, דבר שנועד, לדברי קידר, לאפשר לשמאל הישראלי להבין כי תוכניתו של ערפאת היא להכניס פליטים מהפזורה העולמית למדינה פלשתינית ולא לתוך "ישראל הקטנה". עם זאת, יש לציין כי מהותה של החלטה מס' 194 משמעותה בעצם היא הכנסת פליטים לתוך גבולות 48' של מדינת ישראל, ולכן אזכור החלטה זו מוכיח כי למרות המיקום שבו הזכיר ערפאת את ההחלטה בנאומו, אין בו למעשה כל ויתור מצד ערפאת על כניסת פליטים ערביים לתוככי "ישראל הקטנה".

לדברי קידר, התרגיל של ערפאת מתואם גם עם מהלכיו של סרי נוסייבה, שקרא לפלשתינים בעיתון ירושלמי "אל קודס" להתחיל להיות מציאותיים ולוותר על "זכות השיבה", מאחר שעמידה ללא פשרות על סעיף זה נתקלת בהתנגדות, ואינה מאפשרת את המשך המשא ומתן.


