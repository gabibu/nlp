

לפני חודשיים התרחשה מתקפת הטרור על הבניינים התאומים בניו יורק, ועל הפנטגון בוושינגטון. אתמול התרסק מטוס נוסעים על שכונת בלהרבור בתוך שכונות רוקאוויז ברובע קווינס בניו יורק, שעוד לא החלה להתאושש מהאסון הקודם שהתרגש עליה. המטוס שהתרסק היה מטוס מדגםA300 השייך לחברת אמריקן איירלנייס. אזרחים רבים שראו את המטוס סיפרו כי קודם להתרסקות נפל מן הכנף הימנית אחד ממנועי המטוס. עקב ההתרסקות עלו באש לפחות ארבעה בניינים. בשכונה מתגוררים גם יהודים רבים.

גורמים רשמיים בארצות הברית אמרו לתחנות הטלוויזיה שם כי אין כל סימנים לכך שההתרסקות נבעה מהתקפת טרור. בעקבות ההתרסקות, ועוד בטרם הוברר מהי סיבתה, פונו כל הבניינים הגבוהים מיושביהם. גם בנין האו"ם, שבו נערכת עצרת האו"ם, פונה מיד.

כוחות חילוץ והצלה אמריקניים חשו לזירת האסון. שלוחת הארגון היהודי "הצלה" בניו יורק מסייעת גם היא בפעולות החילוץ.

מיד לאחר ההתרסקות פתחו משרד החוץ בירושלים והקונסוליה הישראלית בניו יורק חדרי מצב. בשלב זה אין דיווח על ישראלים נעדרים.

הרשות הלאומית לבטיחות בתחבורה בארצות הברית הודיעה כי כל הסימנים שבידיה מורים כי מטוס הנוסעים שהתרסק הערב בניו יורק לא התרסק כתוצאה מפיגוע טרור, אלא עקב תקלה במטוס.
הבית הלבן הודיע כי לפני התאונה היה הקשר עם צוות מטוס האיירבאס של אמריקאן איירליינס תקין.


