

המפד"ל הגישה הצעת אי אמון בממשלה על רקע חילול השבת של שר החוץ פרס בוועידה במיורקה. לדברי ח"כ יגאל ביבי מזה חודשים אחדים מתחבטת המפד"ל בנושא הגשת אי אמון, אבל על רקע נסיונותיהם של פרס ושרון לייסד את המדינה הפלשתינית, הגיעה המפד"ל למסקנה שזו העת לפעול. לדבריו, להיטותו של פרס לנהל שיחות בשבת קודש, תוך כדי רמיסת כל ערכי ישראל, יש בה משום עזות מצח. כבר היו שרים וראשי ממשלה שלא היו שומרי מצוות, אבל הם הקפידו לא לרמוס כך את השבת, אמר.

לדבריו, בהריסת הערך המקודש של העם היהודי על ידי ממשלה בעצמה מראה הממשלה דוגמא רעה להתנהגות שיש בה זלזול בכל הערכים במדינה. מדינה ללא ערכים, אומר ביבי, עלולה להפקיר את ארצה כולה, ואת אזרחיה. ביבי הוסיף כי בהצעת אי אמון זו נבחנת גם התנהגותן של המפלגות הדתיות, המהוות כוח רציני בממשלה. "אני רוצה לראות את ההתנהלות שלהן, לשמוע את הנאומים שלהן, ולבחון את הנחישות שלהן. כל יום הורגים לנו אזרחים, ואנחנו אטומים. האם גם לעניין השבת הם יהיו אטומים?", שאל.



