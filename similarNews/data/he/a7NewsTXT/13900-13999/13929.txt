

לוחמי הברית הצפונית באפגניסטן כבשו לפנות בוקר את הבירה קאבול, כך מוסרות סוכניות הידיעות.
למרות בקשתה של ארה"ב שלא לכבוש את קאבול לפני שתכונן ארה"ב קואליציה לשלטון באפגניסטן, נכנסו הלוחמים לקאבול כנראה בשל בריחתם הלא צפויה של אנשי הטליבאן.

בשעות הבוקר עוד התנהלו קרבות בין אנשי הטליבאן שנשארו בבירה ולוחמי הברית הצפונית, אולם נראה כי מדובר בקני התנגדות אחרונים.

כוחות האופוזיציה האפגנית השתלטו אתמול על העיר הראט שבמערב אפגניסטן. כך דיווח רדיו איראן. הוא הוסיף כי כוחות האופוזיציה כמעט לא נתקלו בהתנגדות. הראט מרוחקת 150 ק"מ מהגבול עם איראן. עוד נמסר כי חברי הברית הצפונית נתמכים בהפצצות האוויר וארטילריה אמריקניים.

כתבים מערביים הנלווים לכוחות של הברית הצפונית דיווחו כי השתלטו אנשי הברית על כ-40% משטחה של אפגניסטן. על פי דיווחים שאין להם אישור, נלווים חיילים מערביים לכוחות האפגניים.
סגן נשיא ארה"ב דיק צ'ייני אמר ביום ראשון כי הוא בטוח שארצו תנצח במלחמה נגד הטרור, אם כי אין הוא יודע כמה זמן היא תזדקק לשם כך. "איננו יכולים לצפות כמה זמן יימשך המאבק, אך יש לנו ביטחון מוחלט כי אומתנו תמשיך במלחמה, ותנצח", אמר צ'ייני בטקס שנערך בבית הקברות הצבאי הלאומי ארלינגטון, הסמוך לוושינגטון, לרגל "יום החיילים הוותיקים".


