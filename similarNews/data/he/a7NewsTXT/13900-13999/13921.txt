

אתמול בתכנית "בוקר בשבע" אמרה כתבת העיתון "מקור ראשון" קרולין גליק כי בשבוע שעבר ערך פרופ' שלמה אבינרי בעיתון "ג'רוסלם פוסט" אנאלוגיה בין נסיגת בריטניה מהתחייבותה להצהרת בלפור, לבין התנהלותה של ארה"ב ביחס למדינה פלשתינית, התנהלות הנוגדת להבטחה שהבטיחה ארה"ב לישראל.

לדעת גליק, אנלוגיה זו מוצדקת בעיקר מפני שבהתנהגותם זו של האמריקנים הם נענים בעצם לתנאי שהציבו בפניהם הערבים: נהיה נאמנים למאבקה של ארה"ב באפגניסטן רק אם תורידו את רמת היחסים שלכם עם ישראל. גליק מציינת שהשינוי בעמדת ארה"ב ניכר בעיקר בכך שהתמיכה שתומכים בכירי הממשל במדינה פלשתינית נעשית בגלוי, דבר שלדבריה לא היה בעבר מלבד בתקופת דמדומי שלטונו של קלינטון.

ישראל, לדבריה, הייתה צריכה לשמור על האינטרסים שלה, כפי שעושה הודו כעת לנוכח העובדה שארה"ב מהדקת את קשריה עם פקיסטן על חשבון בטחונה שלה. הודו הודיעה לארה"ב כי היא תנקוט את כל הדרוש לשמירה על בטחונה, ולשם כך היא כבר פועלת בחבל קשמיר. ישראל, לעומת זאת, מוכנה שתתקבל הטענה הערבית הפסולה הכורכת בין רצח 5000 אזרחים אמריקנים תמימים לבין דרישת הפלשתינים שהאמריקנים יפעלו להפסיק את "הטרור של הישראלים נגד העם הפלשתיני המדוכא", כדי שהממשל יקבל את מבוקשו: "שקט במזרח התיכון", אמרה. כל זאת, אומרת גליק בה בעת שברחוב האמריקני ניכרת תמיכה בישראל באחוזים גבוהים בהרבה ממה שנראה בעבר. סקר דעת קהל מלפני שבועיים וחצי מעלה כי 68% מהאמריקנים סבורים שערפאת הוא מחבל ו-73% אינם רואים כל קשר בין תמיכת ארה"ב בישראל לבין התקפת הטרור הערבית על ניו יורק, ושעל ארה"ב להמשיך ולתמוך בישראל. ממשלת ישראל, לדברי גליק, עושה יד אחת עם הממשל להגברת הלחץ עליה בעצמה, וכל זאת כדי להמשיך לצעוד עם ערפאת במסלול המוליך להמשך ויתורים חד צדדיים של ישראל לטרור הערבי.

גליק הוסיפה כי לפי מקורותיה במחלקת המדינה נרקמה תכנית המבוססת על תכניתו של פרס להסדר ביניים ארוך טווח, הסדר שבתחילת החלתו תוקם מדינה פלשתינית. ההבדל, לדבריה, בין תכניתו של פרס לזו של האמריקנים הוא שפרס מדבר על "עזה תחילה" והאמריקנים מדברים על כל שטחי הרש"פ בתוספת עשרה אחוזים מיו"ש, כחלק מהמדינה הפלשתינית, וזאת רק בשלב הראשון. תכנית זו אינה נוגעת בסוגיית ירושלים, אך כן מתייחסת לנושא הפליטים, שלפי תכנית פרס אכן יגיעו אל מדינה הפלשתינית.


