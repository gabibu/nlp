

אסעד בן אחמד עאלם, בן 23, מכפר מנדא שבגליל התחתון, מואשם בהפצת כרוזים שחתמו עליהם גדודי עז א-דין אל קאסם והחמאס בכפרו. כרוזים אלה קראו לחסל סייענים.

בכתב האישום שהוגש נגדו לבית משפט השלום בעכו נטען כי בתחילת החודש שעבר נערכה בכפר מנדא תהלוכה לזכרו של אחד מבני הכפר, מהרוגי האירועים באוקטובר של השנה שעברה. אסעד הגיע למקום שבו הוקמה המצבה לזכרו בכניסה לכפר, והבחין כי הונח עליה כרוז במספר רב של עותקים.
כרוז זה קרא לחיסולם של משתפי פעולה עם השלטונות, וביניהם שוטרים, חיילים ומשתפי פעולה ערבים המשרתים את השלטונות. בסוף הכרוז היה כתוב: "אנחנו, בתנועת החמאס, לקחנו על אחריותנו לחסל כל משתף פעולה, שוטר וחייל מג"ב ערבי".

לאחר שהנאשם קרא את תוכנו של הכרוז הוא לקח את ערמת הכרוזים מעל המצבה, הלך לבית משפחת ההרוג בכפר, והציג את הכרוז לאנשים שנכחו במקום.

אחר-כך, טוענת התביעה, נסע הנאשם לבית המועצה המקומית, צילם במקום את הכרוז במספר רב של עותקים, והפיץ אותם בקרב אנשים שנכחו באותה עת בבניין המועצה.

טענת התביעה היא שאסעד עאלם החזיק שלא כדין פרסום שיש בו כדי להמריד, וכי שכפל ופרסם כרוז שיש בו כדי להמריד. כמו כן, הוא מואשם בפרסום דברי עידוד למעשי אלימות העלולים לגרום למותו של אדם, ועשה מעשה שיש בו גילוי הזדהות עם ארגון טרוריסטי במקום ציבורי.
