

תת אלוף במילואים אפי איתם קיים בימים האחרונים סיור בארה"ב, ובמהלכו נפגש בוושינגטון גם עם אישי ממשל אמריקנים בכירים, וביניהם יושב-ראש בית הנבחרים, והשליח המיוחד למזרח התיכון דייוויד סטרפילד.

בראיון לכתבנו אמר איתם כי למסעו היו שלושה יעדי מפגש. בכירי ממשל, אנשים מהקונגרס והפנטגון, ויהודים מקהילות. איתם הסביר כי הסיור נעשה במסגרת עריכת היכרות עם נבכי הפוליטיקה, והדבר כולל גם היכרות עם המערכת האמריקנית. הוא ציין שכל אותם אנשים שעמם הוא ביקש להיפגש נענו לו, והסביר כי בארה"ב מודעים לכל התהליכים המתרחשים בארץ, וכן לאישים המיועדים להגיע בעתיד לעמדות הנהגה, ולכן הם נענו ברצון ליוזמתו להיפגש.

איתם אמר כי גם הוא מתרשם שאכן מבחינה הצהרתית חל בארה"ב סחף לעבר העמדה הערבית. לראשונה מצהירה ארה"ב בפומבי כי היא מצדדת בהקמת מדינה פלשתינית.

עם זאת, לדעת איתם, הרשות הפלשתינית לא תקבל את התוכניות החדשות, וזאת מפני שמדינה זו, לפי הצעת ישראל, תהיה מפורזת, משוללת מרחב אווירי, ובעלת גבולות חיצוניים שיהיו בשליטת ישראל.

לדבריו, דייוויד סטרפילד ייצג את עמדת משרד החוץ האמריקני, ולפיה ה"תסריט" הצפוי הוא קיום משא ומתן שבסופו תתחלק ארץ ישראל המערבית לשתי ישויות לאומיות נפרדות. לדעת משרד החוץ האמריקני, אין דרך אחרת, אמר איתם. לדבריו, דחו אנשי הממשל האמריקנים כל רעיון לכלול את ירדן ואת מצרים במציאת פתרון לבעיית הפליטים. תפיסתם של אנשי משרד החוץ האמריקני מבוססת על תפיסת "קמפ דייוויד", ועל תכניתו של קלינטון, שנדחו שתיהן על ידי הישראלים, ושאבד עליהן הכלח, אמר איתם.

בקונגרס, לדברי איתם, מצויים אוהדיו המסורתיים של הימין הישראלי, ולכן שם נמצאה אוזן קשבת לרעיון כי יש להטיל ספק בתועלת שבחתימת הסכם עם ערפאת, מפני שהוא מפר כל הסכם. איתם ציין עוד כי בין משרד החוץ לבין הפנטגון יש מחלוקת בשאלה מהי החובה המוטלת על ארה"ב: משרד החוץ מסתפק בתפיסתו של בין לאדן והריגתו, ולעומת זאת הפנטגון רואה את הצורך לנקוט עמדה רחבה יותר ביחס למלחמה בטרור. לדעת איתם, אם אמריקה לא תתייחס אל הלוחמה בטרור מתוך ראייה רחבה היא תאבד הזדמנות היסטורית לטפל באיום שבסופו של דבר יאיים על הסדר העולמי כולו.


