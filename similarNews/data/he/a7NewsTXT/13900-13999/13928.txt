

שר האוצר סילבן שלום קרא אתמול לכל המגזרים במשק להגיע להסכמה לאומית כלכלית רחבה, שתאפשר לעבור את המשבר הקשה שבו נתון המשק הישראלי מבלי לפגוע ביעד הצמיחה. במסיבת עיתונאים שכינסו השר שלום וראשי משרד האוצר בירושלים הוא גילה כי כבר נעשים דיונים על כך עם ראשי המגזרים במשק. הוא הדגיש כי "כל אחד צריך לתת את חלקו".

באוצר דורשים שיוסכם על הקפאת שכר מוחלטת למשך שנה לפחות, אך שר האוצר לא שלל אפשרות כי ההסכמה תהיה לתקופה ארוכה יותר.

שר האוצר הזהיר כי הציבור בישראל אינו מפנים את העובדה שאנו נתונים לא רק במצב בטחוני קשה, אלא גם במצב חירום כלכלי, המאיים על היציבות במשק הישראלי. לדבריו, שמירת היציבות הכלכלית היא היעד המרכזי של הממשלה, ולכן, לדעתו, אין זה הזמן לשביתות, לתביעות שכר או לתוספות תקציב. "כולנו צריכים להתנהג התנהגות אחראית, כולל השרים, חברי הכנסת וראשי ארגוני העובדים והמעסיקים. כולנו באותה סירה, ואם היא תתהפך ניפול כולנו למים".

מנכ"ל משרד האוצר אוהד מראני הזהיר כי פריצת תקציב המדינה עלולה לזעזע את כל המשק. "בשום מקום הנתון במשבר כלכלי אין מעלים שכר", אמר מראני, והוסיף כי בתקציב אין כסף לשלם תוספות שכר. מראני אמר כי הוא לא נדרש לנקוט אמצעים דרסטיים נגד השובתים, כפי שהזהיר לפני שבוע, משום שהאוצר הגיע לפתרונות מקומיים עם השובתים, כדי שלא יחצו קווים אדומים.

יושב ראש ועדת הכספים חבר הכנסת יעקב ליצמן שב ואיים כי אם תהיה פגיעה בחוק משפחות ברוכות הילדים הוא יכשיל את חוקי התקציב וההסדרים.

