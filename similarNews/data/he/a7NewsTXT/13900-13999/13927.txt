

לפני ארבע שנים נהרג חייל בתאונת אימונים. הוריו עתרו לבית המשפט בדרישה להעמיד לדין את הפרופסור יהודה היס, ראש המכון לרפואה משפטית, ולהשעותו מתפקידו. לטענת ההורים, לאחר התאונה, הועברה גופת בנם למכון, והפרופסור היס ואנשיו התאמנו עליה. ממצאים שונים הצביעו על כך שבגופת המת נעשו שינויים לצורך אימונים, וזאת תחת עיניו של מנהל המכון הפרופסור היס. "קיבלנו מהמכון המשפטי גופה מופקרת ובזוזה", טענו ההורים. נגד היס נפתחה חקירה פלילית בנושא, אך כתב אישום טרם הוגש.

ההורים השכולים לא יכלו לשאת את הסחבת הבלתי מוסברת בעניין, ולכן פנו לבג"צ להורות על השעייתו של היס מתפקידו.

בעתירה זו מתקבל חיזוק לממצאי הוועדה שמינה משרד הבריאות לבדיקת ממצאי התחקיר שערך "ידיעות אחרונות" באשר לפעילותו של המכון לרפואה משפטית.

כזכור, בעקבות התחקיר של "ידיעות אחרונות" הקים משרד הבריאות ועדה בראשות השופט אריה סגלסון, וזו אכן הגיעה למסקנה שהיס מנהל סחר באיברים, שהוא מוציא בגניבה מהגופות המגיעות למכון. בעקבות כך נפתחה חקירה ממשלתית נגד היס. כעת, כאמור, עלתה הדרישה להשעותו מתפקידו.


