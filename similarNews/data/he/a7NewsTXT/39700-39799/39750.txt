

במהלך שיחתם של שר החוץ בנימין נתניהו ושליח האיחוד האירופי למזרח התיכון, מיגל מורטינוס, הודיע מורטינוס לנתניהו כי אירופה החליטה לנתק כל קשר עם ארגון החמאס בשל מעורבותו של הארגון בפיגועי הטרור האחרונים.

מורטינוס אף הוסיף בדבריו כי אירופה לוחצת במלוא עוצמתה על סוריה, כדי שתפסיק את הסיוע לחיזבאללה ולארגוני הטרור האחרים, שגם מפקדותיהם שלהם פועלים בתחומה.

בפגישה זו אמר שר החוץ, בנימין נתניהו, כי על אירופה לשנות את התייחסותה בשל האיום החדש על התעופה האזרחית, ולפעול יחדיו הן בתחום פיתוח טכנולוגיות הגנה למטוסים, והן בשיתוף פעולה בינלאומי נגד ארגוני הטרור השונים.

כתב עתי"ם מדווח כי נתניהו קיים אמש גם פגישות עם שגריר ארצות הברית בישראל, דן קרצר, וכן קיים התייעצות עם בכירי משרד החוץ בנושא מפת הדרכים האמריקנית.

יצוין כי השגריר קרצר קיים אמש גם מפגש עם ראש לשכת ראש הממשלה, עו"ד דב וייסגלס, זאת במגמה להביא למה שמוגדר בארה"ב כשחרור כספי המיסים של הרש"פ שהוקפאו בידי ישראל מיד עם תחילת אירועי הלחימה האחרונים. פגישה זו התקיימה במסגרת המאמצים של ארצות הברית להגיע להסכמה עם ישראל והממונה על תיק האוצר הפלשתיני מטעמו של יאסר ערפאת סלאם פיאד, על הקמת מנגנון בקרה אמריקני, שיפקח על השימוש שתעשה הנהגת הרש"פ באותם כספים. מגמתו המוגדרת של המנגנון הוא לוודא שלא יגיעו הכספים למימון ארגוני הטרור, כפי שדורשת ישראל.
