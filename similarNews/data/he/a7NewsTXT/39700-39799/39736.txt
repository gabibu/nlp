

תנועת "שלום עכשיו" עוקבת אחר הבנייה והפיתוח ביישובי יש"ע במטרה לדווח לעולם הרחב על התרחבות ההתנחלויות. המעקב נועד כדי להביא ללחץ בינלאומי על הממשלה, לחץ שיוביל בסופו של דבר להפסקת תנופת הפיתוח ביישובים. התנועה מפרסמת באתר האינטרנט שלה תצלומי אוויר של 20 יישובים ושל חמישה בסיסי צה"ל הממוקמים בסמוך להם.

הדברים הובאו לידיעת מזכ"ל מועצת יש"ע עדי מינץ והוא פנה למזכ"ל "שלום עכשיו" וכתב לו: "אין ספק שמדובר במידע רגיש מבחינה ביטחונית. מידע זה עלול לסכן את חייהם של המתיישבים ושל החיילים".

אתר ynet היה זה שפרסם את הדברים והוא גם הביא את תגובתו של דובר התנועה יריב אופנהיימר. אופנהיימר אמר כי תנועתו תוריד את התמונות מן האתר עד שיוברר, בהתייעצות עם גורמי ביטחון, אלו מהצילומים מסכנים את המתיישבים ואילו לא מסכנים אותם.

בתצלומים באתר "שלום עכשיו" נראים היישובים תפוח, כרמי צור, שבי שומרון, עפרה, חוות מעון, קריית ארבע, איתמר ואלון שבות. חלק מן הצילומים צולמו מגובה רב, אולם אחרים מספקים תמונה ברורה של פני הקרקע ושל מבנים ביישובים, והם עלולים לסייע לגורמים עוינים. מתצלומי האוויר של היישובים הללו ניתן ללמוד היכן בדיוק ממוקמים בתי המגורים, הרחובות הראשיים ודרכי הגעה ומילוט.
אופנהיימר אמר שתנועתו "תמשיך לצלם את ההתנחלויות מהאוויר גם בעתיד".

יצוין כי גם באתר תנועת ההתיישבות "אמנה" הופיעו תצלומי אוויר של עשרות יישובים ביש"ע. בשבוע שעבר פרסם כתב "ידיעות אחרונות" את הדברים והעמיד את מזכ"ל התנועה זאב חבר על הסכנה הטמונה בכך. חבר הורה לסגור מיד את האתר עד שגורמי הביטחון יבדקו את העניין. בעקבות הפרסום גם תצלומים שהופיעו באתרי אינטרנט אחרים של התנחלויות הוסרו מסיבות ביטחוניות.
