

כתב אישום בגין רצח הוגש בגרמניה נגד רופא מנתח, בשל הסרת ריאה בריאה במקום ריאה אכולת סרטן מחזהו של חולה, שמת בהמשך כתוצאה מהשגיאה הגסה.

הרופא בן ה-55 אמר לבית המשפט בקאסל שגילה את טעותו רק אחרי שהאיבר הבריא הוסר.

"אינני יכול להסביר איך זה קרה", אמר לבית המשפט. "חשבתי לתומי שאנו מסירים את הריאה הנכונה. עיינתי אפילו בצילום הרנטגן של הריאה השמאלית החולה, ולא הבחנתי בטעות", אמר.

"וכאשר החזקתי בידיי את הריאה הימנית הבריאה, יכולתי לראות שהכול בה היה כשורה, ושאין בה גידול. אבל אז היה כבר מאוחר מידי".

איש מהצוות הרפואי בחדר הניתוח לא הבחין בטעות, למרות שאחד הרופאים המתמחים תהה בקצרה מדוע צילום הרנטגן מראה את הריאה השמאלית, כאשר המנתחים חותכים את הימנית. רופא זה אמר בפני בית המשפט שהוא הניח שהם יודעים מה הם עושים.

החולה בן ה-52 מת מספר שבועות אחרי הניתוח שנערך באוקטובר 1999, אחרי שהגידול התפשט בשארית הריאה החולה, והרופאים עקבו אחר מצבו בחוסר אונים.

סוכנויות הידיעות מדווחות כי בעקבות המקרה, פנה בית החולים לערכאות, ושילם פיצויים, שגובהם לא נמסר לפרסום, לבני משפחת החולה שמת.
