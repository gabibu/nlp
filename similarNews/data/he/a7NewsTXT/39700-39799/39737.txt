

לפני חודש וחצי מנע בידיו המאבטח מיכאל סרקיסוב פיגוע ב"קפה הטיילת" בתל אביב.

לאחר האירוע נפגש שר הבינוי והשיכון נתן שרנסקי עם סרקיסוב. סרקיסוב סיפר לו כי הוא מתגורר בקרוון בעיר בת ים וכי הוא סובל מתנאי מחיה קשים ביותר.

השר שרנסקי התרשם ממעשה הגבורה של סרקיסוב והחליט לסייע לו למצוא דירה הולמת יותר. אתמול מסר לו שרנסקי את המפתחות של דירת עמידר בחולון.

"כל מי שיתפוס מחבל בידיים שלו וימנע פיגוע יקבל דירה" אמר השר שרנסקי כאשר נתן את מפתחות הדירה לסרקיסוב והוסיף: "חג החנוכה הוא חג של גבורה וסרקיסוב פעל בגבורה רבה. זוהי דירה שאני מקווה שיהיו בה אור, תקווה ושמחה".

לפני כמה שבועות סייר השר שרנסקי בחולון יחד עם ראשי חברת עמידר ובחן מקרוב עבודות שיפוץ של דירות שעמדו ריקות זמן רב. באחת הדירות שביקר בהן הצטרף למשפצים וסייע בצביעת הדירה. זו הדירה שישוכנו בה סרקיסוב ובני משפחתו.

סרקיסוב ובני משפחתו הודו לשר שרנסקי, לראשי חברת עמידר ולבעל חברת האבטחה שהעסיק את סרקיסוב ושמאז המקרה שיכן אותו ואת משפחתו בדירה שכורה על חשבונו.
