

עשרות ילדים ממשפחות של נפגעי טרור מכל רחבי הארץ מתארחים ליומיים של כיף בצפון. הילדים הדליקו נרות חנוכה עם חיילים בחרמון וסיירו באתרי בילוי ונופש.

כתב עתי"ם מוסר כי במסגרת פעילות המטה לסיוע לנפגעי פעולות איבה ארחה מחלקת הרווחה של חברת חשמל במרחב צפון קבוצה של עשרות ילדים שנפגעו או שבני משפחותיהם נפגעו בפעולות טרור ליומיים של כיף בצפון הארץ.

בפרוייקט השתתפו גם עמותת "לב מלכה", ארגון ארצי לעזר לחולה ולנפגעי הטרור. הילדים התארחו בעוצבת החרמון והדליקו נרות חנוכה עם החיילים.

דור הרשקוביץ בן 13 מעופרה התכבד להדליק נר של חנוכה עם אלוף משנה משה נידם מפקד עוצבת החרמון.

דור איבד את אביו ואת אחיו הבכור בשני אירועי ירי לעבר רכב המשפחה סמוך לעופרה. האב נרצח בסוף ינואר ואחיו הבכור אסף נרצח בחודש מאי '01 בצומת בה הוקם מאחז 'גבעת אסף' הקרוי היום על שמו.

ביום שלישי יצאו הילדים ובני המשפחות לאתרי נופש ובילוי בצפון.
