

מרים גורוב ותמרה פיש- ליפשיץ מהישוב נוקדים באזור גוש עציון עתרו לבג"צ ודרשו שהממשלה תדרוש להסגיר את רוצחי יקיריהן.



מרים גורוב ותמרה פיש- ליפשיץ מהישוב נוקדים באזור גוש עציון עתרו לבג"צ ודרשו שהממשלה תדרוש להסגיר את רוצחי יקיריהן.

גורוב שכלה את בעלה אהרון, ופיש- ליפשיץ שכלה את אביה אברהם בפיגוע ירי ליד תקוע ערב פורים אשתקד. הן טוענות באמצעות עו"ד ניצנה דרשן לייטנר כי רוצחי יקיריהן שוהים כעת בספרד.

במבצע "חומת מגן" התבצרו הרוצחים בכנסיית המולד בבית לחם, והממשלה אפשרה להם לעזוב את הארץ. בעתירה נטען כי אחד הרוצחים עומד לעזוב את ספרד למדינת מאוריטניה באפריקה.

לישראל יש הסכם הסגרה עם ספרד, אולם עם מאוריטניה אין לישראל הסכם הסגרה, ולכן הן תובעות שהממשלה תדרוש מספרד להסגיר את הרוצחים בזמן הקרוב.

אמש הוגש לבית המשפט המחוזי בירושלים כתב תביעה על סך 20 מיליון שקלים נגד הרשות הפלשתינית. התובעות הן אורית נקב, נועה נקב ואלה שומר, בנותיה של גילה נקב, שנרצחה לפני חמישה חודשים וחצי בפיגוע התאבדות באוטובוס אגד מספר 32, סמוך לצומת פת בירושלים.

נזכיר כי בפיגוע נרצחו 19 מהנוסעים ו-73 נפצעו. עורך הדין רולנד רוט, מייצג את התובעות. הוא טוען כי מאז הפיגוע הן מתקשות לתפקד והן סובלות מטראומה, מסיוטים ומקשיים בשינה. לדבריו מבצעי פיגוע הטרור היו טרוריסטים פלשתינים אשר פעלו כתוצאה מ"מדיניות הטרור של הרשות הפלשתינית".
