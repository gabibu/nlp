

"המעניק לטרור ולמבצעיו הזדמנות נוספת, מקנה למעשה לגיטימציה לטרור", כך אמר הערב שר הביטחון שאול מופז. מופז רמז בדבריו להתחייבותו של יו"ר מפלגת העבודה עמרם מצנע לקיים מו"מ עם הרש"פ, אם ייבחר לראש ממשלה.

"המעניק לטרור ולמבצעיו הזדמנות נוספת, מקנה למעשה לגיטימציה לטרור", כך אמר הערב שר הביטחון, שאול מופז. מופז רמז בדבריו להתחייבותו של יו"ר מפלגת העבודה עמרם מצנע לקיים משא ומתן עם הרש"פ, אם ייבחר לראש הממשלה.

"המציע לקיים משא ומתן עם טרוריסט, ובו בזמן ללחום בו, הוא במקרה הטוב נאיבי", הוסיף מופז.

שר הביטחון אמר את הדברים בפני כ-400 חברי מחתרות יהודיות לשעבר ופעילים במרכז למורשת מנחם בגין, אשר הגיעו לבנייני האומה בירושלים לטקס השנתי להענקת פרסי מנחם בגין שקיים המרכז.

מנחם בגין ידע להבחין בין אויב לאויב ציין שר הביטחון. לדבריו בגין הזמין את נשיא מצרים אנואר סדאת לביקור בישראל, ואילו לערפאת לא האמין מעולם.

ערב הענקת פרסי מנחם בגין התקיים על ידי המרכז למורשת בגין זו השנה הרביעית. בפרס השנה זכו הפעם מתנדבי חו"ל של מד"א; מתנדבי זק"א וארגון נפגעי פעולות האיבה.

לאותות הוקרה מן המרכז זכו פתחיה שמיר, שולמית כהן קישיק, הרב אורי לופוליאנסקי ויעקב סיקא אהרוני. כן הוענקו מלגות לימודים לסטודנטים הפעילים בפרוייקט פר"ח ופעילויות חברתיות שונות.

את פני באי הטקס קידמה בכניסה לאולם תצוגה הסוקרת את פעילותו של מנחם בגין ז"ל, שהשנה מלא עשור למותו.
בנו של מנחם בגין, השר לשעבר בנימין בגין, נעדר מן האירוע.
