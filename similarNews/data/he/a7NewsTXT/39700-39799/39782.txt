

נייס מערכות השיקה היום יישום סלולארי חדש למערכות אבטחה מבוססות וידאו מדגם NiceVision.

לכתב עתי"ם נמסר, כי היישום הסלולארי החדש מאפשר העברת קטעי וידאו, נתונים והתרעות לשומרים המסיירים ממקום למקום. בכך יכול הסייר לראות את שרואות המצלמות ולבצע ניתוח ביטחוני של המצב בזמן אמת. המערכת פותחה על ידי נייס בשיתוף חברת אנטרפרייז אייר ((Enterprise Air האמריקנית.

"היישום החדש של נייס הופך את השומר היחיד למעין מוקד אבטחה נייד", אמר דורון אידלמן, מנהל חטיבת האבטחה בנייס מערכות, "הסייר יכול לקבל החלטות מיידיות על סמך קשת נתונים רחבה יותר, ובכך עולות האפקטיביות ורמת הביטחון האישי שלו. המוצר החדש נועד לענות על הדרישות המחמירות והולכות ממערכי אבטחה".

היישום הסלולארי החדש של נייס למערכות אבטחה מבוססות וידאו מאפשר למחשב כף יד לקבל קבצי וידאו באיכות גבוהה מאוד ובקצב התחלפות תמונות גבוה, הדומה לסרט המוקרן בהילוך איטי. הסייר יכול לנהל את תמונות הוידאו והנתונים במכשיר הקצה באופן דומה להפעלת מערכת נייסויז'ן במוקד האבטחה. באמצעות מכשיר כף היד השומר יכול גם לשלוף ולצפות בקטעי וידאו שנשמרו בארכיון הדיגיטאלי.

המערכת החדשה תוצג בתערוכת Government Video Technology Expo 2002 שנפתחה היום בוושינגטון.
