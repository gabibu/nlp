

במבצע מיוחד שיזם ארגון "בשמחה תמיד" יחד עם עיריית ירושלים מסיירים ילדים ממשפחות נפגעי טרור בבירה. הילדים שהגיעו מכל רחבי הארץ- כפר סבא, פתח תקווה, נתניה, אריאל ומשאר היישובים ביש"ע קיבלו מטעם העירייה וגופים נוספים בעיר יומיים של סיורים ופעילות אטרקציונית.

ראש עיריית ירושלים, אהוד אולמרט, נפגש הבוקר עם קבוצת הילדים באולם מועצת העיר ואמר להם כי הם המכבים החדשים והגיבורים של חנוכה. מינה פנטון, חברת מועצת העיר מטעם המפד"ל, שארגנה את הטיול מסרה לכתב ערוץ 7 כי "האחדות ושותפות הגורל והרצון לבנות את הארץ ביחד הם חשובים ביותר ואנחנו צריכים את גלי החום והאהבה להעתיק אותם למקומות אחרים". גברת פנטון הדריכה את הילדים בסיור בעירייה והראתה להם מודל ייחודי של כל העיר.
