

מועצת יש"ע קראה בלילה לשגריר ארצות הברית בישראל דן קרצר לחדול מהתערבות פוליטית בציבוריות הישראלית. זאת לאחר שבנאום אמר קרצר כי "המתנחלים אינם מייצגים את הקונצנזוס הלאומי של ישראל. מפעל ההתיישבות כיום אינו הכרחי לצורך קיומה העתידי של ישראל".

מועצת יש"ע קראה בלילה לשגריר ארצות הברית בישראל דן קרצר לחדול מהתערבות פוליטית בציבוריות הישראלית.

לדברים אלו הוצרכו ראשי מועצת יש"ע לאחר שבנאום שהתקיים בכינוס במרכז הבינתחומי בהרצליה אמר קרצר כי "המתנחלים אינם מייצגים את הקונצנזוס הלאומי של ישראל. מפעל ההתיישבות כיום אינו הכרחי לצורך קיומה העתידי של ישראל. ישראל צריכה לעשות בחירה ולהגדיר סדר עדיפויות".

עוד אמר קרצר כי "יש לבחון את מפעל ההתנחלויות ואת השפעתן הפוליטית והדיפלומטית על האינטרסים של מדינת ישראל. היום ההתנחלויות מייצגות נקודת מבט מסויימת בישראל בדבר עתידם של השטחים".

בדבריו ציטט קרצר את שר החוץ האמריקאי קולין פאוול, שהתבטא בנושא ההתנחלויות ואמר כי "הן מערערות בצורה קשה ובוטה את האמון והתקווה הפלשתינית. המתנחלים קובעים עובדות בשטח לפני המו"מ ובכך הם קוטלים וגודעים את הסיכוי לשלום ובטחון אמיתיים באזור".

בהודעת התגובה של מועצת יש"ע נאמר כי "אנו קוראים למר קרצר לחדול מהתערבות פוליטית בציבוריות הישראלית. אין כל ספק שהמתיישבים ביש"ע נמצאים במרכז הקונצנזוס בחברה הישראלית. קרצר ממשיך לייצג את הממשל הקודם ולא את דעת הקונגרס, הסנאט וממשל בוש".

בתגובה לדבריו אלה של קרצר אומר יו"ר "האיחוד הלאומי" ח"כ אביגדור ליברמן כי "אמירות מסוג זה של קרצר מפחיתות את הסיכויים להגיע להסכם מדיני ויש בהם משו מתן מענק פרס לטרור".
