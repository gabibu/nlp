

משטרת חברון, בשיתוף עם חיילי צה"ל, חשפה במהלך הלילה מעבדה לזיוף תעודות זהות ישראליות. שם על פי החשד זויפו מאות תעודות זהות באיכות גבוהה ונמכרו לפלשתינים.

המעבדה נחשפה בדהריה ובמהלך הפשיטה עליה נעצר ראאד סממרה בן 30, תושב דהריה, בחשד שעמד מאחורי פעולות הזיוף ומכירת התעודות.

מחקירה ראשונית עולה כי תעודות הזהות נמכרו במחיר של 1,300 שקלים לתעודה.

כתבת עתי"ם מוסיפה, כי בפשיטה המדוברת נתפס גם מחשב ובו תוכנות רבות לעיצוב וזיוף מסמכים וכן גם מאות כיסויי פלסטיק, המשמשים לניילון תעודות זהות ישראליות.

המשטרה מדווחת כי החשוד הודה בחקירתו בחשדות המיוחסים לו וכבר בימים הקרובים יובא בפני שופט צבאי להגשת כתב אישום. כמו כן צפויים מעצרים נוספים.
