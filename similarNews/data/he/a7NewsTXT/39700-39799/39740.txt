

כינוס "המאזן, החוסן והביטחון הלאומי" התקיים זו השנה השלישית ברציפות בהרצליה, ונאמו בו מיטב המומחים ובכירי מערכת הביטחון תחת הכותרת: "הנוף האסטרטגי החדש". כתב ערוץ 7 אריאל כהנא דיווח מן הכינוס כי הדוברים דנו ושקלו מה הוא האיום החמור והמיידי ביותר הנשקף כיום למדינת ישראל והגיעו למסקנה כי האיומים שונים ומורכבים מאוד, וכי קשה לקבוע מי מהם הוא החמור ביותר.

הרמטכ"ל משה יעלון סקר בדבריו את מעגלי האיום המרחפים על ישראל. המעגל הראשון: ערביי הרש"פ. המעגל השני: מדינות ערב אשר להן גבול משותף עם ישראל כגון ירדן, החיזבאללה וסוריה. המעגל השלישי: המדינות הרחוקות יותר, אירן עירק ולוב, כולל הנשק להשמדה המונית המצוי ברשותן. הרמטכ"ל חידש בדבריו כי קיים גם מעגל רביעי, והוא החמקמק ביותר, וכיוון בדבריו לטרור הבינלאומי. בעניין זה אמר יעלון כי ישראל חושדת שמבצעי הפיגוע במומבסה היו מחבלים מארגון "אל- קעידה". זו היא הכרזה ראשונה מפורשת של גורם רשמי במדינת ישראל בסוגיה זו.

יעלון התייחס בדבריו לטרור של ערביי הרש"פ ואמר כי אחד מעקרונות היסוד במלחמה זו הוא הקביעה שמדינת ישראל ורק היא תהיה אחראית על ביטחונה: "דבר ראשון ביטחון תחילה ובאחריותנו. הכרה ברורה מבית ומחוץ כי ישראל, ולא שום גורם אחר, נושאת באחריות הבלעדית על ביטחונם של אזרחיה, ולכן עליה לקחת את הביטחון בידיה ולהגן על אזרחיה כמיטב יכולתה. הפסקת הטרור והאלימות היא עיקרון יסוד לכל התקדמות בזירה הפלשתינית. כל מהלך של התקדמות בצל הטרור ייחשב הישג לאסטרטגיית הטרור ויעודד את המשך הפיגועים".

יעלון אמר כי אם יפונו היום יישובים הדבר לא יביא לחיסכון בכוח אדם, כי אם להיפך:

"פינוי תחת לחץ של טרור כדי לחסוך בסדר כוחות, קרי גדוד, יביא לכך שנשלם פי כמה וכמה בצורך להשקיע כוחות לנוכח רוח הגב שמהלך כזה ייתן למאבק הפלשתיני". הוא הסביר כי הטיעון הזה הוא: "לא פוליטי ולא מדיני אלא צבאי- ביטחוני".
