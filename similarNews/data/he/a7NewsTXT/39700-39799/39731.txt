

לראשונה הצביעה ארה"ב נגד החלטה שהתקבלה בדיוני עצרת האו"ם הקוראת לבטל את חוק ירושלים שחוקקה הכנסת.

לראשונה הצביעה ארה"ב נגד החלטה שהתקבלה בדיוני עצרת האו"ם הקוראת לבטל את חוק ירושלים שחוקקה הכנסת.

עד עתה, בכל שנה כשעמד נושא זה לדיון העצרת הכללית של האו"ם, נמנעה ארה"ב מהצבעה על הסעיף הזה. ההצבעה היום, מציינת שינוי מדיניות מהותי. כך העריכו דיפלומטים בניו יורק.

העצרת הכללית של האו"ם חתמה היום את סדרת הדיונים שקיימה מאז ה-29 בנובמבר על המצב במזרח התיכון. במסגרת הדיונים היא אימצה 6 החלטות הנוגעות למזרח התיכון, מהן 4 החלטות הנוגעות לענייניה הפנימיים של ישראל בנושא הסכסוך עם ערביי הרש"פ, בנושא רמת הגולן ובנושא ירושלים.

154 מדינות הצביעו בעד ההחלטה, הנקראת "ירושלים", וחמש התנגדו: ארה"ב, ישראל, מיקרונזיה, איי מרשל, וקוסטה ריקה. 6 נמנעו.

"ההחלטה מזכירה כי העצרת הכללית של האו"ם קובעת כי כל צעד של ישראל שנועד להחיל את חוקיה, את תחום שיפוטה ואת המנהל המוניציפאלי על העיר ירושלים הקדושה הינו בלתי-חוקי".

יצוין כי לאחר מלחמת ששת הימים, ב-27 ביוני 1967, קיבלה הכנסת שלוש הצעות חוק שהוגשו ע"י הממשלה. הצעות חוק אלו קבעו הלכה למעשה את ירושלים המאוחדת כבירת ישראל ובכך הוחל החוק הישראלי על כל העיר. גבולותיה המוניציפליים של העיר שונו ושטחה של העיר המאוחדת הוגדל פי שלושה. כמו כן, התקבל החוק המאפשר גישה חופשית למקומות הקדושים לבני כל הדתות.

ב-1980 נחקק חוק יסוד ירושלים, שאישש את מעמדה של ירושלים כבירת ישראל וחייב את רשויות המדינה לקבוע בה את מקומן.

109 מדינות הצביעו בעד החלטה בנושא הגולן כש-4 מדינות התנגדו לה: ארה"ב, ישראל, מיקרונזיה ואיי מרשל. ההחלטה שהתקבלה קוראת לישראל "לחדש את שיחות המו"מ עם סוריה ועם לבנון, תוך כיבוד הערבויות ומחוייבויות שעליהם הושגו הבנות ולסגת מכל הגולן עד לקווי ה-4 ביוני 1967".

נציג ארה"ב ג'ון נגרופונטה אמר כי ארצו מודאגת מההתדרדרות באלימות ומחוייבת לתור אחר פתרון 'צודק ובר-קיימא' במזרח התיכון.

הוא הזכיר את 'מאמצי הקהיליה הבינלאומית', במסגרת ה"קוורטט", והוסיף כי תכנית "מפת הדרכים", תסיים את הסכסוך.

יצוין כי כתב "קול ישראל" דיווח כי נשיא ארה"ב ג'ורג' בוש הורה לשר החוץ קולין פאוול לחדול מהעיסוק בתוכנית "מפת הדרכים". מדובר בתכנית בת 7 שלבים להקמתה של מדינה פלשתינית בתוך 3 שנים.
