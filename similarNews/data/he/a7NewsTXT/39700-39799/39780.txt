

משטרת אינדונזיה הודיעה היום על מעצרם של חמישה בני אדם החשודים בקשר לפיגוע בבאלי.

אחד העצורים, אזרח אינדונזי, שנעצר בסולו שבמרכז האי ג'אווה, הוא ככל הנראה הממונה החדש על הפעולות של ארגון הטרור האזורי ג'מעה איסלאמיה.

המשטרה עצרה גם את מי שנחשב כמוח מאחורי פיגוע הטרור, אימאם סמודרה.

הממונה על חקירת הפרשה אומר כי משטרת אינדונזיה בודקת אם העצור הוא מבוקש בשם מוג'לס. משטרת אינדונזיה סבורה כי מוג'לס החליף את חמבאלי כממונה על הפעילות של הג'מעה איסלמיה באזור.

חמבאלי ששמו האמיתי הוא רדוואן עיסאמודין, אינדונזי בן 36, הוא גם בכיר באל-קאעידה. על פי החשד, חמבאלי עזב את האזור לאחר הפיגועים ב-11 בספטמבר 2001 בארה"ב ואפשר שמצא מקלט בפקיסטאן.

הממונה על החקירה קובע כי על אף החשד "איננו בטוחים עדיין בזהותו".

ג'מעה איסלמיה הוא ארגון אזורי מסתורי, הקשור ככל הנראה לאל-קאעידה, ושמטרתו להקים באמצעות הטרור מדינה אסלאמית ברוב חלקי דרום מזרח אסיה.
