

במסגרת חקירה משותפת של השב"כ והיחידה הארצית לחקירת פשעים בינלאומיים במשטרת ישראל, נעצר אזרח אמריקני שסייע להעברת כספים לארגוני טרור, וביניהם ארגון אל-קאעידה.

שופטת בית משפט השלום בפתח-תקווה, השופטת ליה לב-און, התירה לפרסום את דבר מעצרו של חאלד נאזם דיאב, בעל אזרחות אמריקנית העובד מזה מספר שנים ב"ארגוני צדקה וסיוע" ובחודשים האחרונים התגורר בקאטר.

החשוד נעצר במהלך החודש האחרון עם הגעתו לישראל. על פי החשד, ביקורו בארץ היה קשור להעברות כספים לגופים המזוהים עם ארגוני טרור בכלל, ובמסגרת פעילותו בארגון הטרור אל-קאעידה בפרט.

המעקב אחרי האיש החל כיוון שעבד בעבר באגודת "צדקה" בארה"ב בשם אלנאג'דה, אגודה אשר נסגרה בארה"ב בעקבות חשד כי העביר תרומות לארגוני טרור ויתכן גם לארגון אל קאעידה.

ראש ארגון אלנאג'דה, רביח חדאד, עצור אף הוא בארה"ב ונחקר על מעורבותו בהעברת תרומות לארגון אל קאעידה.

כתבי עתי"ם מדווחים כי החשוד שהה בעבר באפגניסטן בחברת גורמים המזוהים עם הטליבאן והוא מוכר בהתחברויותיו עם פעילים המזוהים עם החמאס. עם תום חקירתו, ועל דעת גורמי הביטחון וגורמים משפטיים הוא גורש מישראל.
