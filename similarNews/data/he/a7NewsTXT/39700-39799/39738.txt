

בחירתו של עמרם מצנע לראשות מפלגת העבודה והכרזותיו כי יפנה התנחלויות וכי יפתח במשא ומתן עם ערביי הרש"פ ללא תנאי הפיחו רוח של שמחה בקרב ערביי הרש"פ. חלקם הביעו שמחה וחלקם אף קראו במפורש להתערב במערכת הבחירות בישראל כדי שמצנע ייבחר. ארגון ממר"י ליקט את הדברים הבאים:

מחמד דחלאן, יועצו לשעבר של ערפאת, אמר בריאיון ל"מעריב": "האיש שמקובל עלינו... הוא האיש שמכבד את העם הפלשתיני, שמסתכל על תהליך השלום בטווח ארוך ושיש לו האומץ להגיד את האמת. זה האיש שקרוב כל כך ללבנו, ואנחנו מוכנים לעשות כל מה שדרוש כדי להגיע אתו להסכם".

העורך המדיני של סוכנות "ופא" קורא לערבים לגרום לכך שמצנע יהיה זה שיעמוד בראשות ממשלת ישראל: "...עלינו, הפלשתינים, להעלות את החזון החדש הזה במפלגת העבודה לרמה מציאותית ומעשית באמצעות שימוש במילים ברורות ובנקיטת צעדים ברורים ואחראיים בשטח... כמו כן על הערבים לעודד את 'תופעת מצנע', להתייחס אליה ברצינות... משום שהיא יכולה לשמש גלגל הצלה עבור כולם אל מול המפלות הצפויות, אל מול התסכול ואל מול הייאוש שמציעים שרון, נתניהו ודומיהם..."

עלי אל-ג'רבאוי, פרופסור למדעי המדינה באוניברסיטת ביר זית, אשר מונה לאחרונה להיות מזכ"ל ועדת הבחירות המרכזית ברש"פ, קורא אף הוא לנקוט צעדים מעשיים: "...אין זה מספיק שהפלשתינים יאמרו כי יש אפשרות לשיתוף פעולה עם מצנע בעתיד; יש לנקוט צעדים מעשיים שיתמכו בעמדתו היונית כדי שיהיה אפשר לשכנע מספר גדול של ישראלים בתועלת שעשויה להיות להם אם הם יצביעו לו. הישראלים צריכים לדעת כי הצלחתו של מצנע בבחירות הכלליות תהיה המוצא למצבם הביטחוני והכלכלי המתדרדר..."
