

צה"ל יוציא בקרוב מכרז עולמי לאספקה של עד מאתיים שריוניות, שישמשו את הצבא בפעילות האינטנסיבית בשטחים, כך נודע ביום ג' לעתי"ם.

ההערכה הרווחת היא שיצרנים מארה"ב, או יצרנים אירופיים שיעבירו את קווי הייצור של השריוניות לארה"ב, יזכו במכרז, הממומן רובו ככולו במטבע חוץ המתקבל במסגרת הסיוע האמריקאי והידוע בכינוי מט"ח סיוע.

מדובר בשריוניות הנעות על גלגלים ומיועדות להובלת תשעה לוחמים, בדומה לנגמ"ש המצוי כיום בידי צה"ל. לשריונית אמור להיות יתרון קל על הנגמ"ש במיגון, ומאידך גיסא יתרון גדול באפשרות לנייד כוחות למרחקים ובצורה מסורבלת פחות ממה שהדבר נעשה היום, כשלרשות צה"ל ג'יפים, המסוגלים להכיר מספר קטן של לוחמים, ונגמ"שים, שתנועתם מסורבלת ורועשת.

בצה"ל מעריכים כי השריוניות יוכלו לשמש טוב יותר את גדודי החי"ר הממוכן, המוצבים ברחבי יש"ע דרך קבע, ולאפשר להם תנועה טובה וחופשית יותר בתוך השטח העירוני הצפוף. בין התכונות שיידרשו השריוניות להפגין- עפ"י המכרז שייצא- אפשרות לכיוון כלי נשק וירי מתוך השריונית, דבר שלא קיים כיום בנגמ"שים ובגי'פים הממוגנים שבידי צה"ל.

כתב עתי"ם מציין כי הדרישה לירי מתוך השריונית תעלה במכרז לאור הלקחים החיוביים מפעילות נגמ"שי ה-"אכזרית" של חטיבת "גולני" בשטחים, להם אפשרות לכיוון כלי נשק וירי מתוך הכלי. הדבר הקל מאוד על פעילות לוחמי צה"ל בשטחים- ובמיוחד באזורים בהם התנהלו קרבות כבדים, כמו במהלך מבצע "חומת מגן".
