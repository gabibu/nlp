

ארגון הטרור אל קעידה תכנן לבצע פיגוע במשחק הכדורגל של נבחרת ישראל מול נבחרת מלטה לפני מספר שבועות, כך עולה ממידע שהגיע לכוחות הביטחון ונחשף היום ב"ידיעות אחרונות".

על פי העולה מהנתונים הנחשפים היום משפט הקוד שעמד בין מחבלי אלקעידה שתכננו את הפיגוע שנמנע היה "המשחק מוכן, המגרש מוכן ואנחנו ננצח".

הפיגוע נמנע עם מעצרו ע"י משטרת מלטה של אזרח טוניסאי המקושר לארגון הטרור. בעת המעצר לא פורסם הקשר בינו לבין נוכחות הנבחרת הישראלית באי, אולם כעת מתברר קשר זה.

מידע על הכנות הטרוריסטים לבצע את הפיגוע הגיע לאנשי משטרת איטליה בעקבות פעילות מעקב שכללה האזנות סתר למכשירי טלפון וכיו"ב. משהתהדק המידע סביב החשוד היא העבירה אותו לידיעת משטרת מלטה שעצרה את החשוד יום לפני פתיחת המשחק.

יצוין כי סוכנות הידיעות רויטרס מדווחת כי עם מעצרו של המחבל נעצרו עוד עשרה אזרחים טוניסאים שנכנסו לאי תוך שימוש בתעודות מזויפות, אולם בתום חקירתם הוברר כי אין להם קשר לפיגוע המתוכנן והם גורשו ממלטה.
