

בעתירה של פעיל ליכוד בחיפה נטען כי מצנע אינו יכול להחשב יו"ר האופוזיציה משום שאינו ח"כ, ולכן אספקת אבטחה חינם הינה העדפה פסולה והתערבות פוליטית של השב"כ בבחירות.

פעיל ליכוד בחיפה אביעד ויסולי, הגיש אחר הצהריים עתירה לבג"ץ נגד השב"כ, על כך שהוא מספק אבטחה ליו"ר מפלגת העבודה החדש , עמרם מצנע. בעתירה נטען כי מצנע אינו יכול להחשב יו"ר האופוזיציה משום שאינו ח"כ, ולכן אספקת אבטחה חינם הינה העדפה פסולה והתערבות פוליטית של השב"כ בבחירות.

במכתב ששוגר ביום ראשון לראש השב"כ אבי דיכטר, הממונה על היחידה לאבטחת אישים, מובעת ביקורת על ההחלטה להצמיד למצנע אבטחה. במכתב נאמר כי על פי חוק שירות הביטחון הכללי נאסר על ראשי השירות לעסוק במשימה שמקדמת אינטרסים פוליטיים.

הליווי של לוחמי היחידה מאיר באור פוליטי אחר את מועמד העבודה לראשות הממשלה ומשדרג אותו בעיני הציבור, נכתב. כתבנו קובי סלע מציין כי לאחרונה החליטה ועדה על זהות בעלי התפקידים שיקבלו אבטחה אישית מהשב"כ. על פי החלטת הוועדה ראש מפלגה שאינו חבר כנסת ושאינו שר אינו זכאי לכך. מבדיקה שנערכה עולה כי בפועל אין השב"כ מספק אבטחה צמודה של שני מאבטחים לא לחברי כנסת ואף לא לשרים המשמשים ראשי מפלגה כגון מיכאל קליינר, אביגדור ליברמן, עמיר פרץ ונתן שרנסקי.

במכתב שנשלח נאמר כי הצמדת שני מאבטחי שב"כ למצנע היא הצהרה פסולה של השב"כ שעל פיה מעמדו של מצנע חשוב יותר מזה של ראשי המפלגות האחרות. זוהי התערבות בוטה של השב"כ בבחירות, והדבר מקדם את האינטרסים המפלגתיים פוליטיים של מצנע ושל מפלגת העבודה, נאמר במכתב.

מעקב אחרי שידורי התקשורת הישראלית למחרת בחירתו של מצנע לרשות מפלגת העבודה העלה כי יש ניסיון להשוות את מצנע לרבין באמצעות התייחסות לסכנה הנשקפת לו כביכול מהימין הקיצוני. במסגרת קמפיין זה התראיינו הוריו של מצנע והביעו את "דאגתם" לשלום בנם לנוכח האיומים והסכנה.
"כעת" נכתב במכתב "גם הש+ב"כ מצטרף לקמפיין ונותן גושפנקה רשמית לתעמולת בחירות באמצעות הצמדת שני מאבטחים למצנע".

אביעד ויסולי, פעיל ליכוד, אמר לערוץ 7 כי טענותיו אינן מופנות אל מצנע אלא כלפי השב"כ. הוא דורש מהשב"כ שלא להתערב בבחירות. לדבריו, הצמדת שני מאבטחים פירושה כי מדובר במועמד לראשות ממשלה שהימין כביכול מסכן אותו, ולכן השב"כ צריך "להגן עליו". "הדברים מופרכים", הוא מוסיף, "מצנע אינו ראש אופוזיציה משום שאינו חבר כנסת וגם לא נשקפת לו סכנה מהימין. השב"כ צריך לחדול מלתת למצנע לגיטימציה בניסיונו להפוך את עצמו לתואם רבין" אומר ויסולי.

כמו כן מוסיף ויסולי כי השב"כ אינו חברת אבטחה בחינם, ולכן אם מצנע חש שהוא בסכנה עליו לשכור כמו כל אזרח אחר שירותי שמירה ולשלם על השירות מכיסו הפרטי. ויסולי ציין כי אם תביעתו אל השב"כ לא תענה יפנה לבג"ץ.

