

מנכ"לית משרד החינוך, רונית תירוש, העניקה פרסים לחמש רשויות, אשר הוכיחו השקעה חינוכית מרשימה וביצעו תוכניות ותהליכים ייחודיים וחדשניים בתחום החינוך. הפרסים הוענקו על עשייה בשנת הלימודים תשס"ב.

הישובים הזוכים חולקו ל-2 קטגוריות: הישובים שהגיעו למקומות 1-3 זכו בפרס שרת החינוך, והישובים שהגיעו למקומות 4-5 זכו בפרס המנהלת הכללית. להלן רשימת היישובים הזוכים לפי סדר זכייתם: אריאל, מטה אשר, באר שבע, כרמיאל ואור עקיבא.

גובה הפרסים הוא בסך של 100 אלף ש"ח, אשר יושקעו בפרוייקטים חינוכיים.

מנכ"לית משרד החינוך, רונית תירוש, שהעניקה את הפרסים בטקס שהתקיים במרכז הקונגרסים בבנייני האומה בירושלים, אמרה כי "הפרסים נועדו לעודד רשויות מקומיות לבנות ולטפח את התשתיות מערכת החינוך שבאחריותן, ולמצות את האיכויות הטמונות בתלמידים ובמורים".

בוועדת הפרס נטלו חלק אנשי מקצוע ממשרד החינוך וממרכז השלטון המקומי. הוועדה קיימה מפגשים ובמהלכם פנתה אל מנהלי המחוזות כדי לשתפם בקביעת הקריטריונים שעל פיהם נבחרו הרשויות הזוכות. הבחירה נעשתה על פי 24 קריטריונים שרוכזו ל-6 קריטריונים עיקריים:

1. ייעול הפעילות החינוכי ביישוב.

2. גיוס התושבים למען החינוך

3. פריצת דרך בהובלת תהליכים ייחודיים חדשניים, על-ידי פיתוח וביצוע תכניות חינוכיות חדשות ביישוב.

4. הצגת מסגרות המטפחות חינוך לחיי חברה איכותיים וביצוע תכניות לפיתוח תרבות הפנאי.

5. הוקרת והערכת צוותי הוראה וטיפוח מרכזים עבורם.

6. השקעה באופן מתמיד בתשתיות של מוסדות החינוך לפיתרון בעיות בינוי ובטיחות.
