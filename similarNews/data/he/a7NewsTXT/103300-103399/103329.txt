

יו"ר סיעת האיחוד הלאומי ח"כ צבי הנדל, מצטרף ל"קריאה הגדולה", יוזמת ראשי ההתיישבות בגוש קטיף והרב חנן פורת, לפיה המתיישבים יימנעו ממאבק בכוח נגד עקירתם אם יפסידו במשאל עם שייערך בנושא ההתנתקות.

הנדל משוכנע שמצב כזה לא יהיה, משום שאם ייערך משאל, ינצחו המתיישבים. הוא גם משוכנע שאם שרון ייענה ליוזמה יימצא בכנסת הרוב הדרוש לאישור המשאל. את הדברים אמר הנדל ביומן הצהריים של ערוץ 7.

בכך התייחס הנדל ליוזמה החדשה של ח"כ לשעבר הרב חנן פורת וראשי ההתיישבות בגוש קטיף שפרסמו כי הם מוכנים לוותר על מאבק בכוח נגד הפינוי בתמורה להסכמת שרון לערוך משאל עם.

מאחורי הרעיון עומדים גם הרב יגאל קמינצקי הרב האזורי של גוש קטיף, ראש המועצה אבנר שמעוני, ראש מטה המאבק רפי סרי וראש המכינה הקדם-צבאית הרב רפי פרץ. בקריאה שפרסמו הם מביעים את ביטחונם כי ינצחו במשאל אך אם, כלשונם, "נפסיד במערכה לא נתנתק מהעם ולא ניאבק בכוח נגד הפינוי. ממילא יהיה די בכוחות מצומצמים ליישום התכנית ולשמירה על הסדר".

היוזמה נתמכת על ידי חברי כנסת הנמנים עם קבוצת נאמני ארץ ישראל, הקרויים "המורדים" בליכוד.

חנן פורת אמר כי ביום שישי הובאה היוזמה למועצת יש"ע וזכתה להסכמתה כולל הסכמותיהם של זמביש בנצי ליברמן ועוד. פורת הוסיף כי על היוזמת חתומים: ח"כ צבי הנדל הרב יגאל קמינצקי רב גוש קטיף, אבנר שמעוני ראש המועצה, ונציגי רבנים. המסמך לדבריו מועבר לראשי הישובים ולרבנים.

מדובר על סדר גודל של כ 100 אנשים מייצגי הציבור, הרוחניים והמעשיים, בגוש קטיף.

פורת אמר כי מדובר בהחלטה לא קלה משום שלכתחילה יוזמי המסמך אינם רואים במשאל עם כדבר נכון לגבי עקירת ישובים מאדמתם. אבל במצב הנוכחי "כשמבקשים לבצע בנו אונס, אנחנו זועקים תנו לנו אפשרות להתמודד על לב העם".

פורת ציין כי אחר הצהרים אמורה ועדת החוקה להתכנס כדי להצביע בקריאה שניה ושלישית על חוק פינוי פיצוי, לקראת הבאתו להצבעה בכנסת ביום רביעי. בין הסעיפים בהצעה, שעליה תצביע ועדת החוקה, אמור להכנס סעיף זה שעליו דנים, בנושא משאל עם. "אנחנו מתכוונים שנציגות מטעם גוש קטיף תבוא לפני הועדה עם העצומה, ואני מאמין שהיא יכולה להיות גורם משמעותי גם לגבי הכרעתם של האנשים כמו לגבי יהודי גדול כמו הרב עובדיה יוסף".

פורת הוסיף כי האמירה הטמונה במסמך "תשמוט את השטיח" תחת הטיעונים שנשמעו: ש"בין כה וכה הם יתנגדו", "הם יהפכו את המדינה". אם חלילה יהיה הפסד במשאל העם אומר פורת, כל נושא סירוב הפקודה של חיילים ייהפך למיותר משום שיהיה כאב ותהייה זעקה, אך גם השלמה.

"אנחנו" מדגיש פורת, "לא מתנתקים מהעם, אבל בעזרת השם ננצח".

ראש המועצה האזורית חוף עזה אבנר שמעוני אמר כי היוזמה תפחית מחריפות הקרע בעם וכי הוא תומך בכל מה שימנע קרע בעם או מלחמת אחים. אם יוכרע במשאל לטובת תוכנית ההתנתקות, "לא נתנתק מהעם", אמר. (ר)
