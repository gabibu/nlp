

מועצת התלמידים הארצית מצטרפת לקמפיין ההסתדרות למען זכויות המלצרים, כך הודיע יו"ר המועצה, זיו חן בישיבת הנהגת ההסתדרות.

הוא אמר כי יקרא לדיון דחוף בנושא, עוד השבוע, בועדת החינוך של הכנסת.

חן הודיע עוד בישיבה המועצה תשתף פעולה עם מרחבי ההסתדרות בכל ההיבטים הארגוניים הכרוכים במאבק ואף תפעל דרך מועצות התלמידים המקומיות בבתי הספר ברחבי הארץ, לקיום "שעת חינוך" מיוחדת שתוקדש לדיון בנושא זכויות המלצרים ובני הנוער במקומות העבודה.

הוא ציין כי מועצות התלמידים מתכוונות לחלק בבתי הספר עלונים מיוחדים בהם ישולב מידע בנושא זכויות בני הנוער בעבודה בכלל, והעוסקים במלצרות בפרט.

לפי התפלגות הפניות המגיעות לחדר המצב של ההסתדרות מאז תחילת הקמפיין, מסתבר כי עשרות תלונות מגיעות ממלצרים העובדים באולמות אירועים. רבים מהמלצרים האלה הם תיכוניסטים שמעסיקים מנצלים את גילם הצעיר, את חוסר המודעות שלהם לזכויותיהם המינימליות, ומשלמים להם 10  לשעה, קונסים אותם על שבירת צלחות וכוסות, לא משלמים להם על "ימי התלמדות", ולא דואגים לתחבורה עבורם עם סיום המשמרת בשעות הלילה המאוחרות.(ר)
