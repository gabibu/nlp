

בעיר באר שבע מתקיימת פעילות מסיונרית רחבת היקף. כתבנו משה פריאל מדווח כי אמש (מוצ"ש) התקיימה בבית הכנסת המרכזי "שבת אחים" בעיר, עצרת מחאה לנוכח התעצמותה של פעילות זו בעיר.

רבה הראשי של באר שבע, הרב יהודה דרעי, יוזם העצרת, אמר כי יש להקים קול זעקה "שיניחו לנו לנפשנו שילכו להעביר אנשים על דתם בסין בהודו . יהודים עלו למדינת היהודים להיות יהודים ולא נוצרים". הרב דרעי ציין כי בבאר שבע פועלות שתי כתות: עדי ה והיהודים המשיחיים.

הרב בנימין בצרי רב הקריה החרדית בעיר אמר: "מי פילל שבמדינת ישראל יתרחשו דברים כאלה".
בעצרת השתתפו יו"ר פעילים יד לאחים הרב שלום דוב ליפשיץ, רבה של העיר הרב יהודה דרעי, הרב יורם אברג'יל ראש מוסדות "רב פעלים", ורבה של הקהילה החרדית בבאר שבע   הרב בנימין בצרי.

ביום חמישי האחרון הביא הרב הראשי של העיר, יהודה דרעי, למעצרם, חקירתם באזהרה והרחקתם מהעיר של שלושה כמרים מהכנסייה האורתודוקסית היוונית בירושלים. זאת לאחר שהם נחשדו שעברו עבירה של "מתן טובות הנאה כדי להמיר את דתו של אדם".

בשעות הבוקר קיבל הרב דרעי, הודעה על שלושה כמרים ויהודי המסייע להם, תושב באר שבע, אשר הגיעו לבית בשכונת נווה זאב בעיר.

הרב וכמה מאנשיו הגיעו למקום וביקשו מהכמרים להתפנות. אלה סירבו ואז הזעיק הרב את המשטרה. שלוש ניידות משטרה הגיעו למקום והרב הגיש תלונה נגד הכמרים על חשד למתן טובות הנאה בהמרת דתו של אדם. סעיף 174 לחוק העונשין הקובע כי אדם העובר עבירה זו דינו 5 שנות מאסר.

הכמרים ותושב באר שבע המסייע להם נלקחו לתחנת המשטרה, שם הם נחקרו באזהרה. בחקירתם טענו ש"באו לסייע לאנשים במצוקה בעיר" והכחישו כי באו להמיר אנשים לנצרות. עם תום החקירה שוחררו שלושת הכמרים, שניים בני 50 ואחד בן 30, ותושב שכונה ד' בבאר שבע, בן 40, בתנאים מגבילים. שלושת הכמרים הצטוו על ידי המשטרה שלא להתקרב לבאר שבע.

חומר החקירה יועבר בימים הקרובים לפרקליטות מחוז הדרום כדי לבחון אפשרות להעמידם לדין. מהמשטרה נמסר שבכליהם של הכמרים נתגלו בין היתר קנקנים המשמשים להטבלת אנשים לנצרות. כמו כן נמצאו בכליהם חפצי "קודש" נוספים ובהם צלבים, "הניתנים בדרך כלל למי שמשתמש בשירותי המיסיונרים".

הרב יהודה דרעי אמר לתקשורת ביום חמישי כי "מדובר בתופעה המתרחבת מאוד בשבועות האחרונים בבאר שבע". לדבריו, "התקבלו עשרות תלונות מצד יהודים מאמינים על ניסיונות של מיסיונרים לשכנע אותם להתקרב לנצרות". בין היתר, טען הרב דרעי, כי אנשים מאוכלוסיות מצוקה מוזמנים לערבי שיעורים בנצרות ובברית החדשה.

לדבריו, "זוכות משפחות נזקקות, בהן משפחות רבות שעלו ממדינות חבר העמים, לסיוע כלכלי של אנשי הכנסיות, והם מנצלים את מצוקתה של האוכלוסייה החלשה בבאר שבע ובערים סמוכות כדי להמיר את דתם. מדובר בעבירה חמורה מאוד על פי החוק, ואנו מתכוונים להכריז עליה מלחמה. לא נניח למיסיונרים לפגוע בערכים מקודשים".

במהלך הערב הוכרז על פתיחת סניף מקומי של ארגון "יד לאחים".
