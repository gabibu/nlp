

ועדת החוקה תקיים אחר הצהריים את הצבעתה בסעיפי העונשין של חוק פינוי פיצוי. בשלב זה עומד אישורו של החוק על חודו של קול, של ח"כ בשארה. יו"ר הועדה ח"כ איתן מנסה לגבש הצעת פשרה לגבי משאל עם.

בגני התערוכה בשעה 16.00 תערוך ועדת החוקה את הצבעתה בקריאה שניה ושלישית על סעיפי העונשין בהצעת חוק פינוי פיצוי. אם יאושר חלק זה בהצעת החוק הוא יובא לאישור הכנסת ביום רביעי הקרוב. בשלב זה עומד אישור חלק זה על חודו של קול, של ח"כ עזמי בשארה מבל"ד, שכן נציגי הליכוד בועדה מתנגדים לחוק. לפני כחודשיים התנגדו חברי הועדה להצעת החוק והוא לא עבר. בשארה נמנע אז בהצבעה. לפי ההערכות חברי הכנסת גדעון סער, גלעד ארדן, יולי אדלשטיין נעמי בלומנטל נסים זאב אליזר כהן יצחק לוי ואברהם רביץ מתנגדים לחוק ותומכים בו הם יו"ר הועדה מיכאל איתן, רוני בר און וכן שלושה נציגי העבודה איתן כבל, יולי תמיר ונציג נוסף שטרם נקבע. כמו כן יתמכו בו חברי כנסת של שינוי רשף חן ואתי לבני ואבשלום וילן (יח"ד).

עדיין לא התברר אם קיומו של משאל עם ייכנס כסעיף בהצעת החוק ויו"ר הועדה מיכאל איתן מנסה לגבש פשרה שתאפשר הכנסת משאל עם באחד מסעיפי החוק.

על דעתו של הציבור בנושא ניתן היה ללמוד מתוצאות סקר שהתפרסמו ביום שישי ב NRG . הסקר בדק אם לרה"מ שרון יש תמיכה ציבורית לסירובו לערוך משאל עם. התוצאות מעידות על כך ש 52% מהישראלים תומכים בעריכת משאל עם לגבי תוכנית ההתנתקות. הסקר מגלה כי רק -54% תומכים בהתנתקות.
הסקר נערך על ידי מכון "מאגר מוחות" בראשות הפרופסור יצחק כ"ץ, עבור התוכנית "רשת על הבוקר" בערוץ 2, חושף כי ההתנגדות לתוכנית ההתנתקות נמצאת במגמת עליה. אם בחודש ספטמבר נרשמו 15% התנגדות לתוכנית, בסקר החדש כבר קיימים 31% התנגדות להתנתקות.

עוד עלה בתוצאות הסקר כי 42% מהציבור סבורים שהמשאל צריך להתקיים רק בקרב האוכלוסיה היהודית. (ר)
