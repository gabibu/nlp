

ועדת השרים אישרה רשימת 500 מחבלים לשחרור, ונערכת לאישור רשימה של 400 נוספים. ח"כ אלדד: הממשלה משחררת מחבלים שחלקם ישוב לרצוח יהודים, אך מאריכה מעצר 6 יהודים מגוש קטיף שמחו על ירי פצמ"רים.

ח"כ פרופ' אריה אלדד מהאיחוד הלאומי אמר בתגובה להחלטת ועדת השרים לעניני שחרור אסירים, לשחרר 500 מחבלים כי "בשעה שהממשלה מחליטה לשחרר את המחבלים, שחלקם ודאי ישובו לעסוק ברצח יהודים, מבקשת המשטרה להאריך את מעצרם של שישה יהודים מהגוש קטיף שמחו על המשך ירי הפצמ"רים. אכן, אריק טוב לערבים", כך מוסר כתבנו אריאל כהנא.

ועדת השרים לעניני שחרור אסירים, קיבלה פה אחד החלטה לאשר את רשימת 500 האסירים הראשונים שצפויים להשתחרר, במסגרת הבנות פסגת שארם א-שייח'. בטרם ישוחררו תנתן לציבור אפשרות לערער וזאת על פי פרסום שמותיהם של המיועדים להשתחרר באינטרנט.

כתבתנו רותי אברהם מוסרת כי בתום ישיבתה פרסמה הועדה את החלטותיה, בהן: העברת המלצות הועדה לאשר את רשימת 500 האסירים הבטחוניים המשתחררים, לנשיא קצב ולגופים המוסמכים. כמו כן, הועדה קבעה כי המלצתה טעונה אישור הקבינט וזאת בכפוף לקריטריונים שהקבינט בישיבתו ב 27 ביולי 03. הקבינט קבע אז כי לא ישוחרר אסיר שלא סיים 2/3 מתקופת המאסר שהושתה עליו. ע"פ החלטת הועדה לא יהיה שינוי בקריטריון זה.
הועדה קבעה כי ברשימת ה 500 המשתחררים לא יכללו כאלו האמורים להשתחרר ב 28 בפברואר, במקומם יכנסו שמות אסירים אחרים.

על מערכת התיאום של שחרור האסירים בפועל הופקד מנכ"ל משרד המשפטים אהרון אברמוביץ והמועד לשחרורם ייקבע בתיאום בין מנכ"ל משרד המשפטים אברמוביץ לבין מזכירו הצבאי של שרון יואב גלנט.

רה"מ שרון אמר כי שחרור אסירים בטחוניים הוא צעד שישראל נטלה על עצמה במסגרת המו"מ עם הפלשתינים. לדבריו 'אין זה צעד קל או פשוט' אך "ייתכן שמחווה זו תסייע לרש"פ למסד את שלטונה ותגדיל את האמון בין שני הצדדים".

הועדה תחל בהכנת רשימה נוספת של 400 אסירים המיועדים לשחרור. כמו כן הוטל על שרת המשפטים ציפי לבני לקבוע מועד לישיבתה של הועדה המשותפת ישראלית פלשתינית.

התקבלה הצעתה של שרת המשפטים כי מנכ"ל משרד המשפטים יכין רשימה עדכנית של כל האסירים הבטחוניים הכלואים בידי ישראל וזאת "לצרכי המשך התהליך".

בלשכת רה"מ אישרו כי ישראל תתיר את חזרתם ליש"ע של 56 פלשתינים שגורשו במהלך העימותים בכנסיית המולד בבית לחם בשנת 2002. ביניהם גם 13 מחבלים מבוקשים בכירים שגורשו למדינות אירופה וחלקם היה מעורב בפיגועים בהם נרצחו אזרחים ישראליים.(ר)
