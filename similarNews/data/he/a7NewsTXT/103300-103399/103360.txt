

החיזבאללה מוכן לשלם סכום של 100 אלף דולרים עבור פיגוע התאבדות לעומת 20 אלף דולרים בעבר. גורמים במנגוני הבטחון הפלשתינים טוענים כי החיזבאללה מציע אלפי דולרים לחמושים כדי שיגבירו התקפות נגד ישראל.

אירגון החיזבאללה העלה את גובה סכום התשלום שהוא מעביר לגורמי הטרור הפועלים תחת מרותו ביש"ע. "חיזבאללה" מוכן לשלם כיום סכום של 100 אלף דולר עבור פעולת התאבדות, בעוד שבעבר עמד סכום זה על 20 אלף דולר בלבד. כך עולה מציטוטים לידיעות בדואר אלקטרוני והעברות כספים בנקאיות של החיזבאללה.

כתבנו חגי הוברמן מוסר כי גורמי מודיעין בישראל מדווחים, שמנגנוני הביטחון הפלשתיניים חוקרים עתה את האופן שבו ממומנים מחבלים ברש"פ על ידי החיזבאללה, וזאת בהסתמך על תשדורות שמעביר החיזבאללה לאותם גורמי טרור, ושאותם יירטו גורמים ברש"פ.

לטענת בכירי מנגנוני הביטחון הפלשתיניים ביו"ש, כפי שהתבטאו בפני כתב "אי.פי." בראמאללה, חיזבאללה מצטייר עתה כ"איום החמור ביותר על ההפוגה שהושגה עם ישראל". הארגון הארגון מנסה לגייס מחבלים מתאבדים משורות ארגון הפתח' וגדודיו, גדודי חללי אל אקצה, כדי שיבצעו התקפות שיטרפדו את ההפוגה, כמו ניסיון הפיגוע בשכם שארע לאחרונה, אותו ייחסו גורמים פלשתיניים ל חיזבאללה.

גורמים רשמיים במנגנוני הביטחון הפלשתיניים טענו עוד באוזני כתב אי.פי. בשבוע שעבר, כי חיזבאללה, אשר מממן מאות "חמושים" ברש"פ , הגביר את לחציו עליהם בשבועות האחרונים. אותם גורמים הוסיפו, כי גורמי חיזבאללה מציעים אלפי דולרים לחמושים בשטח על מנת שיגבירו התקפותיהם נגד ישראל .
אחד המחבלים שהוגדר כ"גורם טרור לשעבר" מסר כי מחבל מפעיל מהחיזבאללה התקשר אליו יום לפני פסגת שרם א-שייח ואמר לו כי הפסקת האש לא תאריך ימים והציע לו סכום כסף נדיב אם יבצע פעולות אלימות. אותו גורם אמר כי קבוצה של 5 עד 6 מחבלים "מגוייסים" מקבלת מארגון החיזבאללה כ 8,000-5,000 דולר עבור: נשק, תחמושת, נשק ו'הוצאות שוטפות'. התשלום כולל שיחות בטלפון הסלולרי.

מאג'ד עלי מחמד פרג ,'בכיר במשרד לעניני פנים ברש"פ טען כי ישנם גורמים "חיצוניים" המבקשים "לבנות לעצמם בסיס כח בפלשתין". הוא נמנע מלנקוב במפורש בשם הארגון החיזבאללה. לטענת פרג' בבסיס נסיונות אלו עומדים "שיקולים פוליטיים" וכי "הרשות לא תתיר את פעילותם של אותם גורמים חיצוניים".

קצין מהמשטרה הפלשתינית, מהמפקחים על פעולות "הגורמים הקיצוניים" ציין כי חיזבאללה נוהג לברר את מספרי חשבונות הבנק של מופעליו ברש"פ, ואת שמות מבצעי הפיגועים וזאת באמצעות התכתבות בדואר האלקטרוני. הקצין טען כי הוא קורא חלק מהתכתובת וכי הרשות המוניטרית הפלשתינית "מפקחת" על ההעברות הבנקאיות מה"חיזבאללה" לגורמי הטרור. קצין המשטרה ציין, כי הוא עדכן את ההנהגה הפלשתינית על פעילות זאת, אולם לא קיבל ממנה הנחיות להתערב על מנת להפסיק את הפעולות או לבצע מאסרים בקרב המופעלים.

כתבנו חגי הוברמן מציין כי הפירסומים הללו נובעים מ"התקפה תקשורתית", שיזמה הרשות בימים האחרונים, שבהן נחשפו שיטות הפעלת גורמי הטרור ביש"ע ע"י חיזבאללה. זאת על מנת לנסות ולשים קץ לנסיונות החיזבאללה להגביר את הטרור בישראל, במאמץ לחבל במאמצי אבו מאזן והרשות הפלשתינית להפסיק את גילויי האלימות ולהמשיך בהידברות עם ישראל.

מנהיג" חיזבאללה", חסן נצראללה, הכריז בשבוע שעבר כי ה"התנגדות" תמשך ולא תיכנע לשום איום. נסראללה צוטט בטלוויזיית "אלמנאר", ב-9 בפברואר באומרו: "השנה הזאת היא שנת הדבקות בהתנגדות, השמירה על ההתנגדות והעמידה בתוקף על ההתנגדות, שהיא הבחירה שלנו, אמונתנו ודרכנו, וכן העבודה הלאומית הכלל-ערבית והאסלאמית שלנו..."(ר)
