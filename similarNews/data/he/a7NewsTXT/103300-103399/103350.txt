

מתחילת עונת החורף נקלטו במפעלים לתפיסת שטפונות של חברת "מקורות" 19.2 מיליון מ"ק מים, כך מסר רונן וולפמן, מנכ"ל "מקורות" שציין כי בהשוואה לתקופה המקבילה בחורף 03   04 נתפסו 15.2 מיליון מ"ק מים.

לדבריו באזור הדרום נתפסה כמות גבוהה באופן משמעותי של מי שטפונות, ביחס לממוצע הרב-שנתי: במאגר נחל שקמה נתפסו עד כה 6.8 מיליון מ"ק, לעומת 3 מיליון מ"ק מים ממוצע רב-שנתי; בנחל הבשור נתפסו 3.5 מיליון מ"ק עד כה, לעומת 2 מיליון מ"ק ממוצע רב-שנתי.
מאגר חצבה התמלא (1.5 מיליון מ"ק מים) ומאגר עידן התמלא באופן חלקי.
במפעל נחלי מנשה הסמוך לקיסריה נקלטו בפרק זמן קצר 6.4 מיליון מ"ק מים. בימים האחרונים נרשמה במפעל זרימת שיא של 43,000 מ"ק לשעה. הכמות הממוצעת השנתית הנקלטת במפעל זה היא 15 מיליון מ"ק מים. בברכת רם שברמת הגולן נקלטו 2.5 מיליון מ"ק מים.

וולפמן הדגיש כי איכות המים הנקלטים במפעלי נחל שקמה ונחלי מנשה טובה מאוד, והיא עומדת בתקנות מי השתייה. עלות הפקתם נמוכה באופן משמעותי מהעלות האלטרנטיבית - התפלת מי ים - ותרומתם למדינה נאמדת בחיסכון של כ-40 מיליון  בשנה.

תפיסת שטפונות היא אחת הפעילויות שמבצעת חברת "מקורות" במטרה למצות את כל האפשרויות לתגבור מקורות המים הקיימים, בנוסף להתפלת מים, טיפול בשפכים והשבת קולחים והגברת הגשם. (ר)
