

הוועדה המקומית אישרה את הקמתו של היישוב כרכור (שם זמני) שלושה ק"מ מצפון לבאר- שבע בו יבנו 2300 יחידות דיור צמודות קרקע.

הוועדה המקומית לתכנון ולבניה בראשותו של ראש עיריית באר שבע יעקב טרנר, אישרה את הקמתו של היישוב כרכור מצפון לעיר כפרבר מרוחק של באר- שבע.

מדובר באזור הנמצא כ- 3 ק"מ צפונית לעיר סמוך לכביש הראשי באר שבע תל-אביב ועליו אמורים להבנות 2300 יחידות דיור צמודות קרקע. השטח של היישוב כרכור, משתרע על כ- 4000 דונם ואותו חוצה נחל פטיש ההיסטורי. מינהל מקרקעי ישראל ולשכת ראש הממשלה אישרו את סיפוח כרכור לבירת הנגב ורואים את השכונה שתבנה כחלק בלתי נפרד מהעיר באר- שבע. השכונה החדשה תוכלל בשטח המונציפלי של העיר, זאת על פי סיכום של הוועדה לגבולות במשרד הפנים העוסקת בימים אלה בהרחבת שטח השיפוט של באר- שבע.

ראש העיר יעקב טרנר, אמר ש"מדובר בהחלטה בעלת חשיבות רבה לעתידה של באר- שבע ולהמשך התפתחותה בשנים הבאות".

