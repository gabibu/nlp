

משלחת רופאי ילדים מומחים מבי"ח שניידר, יצאה לפריז על מנת לקיים השתלמות רפואית בנושאי טיפולים מצילי חיים לרופאי ילדים בכירים. המשלחת יצאה במסגרת הסכם שיתוף פעולה בין המרכזים הרפואיים שניידר ורבין עם Necker - Enfants Malades ובית החולים ג'ורג' פומפידו בצרפת, אשר נחתם ביוני 2004 בנוכחות זאב וורמברנד, מנכ"ל שירותי בריאות כללית וניסים זווילי, שגריר ישראל בצרפת.

מטרת המשלחת היתה ללמד רופאי ילדים בכירים מבתי החולים של פריז קורס PALS (Pediatric Advanced Life Support)  החייאת ילדים ומניעת הידרדרות במצבי הלם והפרעות קצב לב בילדים - טיפולים מצילי חיים.

השבחים שחלקו הרופאים הצרפתיים לרופאי הילדים משניידר התייחסו לשיטת ההדרכה הישראלית. הם ציינו את "היתרון של הישראלים בהעברה מסודרת של החומר בנושא PALS." יש לציין כי במדינת ישראל חובה לעבור קורס זה על מנת לקבל תואר מומחה ברפואת ילדים.

פרופ' דניאל סידי, מנהל חטיבת הילדים ב Necker - Enfants Malades כתב לשגרירות צרפת בישראל: "אני מברך את המשלחת משניידר. מדובר בשיתוף פעולה מוצלח בצורה יוצאת דופן ובחיזוק ניכר של יחסי ישראל-צרפת. אני ממליץ בחום להמשיך בשיתוף פעולה זה" .

פרופ' מרק מימוני, מנהל מרכז שניידר לרפואת ילדים, אשר למד רפואה והתמחה ברפואת ילדים בפריז ויזם את הקשר עם בתי החולים בצרפת, הבטיח לצרפתים שיהיה המשך לשיתוף פעולה זה.(ר)
