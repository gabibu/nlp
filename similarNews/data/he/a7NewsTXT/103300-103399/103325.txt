

הפרקליטות דרשה כי שני חשודים בהפרת פרטיות הרב ויזנר ע"י השמעת קריאות נגדו, ייעצרו עד תום ההליכים, בנימוק כי קיים חשש שמעשים אלו יגרמו ל"נקיפות מצפון". פרקליטם: נסיון לגרור את ביהמ"ש לזירה הפוליטית.

הפרקליטות דרשה לעצור עד תום ההליכים שניים החשודים בקריאות לעבר רב פיקוד מרכז יהודה ויזנר בישוב מצפה יריחו בין היתר בטענה כי מעשיהם עלולים לגרום לרב "נקיפות מצפון". כזכור רב פיקוד מרכז, הרב ויזנר, התפרסם כמי שאמר, שהרבנות הצבאית תמלא את הפקודות שיינתנו לה בהקשר של תכנית ההתנתקות בין היתר בנושא: עקירת מזוזות, אטימת בתי כנסת, והוצאת מתים מקבריהם. דבריו עוררו גל מחאה גם בקרב רבנים צבאיים.

כתבתנו רותי אברהם מוסרת כי ע"פ כתב האישום, הגיע הרב ויזנר ב 6 בינואר אל החניה של המכולת בישוב מצפה יריחו, ויצא כדי להוציא דואר מתיבתו. הנאשמים ישבו ברכבו של אחד מהם. כשחזר הרב אל רכבו הם צעקו לעברו: "תתבייש לך, תוריד את הכיפה, אתה מוסר". עפ"י פרוטוקול הדיון בבימ"ש השלום בירושלים, רשם הרב את פרטי רכבם והם עזבו את המקום. עפ"י כתב האישום הם מואשמים בפגיעה בפרטיותו.

בדיון שהתקיים בביהמ"ש השלום טענה התביעה כי יש לעצור את השניים עד תום ההליכים נגדם או לשחררם עם תנאים מגבילים ובתוספת של הפקדה כספית וערבויות. הפרקליטות נימקה את דרישתה בין היתר בכך שישנה סכנה כי השניים עלולים לגרום לרב נקיפות מצפון."המאשימה סבורה כי כאשר אנו עומדים בפתח תקופה לא קלה בה נדרשים אנשי צבא מכל המגזרים בחברה לקבל החלטות שנובעות מעצם תפקידם ותפקודם, לא ייתכן כי יביאו אנשים כגון המשיבים שלפנינו היום וינסו בדרכים עברייניות ובוטות לגרום לאדם איזשהי נקיפת מצפון".

בא כוחם של הנאשמים עו"ד וירצברגר, התנגד למעצרם ואמר כי פגיעה בפרטיות אינה עילה למעצר וכי אין צורך בתנאים שחרור משום שאין נשקפת מהם סכנה. כמו כן אמר כי מדובר ב"נסיון חסר תקדים לגרור את בית המשפט לתוך הזירה הפוליטית וכל זאת במסווה של דיני שחרור ממעצר". בהמשך טען וירצברגר כי הנאשמים היו במרכז הישוב לא בבית הרב ולא סמוך לו, וכאשר הגיע הרב למרכז המסחרי הושמעו כלפיו קריאות. "במדינת ישראל יש דמוקרטיה ואפשר להגיד לבן אדם תתבייש. אפשר לחלוק על האמירה ויכול להיות שזה לא פוליטקליקורקט וזה לא מנומס. אבל אדם רשאי למחות ולזעוק ולא בגלל זה מעמידים אותו לדין".

כתבתנו מציינת כי החלטת בית המשפט היא להורות על שחרור הנאשמים "בתנאי שיאסר עליהם להתחקות או לבלוש אחרי הרב עד לסיום ההליכים".
