

מתת אדלר הי"ד, הייתה חניכה ומדריכה מסורה בסניף בני עקיבא בישובה. שירתה כקצינת תצפית בעזה. עז בן מאיר הי"ד היה בחור ישר ואמיתי, חבר נאמן, אהוב ומקובל על הכל. כנרת מנדל הי"ד הייתה אכפתית ואוהבת הארץ.

מתת חווה רוזנפלד אדלר, שנרצחה היום בגוש עציון, נולדה בישוב בית חורון שבמטה בנימין, בת שניה להוריה נפתלי ורבקה רוזנפלד, חבריה מספרים כי "הייתה חניכה ומדריכה מסורה בסניף בני עקיבא בישובה. שירתה בצה"ל קצינה ביחידת תצפית ברצועת עזה, את רוב שירותה ביצעה בישוב נצרים וראתה בו בית שני. אהבה את העם התורה והארץ, כל ימיה עסקה בעשיית טוב וחסד ובמימוש
הרעיונות בהם האמינה. בעלת לב רחב ותום נעורים. עמדה בכבוד ובגבורה בכל משימותיה. סיימה את קורס הקצינים בבה"ד 1 כצוערת מצטיינת 'מופת גדודי'. בעודה בחופשת שחרור מצה"ל נישאה לישראל אדלר קצין בשיריון בחודש תמוז האחרון".

כדורי המרצחים השיגוה בדרכה לביתה בישוב כרמל.

עז בן ה- 14 סיים בשנת תשס"ה את לימודיו בחטיבת הביניים בסוסיא, והתחיל השנה את לימודיו בכיתה ט' בישיבת בני עקיבא בדימונה.
בהודעת הישוב נכתב "עז היה מהילדים המובילים של המחזור: בחור ישר ואמיתי, חבר נאמן, אהוב ומקובל על כולם, בן תורה ובעל מוטיבציה גבוהה ללמידה, ספורטאי מצטיין, מומחה לניווטים, צנוע, גומל חסדים, חינני ומלא חיים ומרץ.
עז השאיר אחריו הורים: רמי ונירית, אחים: אודיה, שי, שירה, רז ושחר, סבים וסבתות, משפחה אוהבת, וישוב, שמחבק את כולם ומתפלל שלא נדע עוד צער ואבדן.
אנו רואים בממשלת ישראל אחראית ישירה לרצח זה, כאשר על מחוותיה לפלשתינאים אנו משלמים בדמנו ובדם ילדינו. ארץ אל תכסי דמם", נכתב.

עז בן מאיר ז"ל

כנרת מנדל ז"לכנרת, בת 23, היתה הילדה הראשונה בכרמל. משפחתה הגיעה ליישוב לפני 24 שנה, לאחר שפונו מימית. זמן קצר לאחר מכן נולדה בתם הבכורה. כנרת למדה בתיכון באולפנה לבנות בקריית ארבע, לאחר מכן למדה מדעים במכללה לבנות בשכונת בית וגן בירושלים ולאחרונה התחילה לעבוד בהוראה בבית ספר בגוש עציון.

"היא הייתה אכפתית ואוהבת הארץ ותפסה מקום נכבד מבחינה חברתית בישוב", סיפרו חבריה.
