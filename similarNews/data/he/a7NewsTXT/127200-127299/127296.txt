

משרד החוץ האמריקני מותח ביקורת על ישראל בשל מגבלות התנועה שהוטלו על ערביי יו"ש לאחר הפיגועים הרצחניים בצומת גוש עציון ובצומת עלי. גדודי אלאקצה: "אנו ביצענו הפיגוע בגוש עציון".

משרד החוץ של ארה"ב מתח ביקורת על הגבלת תנועת הערבים ביו"ש. המשרד קרא לישראל, במסר שהעביר המתאם הביטחוני האמריקאי, ויליאם וורד, "לנקוט צעדים להקל על מצוקתם היומיומית של הפלשתינאים". עם זאת, נאמר בהודעה כי "לישראל יש את זכות ההגנה העצמית נגד הטרור" וכי הצד הפלשתיני מחויב להילחם בטרור.

צה"ל נקט בשורת פעולות בתגובה לשני הפיגועים שבוצעו ביום ראשון בצומת גוש עציון ובצומת עלי, שבהם נרצחו שלושה ישראלים ונפצעו שבעה.

צה"ל החל אתמול להעביר כוחות נוספים לאזור בית לחם וחברון. הצבא יטיל שוב כתרים על שתי הערים ויאייש מחדש מחסומים באזור רמאללה, בית לחם וחברון.

גדודי אלאקצה: "אנו ביצענו הפיגוע בגוש עציון"
מאת: יהונתן דחוח הלוי
למרות הגינוי הרפה של אבו מאזן וטענות הרשות הפלשתינית כי מבצעי הפיגוע בגוש עציון אינם שייכים ל'פתח', שבים גדודי חללי אלאקצה ומדגישים את אחריותם המלאה לביצוע הפיגוע. יתר על כן, הם פרסמו הודעה נוספת בה הם נוטלים אחריות לשני פיגועים אחרים ביהודה ושומרון. גדודי חללי אלאקצה הינם הזרוע הצבאית הרשמית של תנועת ה'פתח' והם אמורים להשתלב ברשימת תנועתם בבחירות לפרלמנט הפלשתיני.

גדודי חללי אלאקצה וניצי ה'פתח' שבו ופרסמו הודעה רשמית בה הם נוטלים אחריות לפיגוע הירי בגוש עציון ב   16 באוקטובר בו נרצחו מתת רוזנפלד-אדלר, בת דודתה, כנרת מנדל והנער עז בן מאיר הי"ד.

נראה, כי הודעה זו פורסמה כהתרסה כלפי ניסיונות הרשות להתחמק מאחריות ישירה או עקיפה לפיגוע. יו"ר הרשות הפלשתינית פרסם כזכור הודעה לפיה "כל הארגונים הפלסטיניים שחתמו על הפסקת האש מגנים את הפעולות הללו, אשר מערערות את הרגיעה והשקט שאנחנו רוצים לכבד". דובר משרד הפנים טען, שהגורמים שביצעו את הפיגוע אינם שייכים ל'פתח'.

יתר על כן, דובר גדודי חללי אלאקצה, המכונה אבו עודיי, הכחיש דיווחים לפיהם כוחות הביטחון הפלשתיניים עצרו שני פעילים של הגדודים בבית לחם. לטענתו, היחסים בין הגדודים לבין ראש המנגנונים הפלשתיניים של הרשות הפלשתינית "טובים". גדודי חללי אלאקצה, הזרוע הצבאית של תנועת ה'פתח', אמורים להשתלב ברשימת תנועת ה'פתח' בבחירות הקרובות לפרלמנט הפלשתיני (ינואר 2006).

יומיים לאחר בגוש עציון וגדודי חללי אלאקצה מפרסמים כרוז נוסף בו הם נוטלים אחריות על שני פיגועי טרור נוספים שביצעו ביהודה ושומרון. להלן יובא תרגום הכרוז על מנת לתת תחושה לקורא הישראלי, שאינו מצוי בטרמינולוגיה הפלשתינית, אודות התפיסה המנחה את ארגוני הטרור הפלשתיניים:

"בשם אללה הרחמן והרחום הילחמו בהם [בכופרים], אללה ייסר [במשמעות יגרום למותם] בידיכם ויסייע לכם לגבור עליהם וירחיב לה עדת המאמינים". [הערה: פסוק זה מהקוראן, ובו הדגש הניתן למילה "בידיכם" משמש את ארגוני הטרור האסלאמיים, ובראשם אל-קאעידה, כמקור לגיטימציה ל"מצוות העשה" בדבר החיסול הפיזי של כל הכופרים בידי המוסלמים המאמינים].

הודעה צבאית מטעם גדודי חללי אלאקצה   פלוגות החלל המנהיג יאסר ערפאת.הוי המוני עמנו הנאחז באדמת ההיערכות לג'יהאד על אדמת פלשתין האהובה.

גדודי חללי אלאקצה   פלוגות החלל יאסר ערפאת מודיעים על אחריותם המלאה על ביצוע ירי לעבר העמדה הצבאית בחלמיש ליד רמאללה בשעה 12 בלילה ב   17 באוקטובר 2005. האויב הודה כי הייתה תקיפה אך לא הודיע על נפגעים.

כמו כן מודיעים [הגדודים] על אחריותם לזריקת מטען חבלה מייצור מקומי לעבר כלי רכב של המשטרה הציונית שנסע ליד גדר ההפרדה סמוך [לציר] בית לחם   ירושלים ב   18 באוקטובר 2005 בשעה אחת בבוקר. ע"פ הודעת האויב הציוני נפגעו [באירוע] 3 ציונים.

פעולות אלה הן תגובה על פשעי הכיבוש הציוני המתמשך שבאו לידי ביטוי בפגיעה בלוחמינו, בלוחמי הג'יהאד, במקומות הקדושים, במדיניות ההתנקשויות והמעצרים שמבצע האויב.

וזה אך מעט מכלל [הפעולות]... ובקרוב יהיו [פעולות] חזקות יותר
גדודי חללי אלאקצה   פלשתין
פלוגות החלל יאסר ערפאת"

כרוז זו עולה בקנה אחד עם הודעה קודמת של דובר גדודי חללי אלאקצה, אבו עודיי, אשר איים ב"פיגועי תגובה" בתוך שטחי ישראל.
