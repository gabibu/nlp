

במהלך ימי חול המועד יקיים ערוץ 7 מבצע סוכות אשר יציג את סוכותיהם של גולשי האתר. את התמונות יש לשלוח בצירוף שם, מקום מגורים והסבר לכתובתsuka@a7.org

לכבוד חג הסוכות יוצא ערוץ 7 במבצע סוכות גולשי האתר מן הארץ ומרחבי העולם.

אם הקמתם סוכה במקום יוצא דופן, אם יש לכם סוכה מקורית, ייחודית ויפה צלמו אותה ושלחו את התמונה אלינו בצירוף שם, מקום מגורים ודברי הסבר על הסוכה וקישוטיה לכתובתsuka@a7.org

את תמונות הסוכות נפרסם במהלך ימי חול המועד יחד עם דברי ההסבר עליהן.

זכר גוש קטיף וחורבנו ליווה רבים בערב החג. כך מתברר מזרם התמונות הראשון המגיע למערכת. להלן דוגמאות אחדות:

משפחת חיימסון מאלון שבות הקימה את סוכת נווה דקלים. את הציור ציירה לביאה כהן מראש צורים.לחץ כאן להגדלה  


משפחות קליינמן ושטוסל מראש העין מספרות כי השנה אבדו להן סדינים של דופן אחת בסוכה, ולכן החליטו להשתמש בשלטים מהמאבק בתור דופן וזה דבר שמהווה מצד אחד זכר לחורבן ויותר מזה "זה מהווה עבורנו בטחון, תקווה ואמונה גדולה שנחזור לשם בעז"ה עם כוחות מחוזקים ומחודשים"

בקרב משפחות אחרות רווחו קישוטי הסוכה בנושאים המקובלים: שבעת האושפיזין ושבעת המינים בהם נשתבחה ארץ ישראל:

ילדי משפחת זליגר מאורנית, זהבה, נעמה, אבנר, שי וחן עיצבו וצבעו בעצמם את קירות הסוכה. אחד בנושא שבעת המינים והשני בנושא האושפיזין.

ויש גם סוכות מקוריות מזן אחר לגמרי:

בסוכת משפחת יעקבסן מקרית ארבע הקישוטים
העיקריים הם פרוכות ומעילים של ספרי תורה שנמצאו בגניזות.

שיינה רפפורט הכינה בבית ספר של יום א' סוכה שאולי אינה כשרה לישיבה אך כשרה למהדרין לאכילה...בתאבון...

בימים רביעי וחמישי תהיה מערת המכפלה פתוחה ליהודים
כמדי חול המועד יארחו גם השנה תושבי חברון את עם ישראל בעיר האבות ובמערת המכפלה, שתהיה פתוחה כולה לתפילות יהודים. סיורים יתקיימו ברחבי העיר.

השנה תיערכנה החגיגות המרכזיות בסימן הצדעה למגורשי גוש קטיף וצפון השומרון. באירוע ישתתפו מיטב הזמרים החסידיים, ובהם נפתלי אברמסון, רבע לשבע, שמוליק אינדיג, חיים ישראל, תזמורת שלהבת ועוד. האירועים יתקיימו בימים רביעי וחמישי 19.00-10.00. העצרת המרכזית ביום חמישי, ב-15.00. הכניסה חופשית. לפרטים: 1-800-400-456.


חנוכת סוכת המים הגדולה בעולם


סוכת המים הגדולה ביותר בעולם נחנכה במעמד ראש עיריית ירושלים, אורי לופוליאנסקי:

לאחר הצלחת "סוכת האור" בשנה שעברה, שהביאה רבבות מבקרים, יזם השנה ראש העיר ירושלים, אורי לופוליאנסקי, בשיתוף חברת "מקורות" וחברת "הגיחון" את "סוכת המים" בכיכר העירייה (ספרא).

כתבנו קובי פינקלר מוסר שמדובר בסוכה הגדולה בעולם: אורכה של "סוכת המים" 30 מ', רוחבה 16 מ', וגובהה כ-6 מטרים, בסה"כ 480 מ"ר.

בכניסה לסוכה, אותה מפיקה חברת הבת של עיריית ירושלים "אריאל", יוצבו מסכי מים ברוחב של 3 מטר ובגובה 6 מטר עליהם יוקרנו מוטיבים הקשורים לחג. כדי חרס ענקיים יפוזרו בתוך הסוכה ובהם יוצגו מפרחי הארץ ומפרותיה.

"סוכת המים" נפתחה לקהל במוצאי החג (הראשון). אירוע ההשקה היה במעמד ראש העיר ירושלים, אורי לופוליאנסקי , יו"ר חברת "מקורות", בוקי אורן ונציג מחברת הגיחון.

הכניסה לאירועים בסוכה חופשית.

