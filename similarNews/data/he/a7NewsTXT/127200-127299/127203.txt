

הרב אברהם פלקס, שליח עמותת "שבי ישראל", יפעל לחזק את החיים היהודיים בעיר ולקרב את אלפי "היהודים הנסתרים" בפולין לקהילה היהודית ולמדינת ישראל.

ששים שנה לאחר שהגרמנים רצחו את הרוב המוחלט של יהודי קרקוב, יכנס מחר (יום ג', ערב חג הסוכות) לתפקידו הרב הראשי הראשון של העיר מאז השואה.

בעקבות פנייתו של הרב הראשי לפולין, הרב מיכאל שודריך, החליטה עמותת "שבי ישראל" בראשותו של מיכאל פרוינד לשלוח את הרב אברהם פלקס, בן 38, כשליח רשמי של העמותה לקרקוב, בו הוא ישמש כרב של יהודי המקום וינסה לקרב את אלו שאינם משתייכים לקהילה באופן רשמי.

"האתגר הוא גדול, וגם האחריות," אמר הרב פלקס, והוסיף: "ואני מקווה לעבוד ביחד עם הקהילה ומנהיגיה כדי לשמור על הגחלת היהדות במקום ולטפחו, במיוחד אצל הדור הצעיר של יהודי פולין."

יותר מאלף יהודים חיים כיום באזור קרקוב, אך רק 200 רשומים כחברי הקהילה היהודית. מאות מתושבי המקום החלו לגלות את שורשיהם היהודיים רק לאחר נפילת הקומוניזם ומסך הברזל, כולל הרבה "ילדים נסתרים" שאומצו ע"י קתולים בתקופת השואה ושגילו את יהדותם רק לאחרונה. כחלק מרכזי מעבודתו, יפעל הרב פלקס לחזק את זיקתם וגשיתם לעם היהודי ולמדינת ישראל.

"בעיר כמו קרקוב, שבו הגרמנים ניסו למחוק כל זכר של היהדות וכמעט הצליחו במשימתם האיומה, זה מחמם את הלב לראות את תחייתה של יהודי המקום," אמר יו"ר "שבי ישראל" מיכאל פרוינד. "יש התעוררות אצל 'היהודים הנסתרים' בפולין, שמנסים להתחבר מחדש עם העם היהודי, ועלינו לעשות הכל כדי להחזיר אותם הביתה. ששים שנה לאחר השואה, הנקמה הכי מתוקה היא לבנות ולחזק את החיים היהודיים ולהשיב אותם לעם ישראל ולמדינה היהודית."

עמותת "שבי ישראל" מושיטה יד לצאצאי עם ישראל בכל רחבי העולם ועוזרת להם לחזור למורשת אבותיהם ולמדינת ישראל. בין היתר, העמותה עוזרת לקהילת "בני מנשה" בהודו, "בני האנוסים" בספרד, פורטוגל ודרום אמריקה, וגם ל"סובוטניקים" שברוסיה.

יהודים הגיעו לקרקוב לפני למעלה מ-700 שנה, וכיהן בה גדולי הרבנים, כולל הרמ"א (רב משה איסרליש) והב"ח (הרב יואל סירקיס, שחיבר את הספר "בית-חדש") והרב יום-טוב ליפמן-הלר.

