

הכתבת הפוליטית של מקור ראשון סופיה רון מוריה אומרת כי במושב החורף הקרוב יורע מצבו של שרון בכנסת - אין לו רוב וגם לא תעמוד לרשותו רשת הבטחון של השמאל.

הכתבת סבורה כי ההכרעה במרכז הליכוד שנראתה כאילו לטובת שרון, היתה הכרעה על המשך השלטון משום שחברי המרכז לא רצו עכשיו בחירות.

בראיון לאריאל כהנא בערוץ 7 , אומרת רון מוריה כי שינוי במושב הקרוב לא תתמוך בשרון תמורת כספים ייחודיים כפי שעשתה באפריל ערב ההתנתקות, וש"ס המעדיפה לנקוט במדיניות של 'לאכול מהעוגה אך גם להשאיר אותה שלמה', תעדיף לקבל תקציבים ולתמוך בתקציב אך גם לתקוף את הממשלה מבחוץ. כמו כן "הזדרזו להוציא לקבוצת המורדים בליכוד 'תעודת פטירה'".

התקציב להערכתה יעבור בכנסת אבל לשרון אין קואליציה והוא יתקשה להמשיך לנהל את הענינים. "אם היה מישהו אחר הייתי אומרת שלא ישרוד את המושב הקרוב אבל שרון יכול לשרוד כי הוא יודע לתמרן פוליטית יפה. יחד עם זאת אפילו שרון יתקשה לתמרן עם קואליציה כזו, בשעה שגם ההסכם יו"ר הקואליציה ח"כ גדעון סער, שהחזיק את הקואליציה, התרופף".

כרגע בתקופת החגים נראה כאילו "המורדים בשפל והמערכת רדומה" אבל לא כך צפוי במושב הקרוב אומרת רון מוריה. לדבריה אם שרון היה שוקל למנות מישהו מהמורדים או מישהו המזוהה עם הקבוצה כמו נתן שרנסקי, לשר, אולי היה נוצר רושם של התפייסות אך אם הדבר לא יקרה תשאר מעין "חלוקה מעמדית" בסיעה של "כושים ולבנים" ו"אני לא אתפלא אם במושב החורף יתקבל חוק להקדמת הבחירות".

על סקר שקבע כי איחוד בין המפד"ל לאיחוד הלאומי לרשימה דתית לאומית אחת יניב כ 20 עד 25 מנדטים אומרת רון מוריה, כי המפלגות נתונות בטראומה שלאחר הפינוי וכי חלק מקולות דתיים של הליכוד יעברו לרשימה מאוחדת כזאת ויחד עם זאת, יש לשאול: מדוע הימין החילוני נשאר עדיין בליכוד, מדוע אינו עובר למפלגה המשותפת או לאיחוד הלאומי? להערכתה יו"ר המפד"ל ח"כ זבולון אורלב יסכים להתאחד עם האיחוד הלאומי אם יתגבש הסכם 'מתחת לשולחן' של כניסה לממשלה.
"במידה ובני אלון נותן התחייבות שאורלב יכול לסמוך עליה, שמצטרפים לממשלה, אורלב ילך ביחד".
