

כשהגיעו מבקרים יהודים להר הבית נאמר להם כי בניגוד להחלטת שופטי בג"ץ תיאסר עליהם התפילה בהר, אולם לאחר שעלו למתחם הותרה להם התפילה ללא הפרעה. (גלרית תמונות בכתבה - צילם כתבנו צבי ברש)



שוטרי הר הבית הודיעו למבקרים שהגיעו להר הבית כי לא יוכלו להתפלל במתחם ההר. זאת בניגוד להנחיות שופטי בג"ץ מערב חג הסוכות. עם זאת נודע כי המבקרים שעלה בידיהם לעלות לרות מגבלה משטרתית נוספת התפללו במקום ללא כל הפרעה. יצויין כי המבקרים היהודיים לא עברו חיפוש בכליהם כדי לסלק סידורים וספרי קודש אחרים.

כתבנו מדווח כי ערבי שהתקרב לקבוצת היהודים ולמתפללים שהיו בה בצעקות נעצר.

כזכור, בערב חג הסוכות פסקו שופטי בג"ץ האופן תקדימי כי יותר ליהודים לעלות ולהתפלל בהר הבית היום, יום ד', מהשעה 7:30 בבוקר ועד לשעה 9:00. בדיון ישבו השופטים חשין, בייניש וג'ובראן שדנו בעתירתה של תנועת נאמני הר הבית שתבעו לאפשר להם לעלות ולהתפלל בהר הבית. השופטים קבעו כי אמנם, כטענת אנשי התנועה, הוראה גורפת שלא לאפשר ליהודים לעלות לתפילה בהר היא מתן פרס לטרור, אך למרות זאת, קובעים השופטים, יש להתחשב גם בסיכונים לחיי אדם העלולים להיווצר בעקבות ביקורי תפילה שכזה.

למרות האמור, כשהגיעו יהודים למתחם ההר הובהר להם כי לא יוכלו להתפלל במתחם. "אני לא מכיר שום הנחיה שכזו", אמר אחד ממפקדי תחנת הר הבית לבאים. השוטרים התירו לשלוש קבוצות בלבד לעלות להר אולם הבהירו גם להם כי תפילה תהיה אסורה במקום. אחד המבקרים מספר לערוץ 7 כי כששאל שוטר אם יוכל להתפלל בהר נאמר לו "אם אתה מתכוון להתפלל, עדיף שלא תעלה בכלל כי נוריד אותך".

כאמור לעיל, למרות הדברים שנאמרו למבקרים בפתח העליה להר משעלו המבקרים הרי שהותר להם להתפלל במקום ללא הפרעה. עם זאת יצויין כי במקביל להגבלת היהודים מכניסה להר הבית, הותרה כניסה רציפה של תיירים. כמו כן ניתן ההיתר לכניסה להר רק מהשעה 7:45 ועד לשעה 8:15. גם זאת בניגוד לפסיקת בג"ץ.

כתבתנו רותי אברהם מזכירה כי השופטים חשין בייניש וג'ובראן כתבו בהחלטה כי נכונה "על דרך הכלל" טענת בא כוחה של התנועה עו"ד נפתלי וירצברגר כי "סירוב לבקשתם במלואה מהווה פרס לאלימות", אך במקרה ספציפי זה "שהעניינים יכולים לצאת מכלל שליטה, ומאורעות העבר יוכיחו", אין זו "כניעה לאלימות", אלא "איזון ומידתיות כקריטריונים לעשייתה של רשות מנהל".

עוד כתבו השופטים: "כיום מצויים אנו במועד רגיש שחג הסוכות וחג הרמדאן באים במקביל זה לזה. אין צורך בדמיון מפליג כדי להבין כי על רקע זה יש לנהוג ברגישות מירבית. אמנם תפילת המוסלמים על הר הבית ביום שהעותרים מבקשים גם הם לעלות להר הבית, אמורה להתחיל בסמוך לשעה 12.00 בצהרים, אלא כפי שהשכילנו מפקד המחוז באים המתפללים אל ההר זמן רב קודם לכן. כדי להפריד הפרדה ראויה בין שני המחנות החליט מפקד המחוז לאפשר את תפילת היהודים על הר הבית עד לשעה 9.00 ולא עד השעה 10.30 כבקשת התנועה. יתר על כל, מפקד המחוז הודיענו כי מתפללים מוסלמים מגיעים למקום החל משעה 9.00 ובאותה שעה ולאחריה אלפים מהם נמצאים על ההר. על רקע זה אין ספק כי המשכיל בעת ההיא יעשה כמיטבו כדי להפריד בין המחנות".

השופטים קיבלו את התנגדות המשטרה לקיום תהלוכת אבן הפינה לחניון גבעתי בהתבסס על הערכת המשטרה ברמה של "קירבה לודאות" להתפרצות של מהומות קשות ולסיכון חיי אדם.

מפקד מחוז ירושלים ניצב אילן פרנקו הודה כי נכונה טענתו של עו"ד נפתלי וירצברגר שאין בידי המשטרה מידע קונקרטי המאפשר לה לקבוע הערכת סיכון כזו "המעלה חשש ממש לפגיעה בשלום הציבור", וכי "האוירה מתוחה כל העת". אך טען שלמרות שכרגע "אין גורם חיצוני מאיים", "אם ייעתר לבקשת התנועה, יווצר מאליו אותו חשש קונקרטי, ועם היווצר החשש, שוב יהיה קשה להחזיר את המצב לקדמותו. יש לשמור על האיזון העדין הקיים כיום לאחר שהתנועה קיבלה ולו מקצת מבקשתם. והחשש רב הוא, כי שינוי המינון עלול להביא לסיכון ברמה של קירבה לודאות".

בשיחה עם כתבנו שמעון כהן אומר אביעד ויסולי, איש מטה ארץ ישראל בחיפה, כי בכוונת המטה להגיש תלונה אזרחית נגד ניצב פרנקו, מפקד המחוז על שלא יידע את שוטריו בהוראת בג"ץ. "נדרוש הליכים משמעתיים נגדו על התרשלותו בתפקידו, התרשלות שמנעה מיהודים רבים לעלות להר במשך שעה וחצי אלא רק כמאה איש במשך מחצית השעה", אומר ויסולי.
(ש)

כתבנו לווה (לאחר טבילה במקווה) קבוצת מתפללים שעלתה להר הבוקר (יום ד')

נכנסים דרך שער המוגרבים להר הבית

מבט מהר הבית לעבר שער המוגרבים, למערב, לאחר העלייה

במרכז התמונה ד"ר יואל אליצור מעפרה שהדריך את הקבוצה. אליצור הסביר את הציונים השונים ואת ההלכות על פי מקורות חז"ל

מבט מדרום אל מקום המקדש

מזרחית ממקום המקדש. אליצור: עזרת הנשים שכנה בשטח ממול

שער הרחמים מבפנים, בצד המזרחי של ההר

ילדים ערבים משחקים כדורגל בהר הקודש

הקבוצה הגיעה לצד המערבי של ההר לקראת היציאה

הקבוצה הגיעה לצד המערבי של ההר לקראת היציאה

כבר מחוץ להר. הקבוצה שמעה דברי סיכום מפי איש אגודת "אל הר המור"

אלפי מתפללים הגיעו מכל רחבי הארץ אל הכותל כדי לפקוד את מקום המקדש

אתרוג ענק משך תשומת לב רב מכל העוברים ושבים. רבים מהם ביקשו ליטול אותו ולנענע
