

הנגן והזמר יזהר פלורסהיים הוציא לאחרונה דיסק נעימות חלילית חדש אשר כולל 11 קטעי מוסיקה מן הארץ והעולם בלבוש חדש, מיוחד ומרגש. דיסק חורפי לכבוד הגשם הראשון.

כל מי שהגשם הראשון מעורר בו געגועים לנסיעות ארוכות ולמנגינות שקטות ונעימות בוודאי ישמח לשמוע שאחרי שהוציא שני דיסקים של שירים חסידיים, 'אש' (שירי חתונה) ו'רוח' (שירי הרב יהושע אנגלמן ושירי נשמה) ודיסק אחד של נעימות חלילית בשם 'לקחת ללב' הנפיק הנגן יזהר פלורסהיים דיסק חדש ובו 11 נעימות חלילית נוספות מן הארץ והעולם.

הדיסק, 'השיר שלך', בעיבודו ובהפקתו המוזיקלית של פלורסהיים עצמו, כולל נעימות מוכרות כמו 'שלל שרב' ו'אסיף' הישראליים, נעימות הנושא מתוך הסרטים 'טיטאניק' ו'פורסט גאמפ' ההוליבודיים ועוד ועוד.

פלורסהיים, בחור צעיר ומוכשר המתגורר ביישוב מכמש שבבנימין, מנגן בדיסק כמעט על כל כלי הנגינה הכוללים חליליות שונות (טנור, אלט, סופרן, סופרנינו), גיטרות קלאסיות ואקוסטיות, גיטרות חשמליות וגיטרה בס. אותו מלווים צבי בטלמן בקלידים ואושרי בוקובזה בתופים. בנגינתו בחלילית מצליח פלורסהיים להעביר את העוצמות של השירים ('ליבי ימשיך לפעום') כמו גם את הרגעים המרגשים שלהם ('אסיף') ואת הרוגע והשלווה של השירים השקטים ('שם למעלה', 'סוויטת פורסט גאמפ').

אחרי דיסק הנעימות הקודם שלו, 'לקחת ללב' אשר כלל מספר נעימות עליזות וקופצניות החליט פלורסהיים לכלול ב'השיר שלך' רק שירים שקטים כשהתוצאה היתה דיסק שקט חורפי ומוצלח שעשוי לשמש כפס קול נהדר לנסיעה חורפית גשומה.
