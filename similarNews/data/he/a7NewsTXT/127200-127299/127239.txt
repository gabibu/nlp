

לפני כשבוע נפטר חזי חזני ז"ל מעקורי נצר חזני ומראשי המאבק בעקירה. על מנת לקוברו נאלצה המשפחה לשלם לחברא קדישא סכום של שלושים אלף שקלים כי חזני "אינו תושב רשל"צ". לא הועילו הטענות שאין למשפחה בית.

(בתצלום: חזי חזני ז"ל. צילום: קטיף נט.)

בני משפחתו של חזי חזני ז"ל ביקשה לקבור את אביהם בעיר ראשון לציון שם קבורים אביו, סבו וסבתו, אולם אנשי החברא קדישא הבהירו להם שעל מנת לקבור את יקירם ייאלצו לשלם סכום מיוחד שכן הם אינם תושבי העיר. בני המשפחה ביקשו להבהיר לאנשי החברא קדישא שכעקורים מנצר חזני הם אינם מתגוררים בבית מוסדר אלא בבית ההארחה בחיספין.

על פי דיווח בעיתון 'ידיעות אחרונות' מנכ"ל החברא קדישא פתח עם בני המשפחה במו"מ לקבורת האב. לדברי בנו של חזני "הם התחילו מ-12 אלף, הגיעו ל-20 אלף וסיימו ב-30 אלף שקל. הם הססירו שצריך לשלם כי זו קבורה מיוחדת בגלל שאנחנו לא תושבי העיר. הם ידעו שאנחנו מפונים ובעצם תושבי שום-מקום, אבל שום דבר לא עזר. רק אחרי שהצ'ק היה אצל הרב ביד הוא הסכים לקבור".

אנשי החברא קדישא תוקפים את בני המשפחה וקובעים שהסיפור הוא שקר ו"חוצפה מצד המשפחה לטעון כך. הם לא שילמו, המדינה משלמת. הנפטר הוא לא תושב ראשון לציון ולא מגיעה לו קבורה פה".

על פי הדיווח הגיע דבר הפרשה לאוזני של השר מתן וילנאי שהבטיח שהכסף יושב למשפחה על ידי משרד ראש הממשלה, זאת בהתערבותו שלו.
