

יהודיה מתל אביב בשנות ה-70 לחייה, נשדדה אחר הצהריים ע"י ערבים בהר הזיתים במהלך אזכרה. בני המשפחה דיווחו למשטרה, אך זו לא טרחה להגיע למקום ולגבות מהם עדות.

בני משפחה הגיעו היום לחלקת חב"ד בהר הזיתים וקיימו במקום אזכרה. אחת המשתתפות הלכה לחלקה סמוכה כדי לבקר גם בקבר אמה כאשר משתתף אחר ליווה אותה מלמעלה מאחר והוא כהן ולא יכל להכנס.

כשהגיעה לחלקה נשדדה ע"י ערבי שחטף ממנה בכח את התיק שלה עם הכסף והמסמכים ונמלט. אחד המשתתפים באזכרה, אברהם, סיפר כי בני המשפחה התקשרו מייד למשטרה ודיווחו על התקרית. השוטר רשם את תלונתם, לקח את פרטיהם והודיע שניידת יוצאת להר הזיתים כדי לגבות מהם עדות.

בני המשפחה, שהגיעו מאזור הדרום והמרכז, חיכו במקום זמן רב ונאלצו לבסוף לעזוב. "המשטרה הודיעה שתבוא לגבות עדות", סיפר אברהם לערוץ 7, "חיכינו למעלה מחצי שעה וכשראינו שהמשטרה לא מגיעה עזבנו בגלל שהיה ערב חג והדרך שלנו ארוכה. היה להם את הטלפונים שלנו ולא נראה שהזדרזו או לשאול אחר כך לאיפה נעלמנו. מפחיד ששודדים בצהרי היום בירושלים והמשטרה לא מגיעה בזריזות ומסייעת".
במשפחה חוששים שמדובר במעשה יומיומי, לאור הביטחון הרב שהערבי הפגין ואזלת היד של המשטרה.
