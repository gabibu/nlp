

מנהל בית הספר שדה בכפר עציון אומר כי למרות הפיגוע בצומת הגוש כל הטיולים של בית הספר יתקיימו כרגיל: "אין תשובה יותר טובה מלבוא לכאן, לראות את הנופים ולהנות".

בית ספר שדה כפר עציון נערך ביתר שאת לקראת אירועי חג הסוכות המתוכננים באזורו. בחול המועד סוכות ובאיסרו חג יתקיימו טיולים באזור לכל המשפחה במגוון מסלולים. בין המסלולים המתוכננים: מערת חריטון, וואדי קלט (נחל פרת), הרודיון, מעיינות גוש עציון, נחל הפירים, אמות המים ועוד.

"שעה לאחר הפיגוע באתי למח"ט ואמרתי לו שממשיכים כרגיל והוא הסכים אותי", כך מספר ירון רוזנטל, מנהל ביה"ס, לערוץ 7. הוא מבהיר הלילה כי כל הטיולים שתוכננו בחול המועד יתקיימו כרגיל ו"דווקא בגלל הפיגוע חשוב לבוא לראות את הנופים, לבקר במעיינות ולהנות. אין תשובה יותר טובה מלבוא לכאן".

לדבריו, בשלוש השנים האחרונות יש 'פריחה' משמעותית בתחום הזה באזורו ואנשים רבים באים, כמו לפני אינתיאפדת "אל אקצה". "אנחנו לא מתכוונים לוותר על הזכות ולוותר על ההיסטוריה של הנופים וכל מה שיש כאן סביב", מסכם רוזנטל.
