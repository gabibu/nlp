

בית הדין לעניני העם והמדינה הורה לקטינה העצורה מאז הגירוש השני מחומש להמשיך בסירובה להיות נדונה בבית משפט שלא עפ"י התורה, והגדירו את החלטת בית המשפט לערוך לה בדיקה פסיכיאטרית "חציית קו אדום" .

הקטינה היא העצורה האחרונה שנותרה ממגורשי חומש כשלאחרונה הועברה לכלא נוה תרצה. בדיון האחרון שהתקיים בבית המשפט המשיכה הקטינה בסירובה לשתף פעולה עם מערכת המשפט ובעקבות כך הורתה השופטת לערוך לה בדיקה פסיכיאטרית.

כתבתנו רותי אברהם מוסרת כי לאחר החלטת השופטת פנתה הקטינה לבית הדין לענייני העם והמדינה בחסות הסנהדרין כדי שיורה לה כיצד לנהוג. בפנייתה כתבה:
"על אף כל הלחצים והעלבונות איני מוכנה להשתחרר מן הכלא התלויה באיזו שהיא התייחסות לבתי המשפט של המדינה. בית המשפט רוצה לכפות עלי את סמכותו שאיני מכירה בה מפני שמערכת הצדק של המדינה עוסקת ברדיפת יהודים, בעקירתם מארצם ובהשפלתם. אני מבקשת להתייחס אך ורק להוראות בית הדין הפועל על פי תורת ישראל והרואה בה את מקור סמכותו הבלעדי.

לפיכך אני פונה אליכם שתורוני מה עלי לעשות. אבקש לציין כי אמש חזרתי על טענתי זו בפני השופטת שדנה דיני. השופטת ונציגי הפרקליטות המליצו על פסיכיאטר שיבדוק את מצבי. זו עדות מחרידה לפגיעה בכבוד האדם שבתוקף הנסיבות הפך למתנגד המשטר וכתגובה השלטונות באמצעות זרועות המשפט מתייגות אותו כבלתי שפוי".

בית הדין כותב בהחלטה כי הוא מחזק את ידיה במאבקה ומורה "להמשיך בסירובך וזאת למרות המכות שמכים אותך השוטרים והשופטים". עוד כותבים הדיינים: "באשר לסירובך להיות נדונה בבתי המשפט שלא עפ"י התורה ונכונותך להידון רך ורק בבית המשפט הדן עפ"י תורת משה, אכן יפה עשית. שכך פסק הרמב"ם בהלכות סנהדרין כו, ז: 'כל הדין בדייני גויים ובערכאות שלהן, אע"פ שהיו דיניהם כדיני ישראל הרי זה רשע וכאילו חרף וגידף והרים יד בתורת משה רבינו".

הדיינים מתחו ביקורת על החלטת בית המשפט לערוך לה בדיקה פסיכיאטרית, וכתבו כי "הפרקליטות ובית המשפט חצו קו אדום כשהחליטו להעמידך בבדיקה פסיכיאטרית, כנהוג במדינות מסוימות המשתמשות בלחץ של שלילת חירות ורצח אופי להשגת מטרותיהן".
