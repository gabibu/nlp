


במה חדשה לשאלות קשישים ובני משפחותיהם נפתחה לאחרונה באתר האינטרנט של עיריית חיפה ביוזמת מנהל המחלקה לקשיש דוד אולמן.

האתר החדש נועד לשמש ערוץ תקשורת חדש בין המחלקה לקשיש לתושבי העיר והוא יספק מענה הן בנושאים אישיים פרטניים והן ברמת המידע הכללי והשירות הניתן בעיר לקשישים.

התשובות יינתנו על ידי אנשי מקצוע המתמחים בנושא הזקנה ובהם: עובדים סוציאליים, רופאים ומשפטנים.

דובר העירייה מספר כי מקורה של היוזמה בעניין ההולך וגדל של קשישים בלימודי מחשב וברצון לאפשר לבני משפחותיהם לפנות לקבלת מידע הנוגע ליקיריהם בכל שעות היממה.

יצויין כי בנוסף לאתר האינטרנט מפעילה המחלקה לקשיש בשיתוף עם עמותת אש"ל ואגודת רעות מרכז מידע וייעוץ טלפוני 002-506-700-1. המרכז מאויש בשעות אחה"צ ובימי שישי בעובדים סוציאליים [מתמחים בתחום הזקנה] אשר עושים את עבודתם בהתנדבות.

דובר העירייה מספר שכבר עתה מופנים למוקד הטלפוני מאות פניות מדי חודש ומספרם של הפניות הולך וגדל מדי יום. חלק מהפניות נענות באופן מידי ואחרים מופנים בהתאם לצורך למומחים.
(ש)
