

באגף התכנון בצה"ל בוחנים הכנסת חיות בר נוספות לבסיסי צה"ל, לאור ניסוי מוצלח שנערך בשנה האחרונה בפיקוד הצפון. במסגרת הניסוי הוכנסו בתקופה המדוברת אנטילופות, איילים אדומים וכבשי רעמה למספר בסיסים בצפון הארץ. כך מגלה הבוקר השבועון "במחנה".

תפקיד החיות היה לאכול את העשב בבסיסים ובכך לחסוך בעלויות הגיזום והריסוס הגבוהות. בנוסף, נעשה שימוש בחיות הנמצאות בחלקן בסכנת הכחדה, מתוך שאיפה שהפרויקט יסייע בשיקומן.

הבסיסים שבהם הוצבו החיות נמצאים בשטחים פתוחים שבהם מחייבת הצמחייה תחזוקה רבה הכוללת ריסוס, גיזום ושימוש בציוד הנדסי כבד למניעת שריפות. פעולות אלו פוגעות במאזן הביולוגי בשטח ועולות כסף רב. השנה צפויה עלות הטיפול בצמחייה בבסיסים המיועדים להשתתף בפרויקט, להגיע לכשמונה מיליון שקל ואילו עלות אחזקת החיות, לעומת זאת, נאמדת בכ-300 אלף שקל בשנה בלבד.

לאור הצלחתו של הניסוי בפיקוד הצפון הוחלט להפוך את היוזמות המקומיות בנושא שילוב החיות למדיניות שיטתית של אגף התכנון. הבסיסים שבהם תוכל להתבצע התוכנית יהיו רק בסיסים שיעמדו במספר דרישות, שביניהן כמות צמחיה מזערית, סוגי צמחיה מסוימים, צפיפות חיילים נמוכה וגידור מתאים. בין הבסיסים שהפרויקט כבר אושר בהם נמצאים בסיסי פילון, משגב, חוות השומר, עין זיתים ומחסן חירום בפיקוד המרכז.



