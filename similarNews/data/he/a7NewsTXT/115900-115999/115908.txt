

אמש בכינוס בתל אביב אמר ראש הממשלה כי "זה לא יכול להימשך. נתתי הנחיות ברורות לשר לביטחון פנים ולמפכ"ל המשטרה. מדינה לא יכולה להתקיים כשקבוצת אנשים בתוכה מפסיקה את חייה הסדירים".

ראש הממשלה, אריאל שרון, מוטרד מאוד מהמשך חסימות הכבישים, כמחאה, על תוכנית הגירוש. לראשונה התייחס אמש לחסימות הכבישים ואמר כי "זה לא יכול להימשך. נתתי הנחיות ברורות לשר לביטחון פנים ולמפכ"ל המשטרה לנקוט את כל הצעדים הנדרשים כדי שדברים אלה יופסקו. מדינה לא יכולה להתקיים כשקבוצת אנשים בתוכה מפסיקה את חייה הסדירים. הנחייתי היא למנוע את שיבוש החיים במדינה".

שרון נדרש לדברים בכינוס מפלגתי שנערך במשרדי הליכוד שבמצודת זאב בתל-אביב. בכנס, בהשתתפות 150 ראשי סניפים של הליכוד, ביקש שרון סיוע בגיוס מתפקדים לליכוד. בכנס התבטא שרון כי הוא מקווה שהבחירות יערכו רק בעוד שנה וחצי (מרחשוון תשס"ז), אך חושש שהיריבות הפנימית תוריד את מפלגתו מהשלטון. "ויהיה זה חמור מאוד אם הליכוד יוותר על הנהגת המדינה בגלל מאבקים פנימיים. אני חושב שכל אחד צריך להבין שיחלפו כמה חודשים וניכנס למערכת בחירות", טען, "אם רוצים שהליכוד יצליח, היחסים בינינו צריכים להיות אחרת".

ראשי סניפי הליכוד ביש"ע דרשו משרון לדחות את גירוש יהודי גוש קטיף וצפון השומרון, אך שרון דחה זאת בתוקף. "מי שרוצה להיות נגדי שיהיה נגדי", אמר, "אם אני חושב שצריך לעשות דברים, אני אעשה אותם. ההתנתקות תבוצע במועדה למרות האיומים, ההסתה וחסימות הכבישים. יש לי כוח לעמוד מול כל הדברים הללו, לא יצאתי במחולות כשנשאו אותי על כתפיים ולא נתקפתי בייאוש מול ההסתות הללו, שחלקם הגדול הגיע מתוך אנשים שלנו. יש לי הכוח לעמוד מול כל אלה ואני אעשה את מה שאני צריך מתוקף תפקידי", טען.
