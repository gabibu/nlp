

במערכת הביטחון נערכים לסייע לפלשתינים בהכנסת מזון וציוד לרצועה, בתקופת המאבק נגד עקירת הנסיגה. חגי הוברמן מדווח.

בממשלה מוטרדים מכך כי המאבק נגד הנסיגה, שיביא לחסימת כבישים רבים בנגב ולשיבושי תנועה כבדים בכל מרחב הדרום, ובעיקר באיזור של "עוטף עזה", יקשה על הגעת מזון וסחורות לרצועה דרך מעברי ארז קרני וסופה, כמו גם על הוצאת סחורות פלשתיניות לייצוא.

כתבנו מוסר כי הנושא נדון לאחרונה בלשכת מתאם הפעולות ביש"ע, אלוף יוסף מישלב. במערכת הביטחון דנו בנושא עם אירגונים בינלאומיים כמו אונר"א, יוניצ"ף ואחרים. אונר"א (סוכנות הסעד והתעסוקה של האו"ם) החלה לאחרונה להקים ברצועה מחסני מזון (בתוכם אוכל לתינוקות וחלב עמיד), דלק, תרופות, טיטולים וציוד חיוני נוסף שתושבי הרצועה יזדקקו לו בשבועות הארוכים של עימותים בין צה"ל למתיישבי הרצועה. מזה מספר שבועות נכנסות לרצועה מכולות עמוסות בכל הציוד הזה.

המגמה במערכת הביטחון היא לאפשר לפלשתינים אורח חיים נורמאלי ככל האפשר במהלך המאבק נגד העקירה. כשהמאבק ייערך בצפון הרצועה, אומר גורם ביטחוני, נשתדל שמעבר קרני יהיה פתוח,
וכאשר המאבק יעבור לאיזור גוש-קטיף, נכניס סחורות דרך מעבר ארז בצפון הרצועה.
כחלק מהמאמצים לאפשר לפלשתינים להיות עצמאיים בתחומים שונים, הוכנס השבוע לרצועה ציוד רפואי בשווי של כ-500 אלף דולר שהועבר למספר בתי חולים ברצועת עזה מאירגון ה-USAID . הציוד
הוכנס בעקבות בקשה של מנהלת התיאום והקישור ברצועה.
הציוד הרפואי, הכולל מחוללי חמצן שתפקידם לייצר תמהיל אוויר עם ריכוז גבוה של חמצן, הוצב ביום רביעי בבתי החולים "בית חנון" בבית חנון, "דורא" בעזה, "נאצר" בחאן יונס ו"תל סולטאן" ברפיח.
מתאם הפעולות בשטחים, האלוף יוסף מישלב, פנה לפני כחצי שנה לראש ארגון ה-USAID בבקשה לחזק את בתי החולים ברצועת עזה על ידי התקנה ארבעה מחוללי חמצן. עלות התרומה של ה-USAID כוללת תקציב לבינוי החדרים בהם יוצבו המחוללים בבתי החולים. ארבעת המחוללים יועברו במכולות מנמל אשדוד אל מעבר קרני, שם יוכנסו פנימה לרצועת עזה.

הכנסת המחוללים לרצועה תצמצם את התלות בהכנסת בלוני חמצן לצרכים רפואיים מישראל לרצועה ותשפר את השירות הרפואי הניתן לאוכלוסייה.

המעשים הללו נעשים כאשר הלחימה ברצועה רחוקה מרגיעה. אתמול בוצע ירי לעבר כוחות צה"ל בדרום רצועת עזה ב-5 מקרים שונים: שניים לעבר מוצב צה"ל סמוך לנווה דקלים, שניים לעבר עמדה
ומוצב צה"ל הסמוכים לרפיח ים, ומקרה ירי אחד לעבר מוצב צה"ל בגבול ישראל-מצרים סמוך לרפיח, בכל המקרים לא היו נפגעים ולא נגרם נזק.
גורם צבאי בכיר ברצועה אמר לכתבנו, כי אירועי השבועות האחרונים מצביעים על מגמת הסלמה ברצועה. אירגוני טרור פלשתיניים עברו להוצאת פיגועי מגירה שהמתינו לזמנם: כך נסיון ההתקפה על כפר-דרום, כך התקרית בציר פילדלפי, וכך ניסיון הפיגוע של המחבלת בארז. כתוצאה ממקרים אלו לא התקיימו השבוע פגישות בין מפקדים ישראלים ופלשתינים ברצועה, למעט אנשי מינהלות התיאום והקישור, העוסקים בתיאומים בנושאים אזרחיים וכלכליים.
