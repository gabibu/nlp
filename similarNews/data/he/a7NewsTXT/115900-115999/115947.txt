

העיתון ג'רוזלם פוסט דיווח ביום שישי כי במשטרה שוקלים להטיל עוצר על כלל הציבור במקרה של הפרעות ניכרות לסדר הציבורי שייגרמו על ידי מתנגדי ההינתקות.

"המשטרה לא תוכל לטפל בכל מה שיתרחש במדינה", כך אמר קצין בכיר. "אם ייחסמו עשר דרכים ראשיות בו זמנית, אנו עשויים להחליט על הוראה לציבור פשוט להישאר בבית ולא לצאת משם.

על פי הדיווח, טרם התקבלה החלטה רשמית במשטרה, וכן טרם הוחלט באיזה היקף יצטווה הציבור להישאר בבתים, והאם האיסור יכלול הליכה לעבודה, לטיולים או לקניות. אולם עצם העובדה שנשקלת הוראה כזו מעידה על רמת החומרה של הפרות הסדר שגורמי המשטרה צופים במהלך הנסיגה.

כזכור, רק לפני חודש לא הצליחה המשטרה לפזר במהירות אלפי מפגינים אשר חסמו בו זמנית ארבעים צמתים מרכזיים ברחבי הארץ.

"הרבה הפתעות צפויות הקיץ", כך אמר אחד מקציני המשטרה, "לא נוכל לשלוט בכל מה שיקרה, ולא נעביר כוחות מעזה לצורך פיזור המפגינים".

השר לביטחון פנים גדעון עזרא אמר, כי המשטרה לא תוכל לתת שירות יעיל לציבור במהלך הנסיגה, משום שקרוב למחצית מכחותיה ישהו בגוש קטיף. לדברי השר, "השלמת הפינוי של גוש קטיף היא העדיפות מספר אחת של המשטרה, ואם מפגיני ימין יחסמו כבישים, אנשים פשוט ישארו תקועים בפקקי תנועה".

כמו כן שוקלים במשטרה קריאה רשמית, ייתכן במהלך מסיבת עיתונאים מצולמת עם המפכ"ל משה קראדי, "שבה יתבקש הציבור "לגלות סבלנות והבנה". גם על כך טרם התקבלה החלטה במשטרה, מחשש שקריאה כזו תתגלה כמזיקה ורק תפגע עוד יותר בדימויה החלש.

(איציק וולף)
