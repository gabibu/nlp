

פרויקט חדש ימנע הזרמת פסולת זיתים לנחל מהעיר שכם - מתקני טיהור, שייבנו בסמוך בסיוע מנגנון תיאום פעולות הממשלה ביש"ע, ימנעו את הזיהום

צה"ל יסייע בטיהור נחל אלכסנדר באמצעות פרויקט חדש שימנע הזרמת פסולת זיתים (גפת) מהעיר שכם אל הנחל, כך מגלה הבוקר השבועון "במחנה".

את הפרויקט מתאמים נציגי מנגנון תיאום פעולות הממשלה ביש"ע, והוא ממומן מכספי הארגון האמריקאי U.S Aid. פסולת הגפת המגיעה ממטעי הזיתים של שכם אל הנחל מכילה שומנים שאינם מתמוססים במים ובכך מזהמים את האזור. השומן צף על פני המים ויוצר שכבה אטומה המונעת מחמצן ומקרני שמש להיכנס אל תוך מימי הנחל ובכך פוגעת באיזון האקולוגי שבו. הדגים שמנסים להוציא את ראשם מהמים על מנת לנשום, בולעים את הגפת הרעילה.

הפגיעה האקולוגית הקשה בנחל אלכסנדר נוצרה, מכיוון שערביי שכם מזרימים את הביוב ופסולת הגפת הנוצרת בכל שנה בכמויות גדולות במהלך מסיק הזיתים, אל הנחל. כתוצאה מפגיעה פלשתינאית זו, הוחלט להקים מתקני טיהור בקרבת העיר שיפעלו בדומה למתקני שפך הדן (השפד"ן). המתקנים יפרידו בין מים לבוצה, כשהמים המטוהרים יוזרמו ללא השמנים והפסולת הרעילה. עלות הפרויקט מסתכמת בעשרות מיליוני דולרים אותם תרם הארגון האמריקאי. באחרונה הוצאו צווי תפיסה של המנהל האזרחי לשטחים שבהם יקום מכון הטיהור, באזור שבי שומרון ממערב לשכם.

