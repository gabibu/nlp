

"ביולי-אוגוסט יהיו לא מעט רשויות מקומיות, גם במגזר היהודי וגם במגזר הערבי, שלא יוכלו לשלם שכר ותשלומים שוטפים לספקים". כך הזהיר מנכ"ל מרכז השלטון המקומי, דב קהת, בראיון לעיתון הכלכלי "גלובס" המתפרסם הבוקר.
לדבריו, המצב בו נמצאות כיום רשויות מקומיות רבות, שמשרד הפנים והאוצר לא מעבירים אליהן תקציבים מאושרים, על-פי הסכמים שאליהם הגיע מרכז השלטון המקומי, הוא רמה חדשה בהתדרדרות הכלכלית של רשויות מקומיות רבות בישראל.

קהת התבטא בסיור ביישוב עומר בנגב. "המצב אליו הגיעו רשויות מקומיות בישראל הוא טריגר להתפתחויות חמורות בהרבה שיצוצו בחודשים הקרובים במגזר השלטון המקומי, כאשר אי תשלום שכר הוא רק אחת מהן", אמר קהת, "פשוט, משרדי הפנים והאוצר לא מעבירים את התקציבים עליהן התחייב, בסה"כ 3 מיליארד שקל".

לדבריו, מדובר בסכום שרובו הגדול עבור מימון תוכניות הבראה לרשויות מקומיות, כמו גם עבור מענקי הבראה לרשויות שיעמדו ביעדי משרד הפנים.

קהת טוען, כי לפני כחודשיים הוציא החשב הכללי במשרד האוצר, ירון זליכה, הודעה למרכז השלטון המקומי לפיו 80 רשויות יקבלו מענקים ואישורי הלוואות, אך בפועל, נכון להיום, רק 15 רשויות קיבלו את המענקים וההלוואות.

לדבריו, עשרות רשויות לא מקבלות את המגיע להן, והן מצידן לא עומדות בהתחייבויות שלהן כלפי עובדיהן וספקיהן, לרשויות נוצרו חובות במאות מיליוני שקלים, שאין להן כל אפשרות לפרוע.

לדבריו, רשויות רבות במצב אבסורדי. "מצד אחד התחייבו הרשויות לממש את תוכניות ההבראה, שכוללות פיטורי עובדים, אך בהיעדר תקציבים, הן לא יכולות לפטר את העובדים כי אין להן במה לשלם פיצויי פיטורין ותנאים סוציאליים", אמר.

לדברי קהת, הבעיות הכלכליות במגזר הערבי חמורות בהרבה מזה שבמגזר היהודי, בין היתר בשל רמת הגבייה ברשויות הערביות נמוכה ב-20% מזו המקובלת במגזר היהודי.

משרד הפנים מסר, כי הכספים מועברים לרשויות בהתאם לעמידה ביעדים שעליהם התחייבו הרשויות ובהתאם ללוח זמנים מוסכם, וכי רשות שלא תעמוד בהתחייבויותיה, תקציביה מוקפאים.




