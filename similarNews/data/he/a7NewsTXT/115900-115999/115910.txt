

האוצר מזהיר כי בתקציב 2006 יידרש קיצוץ של 4 מיליארד ש"ח למימון תכנית העקירה ותוספות השכר. הקיצוץ יבוצע בחלקו בתקציב הביטחון, אולם יפגע גם בשירותים הבסיסיים לשכבות החלשות


בתקציב שנת 2006 חובה לבצע קיצוץ עמוק של 3-4 מיליארד ש"ח לפחות, למימון תכנית הגירוש שיוזם שרון, וכן למימון תוספות שכר והוצאות. את התחזית הקשה הזאת חושפים אתמול מומחי משרד האוצר לקראת תחילת דיוני התקציב בעוד כשבועיים. הקיצוץ יבוצע בחלקו בתקציב הביטחון, אולם באוצר כבר מזהירים כי הוא יפגע גם "בשירותים הבסיסיים לשכבות החלשות".

הממשלה תקיים 3 דיונים מיוחדים על תקציב 2006 בחודשיים הקרובים, ומקווה לאשר את התקציב והקיצוצים בסוף חודש אב. באוצר משלימים בימים אלה את הכנת עיקרי התקציב והתחזית הכלכלית.

הדיון הראשון בממשלה ייערך כבר בעוד שבועיים, ותוצג בו תחזית הצמיחה במשק לה מקווה משרד האוצר. באוצר מצפים כי המשק יצמח בשנה הבאה ב-3.9% והתוצר העסקי ב-4.9% בלבד, הייצוא יגדל ב-6%. לגבי שיעור האבטלה, מקווים באוצר כי הוא יירד בשנה הבאה ל-8.8%, וזאת בהמשך לירידה השנה.

שאר עיקרי התקציב הם: יעד האינפלציה הרשמי יישאר ללא שינוי (1-3%) ומדיניות הריבית של בנק ישראל תפעל להשגתו, יעד הגרעון התקציבי יפחת ל-3% תוצר (לעומת 3.4% תוצר השנה). גם הגבלת הגידול בהוצאות הממשלה ל-1% בלבד (כמו השנה) יחייב קיצוץ חד בתקציב.
