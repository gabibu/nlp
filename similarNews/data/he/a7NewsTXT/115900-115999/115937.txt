

גורמי ביטחון איראניים מעריכים כי בעוד כחודשיים יתקוף חיל האוויר הישראלי את מרכז הגרעין האיראני שנבנה כיום - בסגנון ההתקפה הישראלית על הכור העיראקי ב-1981.

גורמי ביטחון איראניים מעריכים כי בעוד כחודשיים יתקוף חיל האוויר הישראלי את מרכז הגרעין האיראני שנבנה כיום - בסגנון ההתקפה הישראלית על הכור העיראקי ב-1981. כך דיווח אתמול העיתון האיטלקי הנפוץ "קוריירה דלה סרה".

כתב העיתון ביקר במתקן הכור הגרעיני האיראני בבושאר שבמפרץ הפרסי, ושוחח עם גורמים ביטחוניים ומדיניים בטהראן. אלו העריכו שתקיפה ישראלית על מרכז הגרעין צפויה לקראת חודש ספטמבר למיניינם, ואף שאלו אותו על ידיעותיו בנושא. הסיבה לעיתוי התקיפה שהוזכר, היא שבחודש אוגוסט יסתיימו המגעים של בריטניה, צרפת וגרמניה מטעם האיחוד האירופי עם האיראנים, כדי להביא להפסקת העשרת האורניום האיראנית. השיחות נמשכות זה שנתיים, עד כה ללא כל שינוי במדיניות האיראנית.

סגן נשיא המועצה לאנרגיה אטומית, אסדולה סבאורי, הצהיר כי המערך האטומי יושלם עד החורף הקרוב, והוסיף ש"האורניום מוכן ברוסיה, כדי שנוכל סוף כל סוף להתחיל לייצר חשמל".

"אני חי בכור כבר תשע שנים, וכמובן אני חושב על התקפה אווירית נגדנו", סיפר המהנדס אברהים זאדה לכתב האיטלקי, "עם זאת, ניצלתי מההתקפה הישראלית על הכור של סדאם, אז אנצל גם מההתקפה הבאה". הוא הוסיף שגם במקרה של הפצצה לא מדובר באסון: "המתנו 30 שנה לבנות את הכור. ניאלץ להתאמץ הרבה פחות כדי לבנות אחד נוסף".

העיתון מזכיר שאלוף (במיל') דוד עברי, שפיקד על ההתקפת הכור העיראקי לפני 24 שנה, לא שלל בעבר, התקפה על איראן בהתבטאויותיו בתקשורת. כהוכחה לכך מדגיש העיתון האיטלקי את אישור הסנט האמריקני למכירת פצצות חכמות לישראל, "שאין להן צורך במלחמה בטרור בעזה, ומתאימות לחדור שני מטרים בטון המגן על הכור האיראני".




