

בהנהלת הקרן 'מאמין וזורע' הוחלט להעמיק את הפעילות לאיסוף כספים בקרב מגזרים שונים. גם החיילים יוכלו כעת להשתתף ולהזדהות עם תושבי גוש קטיף וצפון השומרון ולבטא בדרך זו את דעתם.

בימים אלה פנו ראשי הנהלת קרן "מאמין וזורע" לראשי ישיבות ההסדר והמכינות במטרה לעודד את התלמידים המשרתים בצה"ל לתרום לקרן. המכתב נשלח גם לאלפי חיילים נוספים המשרתים ביחידותיהם.

"ימי מבחן קשים מנשוא עוברים על חיילי צה"ל, הנדרשים בפקודת הממשלה, לעקור חלילה עשרות יישובים פורחים ולגרש אלפי יהודים מאדמתם. אך כיצד יוכלו רבבות חיילים, שמעשה זה עומד בניגוד גמור להשקפת עולמם המוסרית והיהודית לבטא את התנגדותם לביצוע 'תוכנית ההתנתקות' באופן חיובי ובונה, עוד לפני שתעמוד בפניהם השאלה הנוראה: מה יעשו ב'יום פקודה'?
יש לכך תשובה מעשית ופשוטה: היו שותפים בקרן 'מאמין וזורע'!" - כך נכתב במכתב שהופץ לחיילים.

קרן 'מאמין וזורע' שמה לה כיעד לאסוף מהציבור הרחב כ-20 מיליון ש"ח ולחלקו כאשראי לחקלאים מתוך אמונה כי גזירת הגירוש תקרע לגזרים בע"ה והחקלאים יקטפו את יבולםפ במועדו וישיבו את הכסף שניתן להם. אך אם חלילה תתבצע הגזירה והיובלים יושמדו, יהפוך המלווה לתרומה.

הקרן ציינה כי בדרך זו יוכלו החיילים להביע באופן לגיטימי את הזדהותם עם יישובי גוש קטיף וצפון והשומרון, ואת התנגדותם לתוכנית הגרוש והעקירה.

"אין ספק שאם אלפים ורבבות מחיילי צה"ל יבטאו בדרך מוחשית זו את דעתם, יחייב הדבר את מקבלי ההחלטות במערכת הביטחון ובממשלה לעשות 'עושים-חושבים' ולהאזין סוף סוף לקולות הבוקעים בעוצמה רבה מהשטח- כך תכריזו בקול גדול באזני העם כולו: גם בצה"ל מאמינים וזורעים!".
