

המסלול החדש יאריך לשש שנים את השירות הצבאי של בני הישיבות - וצפוי להגדיל את מספר הקצינים בוגרי הישיבות ולסייע להקמת פלוגות "ביינישים" קבועות. ה"שסדר" יפתח בתחילת השנה הבאה בעיר מודיעין

צה"ל יפתח בתחילת השנה הבאה מסלול חדש לתלמידי ישיבות הסדר. המסלול, המתקרא ה"שסדר", יאפשר לחיילים למלא שירות ארוך בחצי שנה מהמקובל כיום, כך מגלה הבוקר השבועון "במחנה". מטרת המסלול החדש להגדיל את היוצאים לקצונה בקרב התלמידים ולהקמת פלוגות קבועות של בני ישיבות. אורך המסלול, שאושר באחרונה על ידי ראש אכ"א, האלוף אלעזר שטרן, וייפתח בישיבה חדשה שתוקם במודיעין, יהיה שש שנים - שנה יותר מהמסלול הנהוג כיום.

מטרת מסלול ישיבות ההסדר היא שילוב בין לימודי ישיבה לבין שירות צבאי קרבי. על פי הנהוג כיום, משרתים החיילים במשך 16 חודשים המוקדשים ברובם למסלול ההכשרה של הלוחמים. במסלול החדש, שיתווסף לזה הקיים, יהיה משך השירות כשנתיים ויאריך באופן משמעותי את פרק השירות המבצעי. "אם כיום ההכשרה של החיילים מהווה כ-65 אחוז מתקופת השירות, במסלול החדש יתהפך היחס כך שהחלק הארי של השירות הצבאי יוקדש ללחימה ולא להכשרה", מסביר הרב אליעזר חיים שנוולד, ראש ישיבת ה"שסדר" החדשה.

לאחר שנה וחצי של לימודים בישיבת ה"שסדר", יתגייסו בחורי הישיבה למשך עשרה חודשים בפלוגת מסלול, ובסיום ההכשרה יחזרו לתקופת לימודים בת עשרה חודשים בישיבה. בסיום פרק הלימודים, הם יגוייסו לשירות של שנה בפלוגה מבצעית. המסלול החדש יאפשר גם פתיחת מחלקות קבועות לבני ישיבות בפלוגות החי"ר. "הנוכחות של בני הישיבה בפלוגה המבצעית מעלה את המוטיבציה ואת היכולות של אותה פלוגה", אומר הרב שנוולד.

בצה"ל מצפים כי מסלול ה"שסדר" יעלה באופן משמעותי את מספר הקצינים בוגרי ישיבות ההסדר. כיום, מצטרפים כתשעה אחוזים מבני הישיבות לקורס קצינים, זאת משום שיציאה לקורס מחייבת אותם להתנתק ממחזור בני הגיל בישיבה. המסלול החדש יאפשר לקצין לעבור את שלבי ההכשרה במקביל לחבריו וההערכה היא ששיעור הקצונה בקרב התלמידים ישתווה לאחוז הגבוה המוכר בקרב כלל החיילים הדתיים.




