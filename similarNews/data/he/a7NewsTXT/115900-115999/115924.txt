

בית משפט במיסיסיפי גזר 60 שנות מאסר בפועל על אדגר ריי קילן בן ה-80, כומר ופעיל לשעבר בארגון הגזעני "קו קלוקס קלאן", בגין רצח שלושה פעילי זכויות אדם במדינה בשנת 1964. בשל גילו המתקדם, השופט למעשה גזר על קילן מוות בכלא כשדן אותו ל-20 שנות מאסר בגין כל אחת מהרציחות.

פרשת רציחתם של ג'יימס צ'ייני, ושני חבריו, אנדרו גודמן ומייקל שוורנר, הטילה על העיר פילדלפיה שבמדינת מיסיסיפי תדמית קשה של גזענות אלימה.

קילן הוא האדם הראשון, והיחיד עד כה, שנגדו הוגשו אישומים בגין רצח בפרשה. אישומים פדרליים הנוגעים לזכויות אדם הוגשו נגדו ונגד 17 אחרים בשנת 1967. שבעה מהנאשמים הורשעו, אולם איש מהם לא ריצה עונש של יותר משש שנות מאסר. קילן עצמו נמצא זכאי לאחר שחבר מושבעים לבן כולו לא הצליח להגיע לפסק דין פה אחד.

