

"כשאני מלמד על עקרונות הדמוקרטיה, שלטון החוק והגבלת השלטון, ומסביר כי כך צריך להיות, התלמידות מיד שואלות אותי: רגע, ומה קורה פה היום במדינה שלנו? אני מתקשה להגן על כך, גם לי יש שאלות קשות על המתרחש"

המשפט: "איפה הבושה, תלמידי ישראל דורשים דמוקרטיה, לא רק בספרים", התנוסס אתמול על מחברות בחינה רבות של תלמידים שנבחנו בבחינת הבגרות באזרחות. מדובר ביוזמה של תלמידים שביקשו למחות על פגיעה בדמוקרטיה במסגרת תכנית ההתנתקות.

משה ולך מורה לאזרחות ורכז שכבות יא' יב' באולפנת להבה שבקדומים, אומר לכתב ערוץ 7 אמציה האיתן כי בתקופה האחרונה הוא חש קושי רב להגן על החוק ועל עקרונות הדמוקרטיה כמתבקש מהיותו מורה לאזרחות, וזאת משום שהתלמידות מקשות על הפער בין הנלמד לבין המציאות במדינה.

כשאני מלמד על עקרונות הדמוקרטיה, שלטון החוק והגבלת השלטון, ומסביר כי כך צריך להיות, התלמידות מיד שואלות אותי: רגע, מה קורה פה היום במדינה שלנו?, ואני מתקשה להגן על כך, הוא אומר.

לדבריו הוא משלב בשיעורי האזרחות דיונים, ואלו מתעוררים לעיתים בעקבות הפער שנוצר כתוצאה מהצגה אובייקטיבית של נושאים וההשוואה לביטוים במציאות. אני מציין בפני התלמידות, אומר ולך, כי גם לי יש שאלות קשות על המתרחש, אבל יחד עם זאת 'אני שואל אותן אם מוצדק להפיל את הכל לאור הידיעה כי ממשלה היא ענין זמני שיכול להתחלף'.

לשאלה כיצד היה מעצב את תכנית הלימודים באזרחות לשנה הבאה לו היה הדבר בידיו, אומר ולך כי היה מלמד את מה שמתרחש במדינה במקום את תכנית הלימודים.

