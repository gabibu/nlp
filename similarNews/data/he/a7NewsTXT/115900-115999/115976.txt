

פרקליטו של חבר הכנסת עמרי שרון, עו"ד דן שיינמן, הציע ליועץ המשפטי לממשלה, מני מזוז, הסדר טיעון שצפוי למנוע משפט מתוקשר של בנו של ראש הממשלה. כך מדווח האתר "גלובס".

ככל הידוע, שיינמן הציע, כי שרון הבן יודה בחלק מהעבירות המיוחסות לו בפרשת אננקס מחקרים ועמותות הקש, ובתמורה תמחק הפרקליטות את סעיפי האישום שקבועים בגינם עונשי מאסר בפועל. אם הסדר הטיעון ייצא לפועל, הציע עו"ד שיינמן, יפרוש שרון הבן מהחיים הפוליטיים.

כתב האישום נגד שרון בפרשה זו כוללת עבירות לפי חוק המפלגות, ובהן קבלת תרומה אסורה, קבלת סכומים מעל המותר, אי-ניהול מערכת חשבונות כנדרש, הוצאת סכומים מעל למותר ומסירת דו"ח של מועמד.

בנוסף, כלולות בה עבירות חמורות יותר, לפי חוק העונשין: רישום כוזב במסמכי תאגיד, עבירות מנהלים ועובדים בתאגיד, מירמה והפרת אמונים בתאגיד, קשירת קשר לביצוע פשע ושבועת שקר. העונש המירבי הקבוע בגין עבירות אלה הוא עד 7 שנות מאסר וכן קנסות כספיים כבדים. גורמים בפרקליטות אמרו בעבר, כי ידרשו לגזור על שרון הבן מאסר בפועל.

לפי הדיווח ב"גלובס", מזוז צפוי לבחון את החומר שהגיש לו שיינמן בשימוע, שבו השתתפו גם פרקליט המדינה, ערן שנדר, פרקליטת מחוז ת"א, רות דוד, והפרקליטים שטיפלו בתיק, עוה"ד גל לברטוב וארז נוריאלי.

לפי ההערכות, מזוז יתקשה להכריע סופית בעניין לפני שההתנתקות תצא לדרך, באמצע אוגוסט. נראה, כי למרות שעמרי שרון הצהיר, כי אם יוחלט להעמידו לדין, הוא יוותר על חסינותו, מזוז יתקשה לסיים את הליך הסרת החסינות בזמן פגרת הקיץ של הכנסת.
