

מחמוד אחמדינג'אד, ניצח בבחירות השניות לנשיאות איראן. אחמדינג'אד הודיע לאחר בחירתו כי הוא רוצה ליצור עבור העולם מודל "מודרני, מתקדם, חזק ואיסלאמי" באיראן.

אחמדינג'אד זכה לרוב מוחץ של כמעט 62%, לעומת 36% בלבד למועמד שנחשב מתון יותר, נשיא איראן לשעבר, האייטוללה עלי אכבר האשמי רפסנג'אני.
אחמדינג'אד, איש משמרות המהפכה לשעבר, הבטיח בהצהרתו לבוחריו להחזיר את את איראן לערכי המהפכה האיסלמית ב-1979.

נשיא רוסיה, ולדימיר פוטין, בירך את הזוכה והודיע כי יפעל להידוק שיתוף הפעולה בין המדינות, בתחום הגרעין.

בארצות הברית לא היו שבעי רצון מתוצאות ההצבעה, ואמרו כי הנשיא החדש ישפט ע"פ מעשיו. שר החוץ הבריטי, ג'ק סטרו, הדגיש כי נתגלו אי-סדרים רבים בהליך ההצבעה. עם זאת הביע סטרו תקווה כי תחת שלטונו של המנהיג החדש, תנהל איראן מדיניות שקופה בתחומי הגרעין והלוחמה בטרור.

המשנה לרה"מ, שמעון פרס, אמר כי "באיראן היו פריימריס בין קיצוניים ולא בחירות חופשיות. כל המועמדים נקבעו על-ידי המנהיג העליון על-פי קיצוניותם וכך גם המנצח. אם בעבר הרבה איראנים חשבו שחתאמי מייצג קו משלו, הפעם לא היה הבדל של ממש בין המועמדים".

"המסקנה היא שהצירוף המסוכן של קיצוניות דתית, נשק בלתי קונבנציונלי ובידוד בינלאומי יימשך ויניב בעיות קשות ומסוכנות למערב", אמר פרס.
