

כאלף איש מלווים למנוחות את אביחי לוי שנרצח בפיגוע בבית חגי. ראש מועצת דרום הר חברון אמר צביקי בר חי אמר "שרון, אתה הפקרת אותנו תחת אש האוייב וסיימת תפקידך. אנו נשבעים להמשיך במאבק".

כאלף איש מלווים למנוחת עולמים את הנער אביחי לוי שנרצח ביום שישי בפיגוע בבית חגי, מסע ההלוויה עובר מול משרד רה"מ, ראש מועצת הר חברון, צביקי בר חי אמר "רה"מ, אתה ששלחת לבית חגי ולעותניאל, לחומש ולשא-נור, לנצרים ולכפר דרום את מיטב האנשים שנשמעו לך, לא ראוי יותר לפקד ולהנהיג. אתה הפקרת אותנו תחת אש האוייב וסיימת תפקידך. אנו נשבעים להמשיך במאבק אשר יפקח את עיני העם, זאת צוואתו של אביחי ואותה נקיים".

אימו של אביחי אמרה במסע ההלוויה מול משרד ראש הממשלה "על חולצת בני המת ראיתי את המדבקה 'באהבה ננצח' אני חוששת מהפירוד בעם יותר מאשר ההתנתקות, יש להמשיך כעם אחד".

אביעד מנצור בן ה-16 נפטר בבית החולים לאחר מאבק ממושך של רופאיו על חייו. כך מדווח כתבנו לענייני בטחון קובי פינקלר. בכך עולה מספר הנרצחים בפיגוע לשניים. מסע ההלוויה של אביעד מנצור הי"ד ייצא מבית המשפחה בעותניאל בשעה 14:30, הוא יטמן בשעה 17:00 בהר הזיתים.

מסע ההלוויה של אביחי לוי הי"ד, בן 17, שנרצח בפיגוע יצא מבית המשפחה בשעה 12:00 בצהריים להר הזיתים.

אביעד מנצור ז"ל (בחולצה כחולה) עם המשפחה

מסע ההלוויה יצא היום מבית הנרצח לרחבת בית הכנסת "היכל חגי" ביישוב ומשם דרך גוש עציון לירושלים. משתתפי ההלוויה יעברו גם דרך משרד ראש הממשלה וידרשו לבטל את ההקלות לערבים.
המלווים יצטרפו לשיירה כשהם מניפים את הצבע הכתום, וזאת לבקשת משפחתו של הנרצח. במשפחה מציינים כי אביחי היה קשור חזק למאבק למען גוש קטיף.

אביחי למד בכיתה י' בישיבה התיכונית בקריית ארבע ושימש כמדריך בבני עקיבא בבאר שבע. חבריו ציינו כי אביחי היה נערץ על ידי החניכים והמדריכים. עוד סיפרו כי היה נער שמח מלא חיות, חברמן ובן למשפחה אידיאליסטית.

דובר היישוב, יאיר ליאור, ציין הערב לכתבנו: "זו אבידה גדולה ליישוב ולחברים. רצח נתעב זה אירע על רקע שממשלת ישראל מפקירה את השטח למרצחים הנוסעים בכבישי הארץ ודרום הר חברון. אנו קוראים לציבור הבריא להפעיל לחץ על הממשלה לחזק את המתיישבים ולבוא לגור ביש"ע.
לא בוש ובטח לא שרון החלש יזיזו אותנו מפה".

אבנר ליאור, חברו של אביחי, סיפר לערוץ 7 כי "הרצח לא נתפס. אביחי ערך עיתון סאטרי ביישוב וכשהחליט להיות רציני ידע להיות רציני. בחופש שעבר תפס אותי וביקש ממני ללמוד איתו יחד תורה".
הוא ציין כי המשפחה מתגוררת כבר למעלה מעשר שנים ביישוב. "הנוער בבית חגי רוצה רק דבר אחד: נקמה על הרצח", הוסיף.
בעקבות הפיגוע יצאו במוצאי שבת עשרות תושבים מבית חגי לצומת והחלו לבנות במקום מאחז.

שני פצועים מהפיגוע בדרום הר-חברון מאושפזים עדיין בבית החולים הדסה עין כרם בירושלים. מצבו של אחד מוגדר קשה מאוד ומצבו של השני מוגדר בינוני.

מחבלים פתחו באש לעבר טרמפיסטים שהיו בצומת בית חגי בדרום הר חברון. מהירי נרצח אביחי לוי הי"ד ושניים נוספים נפצעו. המחבלים שנסעו ברכב נמלטו דרומה. כוחות גדולים של צה"ל הוזעקו למקום ופתחו בסריקות לאיתור רכב המחבלים. הפצועים פונו בניידות ממוגנות של מד"א לביה"ח הדסה עין כרם בירושלים.

מפקד חטיבת יהודה, אל"מ מוטי ברוך, הודיע כי צה"ל יחמיר את הבדיקות של כלי רכב ערבים בכבישים סביב חברון. לדבריו, נראה כי חוליית המחבלים ניצלה את הקלות התנועה שניתנו באחרונה.
חוליית המחבלים שביצעה את הפיגוע הצליחה להימלט. אל"מ ברוך אמר כי המאמץ לאיתור החוליה לא יפסק עד לאיתורה.

מסע הרצח של המחבלים לא הסתיים בבית חגי. כתבנו משה פריאל מדווח כי המחבלים שירו לעבר הנערים בבית חגי המשיכו בנסיעה דרומה, וליד אדוריים נתקלו ברכב ובו צעיר וצעירה כבני 23. הם פתחו באש גם לעברם, ומאש זו נפצעו הצעירים מרסיסים. השניים פונו לבית החולים סורוקה.

ראש מועצת הר חברון צביקי בר חי אומר בתגובה לאירוע הקשה בבית חגי: "המחבלים מזהים היטב את חולשת ישראל, והבריחה מחבל עזה מדברבנת אותם להמשיך במעשי הטרור עד שיבריחו אותנו מכל חבלי ארץ ישראל. גם הכוונה להפקיר את בית לחם וקלקיליה פועלת כרוח גבית למחבלים".

במועצת יש"ע שבים ומזהירים כי מי שבורח מהטרור- הטרור רודף אחריו. "כפי שהתרענו בעבר, עם ההתקדמות לקראת ביצוע ההתנתקות והמשך הבריחה מחבלי הארץ, יגבירו ארגוני הטרור את הניסיונות לבצע פיגועים ל"ע. גם הנערים ששילמו היום בחייהם ובגופם יוצגו על ידי הפלשתינים כחלק מהסטטיסטיקה של נצחון הטרור על ישראל, נצחון שהביא לגרסתם, להחלטה על הנסיגה מחבל עזה וצפון השומרון", נאמר בהודעה.

תגובות: הפיגוע קשור בקשר ישיר להורדת עמדות צה"ל בחברון

מאיר אינדור, ראש ארגון 'אלמגור', ארגון נפגעי הטרור, תוקף את מדיניות שרון ואומר בתגובה
לפיגוע כי "תחת שרון היו יותר הרוגים בטרור מכל ראש ממשלה אחר. היחס עומד על מאות אחוזים. לא מר בטחון יקרא שרון, אלא מר לבטחון! הכל רעש וצלצולים וספינים ושיתוק בטחוני מוחלט שמוקרן
אל כפופיו במטכ"ל".

צילום: יש"ע ניוז

השר ישראל כץ אומר כי לנוכח ההדרדרות במצב הבטחון והרצח בבית חגי אין להעביר את בית לחם לאחריות בטחונית של הרשות הפלסטינית. לדבריו הדבר עלול לפגוע במצב הבטחון של תושבי גוש עציון וביכולתם לנוע בלא פגע.

אינדור מוסיף כי רק אתמול הורידו עמדות צבא בחברון ו"משנתנה ל'נחשים' הזדמנות הם יצאו ממחילותיהם. ה'חברים' מהפתח' שותפי הממשלה לפשרות, דיונים ומו"מ, כשהם יוצאים ל'מסעי הציד', בין דיון אחד למשנהו, אינם מהססים לפגוע גם בילדים ובנערים".

האיחוד הלאומי אומר בתגובה לפיגוע הירי כי "הוא תוצאה ישירה של מדיניות הממשלה להוציא את כוחות צה"ל מחברון ע"מ למנוע חיכוך כביכול בין היישוב היהודי לערבים. גם ההיערכות למסור את בית-לחם לפלשתינים רק תגביר את הטרור נגדנו. ברגע שהפלשתינים רואים כי הרסן של כוחות הבטחון נגד הותר והופנה כלפי המתיישבים, הם מפנים גם את כוחותיהם כלפי מתיישבי יש"ע ודרום הארץ".

בהכנת הכתבה סייע כתבנו בדרום משה פריאל.
