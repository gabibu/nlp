

יו"ר חברת מיקרוסופט העולמית והאיש העשיר בעולם, ביל גייטס, יבקר לראשונה בישראל בתחילת שנת תשס"ו, כך הודיעה חברת מיקרוסופט-ישראל.

הביקור יערך במסגרת ביקורו השנתי של גייטס במדינות אירופה, ובמהלכו ייפגש גייטס עם לקוחות החברה, גורמי ממשל, בכירים במשק ישראלי, שותפי ועובדי מיקרוסופט.

גייטס היה שותף פעיל בהחלטה להפוך השפה העברית לאחת המרכזיות במרכז הפיתוח שברדמונד בראשית שנות התשעים, ומאז "גוירו" כל תוכנות החברה בהשקעה של 100 מליון דולר. בשנים שחלפו מאז הקמתו של הסניף הישראלי בשנת תשנ"ט, היה גייטס מעורב במהלכי תמיכה וסיוע של מומחי רדמונד לקידום פרויקטים גדולים בארגונים בארץ.

בשנה שעברה ביקר בישראל סטיב באלמר, מנכ"ל מיקרוסופט העולמית, והיה זה ביקורו השני של באלמר בארץ.

גייטס מכהן כיו"ר וארכיטקט התוכנה הראשי של מיקרוסופט העולמית. גהוא בן 55 וייסד את חברת מיקרוסופט לפני שלושים שנה עת חזונו היה הפיכת המחשב לכלי עבודה שימושי בכל משרד ובכל בית. פרט להיותו יו"ר חברת התוכנה הגדולה והמובילה בעולם, מוכר גייטס מזה שנים כאיש העשיר בתבל וכתורם הפרטי הנדיב ביותר. הקרן על שם ביל ומלינדה גייטס שנוסדה לפני חמש שנים, תרמה עד היום למעלה מ- 27 מיליארד דולר למטרות רווחה שונות, ביניהן חיזוק פוטנציאל הלימוד של ילדים במדינות נחשלות ומאבק במחלות.

