

אלקואה, יצרנית האלומיניום הגדולה בעולם, אשר קיצצה כבר 1,800 משרות השנה, הודיעה אתמול כי תקצץ 6,500 משרות נוספות, או 5% בכוח העבודה הגלובלי שלה, במסגרת השלב השני של הארגון מחדש, כך מדווחת סוכנות הידיעות רויטרס.

לפני כחצי שנה הודיעה החברה כי היא מצמצמת פעילויות, כדי להתאים למבנה העסקי הגלובלי החדש שלה ולשפר את היעילות. בשלב הראשון של הארגון מחדש קוצצו כ-1,800 משרות ברבעון הראשון. הארגון מחדש במחצית הראשונה של השנה צפוי לעלות 245 - 275 מיליון דולר, להשפיע על סך של כ-8,300 משרות ולחסוך 195 מיליון דולר לפני מס על בסיס שנתי, אמרה החברה.

החברה אף אמרה כי תרשום רווח לאחר מס של 219 מיליון דולר, או 25 סנט למניה בדילול מלא, ברבעון השני, ממכירת מניותיה בחברת המתכות הנורווגית Elkem. אלקואה מכרה במארס את הנתח שלה - 46.5% - ב-Elkem, תמורת 869 מיליון דולר במזומן.

החברה, שמרכזה נמצא בפיטסבורג - ארה"ב, מושפעת מחולשת השווקים הבינלאומיים והתחרות ההולכת וגוברת בשוק האלומיניום, בעיקר מכיוון היבוא הזול לארה"ב.


