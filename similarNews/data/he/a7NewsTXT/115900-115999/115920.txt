

אליאס פראג', סמנכ"ל מועצת ההשקעות הירדנית, ישתתף ביום עיון שמקיימת לשכת המסחר ישראל-ירדן ביום רביעי הקרוב. פראג' יציג את מדיניות עידוד ההשקעות של ממשלת ירדן, לרבות ההטבות והתמריצים מהם נהנים המשקיעים הזרים. מועצת ההשקעות הירדנית, הינה הגוף המופקד על עידוד ההשקעות וקידום הפעילות העסקית הבינלאומית של ירדן.

מלשכת המסחר ישראל-ירדן נמסר שזו הפעם הראשונה שנציג כה בכיר של הממסד הכלכלי הירדני פונה בצורה ישירה אל קהילת העסקים בישראל ולדברי הלשכה משמעות ביקור זה משקפת רצון ירדני לעליית מדרגה ביחסים הכלכליים עם ישראל.

לצד הנציג הבכיר של מועצת ההשקעות הירדנית ישתתף ביום העיון גם הנספח המסחרי בשגרירות ארה"ב ברבת עמון, שיציג אפשרויות לקידום שיתופי פעולה עסקיים בין ישראל לירדן, בתמיכה ובעידוד אמריקניים.

לשכת המסחר ישראל ירדן, שמארגנת את יום העיון, מדווחת כי בחודשים האחרונים מתרחבים המגעים הכלכליים בין שתי המדינות לתחומים חדשים, כגון טכנולוגיית המידע, ענפי תעשייה שונים מעבר לטקסטיל, פרויקטים בתחום החקלאות והאגרו-תעשייה, יוזמות מסחריות חדשות ועוד.

לדברי מנכ"ל הלשכה, יובל פיורקו, "בעקבות השינוי במצב המדיני, קיים כיום פוטנציאל רב להתרחבות הסחר ושיתופי הפעולה בין גורמים עסקיים משתי המדינות. זוהי שעת כושר. הביקור של הבכיר הירדני מעיד נכונות ירדנית בדרגות שלא הכרנו בשנים האחרונות".
