

תושבים רבים הגיעו בשבת בבוקר לשדרות ורבורג שבשכונת קרית שמואל בחיפה, כדי למחות על פתיחת הכביש בשבת. המשטרה עצרה 24 תושבים שניסו לחסום את שדרות ורבורג לתנועת כלי רכב. יו"ר ש"ס: אגיש אי אמון.

תושבי שכונת קריית שמואל הדתיים חסמו בליל שבת את הכביש למשך שעה וקיימו במקום את תפילת השבת. המשטרה שיגרה לאזור כוחות גדולים ועצרה כמה מהם. הכוחות הסתערו על המפגינים בכוח רב והדפו אותם מהכביש תוך שימוש בזרנוקי מים. נציגי קריית שמואל אומרים כי לפני כ-20 שנה גבתה העירייה כסף רב ובתמורה סוכם על סגירת הכביש לתנועה בשבתות וחגים.

ההחלטה על פתיחת הציר לתנועה בשבתות התקבלה לאחר עיכובים שנמשכו כמה שבועות עקב התערבותו של ראש הממשלה, אריאל שרון.

ח"כ אפי איתם (הציונות הדתית) הודיע כי בכוונתו לשהות בשכונת קריית שמואל בחיפה בשבת הבאה, וכרך בין אירועי "כביש המריבה" להתנתקות. איתם קבע כי "הממשלה פתחה חזית נוספת כנגד הציבור הדתי. בנוסף להתנתקות מחבלי ארץ היא מתנתקת מהזהות היהודית של המדינה".

ח"כ שאול יהלום (מפד"ל) אמר הערב כי "התנהגות הממשלה והמשטרה בפרשת כביש קריית שמואל פוגעת אנושות במרקם היחסים בין דתיים לחילוניים במדינה. הסכם שנשמר במשך עשרות שנים נהרס בהחלטה חד צדדית, תוך פגיעה בסטטוס קוו ובהסדרי המנוחה של התושבים".

ח"כ יהלום הוסיף כי הוא מגנה את ההתנהגות האלימה של המשטרה, וקרא "למשרד התחבורה, לעיריית חיפה ולוועד הקריה למצוא הסכם שיניח את דעת כל הצדדים, ברוח של סובלנות, הבנה ודו קיום".

יושב ראש ש"ס, אלי ישי, מאיים להגיש הצעת אי אמון בממשלה אם לא תבוטל התוכנית להמשיך ולפתוח את רחוב ורבורג בחיפה בשבתות. לדבריו, "בתשובה לטענת סכנת החיים בכביש החלופי, מן הראוי היה להשקיע את כל שיידרש בתשתיות ובהסברה ולא לבחור בדרך הקלה, הדורסת את קדושת השבת".
