

עובדי נמל פיראוס שביוון ממשיכים לסרוגין בעיצומים ובשביתות, כך מדווח בדאגה אתר הספנות "port2port". כבר כמעט הושג הסכם בין רשויות הנמל במהלך סוף השבוע שעבר, אך, לטענת העובדים, התערבותו של שר המסחר היווני ורצונו לדון מחדש בהבנות שהושגו עד אז, טירפדו את החתימה על ההסכם שהיה מביא לסיום הסכסוך.

ארגוני העובדים, המשתייכים למועצה הבינלאומית של עובדי הנמלים (International Docworkers Council), כבר אימצו שורה של צעדי מחאה כנגד רשויות הנמל, לרבות הפסקת העבודה בשעות נוספות והשבתה מלאה של הנמל ל- 48 שעות, לפני כשבועיים. ביום חמישי שעבר כבר דיווחו הצדדים על הסכמות והבנות, מה שלמעשה ביטל את השביתה המלאה שתוכננה לאותו היום, אך למעשה ההסכם לא נחתם, ונכון להיום ממשיכים עובדי הנמלים בעיצומים.

הסכסוך בין הצדדים פרץ בעקבות הכוונה של ממשלת יוון להשלים את תהליך ההפרטה של הנמל, שהחל כבר לפני כשנתיים אז עברו 25.5% מהבעלות לציבור ומניות הנמל נסחרות בבורסה היוונית מאז. בנוסף, טוענים העובדים כנגד הנסיון של הממשלה לפגוע בזכויותיהם הלגיטימיות.

עובדי הנמל דורשים משר המסחר היווני לתמוך ולגבות את ההסכמות בין האיגודים המקצועיים לבין רשות נמל פיראוס ולנטוש את הנסיונות לפתוח מחדש את המו"מ על ההסכם על ידי הצבת תנאים חדשים. לטענת העובדים, כוונתה של הממשלה לייחס לעובדי הנמל מעמד של עובדים זמניים, אינה מקובלת. העובדים טוענים שעמדה זו כבר התקבלה על ידי רשות נמל פיראוס וזהו תנאי הכרחי בהסכם עם העובדים.

מאז פרוץ הסכסוך, חברות הספנות עורכות שינויים בלוחות הזמנים ואף מבטלות פקידות מתוכננות בנמל. חברת הספנות צים הודיעה אתמול, בהמשך להודעות קודמות, שבשל הימשכות השביתות והעיצומים בנמל, עלולים להיווצר מצבים בהם תיאלץ צים להכריז על סיום מסע האוניה בנמל אחר. "אנא קחו זאת בחשבון כאשר הינכם שוקלים יצוא לנמל פיראוס", צויין בהודעה.


