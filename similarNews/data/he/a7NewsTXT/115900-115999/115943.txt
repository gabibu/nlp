

בתעשייה האווירית מתכננים להעביר את מפעל "מתא ירושלים" מעטרות לאזור ת"א. הסיבה: עלות גבוהה בשל תשלומי אבטחה, תחזוקה וארנונה. העברת המפעל תרחיק מעטרות את אחד המפעלים הביטחוניים הותיקים

בתעשייה האווירית מתכננים להעביר את מפעל "מתא ירושלים" השוכן באזור התעשייה עטרות לאזור המרכז, עקב עלות גבוהה בשל תשלומי אבטחה, תחזוקה וארנונה. כך חושף הבוקר המגזין הירשלמי המקוון 02. ראשי איזור התעשיה עטרות מזהירים כי העברת המפעל תהיה מכה קשה לאזור התעשייה בעטרות ותרחיק מירושלים את אחד המפעלים הביטחוניים הותיקים בעיר.

המפעל, מת"א (מסוקים תעשייה אווירית) פועל כבר 29 שנים והוא מעסיק 280 עובדים, 80 אחוזים מהם מתגוררים באזור ירושלים.

לפי אתר האינטרנט של התעשייה האווירית, המפעל עוסק בתחום השיפוץ וההשבחה של מסוקים ובהתאמתם ליישומים אזרחיים וצבאיים מיוחדים.

העובדים במפעל טוענים, כי לפני פחות משנה נכנס לתפקידו (תא"ל במיל.) מיקי בר, מנהל חטיבה חדש, שהחליט כי הוצאות המפעל בעטרות גדולות והודיע לעובדים, כי בכוונתו לפזר את מחלקותיו השונות של המפעל, במפעלים אחרים של התעשייה האווירית, במרכז ובשאר חלקי הארץ.

בוועד העובדים של המפעל אומרים, כי העברת מחלקות שונות מהמפעל למפעלים אחרים, משמעותה למעשה סגירת המפעל. העובדים טוענים, כי מנסים להרגיע אותם ולהבטיח שלכל עובד יוצע לעבור לעבוד במפעל אחר של התעשייה האווירית, אך הם חוששים, כי בנוסף לטירחה שבכך, יפוטרו עובדים שאינם קבועים, ביניהם מהנדסים, טכנאים, פקידים ואנשי ייצור.

העברת המפעל מאזור ירושלים, לטענתם, היא צעד, שיפגע, בעוד 600 עובדים בירושלים, המספקים עבודות קבלניות למפעל, כגון קבלני מזון, ניקיון, שירותים, צבע וכדומה. בוועד טוענים עוד, כי הציעו לשתף פעולה כדי לקבל תוכנית הבראה מסודרת, אך נדחו על ידי ההנהלה, שנחושה לסגור את המפעל.

מפעל התעשייה האווירית בעטרות נחשב למפעל עם עלויות ייצור יקרות. מחיר שעת עבודה של עובד במפעל, מגיעה לפי אחת הגרסאות ל-60 דולרים ולפי גרסה אחרת, ל-100 דולרים. עלות, שנובעת בין היתר, בשל תשלומי שכר דירה וארנונה, תשלומים לחברת אבטחה ולהסעות ממוגנות לעובדים.

במפעל אומרים, כי בעבר הובטח להם מעיריית ירושלים, כי יעשה הכל כדי שהמפעל יישאר באזור התעשייה עטרות. הבטחות, שניתנו הן על ידי ראש העיר הקודם אהוד אולמרט, ושוב, על ידי ראש העיר אורי לופוליאנסקי, שכינה את המפעל "מבצר על קו הגבול".

מי שעוד מנסה למנוע את נדידת המפעל מהאזור הוא ראש עיריית מעלה אדומים, בני כשריאל, שפנה במכתב לצמרת משרד הביטחון, בבקשה להעביר את המפעל למישור אדומים ולא למרכז הארץ.

ח"כ חיים כץ, שהוא יו"ר ועד עובדי התעשייה האווירית, קרא לראש הממשלה לממן את האבטחה במתחם בעטרות ולראש העירייה, לוותר על הארנונה שם, כדי למנוע את העברת המפעל. לדבריו של כץ, הוא פנה לראש הממשלה בעניין, כדי ליצוק תוכן להחלטות הממשלה מלפני חודש, בנושא עידוד ירושלים, אך ראש הממשלה, התעלם מבקשותיו.

כץ מוסיף, כי הוא מתנגד להעברת המפעל לאזור המרכז, אך לדבריו, המפעל מפסיד בכל שנה, 4.5 מיליון דולרים, עוד לפני שהחל לייצר דבר, בשל עלות ההשכרה הארנונה והאבטחה. "העובדים לחוצים, זה נכון", אמר ח"כ כץ, "כי באה התעשייה האווירית ואומרת בו ניקח אותם ונעביר אותם, אך אני מבקש להבטיח, שהפרנסה של אף אחד לא תיפגע".

לפי מידע מהעובדים, המפעל היה ריווחי מאוד ורק בשלוש השנים האחרונות, בשל האינתיפדה ובשל מדיניות ההנהלה לגבי העברת עבודות למפעל, מצבו הפיננסי הדרדר. לדברי אותם עובדים, בכל שנה מפסיד המפעל, עוד לפני ייצור, סכום של 2 מיליון דולרים לשנה (ולא כפי שאומר ח"כ כץ) ולכן דרושה ראיה לאומית, שתשיב למפעל את ריווחיותו.

סילביה בית הלחמי, דוברת התעשייה האווירית מסרה בשמו של מנכ"ל התעשייה האווירית ומנכ"ל חטיבת כלי טיס צבאיים, מר מיקי בר: "אין בכוונת התעשייה האווירית לסגור את מפעל מתא   מסוקים בעטרות. במסגרת התייעלות בפעילות המפעל, ימוזגו ויאוחדו מספר תחומים עסקיים בתוך החברה".

גידי שמרלינג, דובר עיריית ירושלים מסר בתגובה, כי "תעריפי הארנונה המוטלים על המפעל בעטרות הינם מבין התעריפים הנמוכים ביותר הנהוגים בארץ למפעלי תעשייה והם בגובה של 70.68  למטר מרובע למבנה ו-17.75  למטר לקרקע פרוסה במתחם המפעל. העירייה מתוקף תקנות ההסדרים "במשק המדינה הנחה בארנונה" שנקבעה על ידי שר הפנים מאז 1993, מנועה להעניק הנחות לעסקים ומפעלים".

"בפגישה שהתקיימה בלשכת ראש העיר עם מנכ"ל משרד הביטחון ומנכ"ל התעשייה האווירית, הועלתה הבקשה למתן ההנחה . ראש העיר הבהיר שאין בסמכותו בהתאם לחקיקה הנוכחית לקבוע הנחה כלשהי ומאחר שסמכות זו נתונה בידי משרד הפנים, המליץ בפניהם לפנות לשר הפנים".



