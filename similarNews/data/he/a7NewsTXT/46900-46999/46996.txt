

בתום פגישתם הבהירו אמש בוש, בלייר ואסנר, מנהיגי ארצות הברית, בריטניה וספרד, כי יחכו עד היום לשינוי עמדת מועצת הביטחון. "מחר נחליט אם יש טעם להמשיך בדיפלומטיה" אמר בוש.

בתום פיסגת המלחמה שקיימו אתמול, הבהירו בוש ובלייר כי יחכו רק עד היום לשינוי בעמדת מועצת הביטחון בנוגע למלחמה בעיראק. "אנו מחכים שאומות העולם יתייצבו מאחורי האולטימטום לסדאם", אמר בלייר.

"מחר הוא רגע האמת לעולם", הצהיר נשיא ארה"ב, ג'ורג' בוש, בתום הפיסגה בה נפגש עם מנהיגי בריטניה וספרד. "מחר נחליט אם יש טעם להמשיך בדיפלומטיה", הסביר, ואמר כי בכוונתו לראות במהלך היממה הקרובה אם יש שינוי בעמדת מועצת הביטחון בנוגע למלחמה בעיראק, ולאחר מכן תוותר על הניסיונות לשכנע את העולם בצידקתה.

טוני בלייר הרחיב: "הגענו לרגע ההחלטה ואנו מבקשים בפעם האחרונה מהקהילה הבינלאומית להתייצב מאחורי אולטימטום לסדאם שכולל שימוש בכוח. נעשה כל שביכולתנו בזמן הקצר שנישאר לשיחות דיפלומטיות אחרונות כדי להיחלץ מהמצב הזה, אבל אנחנו בשלבים האחרונים. הגיע הזמן בו עלינו להחליט".

בוש ובלייר לא אמרו את הדברים במפורש, אבל לא היה ניתן להבינם אחרת: הם מתכוונים לצאת למלחמה בקרוב, עם או בלי הסכמת שאר החברות במועצת הביטחון. "למרות הכל, זה חשוב שעדיין ננסה לקבל את ההסכמה לפעולה מהאו"ם", אמר בלייר בתשובה לשאלה מדוע לא ויתר עדיין על הדיפלומטיה, "עכשיו צריך לקבוע אם התכוונו למה שהחלטנו בהחלטה 1441 או לא". בוש הוסיף בנושא זה כי "צרפת למעשה כבר הצביעה וחשפה את הקלפים שלה. עלינו להחליט מה המשמעות של צעד זה. אם האו"ם לא יקבל מחר החלטה, עלינו לחשוב מחדש על תפקידו".

בוש תקף בנאומו את עמדת צרפת, רוסיה וסין, שלוש החברות הבולטות במועצת הביטחון שמתנגדות למלחמה. "הרבה מדינות הביעו מחויבות לשלום ולביטחון וכעת עליהן לעמוד בה", אמר.

בוש הוסיף כי סדאם עדיין יכול לעזוב את עיראק, ובכך למנוע מלחמה. "יש לעמוד על פירוקו המיידי מנשק של סדאם חוסיין שמהווה סכנה לעולם", קבע בוש, "הוא מוכיח שהוא מסוגל לכל פשע. יש לו היסטוריה של רוצח המוני. הוא מחזיק בנשק להשמדה המונית. הוא הסכים להתפרק מנשק זה כבר לפני למעלה מעשור, אך לא עשה זאת בניגוד להחלטות האו"ם למרות שהוזהר מתוצאות חמורות".

בוש הבטיח לסייע לעיראק אחרי המלחמה ולשקם אותה, לטובת עמה. "לעם העיראקי יש עתיד מבטיח", אמר, "אנחנו מחוייבים לעיראק מאוחדת עם ייצוג שווה לכל הזרמים והעדות. נעבוד עם אומות העולם כדי להשיג זאת".

טוני בלייר אמר כי "החלטה 1441 של האו"ם התקבלה לפני 4 וחצי חודשים. ציפינו לשיתוף הפעולה המלא של סדאם, ולא קיבלנו אותו. זו היתה ההזדמנות האחרונה שלו. יש מי שטוענים כי אסור להציב אולטימטום להחלטות האו"ם, אלא רק מגעים דיפלומטים. האמת היא שללא איום ממשי בכוח, במקרה של אי ציות, שיחות נוספות הן רק עיכוב נוסף, בעוד סדאם מתחמש בנשק להשמדה המונית. זה המשחק שלו כבר 12 שנים וחצי. אין איש אחד במועצת הביטחון שחושב שסדאם ציית להחלטות האו"ם".

בלייר ואסנר התייחסו בקצרה גם למצב בין ישראל והפלסטינים. "אני חושב שזה חשוב כעת שיהיה פרטנר בצד הפלסטיני", אמר בלייר בהתייחסו למינוי אבו מאזן לראש ממשלה, "בחירתו מאפשרת לקחת את התהליך קדימה. כולנו נעבוד שהחזון של שתי מדינות לשני עמים ייעשה למציאות".

פגישת הפסגה התקיימה באיים האזוריים שבמרכז האוקיינוס האטלנטי, מול חופה הצפון-מערבי של יבשת אפריקה. האיים שייכים לפורטוגל, וראש ממשלתה השתתף אף הוא בפסגה.

ובתוך כך, שוחח טוני בלייר בטלפון עם מזכ"ל האו"ם קופי אנאן, בהגיעו לאיים האזוריים. דוברו מסר כי "ראש הממשלה שוחח עם מזכ"ל האו"ם עם נחיתתו במשך כעשר דקות. ראש הממשלה הדגיש, כי נמשיך לפעול לפריצת המבוי הסתום בהסכם סופי להחלטה אפשרית, אך הוסיף, כי זה יהיה קשה מאוד אם הצרפתים יעמדו בהתעקשותם כי לא יסכימו להחלטה כלשהי המסמיכה שימוש בכוח או כוללת אולטימטום לסדאם", הוסיף הדובר.

סגן נשיא ארה"ב, דיק צ'ייני, דחה הערב גם את ההצעה הצרפתית האחרונה להעניק חודש עד חודשיים נוספים לפקחי הנשק בעיראק.

"אנחנו מתקשים להאמין כי 30 או 60 ימים נוספים ישנו דבר כלשהו", אמר צ'ייני בראיון ברשת סי.בי.אס. "אנו מתקרבים לנקודה, שבה דחיות נוספות לא יעזרו לאף אחד למעט סדאם חוסיין".

צ'ייני התייחס בדבריו להצהרתו של נשיא צרפת ז'אק שיראק, כי צרפת תשקול תעריך יעד של עד 60 יום לסיום עבודות הפיקוח.
