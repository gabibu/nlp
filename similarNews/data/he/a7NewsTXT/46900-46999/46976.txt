

טייסים ואנשי מקצוע בתעופה האזרחית יוכלו להשתלב אחרי קורס, בצוותי חקירה של תאונות אוויריות קלות במשרד התחבורה.

בסוף השבוע שעבר הסתיים במשרד התחבורה קורס ראשון מסוגו שבו הוכשרו 53 אנשי התעופה האזרחית לשמש כחוקרי תקריות אוויריות ותאונות קלות. כך נמסר ממשרד התחבורה.

הקורס שנערך על ידי חוקר תאונות הטייס הראשי של משרד התחבורה, נמשך ארבעה ימים רצופים ומומן על ידי משרד התחבורה. חניכי הקורס השתלמו בנושאים הקשורים בבטיחות הטיסה וכן בהיבטים המשפטיים של התקרית, עבודה באתר התאונה, חקירות טכניות, וחקירת גורמי אנוש.
