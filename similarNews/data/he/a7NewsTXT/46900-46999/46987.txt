

שוטרי תחנת טבריה ופקחי משרד המסחר והתעשיה פשטו על 29 חנויות באזור טבריה, בהם על פי החשד נמכרו צעצועים מסוכנים, כנפצים, זיקוקים ורעשנים, העשויים מחומר נפץ העלולים לסכן חיי אדם.

בחיפושים שנערכו בחנויות, שחלקן פעלו תחת מסווה תמים של מכולת, נתפסו 3,200 צעצועים מסוכנים מסוגים שונים, וכן תחפושות מסוכנות שאינן עומדות בתקן ועלולות להתלקח. הצעצועים והתחפושות הוחרמו והועברו לפקחי משרד המסחר והתעשיה. בעלי העסקים עוכבו לחקירה במשטרת טבריה, ובכוונת המשטרה להעמידם לדין.
