

"במידה וישראל תותקף היא תגיב. התשובה לכך היא חד משמעית. מדינת ישראל תדע להגן על האזרחים", כך אומר הערב שר הבטחון שאול מופז בערוץ 2.

"במידה וישראל תותקף היא תגיב. התשובה לכך היא חד משמעית. מדינת ישראל תדע להגן על האזרחים", כך אמר במוצאי שבת שר הבטחון שאול מופז בריאיון בערוץ 2, בהתייחסו לאפשרות כי ישראל תותקף ע"י עירק במסגרת תקיפה של ארה"ב במפרץ.

שר הבטחון הדגיש שהעביר מסר ברוח זו לעמיתיו האמריקניים בביקורו האחרון בארה"ב. בהזדמנות זו הוסיף: "אני חושב שבהסתכלות ארוכת טווח והיסטורית היה נכון להגיב ב-1991. אי התגובה, יש בה על מנת להעביר מסר שמכרסם בכושר ההרתעה של ישראל".

בנוגע למועד תחילת המתקפה האמריקנית בעיראק, אמר מופז: "המערכה הצבאית היא בלתי נמנעת. קשה לומר אם זה יקרה השבוע. אני לא חושב שהיא תפרוץ בתחילת השבוע". לדברי מופז, הוא מקווה שהאמריקנים לא יצטרכו להלחם בתוך בגדד אלא יבחרו בכיתורה.

מופז התייחס לפרסומים לפיהם הציב סדאם חוסיין במערב עיראק משגרים וטילי סקאד, ואמר: "ככל הידוע לאגף המודיעין ולמערכות המודיעין, אין כרגע משגרים וסקאדים במערב עיראק, אבל אנו עוקבים אחרי זה".

ע"פ דיווח של "קול אמריקה" עולה כי ארה"ב החלה כפי הנראה לערוך שינויים בהערכותה הצבאית, שהתבססה על השימוש באדמת טורקיה כבסיס ליציאה למלחמה בעירק.

הדיווח מסר כי הצי האמריקני הורה לשתי משחתות ו-3 צוללות לעזוב את חוף טורקיה ולהפליג לכיוון ים סוף. בידיעה נאמר כי 5 הספינות, שעברו את תעלת סואץ, הן המשחתת "ארלי ברק", הנושאת טילים מונחים, המשחתת "דאיו" והצוללות "בויזי", "טולידו" ו"סאן חואן". כמו כן נאמר, כי 7 ספינות נוספות ילכו בקרוב בעקבותיהן.

העתון "ניו יורק טיימס" דיווח בהקשר זה כי הממשל האמריקני שינה את דעתו והודיע לטורקיה כי הוא מוותר על בקשתו להעזר בה כבסיס לכוחות האמריקניים בזמן תקיפה עם עירק.

יחד עם הויתור האמריקני על סיועה של טורקיה מאבדת טורקיה גם את ההבטחה האמריקנית להלוואות וערבויות בסכום של עד 30 מיליארד דולרים. אך לא רק אובדן כספי ייגרם לטורקיה.

חלק מההבנות בין ארה"ב לטורקיה בנוגע לשימוש באדמת טורקיה כבסיס ליציאה למלחמה נגעו לנושא הכורדי. טורקיה חששה כי פליטים כורדים מעירק יזרמו אל הפליטים הכורדים הטורקים וביקשה למנוע זאת על ידי הכנסת כוחותיה לאזור.

עתה הודיעה ארה"ב כי לא תאפשר כניסת כוחות טורקיים לאזור וטורקיה חוששת שלאחר התמוטטות משטרו של סאדאם חוסיין תוקם מדינה כורדית עצמאית שתכלול גם כורדים מטורקיה וגם פליטים כורדים מעירק.
