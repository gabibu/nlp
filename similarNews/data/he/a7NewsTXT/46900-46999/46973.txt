

מוחמד דחלאן, לשעבר מפקד המנגנון המסכל ברצועת עזה, הביע נכונות לקבל את תפקיד בממשלה העתידית שבראשה יעמוד אבו מאזן.

דחלאן, הנחשב למקורבו של אבו מאזן, אמר בהרצאה בסוף השבוע בפני תלמידות בביה"ס לבנות ברצועת עזה כי אם יוצע לו תפקיד ראוי ובעל סמכויות הוא "ישקול זאת בחיוב".

דחלאן אמר עוד כי "העם הפלשתיני עומד בפני נקודת מפנה ועליו לקבל החלטות בעלות משקל כדי לקדם את עניינו במסגרת מאמצי הקהיליה הבינלאומית. עלינו להמשיך ברפורמות בכל התחומים כדי לשניתן יהיה לשקם את החברה", אמר.

דחלאן שב ומתח ביקורת על ריבוי המנגנונים החמושים ברש"פ וקרא לאחד את כל המנגנונים תחת מערכת אחת שבראשה יעמוד מפקד אחד.

מקורות ערביים ברש"פ העריכו כי דחלאן מעוניין בתיק הפנים בממשלתו של אבו מאזן, אך ישנה סבירות גבוהה שערפאת יתנגד לכך בתוקף בשל יחסיו העכורים עם דחלאן, שעדיין מחזיק במוקדי כח ברצועת עזה.

סאיב עריקאת, השר הממונה על הרשויות המקומיות ברשות הפלשתינית, מכחיש דיווחים לפיהם החליט יאסר ערפאת למנותו לסגנו של ראש הממשלה מחמוד עבאס (אבו מאזן).

"הדיווחים אינם נכונים", אמר עריקאת לכתב סוכנות הידיעות הגרמנית.

ההכחשה באה בתגובה לדיווחים בישראל, בהם צוטטו מקורות בתקשורת הערבית לפיהם ערפאת מתכוון ערפאת להכניס שינויים בחוקים שנקבעו לסמכויות ראש ממשלה ברש"פ.

השינויים אותם מבקש ערפאת להוביל על פי הדיווחים הם שהחוק יקבע כי הנשיא (ערפאת) ולא ראש הממשלה, יהיה "ראש הרשות המבצעת של הממשלה". בנוסף לזה רוצה ערפאת למנות את עריקאת ונביל שעת' (השר הממונה על התכנון) לתפקיד סגני ראש הממשלה.

לדעת פרשנים, תדחה המועצה המחוקקת ברש"פ את השינויים שדורש ערפאת.

המועצה שינתה את חוק היסוד כדי להוסיף את תפקיד ראש הממשלה למסגרת הרשות הפלשתינית, והנוסח המתוקן הועבר לאישורו של ערפאת, שהעבירו לוועדת החוקה הפלשתינית.

הוועדה אישרה את יצירת תפקיד ראש הממשלה בשבת, והמועצה המחוקקת אמורה לקיים הצבעה רישמית בנדון מחר.
