

בנאום מיוחד שעסק בנושא הסכסוך בין ישראל לרש"פ אמר הנשיא האמריקני כי עם מינויו של אבו מאזן כרה"מ ניתן יהיה להציג את "מפת הדרכים".

הנשיא האמריקני בוש יצא ביום שישי בהכרזה כי יש להוריד את ההתנחלויות בשטחי יש"ע להפסיק את הטרור הערבי ולמנות ראש ממשלה ברש"פ. בוש אמר כי עד שערפאת לא יסיים את תפקידו לא ייפתר הסכסוך עם ישראל.

במסיבת עיתונאים מיוחדת בגן הוורדים בבית הלבן אמר בוש כי הוא שם יהבו על ראש הממשלה המיועד אבו מאזן. ביום שאחרי ערפאת ניתן יהיה לקדם את תוכנית "מפת הדרכים", שפותחה ע"י ארה"ב בשיתוף פעולה עם האיחוד האירופי והאו"ם, הוא אמר.

בוש הודיע, כי הוא מחוייב לשלום בין ישראל לרש"פ אך עם שותף שיחליף את ערפאת, דהיינו ראש הממשלה המיועד אבו מאזן.

בכירים בממשל האמריקני אומרים כי ייתכן שראש הממשלה המיועד ברש"פ יוזמן לאחר השבעתו, לבית הלבן כדי לפגוש את נשיא ארה"ב.

בראיון לתחנת הטלווזיה אל ג'זירה אמרה היועצת לבטחון לאומי קונדוליסה רייס כי "אני חושבת שאין דבר טוב מזה, וזה ייעשה בשלב מסוים, כשיהיה מתאים שראש ממשלה פלשתיני יבקר בבית הלבן".
רייס אמרה עוד בראיון, כי התזמון לשיחות בין אבו מאזן לבין בוש "יהיה חשוב, ואנו נקיים איתם מגעים בקשר לכך".

גורמים בלשכת ראש הממשלה הבינו את נאום בוש כשאיפה לחזק את ראש הממשלה המיועד אבו מאזן, וכמי שמבקש להוציא את האירופים מתהליך השלום.

ניראה כי המניע לנאומו של בוש הוא המתקפה הקרבה נגד עירק והמחלוקות בין ארה"ב לרוב מדינות אירופה, ובראשן צרפת וגרמניה.

בישראל בירכו על הודעת נשיא ארה"ב, כי בכוונתו להציג את מפת הדרכים מייד לאחר שיאושר מינויו של ראש ממשלה חדש ברש"פ ויקבעו סמכויותיו.

לשכת ראש הממשלה היתה מעודכנת בכוונת הנשיא בוש לשאת את נאומו. יו"ר המועצה לביטחון לאומי, אפריים הלוי, וראש לשכת ראש הממשלה, דב וייסגלס, שהו ביום חמישי בשליחות חשאית בת מספר שעות בוושינגטון לפגישות עם היועצת לביטחון לאומי, קנדוליסה רייס, ובכירים נוספים במימשל בעניין העיראקי במהלכם דיווחו האמריקאים לעמיתיהם על הנאום הצפוי.

גורמים מדיניים ציינו בחיוב את העובדה שהנשיא האמריקני דרש מהרש"פ לבצע את הצעד הראשון ליישום מפת הדרכים וכי הקפאת ההתנחלויות אותה הזכיר בנאומו, תבוא רק לאחר שהרש"פ תפסיק את הטרור וההסתה.

בירושלים העריכו כי בנאומו ביקש בוש להפעיל לחץ על ערפאת כדי שיעניק לראש הממשלה הנבחר, אבו מאזן, סמכויות רחבות מאוד כראש ממשלה ולא יסתפק בתפקיד ייצוגי כדי לרצות את מדינות המערב.

ההערכה בירושלים היא שבוש רצה גם לסייע לראש ממשלת בריטניה טוני בלייר שנתקל בביקורת קשה מבית על תמיכתו הבלתי מתפשרת במלחמה בעיראק. "בוש פעל לבקשת בלייר כדי להוכיח שהוא דואג לעניין הפלשתיני לא פחות מאשר להתפרקותה של עיראק מנשק השמדה המוני", אמרו גורמים מדיניים.

ישראל והרש"פ הגישו הסתייגויות רבות לטיוטת מפת הדרכים שהוצגה להם לפני כמה חודשים. גם אם המפה תוצג בשבוע הבא, כפי שרמז הנשיא בוש, עדיין צפוי מו"מ על הנוסח הסופי שלה. אלא שבישראל מציינים שהמו"מ יתנהל מול האמריקנים ולא מול חברות הקוורטט, מה שמעניק לישראל יתרון בהצעת עמדתה.
