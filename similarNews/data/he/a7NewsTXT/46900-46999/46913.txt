

ביום ראשון תתקיים פסגת חירום בה ישתתפו הנשיא בוש טוני בלייר מבריטניה וחוסה מאריה אסנאר מספרד. בכירים אמריקניים אמרו כי בפסגה ידונו בנזקים שגרמה צרפת למאמצים לפרק את סאדאם חוסיין מנשקו.

ביום ראשון יגיע הנשיא בוש לפסגת חירום עם מנהיגי בעלות בריתו טוני בלייר מבריטניה וחוסה מאריה אסנאר מספרד.

המפגש יתקיים באיים האזוריים של פורטוגל, הנמצאים כ-1,500 ק"מ מערבית ליבשת אירופה ונועד בהגדרתו הרשמית לדיון סופי בהצעת ההחלטה לאו"ם בדבר פירוק הנשק העיראקי, אמר דובר מהבית הלבן. בוש, בלייר ואסנאר יעסקו בהכנת הצעת ההחלטה לאו"ם, שאם תתקבל, תכין את הבמה למלחמה על עיראק.

בכירים אמריקנים אמרו כי הפסגה, שתתקים בבסיס חיל האוויר בלאג'ס שבאי טרסיירה, לא תוגדר כ"מועצת מלחמה" אלא כנסיון להביא אחדות למועצת הבטחון, בתקווה לאלץ את נשיא עיראק סדאם חוסיין לפרוש מתפקידו ללא מלחמה.

אך בכירים אמריקניים שביקשו להשאר בעילום שם אמרו כי הפסגה נועדה לדון בנזקים שגרמה צרפת בפוגעה במאמצים להגברת הלחץ על סדאם חוסיין להתפרק מנשקו. זאת עקב הודעתה על כוונתה להטיל וטו על ההצעה האמריקנית.

"הפגישה ביום ראשון לא נועדה לדון בהצעה. היא נועדה לקבוע מה מידת הנזק שנגרם בשל ההכרזה הצרפתית והאיום להטיל וטו", אמר בכיר אמריקני, שכאמור ביקש להשאר בעילום שם.

מול התנגדות צרפת, רוסיה וגרמניה, הודיעה ארצות הברית כי יתכן ותוותר על המאמץ להשיג הסכמה בהצבעת האו"ם. לדעת וושינגטון, החלטת האו"ם 1441 מנובמבר, מהווה אישור מספיק לפלישה לעיראק.

אולם בלייר, העומד מול המשבר הפוליטי הקשה ביותר בריטניה, מעוניין באישור האו"ם, כדי לפייס את דעת הקהל בבריטניה, שהביעה התנגדות לפעולה צבאית בעיראק ללא מנדט מהאו"ם.

בנאום שבועי לרדיו התייחס הנשיא בוש למלחמה נגד עירק ואמר כי "יש רק סיכוי קלוש לתקווה שסדאם חוסיין יתפרק מנשקו". הוא הוסיף "אם יש צורך בכוח כדי לפרקו מנשקו,העם האמריקני יודע שכוחותינו קיבלו כל כלי אפשרי ואת כל המשאבים הנחוצים כדי להשיג ניצחון".

"ימים הרי גורל ניצבים בפני העמים החופשיים בעולם. הממשלות מראות עתה אם מחוייבותן לחירות ולבטחון נאמרו מן השפה ולחוץ או שנאמרו מתוך שכנוע עמוק ומוכנות לפעול בנדון", אמר עוד הנשיא.

"באשר לממשלת ארצות הברית והקואליציה שבהנהגתה, אין כל ספק. נעמוד מול הסכנה הגוברת כדי להגן על עצמנו, כדי לסלק מהשלטון את מגן הטרור וכדי לשמור על שלום העולם", דברי בוש.

בוש ציין עוד בנאומו ברדיו כי היום הוא יום השנה ה-15 למתקפה בנשק כימי על הכפר חלבג'ה שבעיראק.

"המתקפה כימית על חלבג'ה, אחד מארבעים כפרים בעיראק עצמה, סיפקה מבט קצר על הפשעים שמוכן סדאם חוסיין לבצע, ועל סוג האיום שהוא מעמיד בפני העולם כולו. סדאם חוסיין הוא בין האכזריים ברודנים שהכרנו בהיסטוריה, והוא מחמש את עצמו במערכות הנשק הנוראות ביותר הקיימות בעולם", אמר בוש.

לסיום דבריו, ציטט בוש את חתן פרס נובל לשלום וניצול השואה אלי ויזל שאמר כי "יש לנו מחוייבות מוסרית לפעול בכל מקום בו שולט הרשע. כיום המקום הוא עיראק".

למרות נאומו ברדיו בו התחייב לפעול כנגד הרשע, התייחס בוש למינוי "ראש ממשלה" לרשות והתחייב שוב לתכנית "מפת הדרכים".

בהודעה מיוחדת אותה מסר בגן הוורדים בבית הלבן הוא אמר כי "על הרשות הפלסטינית להעניק סמכויות של ממש לראש הממשלה החדש, אבו מאזן. הוא הוסיף כי הוא מצפה שהמינוי יאושר בקרוב".

כשלצידו שר החוץ קולין פאוול, אמר בוש כי "ברגע זה נוצרה הזדמנות חדשה" לפעול ליישום המטרות שהגדיר בנאום מה-24 ביוני   "שתי מדינות, ישראל ופלסטין, החיות בשלום ובבטחה זו לצד זו".

"אמריקה מחויבת ואני מחויב אישית ליישום מפת הדרכים שלנו", הדגיש.

נשיא ארה"ב הציב "דרישות" לישראל וחזר על התביעה "להפסיק את פעילות ההתנחלות בשטחים", אם כי ציין כי על צעד זה להתקיים "כאשר תהיה התקדמות לשלום".

בוש גם אמר כי כשיוסר איום הטרור ויושב הביטחון, יהיה על ישראל לנקוט צעדים ממשיים "לקידום רעיון המדינה הפלסטינית והסדר הקבע". המדינה הפלשתינית אמר בוש צריכה להיות מדינה דמוקרטית שתינטוש את דרך הטרור.

בוש אף הבטיח כי ארה"ב "תחשוף" את תכנית "מפת הדרכים" מיד אחרי מינוי "ראש ממשלה" ברש"פ.

גם היועצת לבטחון לאומי קונדוליסה רייס התייחסה בחיוב למינוי "ראש ממשלה" לרשות. בראיון לתחנת הטלויזיה אל-ג'זירה אמרה רייס כי "ראש הממשלה" החדש שימונה לרש"פ יוזמן ככל הנראה לבית הלבן לפגישה עם הנשיא בוש. "נראה לי שאין דבר טוב יותר מלהזמין את ראש הממשלה הפלסטיני לבקר בבית הלבן, בעיתוי מתאים", אמרה.

האיחוד האירופי הודיע היום כי הוא מקבל בברכה את הודעת הנשיא בוש מאתמול בדבר כוונת ארה"ב לחשוף את "מפת הדרכים" מיד אחרי מינוי ראש ממשלה ברשות.

"על הצדדים לפתוח בשיחות רציניות בהתבסס על מפת הדרכים כדי להגיע לפתרון קבע", אמר האחראי מטעם האיחוד על "תהליך השלום" במזה"ת, חווייר סולאנה. רוסיה, צרפת וירדן בירכו אף הן על הודעת בוש.

גורם בכיר בממשל אמר אמש כי ארה"ב מקווה להגיש את "מפת הדרכים" לשני הצדדים כבר בתחילת השבוע הבא או לכל היותר בסוף השבוע. הגורם טען כי עיתוי ההודעה של בוש אינו קשור להתפתחויות בעיראק אלא "רק לעובדה" שערביי הרש"פ "התקדמו" לקראת מינוי ראש ממשלה. הגורם הוסיף כי לאחר שתחליט הרשות על מינוי ראש ממשלה, תשקול ארה"ב את אישיותו של ראש הממשלה החדש ואת הסמכויות שהועברו לידיו. "עמדתנו היא שככל שיינתנו יותר סמכויות לראש הממשלה כך יהיה טוב יותר", אמר הגורם.

נביל אבו רודיינה יועצו של ערפאת אמר אמש כי לא די בהצהרת בוש משום שלא נאמר בה מאומה על מימוש התוכנית. סאיב עריקאת קרא לבוש להבהיר אם יציג את תוכניתו כדי לממש אותה או רק כדי להמשיך ולדון בה. ארה"ב לטענתו צריכה לגבש מנגנון למימוש מפת הדרכים ו"לכפות" על ישראל לוח זמנים ומשקיפים בינלאומיים.

לאחר הודעת בוש מסר ראש ממשלת בריטניה טוני בלייר כי בריטניה תומכת בהכרזת בוש ומחוייבת ל"מציאת פתרון לסכסוך הישראלי-פלסטיני עד 2005". "יש להגיע לפתרון על פי לוח זמנים מתוכנן", ציין. בלייר אמר כי ייתכן שאבו מאזן ימונה ל"ראש ממשלה" כבר בתחילת שבוע הבא.

התנגדות לתכנית "מפת הדרכים" נשמעה מפי דוברי ארגוני החמאס והג'יהאד. לטענתם היא נועדה להוליך שולל את העולם ואת הערבים.
