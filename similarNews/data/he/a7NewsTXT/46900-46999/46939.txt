

ראש הממשלה אריאל שרון ושר הביטחון שאול מופז הורו במוצ"ש לצה"ל להטיל סגר בחצות על שטחי יהודה שומרון ועזה. זאת, בשל התראות על כוונת ארגוני הטרור הפלשתינים להוציא לפועל פיגועי התאבדות בישראל במהלך חג הפורים.

כתב עתי"ם מוסר כי בשל הסגר לא תתאפשר כניסת ערבים מיש"ע אל תוך הקו הירוק אולם, המעברים הבינלאומיים בגשר אלנבי ובגשר אדם ישארו פתוחים למעבר אנשים וסחורות.

במערכת הביטחון הצטברו בימים האחרונים עשרות התראות על הכוונה להוציא לפועל פיגועי התאבדות בישראל.

מקורות ערביים ברש"פ דיווחו הבוקר בכלי התקשורת שלהם כי צה"ל הטיל סגר מלא על הערים מאז שעות הבוקר המוקדמות.

על פי הדיווחים בכלי התקשורת הערביים, הוקמו מחסומים רבים אשר נתקו את הערים המרכזיות מהכפרים שמסביב להם בעיקר בצפון יהודה ושומרון.

המשטרה נערכת לרגל חג הפורים בכוחות מתוגברים בשיתוף לוחמי מג"ב, מתנדבי משא"ז להגברת הבטחון השוטף, אבטחת הסדר הציבורי, הזרמת התנועה, מניעת פעילות פלילית ואבטחת האירועים.

כתב עתי"ם וסר, כי במחוז ת"א תוגבר פעילות הבטחון השוטף, נוכחות שוטרים, סיורים ממונעים ורגליים בריכוזי קהל, מרכזי קניות, שווקים, תחנות מרכזיות והסעה ובמוקדי בילוי.

יופעלו מחסומים קבועים ומדלגים ותבוצענה בדיקות כלי רכב תוך כדי תנועה.

מערך החבלה יגביר פעילותו לאתור מכוניות חשודות סריקת טרמפיאדות ומרכזים הומי קהל.

יוגברו מבצעי האכיפה נגד שוהים בלתי חוקיים, בדגש של מעסיקים ומלינים.

ינתן דגש לטיפול בתחום הפלילי למניעת התפרצויות לבית דירות ועסק ומניעת מעשה שוד ובריונות.

יתוגבר מערך התנועה ע"י פריסת כוחות התנועה בצירים הראשיים, בדרכים ובמרכזי קניות תוך מתן דגש להזרמת התנועה

מספר אירועים שבהם ירוכז קהל רב יהיו בפורים, יום ג', באזור ת"א והמשטרה נערכת בכוחות מתוגברים.

העדלאידע בחולון:
ביום שלישי 18.3.03 בין השעות 12.00-15.00 תתקיים העדלאידע בחולון שתעבור ברחובות: סרלין, סוקולוב עד צומת קוגל, רח' הנשיאים ורח' ויצמן עד בנין העירייה. מרחב איילון בפקוד, נצ"מ אהרון אקסול, נערך לאבטח את הארוע, לשמור על הסדר הצבורי ולהזרים את התנועה. 1,900 שוטרים, לוחמי מג"ב, מתנדבי משא"ז, פקחי עירייה וסדרנים בסיוע כיבוי אש ומד"א יאבטחו את האירוע.

לכתב עתי"ם נמסר, כי השינויים בהסדרי התנועה: החל משעה 8.00 יסגר לתנועה הנתיב הדרומי ברח' סרלין, בקטע שבין רח' קראוזה לסוקולוב. הנתיב הצפוני יהפוך לחד סטרי ממערב למזרח בלבד. משעה 10.30 ועד סיום האירוע יסגרו לתנועה הרחובות הבאים:
רח' סוקולוב מרח' ירושלים ועד ככר סטרומה.
רח' קראוזה מרח' הס ועד רח' ז'בוטינסקי.
רח' חנקין מרח' חומה ומגדל ועד ז'בוטינסקי.
רח' שנקר מרח' חומה ומגדל ועד ז'בוטינסקי.
רח' קוגל מככר קוגל ועד רח' סוקולוב.
רח' הנשיאים.
רח' ויצמן מרח' נשיאים עד לרח' הופיין.
רח' הרצפלד מרח' שנקר ועד רח' זלמן ארן.
רח' ההסתדרות מרח' זלמן ארן ועד רח' שנקר.

צירי כניסה מומלצים לחולון:
מכביש 44 דרך אזור התעשייה.
מכביש 4 דרך תחנת הדלק "הסייירים".
מנתיבי איילון דרך היציאות: יוספטל, ודב הוז.
מצומת חולון לרחוב הלוחמים.


החניונים הללו יעמדו לרשות המגיעים לאירוע:

חניון קאנטרי קלאב וחניון משרד הרישוי.
חניון ימית 2000.

הציבור מתבקש להשתמש בתחבורה הציבורית ולהמנע מלהגיע ברכב פרטי וזאת בעטיים של עומסי התנועה הצפויים בעיר.

אירוע הקרנבל בדיזנגוף:
בתאריך 18.3.03 יתקיים אירוע קרנבל ברחוב דיזנגוף בת"א. מרחב ירקון בפקוד של, תנ"צ עזרא אהרון, נערך לאבטח הארוע.
400 שוטרים, מתנדבי משא"ז וסדרנים יאבטחו את הארוע. במהלך הארוע יסגר לתנועה רח' דיזנגוף בת"א בקטע שבין המלך ג'ורג' עד לככר דיסנגוף בשני הכיוונים. רכבים המגיעים מצפון יופנו לרחוב פינסקר משעה 9.00 ועד השעה 19.00 (סיום הארוע).

ארועי פורים רמת השרון:
בתאריך 18.3.03 בין השעות 19.00 עד למחרת שעה 14.00 יתקיימו בככר המועצה ברמת השרון אירועי פורים. תחנת גלילות בפקוד, סנ"צ דוד ביטון, נערך לאבטח את האירוע.
150 שוטרים מתנדבי משא"ז וסדרנים יאבטחו את הארוע. צבור החוגגים מתבקשים להגיע למקום בתחבורה ציבורית.

לכתב עתי"ם נמסר, כי לא תותר הכנסת כלי נשק לאזורי הארועים. הציבור מתבקש לעשות שימוש בתחבורה הציבורית.

הציבור מתבקש להשמע להוראות השוטרים לדווח לשוטרים על כל אדם או חפץ חשוד. (עתי"ם)
