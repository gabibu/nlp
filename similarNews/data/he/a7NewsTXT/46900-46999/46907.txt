

החיזבאללה פתח הבוקר באש נ"מ מלבנון לעבר אזור אצבע הגליל והגליל המערבי. לא היו נפגעים. פגז אחד נחת ברחובה הראשי של קרית שמונה אך לא התפוצץ וסולק ללא פגע על ידי חבלני המשטרה.

מחבלי החיזבאללה פתחו הבוקר באש נ"מ מתחום לבנון לעבר אזור אצבע הגליל והגליל המערבי. לא היו נפגעים.

פגז אחד נחת ברחובה הראשי של קרית שמונה אך לא התפוצץ וסולק ללא פגע על ידי חבלני המשטרה. במקומות אחדים בעיר נפלו רסיסים.

החיזבאללה טענו כי האש נורתה לעבר מטוסים ישראלים ש"פגעו בריבונות לבנון". דובר מטעם כוח האו"ם בדרום לבנון טען כי "נורתה אש נגד מטוסים", וגינה את מה שהוא כינה "ההפרות החוזרות ונשנות (משני הצדדים) של קו הגבול (הקו הכחול), שנקבע על ידי האו"ם לאחר יציאת צה"ל מדרום לבנון במאי 00".

גורמי צבא מסרו כי ירי המחבלים התבצע למרות שבאותה העת לא חגו מטוסים באזור.

קציני צבא בכירים העריכו עם זאת כי למרות איומיו של מנהיג החיזבאללה השייח' נסראללה כלפי ישראל, החיזבאללה לא ינסה לתקוף בתקופה הקרובה על רקע המלחמה המתקרבת עם עירק.

עוד מאירועי השבת: בדרום רצועת עזה, באזור דהנייה, התפוצץ מטען חבלה ששקל עשרות קילוגרמים ליד כוח של צה"ל . איש לא נפגע ולא נגרם נזק.

ארגון חללי אל אקצה של הפתח', ארגונו של ערפאת, רצחו בשבת שני ערבים מאזור שכם בשל חשד לשיתוף פעולה עם ישראל. גופותיהם המנוקבות הובאו לבית החולים בעיר. דוברי הארגון הודיעו כי השניים "נענשו עקב שיתוף פעולה עם ישראל".

עוד נמסר כי היום נערך ברמאללה מפגש בין נציגי תנועות שמאל קיצוניות לבין ערבים מהרש"פ . במפגש דנו הצדדים בדרכים למנוע את גירוש ערפאת ע"י ישראל במהלך מלחמתה של ארה"ב בעירק.
