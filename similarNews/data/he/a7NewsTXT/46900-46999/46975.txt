

עובדים בכירים בסניף של חברת עמידר בצפון הארץ נעצרו בחשד לקבלת שוחד בהיקף של מאות אלפי שקלים במשך 9 השנים האחרונות. העצורים הם מנהלת הסניף, מהנדס הסניף ושני רכזי שטח. אחד מרכזי השטח ומהנדס הסניף הם החשודים העיקריים שקיבלו לידיהם על פי החשד של המשטרה את סכומי הכסף ששולמו להם כשוחד. החקירה מתנהלת ע"י מחלק הונאות גליל במפלג הונאות צפון.

ראש המיחלק פקד דלית אלעד מסרה כי החקירה בפרשה נפתחה לאחר שאגף הביקורת של חברת עמידר גילה אי סדרים בסניף בעכו ובעקבות כך הובאה הפרשה לידיעת המשטרה. הבוקר עצרו את ארבעת העובדים הבכירים בסניף הצפוני על פי החשד הם קיבלו שוחד מדיירים תמורת הכשרת מגורים.

עד שנת 1986 לא היו דיירי עמידר חייבים בתשלום ומשנה זו חלה חובה לשלם דמי שכירות וכן תשלום עבור חוזה המתחדש מדי שנה. על פי החשד, זייפו עובדי עמידר בסניף הצפוני את תאריך כניסת הדיירים השונים לדירות של עמידר, כך שהמועד יחול לפני שנת 1986 למנוע את הצורך בתשלום דמי שכירות. בתמורה - הם קיבלו שוחד מאותם דיירים. כמו כן הוגשו לעמידר חשבונות על שיפוצי דירות ישנות.

עובדי עמידר שנעצרו, ניפחו את החשבונות על חשבון עמידר למרות שבפועל לא בוצעו כלל שיפוצים או שנעשו שיפוצים בהיקף נמוך. פקד אלעד מסרה כי מדובר על פי החשד במאות מקרים ובהיקף כולל של מאות אלפי שקלים. אולם, החוקרים מתמקדים עד כה בעשרות מקרים. הארבעה שנעצרו אינם משתפים פעולה ומכחישים את החשדות נגדם, מסרה המשטרה.

מנהלת הסניף ורכז השטח היו חשודים בכך ששימשו "חותמת גומי" לפעולתם של השניים האחרים כשהתבקשו לחתום על מסמכים שונים שאת מהותם לא ידעו במדויק. רכז השטח ומהנדס הסניף הם החשודים העיקריים בקבלת השוחד, מסרה המשטרה. (עיתי"ם)
