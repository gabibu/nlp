

גרמניה הורתה לאזרחיה לצאת מיידית את עיראק.

משרד החוץ הגרמני קרא ביום ראשון לאזרחי גרמניה בעיראק לצאת את המדינה מיידית, והודיע כי השגרירות בבגדאד תיסגר כאשר האזרח הגרמני האחרון יעזוב את המדינה.

"האזרחים הגרמנים השוהים בעיראק נקראים לעזוב את המדינה מיד", נאמר בהודעת משרד החוץ.
דוברת מטעם משרד החוץ בברלין אמרה כי השגרירות תיסגר זמנית מיד לאחר שאזרחי גרמניה יעזבו את המקום. לדבריה, כיום שוהים בעיראק פחות מארבעים גרמנים, בהם מספר עיתונאים.

במהלך חמשת השבועות האחרונים דרש משרד החוץ מהאזרחים הגרמניים להתכונן לעזיבת עיראק, והיתרה נגד ביקורים בעיראק לפני כשבועיים.

קאנצלר גרמניה גרהרד שרדר, מראשוני המתנגדים למלחמה על עיראק, אמר ביום שישי כי גרמניה, צרפת, רוסיה ורוב המדינות החברות במועצת הביטחון, עדיין סבורות כי ניתן לפרק את עיראק מנשקה בדרכי שלום, וציין כי לדעת מדינות אלה, על פקחי הנשק של האו"ם להמשיך בעבודתם.

כאשר נשאל שרדר ביום שישי בערב, בשידור טלוויזיה, אם לדעתו ניתן למנוע את המלחמה, ענה "יש לי ספיקות לגבי השגת מטרה זו, למרות שאיני יכול להרשות לעצמי ספיקות כאלה".
