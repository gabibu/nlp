

יותר מ-10,000 ערבים הפגינו בשבת ברחבי הרש"פ נגד המלחמה ובתמיכה בסאדאם חוסיין.

בחאן יונס הפגינו כ-4,000 ערבים כשהם נושאים בידיהם דגלים עירקיים ודגלי אש"ף. הם גם החזיקו תמונות של סאדאם חוסיין ושל ערפאת. רבים מהם קראו לסאדאם חוסיין "לפגוע בתל אביב". כ-1,000 ערבים ערכו הפגנה דומה בעזה.

אלפים השתתפו בהפגנות נגד ארה"ב ובתמיכה בסאדאם חוסיין בשכם, בג'נין ברמאללה ובחברון.

בביירות ובדרום לבנון צעדו מפגינים לפני מטה האו"ם כשהם נושאים את תמונותיהם של סדאם, ערפאת, נשיא לבנון ונשיא סוריה, וכן את תמונתו של גמאל עבד אל נאצר. המפגינים קראו סיסמאות נגד ארה"ב ונשאו שלטים בהם נכתבה קריאה להחרים את המוצרים האמריקניים המשתתפים "במימון המלחמה נגד עיראק".

אמצעי התקשורת דווחו על הפגנות שנערכו בשבת בכל רחבי העולם. מהדיווחים עולה כי הפגנות רבות היו ביוזמת גורמי שמאל, גורמים ערביים ומוסלמיים ומפלגות קומוניסטיות.

ממוסקווה דווח על כאלף מפגינים המזוהים עם המפלגה הקומוניסטית ותנועות שמאל שהפגינו סמוך לבניין משרד החוץ הרוסי כשהם מנופפים בדגלים אדומים, בתמונותיו של סדאם חוסיין ובשלטים בהם נכתב: "בוש, סלק את ידיך מעיראק" ו"ארה"ב היא הקניבל של העולם".

בעיר פרנקפורט שבגרמניה הפגינו כ-1,400 בני אדם. הם הצטיידו במשרוקיות, חסמו את השער הראשי לבסיס חיל האוויר האמריקני "ריין-מיין", שדרכו מועברים חיילים אמריקנים רבים לאפגניסטן ולמפרץ הפרסי, וערכו שם שביתת שבת.

בבירת יוון אתונה דווח על הפגנה בה השתתפו 10 אלפים בני אדם שקראו "הפסיקו את המלחמה" ו"לא לברבריות של המלחמה". המפגינים צעדו אל השגרירות האמריקנית במרכז העיר והפגינו לפניה. בעיר סלוניקי הסתיימה ההפגנה לפני הקונסוליה האמריקנית, שם שרפו טיל עשוי מקרטון.

ברומניה הפגינו כמה מאות צעירים כנגד ממשלתם ודרשו לגרש את החיילים האמריקנים המוצבים בעיר הנמל קונסטנצה המשמשת בסיס להטסת אנשי צבא וציוד לקראת המלחמה.

ממילאנו נמסר על הפגנה שמנתה כ -400,000 בני-אדם.

בבריסל הפגינו כמה עשרות אלפים בשבת אחר הצהרים. בין המפגינים היו חברי הליגה הערבית האירופאית וכן נציגי מפלגות ואיגודים מקצועיים. מצרפת דווח על הפגנה בה השתתפו כחמשת אלפים בני אדם וככמות הזו הפגינו גם בקופנהגן.

בפיליפינים הפגינו מאות נוצרים ומוסלמים כשהם רוגמים באבנים ובעגבניות בובות בדמותם של הנשיא בוש ושר ההגנה הפיליפיני אנחלו רייס, ולאחר מכן שרפו אותן. המפגינים צעקו "אללה הוא אכבר" ו"שלום ולא מלחמה".

בהאנוי שבוויטנאם יזם את ההפגנה ארגון "חזית המולדת" השייך למפלגה הקומוניסטית.

בספרד בעלת בריתה של ארה"ב הפגינה "שרשרת אנושית" שניצבה לאורך 4 ק"מ מהקונסוליה הכללית האמריקנית ועד לבנין מפלגת השלטון.
