

24 שעות איפול יוטלו על דיווחי התקשורת לאחר תחילת המלחמה בעיראק.

אנשי התקשורת יעמדו מול "איפול חדשותי מלא" של עד 24 שעות מיד לאחר שתיפתח המלחמה נגד עיראק, דווח ביום ראשון ביומון הבחרייני, "גולף דיילי ניוז".

המטרה היא למנוע משלטונות עיראק קבלת התראה בדבר גלי המתקפה הראשונים לפני תחילתם, זאת דרך פרסום המידע על ידי סוכנויות הידיעות הבינלאומיות ובמיוחד על ידי רשתות הטלוויזיה השונות.

הציבור ידע על פרוץ המלחמה רק לאחר הסרת האיפול, שעשוי להימשך בין שעתיים ל-24 שעות, בהתחשב במצב.

על עיתונאי התקשורת הכתובה, המשודרת והמצולמת כבר הוטלו הגבלות, ונאסר עליהם לדווח למערכות מעל סיפון אוניות המלחמה (במפרץ), זאת כדי שהמערכות לא יסיקו מסקנות בדבר פתיחת המלחמה ברגע שינותק הקשר עם הכתבים.

"כשהוא נמצא על סיפון אוניה בלב ים, ההכנות למלחמה גלויות לכל כתב בר דעת. הקצב מוגבר, האדרנלין זורם, נוהל הפיקוד משתנה. מפקדי האוניות יסגרו את אשנבי הדיווח שלהם כדי לשמור על רמה מסויימת של הפתעה טקטית", אמר תת אדמירל סטפן פייטרופאולי, מהצי האמריקני.

עשרות עיתונאים הוטסו מבחריין לאוניות מלחמה רבות במפרץ. הם אמורים לכסות כל מתקפה פוטנציאלית מעל סיפוניהן של המשחתות, נושאות המטוסים, האוניות האמפיביות ואוניות בתי החולים.

אוניות אלה יוכלו ליישם בכוחות עצמן את המתקפה על עיראק, כולל הפצצות מהאוויר ושיגור טילים.

עם הסרת האיפול, ישדרו כל העיתונאים את דיווחיהם בו זמנית, מבלי להתייחס למקום הימצאם (על איזו אוניה). לדברי מקור בצי, האיפול נועד גם כדי לא לחשוף את מיקומן של האוניות.
