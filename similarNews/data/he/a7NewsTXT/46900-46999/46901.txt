

מאות אלפים השתתפו השבת בלוויית ראש הממשלה שנרצח, זוראן ג`ינג`יץ. ביום שישי קראה משטרת סרביה לאזרחי המדינה להצטרף למרדף אחר רוצחיו של ג'ינג'יץ'. "אנו פונים לאזרחי המדינה ומבקשים מהם לדווח למשטרה על כל מידע שיסיע לגלות היכן נמצאים החשודים ברצח ראש הממשלה", נאמר בהודעת המשטרה.

בשבת נמסר כי בידי המשטרה יותר מ-180 חשודים שנעצרו במהלך מרדף אחר "כנופיית זמון", כנופיית פשע שאנשיה חשודים בתכנון ובביצוע הרצח. ואולם, החשודים העיקריים, בהם מנהיג הכנופייה מילוראד אולמק המוכר גם בשם לוקוביץ' ועוזריו הבכירים, דוזאן ספסוייביץ' ומילה לוקוביץ', טרם נלכדו.

(עתי"ם-דפ"א)
