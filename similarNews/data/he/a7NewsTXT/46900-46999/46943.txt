

נשיא ארה"ב ג'ורג' וו. בוש נהנה מתמיכת רוב העם האמריקני בנושאים הנוגעים לבטחון לאומי, אך מצב זה עלול להשתנות במהירות במקרה שהמלחמה בעיראק לא תוכתר בהצלחה, כך עולה מסקר שנערך בארה"ב באחרונה.

מתוצאות הסקר, שנערך על ידי צוות משתי המפלגות עבור "המוסד לוותיקי הלוחמים בוויאטנם", עולה כי כמחצית מהמבוגרים (47%) תומכים בפעולה צבאית לסילוק סדאם חוסיין ולפירוק נשקה של עיראק גם ללא תמיכת מועצת הבטחון של האו"ם. כ-37 אחוז מהנסקרים אמרו, שארה"ב צריכה לצאת למלחמה רק עם תמיכה מלאה של מועצת הבטחון, ו-13 אחוז אמרו כי ארה"ב לא צריכה לבצע כל פעולה צבאית, גם אם תהיה לה הסכמה של מועצת הבטחון.

מתוצאות הסקר עולות גם דאגות רבות על מה שעלול לקרות אם המלחמה בעיראק לא תוכתר בהצלחה. האמריקנים סבורים כי מלחמה תיחשב למוצלחת אם עיראק תפורק מנשקה וסדאם יחוסל, אפילו אם יותר מ-1,000 חיילים אמריקנים ואלפי אזרחים עיראקים ייהרגו.

לעומת זאת, סבורים רוב הנשאלים כי מלחמה לא תיראה בעיניהם כמוצלחת במקרים הבאים:

- אם המלחמה תעלה יותר מ-100 מיליארד דולר;

- אם עיראק תשתמש בנשק להשמדה המונית נגד החיילים האמריקנים;

- אם עיראק תחזור להיות תחת משטר רודני אחרי המלחמה;

- אם יבוצעו פיגועי טרור נוספים בארה"ב;

- אם ישראל תותקף והיציבות במזרח התיכון תתערער עוד יותר.

עם זאת, חלק גדול מהאמריקנים סבורים כי ארה"ב צריכה להמשיך במסורת האמריקנית לפיה אין היא תוקפת מדינות אחרות אלא אם כן היא מותקפת, במקום לפתוח בפעולת מנע צבאית נגד מדינות לפני שהן יכולות לאיים עליה או לתקוף אותה.

מתוצאות הסקר גם עולים הבדלים משמעותיים בתשובות שני המינים. נשים רבות יותר אמרו כי הן חשות מאוימות, וכי לא היו רוצות ללכת למלחמה ללא תמיכת האו"ם.

הסקר נערך ב-3-8 במארס בקרב 1,005 בוגרים.
