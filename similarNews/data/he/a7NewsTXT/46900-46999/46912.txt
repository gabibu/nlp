

מנהיג טייוואן לשעבר לי טנג ווי קרא לנתק רשמית את הקשרים עם סין היבשתית באמצעות שינוי שמה של האי מ"הרפובליקה של סין ל"הרפובליקה של טייוואן". עצם העלאת ההצעה עלול לגרור תגובה חריפה מהממשלה הקומוניסטית בבייג'ין.

מי שהיה מנהיג טיוואן, לי טנג ווי, קרא בשבת לניתוק רישמי של האי מסין היבשתית, ולכינון "הרפובליקה של טייוואן". ההכרזה תעורר ללא ספק זעם בייג'ין.

"מה שדחוף כרגע הוא שינוי השם מהרפובליקה של סין, לרפובליקה של טיוואן", אמר לי בנאום פומבי ראשון שנשא, במהלך פתיחת הכינוס השנתי של "האיחוד העולמי למען עצמאות פורמוזה" בטייפה.

טייוואן מוכרת רישמית כ"הרפובליקה של סין" למרות העובדה כי היא קיימת כמדינה עצמאית, ואינה נמצאת תחת שליטת הממשל הסיני מאז תום מלחמת האזרחים שפילגה את שני הצדדים ב-1949.

בייג'ין, הרואה את עצמה כשליטה הלגיטימית של סין כולה, ומתייחסת לטיוואן כאל מחוז מורד, הודיעה כי בכוונתה "לספח בבוא היום את האי, גם בכוח, אם יתעורר הצורך בדבר.

לי אמר כי יש צורך לכונן חוקה חדשה, כיוון שהנוכחית אינה מתאימה יותר למעמדו
של האי.

לדבריו, הציע את השם "הרפובליקה של סין בטייוואן" ב-1993, כדי לזכות בתשומת לב
הקהילה הבינלאומית. הוא הוסיף ואמר כי כעת הגיע הזמן לוותר על המינוח "הרפובליקה של סין".

רק התומכים באיחוד עם סין, (האופוזיציה הטייוואנית) עדיין מעוניינים בשם
"הרפובליקה של סין", שלדברי לי, אף גוף בינלאומי אינו מכיר בו.

"החברה הבינלאומית קוראת לנו טייוואן, וכל אחד בעולם מודע לכך שהדמוקרטיה היא
בטייוואן, ולא ברפובליקה של סין", אמר לי.

ראשי האופוזיציה, בהם יו"ר המפלגה הלאומנית וראש מפלגת העם הראשונה, התומכים
באיחוד עם סין, מתחו ביקורת על דברי לי, וטענו כי הם גורמים לפילוג.

"הדבר רק מוביל להעמקת השבר האתני בטייוואן ויוביל לסיבוב חדש של מאבקים
אידיאולוגיים", אמר יו"ר מפלגת העם הראשונה, ג'ימס סונג.
