

דובר מטעם ארגון הבריאות העולמי הודיע בשבת כי מחלה קטלנית של דרכי הנשימה הפכה בימים האחרונים ל"איום בריאותי עולמי" לאחר שהתפשטה גם מחוץ לאסיה. דובר הארגון פרסם במקביל התרעה לנוסעים ולחברות תעופה, ופירט מהם תסמיני המחלה. המחלה, שפגעה כבר ביותר מ-150 בני אדם ברחבי העולם, מכונה SARS (Severe Acute Respiratory Syndrome)

סוכנות הבריאות של האו"ם פרסמה "דף יעוץ לנוסע" בו נאמר כי נוסע חולה הועבר בשבת לאישפוז בבידוד בבית חולים בפרנקפורט, לאחר שהורד מהמטוס בו היה בדרכו מניו-יורק לסינגפור. דובר מטעם הארגון העולמי אמר עוד כי הגיעו דווחים על שני חולים שמתו בקנדה, וכי מניין הקורבנות עומד על שמונה, מאז דווח על המקרה הראשון של תסמונת דרכי הנשימה, דלקת ריאות לא טיפוסית, שהגורמים לה אינם ידועים, ואשר התגלתה לראשונה בחודש פברואר בסין.

בין המתים, איש עסקים אמריקני שחלה בהאנוי לאחר שביקר בשנגחאי ומת ביום חמישי בהונג קונג. מהמושבה הבריטית לשעבר דווח על 47 מקרי מחלה נוספים. 41 אנשים נוספים נדבקו ככל הנראה בהאנוי, ומקרי מחלה נוספים התגלו באינדונזיה, בפיליפינים, בסינגפור ובתאילנד.

"המחלה הפכה להיות איום בריאותי בקנה מידה עולמי", אמרה ראש ארגון הבריאות העולמי, גרו הארלם ברונדטלנד. "העולם צריך לפעול יחדיו כדי למצוא את גורם המחלה, לרפאות את החולים בה ולמנוע את התפשטותה.

SARS מתאפיינת בתופעות של חום, בעיות נשימתיות, כאבי ראש, חוסר תאבון, פריחה ושלשול.

"עד שיתברר מה גורם להתפרצות המחלה ארגון הבריאות העולמי ממליץ לאשפז בבידוד חולי SARS ולדווח על כל מקרה של גילוי המחלה לרשויות האחראיות לבריאות הציבור".
