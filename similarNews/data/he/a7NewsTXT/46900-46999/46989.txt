

האלוף עמוס ידלין, מפקד המכללות של מערכת הביטחון, תומך בתקיפה אמריקנית מוצלחת של עיראק. ביום א' הוא הירצה ביום עיון על "חברה בסכסוך מתמשך" שנערך באונ' בן גוריון בנגב בשיתוף עם המכללה לביטחון לאומי ועם מרכז יפה למחקרים אסטרטגיים של אונ' תל אביב.

אלוף ידלין גם אמר, שצבא המילואים של ישראל הפך בפועל לצבא של מתנדבים.

אלוף ידלין אמר, שהתקיפה האמריקנית של עיראק תיצור מצב חדש וטוב יותר במזרח התיכון. הוא הדגיש, שהדבר יקרה אם אכן תהיה תקיפה אמריקנית על עיראק ושהתקיפה אכן תהיה מוצלחת.

האלוף ידלין דיבר גם על מיתקפת הטרור על ישראל ואמר שמדינת ישראל התגברה על הסכנה של היווצרות חברה בפאניקה, כתוצאה מריבוי מעשי טרור. הוא אמר: "החברה הישראלית עמדה איתן מול מיתקפת הטרור הארוכה ובכך הביעה את עמדתה שהיא חזקה ולא תסכים לפתרון בעיות באמצעות לחץ של טרור, אלא ליד שולחן הדיונים. לדבריו לא העריכו הפלשתינים נכון את חוסן העמידה של החברה הישראלית מול הטרור.

אלוף ידלין קרא לעדכן את תפיסת הביטחון של מדינת ישראל. לדבריו, "אנחנו מתעלמים מהצורך בעידכון הזה בגלל שני גורמים". גורם אחד, לדבריו, הם חילוקי הדעות הפוליטיים בישראל והגורם השני הוא בתפיסות המנוגדות בישראל לגבי נושא השטחים.

על היקף ההתגייסות לשירות חובה ומילואים בצה"ל, אמר האלוף ידלין: "צבא המילואים הפך בפועל לצבא מתנדבים. זאת כשעלינו עדיין להיות "מדינה במדים".

הוא ציין כי המשך המגמה הנוכחית של רמת המתגייסים לשירות צבאית תביא לכך, שבעשור הבא יתגייסו רק מחצית מהמגיעים לגיל שירות חובה בצה"ל. לכן לדעתו, יש לתגמל באופן משמעותי את חיילי החובה להרחיב את שורות הנשים בתפקידי לחימה ולתת פיצוי הולם ונדיב למתנדבים לשירות המילואים.

האלוף ידלין הדגיש ואמר שיש לפעול כך "כי כבר ברור שאי אפשר יהיה להגיע למצב של גיוס לכל". הוא גם מצדד בתיגמול נאות של משרתי הקבע, תוך מתן אפשרות לקריירה שנייה.

על תקציב הביטחון של ישראל אמר האלוף ידלין, שזה אינו מהווה עומס גדול על תקציב המדינה, מה עוד ששני מיליארד דולרים מתקציב הביטחון הם תמיכה אמריקנית. האלוף ידלין הוסיף, שהורדת היקף צרכי הביטחון תיעשה בהימנעות ממלחמות "התשה" וכן בשימוש בנשק מתוחכם. "זה יוריד מהנטל הביטחוני על כלכלת ישראל", הוא אמר.
