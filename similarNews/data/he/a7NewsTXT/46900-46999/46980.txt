

קברניטים ואנשי תעופה יוכלו לבצע חקירת תקריות ותאונות אוויריות קלות.

ניסיון ראשון מסוגו במשרד התחבורה להרחיב את חקירת תאונות הטיס של המטוסים בישראל. טייסים ואנשי מקצוע בתעופה האזרחית יוכלו לחקור מהיום תקריות אוויריות ותאונות מטוסים קלות או להשתלב בצוותי החקירה של התאונות במשרד התחבורה.

בסוף השבוע שעבר הסתיים במשרד התחבורה קורס ראשון מסוגו שבו הוכשרו 53 אנשי התעופה האזרחית לשמש כחוקרי תקריות אוויריות ותאונות קלות. מדובר באנשי מקצוע ותיקים ומנוסים בתחומי התעופה השונים ובהם: קברניטים, מדריכי טייס, אנשי תחזוקה, פקחי מגדל ואנשי מינהל התעופה האזרחית.

הקורס שנערך על ידי חוקר תאונות הטייס הראשי של משרד התחבורה, עו"ד יצחק רז נמשך ארבעה ימים רצופים ומומן על ידי משרד התחבורה. חניכי הקורס השתלמו בנושאים הקשורים בבטיחות הטיסה וכן בהיבטים המשפטיים של התקרית, עבודה באתר התאונה, חקירות טכניות, וחקירת גורמי אנוש.

כמו כן נחשפו החניכים בקורס לעשרות תיקי חקירה של תאונות טייס שאירעו בשנים האחרונות בישראל ובעולם ולמדו לנהל חקירה, לבצע תשאול ולכתוב דו"ח חקירה מלא על תאונה או תקרית טיס.

עו"ד רז ציין כי הקורס הוא פרי ניסיון רב שנרכש בחיל האוויר ובחברת אל על והוא נועד להקנות לחניכים ידע ויכולת לאתר ולאבחן תקלות ותקריות אוויריות, בטרם התרחשותן כן לעודד אנשי מקצוע בתחום התעופה לדווח על תקריות טיס המתרחשות בחברה שבה הם מועסקים.

כ-700 תאונות ותקריות אוויריות מדווחות מדי שנה למינהל התעופה האזרחית על ידי טייסים ישראלים וזרים. מרבית הדיווחים הם על תקריות ותאונות קלות כמו תקר בגלגל בעת המראה או נחיתה, נפילת חפצים ממטוס בעת טיסה, טעויות בנתיב טיסה ותקלות במערכות החשמל השונות של המטוס.

ברוב התקריות מעורבים מטוסים אזרחים של התעופה הקלה, בהם: מצנחי רחיפה ודאייה, מטוסים קלים מסוג אולטרה לייט ודאונים. במינהל התעופה האזרחית רשומים כיום כ-750 כלי טיס מכל הסוגים.
