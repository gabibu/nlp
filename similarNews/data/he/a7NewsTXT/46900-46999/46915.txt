

ספר חדש בשם "הצד האפל של לה מונד" טוען כי העיתון הצרפתי לה מונד משתמש בכוחו הציבורי כדי להשפיע על החלטות פוליטיות. הספר מעורר שערוריה ונחטף מהמדפים.

ספר חדש יצא לאור בצרפת לפני כשבוע, ונחטף מהמדפים כבר מהיום הראשון. כך מדווחת העיתונאית חני לוז. הספר, "הצד האפל של לה מונד [העולם]" עורר סערה בתקשורת הצרפתית עוד לפני צאתו לאור. הכותבים הם שני התחקירנים ידועים בצרפת, פיליפ כהן ופייר פין. אתר top5s מוסר כי השניים טוענים כי "לה מונד", היומון הצרפתי היוקרתי, מנצל את כוחו לרעה להשפיע על החלטות בזירה הפוליטית והכלכלית. "עמוד השער הפך למקום בו שמם הטוב של אנשים נרמס", אמר פין, והוסיף כי העיתון משדר שנאה ועוינות והפך ל"רשות הרביעית" במדינה. בגליון יום ג' כתב ה"לה מונד" כי הספר רצוף בשקרים, דיבה וטעויות, והודיע כי הוא מתכנון הגשת תביעת דיבה נגד הכותבים, העורך והמו"ל, וכן נגד העיתון "לה אקספרס" שפרסם חלקים מהספר.

בספר נטען כי "לה מונד" פעל בדרכים לא כשרות להכשיל ראש ממשלת צרפת לשעבר, ג'ספן, וחושף נסיון השתלטות של "לה מונד" על "לה אקספרס". הספר הוצא לאור בחשאיות בספרד כדי למנוע הדלפות לתקשורת הצרפתית.

לוז מציינת כי לפני כחודש יצא לאקרנים בפריס סרט דוקומנטרי בשם "דה קריפטאג'" [פענוח] המבקר את תיפקודה של התקשורת הצרפתית בסיקור אנטי-ישראלי של הסכסוך הישראל-ערבי ותרומתה לעליית האנטישמיות בצרפת. ביקורת רבה הופנתה כלפי ה"לה מונד", ועורך העיתון מופיע בסרט ומכחיש כי העיתון כשל בדרך הסיקור. יצויין כי הספר החדש עוסק בביקורת פנים-צרפתית ואינה קשורה לסיקור מזרח התיכון.

כתב אתר ערוץ שבע בצרפתית מיכאל בלום שהביא את הידיעה מסר ללוז כי "טוב שמערערים את השלטון ללא מצרים של ה"לה-מונד", שהפך למוסד-על המבקר את כולם, בזמן שהוא עצמו חסין ביקורת."
