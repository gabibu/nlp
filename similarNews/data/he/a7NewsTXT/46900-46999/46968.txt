

ארבעה עשר עברייני סמים שחמישה מהם נחשבים "מבכירי יבואני הסמים הקשים בישראל" כהגדרת המשטרה, נעצרו הבוקר בתום מבצע מסובך לאחר שהופללו בידי עבריין לשעבר ששימש כסוכן סמוי.

הסוכן הסמוי הופעל במשך מספר חודשים במסגרת מבצע "מילכוד 22 " ובמהלכו ביצע הסוכן עיסקאות רבות שבהן רכש כמויות ענק של הירואין, קוקאין וכדורי אקסטזי. כל העיסקאות הללו תועדו בידי המשטרה והן אמורות לשמש ראיות בבית המשפט נגד החשודים.

על קיום המבצע הוחלט בשל הרצון להילחם ביבואנים, והמפיצים הגדולים של הסמים הקשים.
הבוקר הגיע מבצע זה לסיומו. לאחר שהסוכן הסמוי נחשף בפני השר לבטחון פנים ומפכ"ל המשטרה, יצאו ניידות של ימ"ר מרכז לעצור את החשודים.

כבר הבוקר הובאו כל הארבעה עשר להארכת מעצר בבית משפט השלום ברמלה.

מפקד היחידה המרכזית נצ"מ מנשה ארביב אמר בעקבות המעצרים כי "שוק הסמים בארץ קיבל מכה קשה" והמבצע יביא לכך שבקרוב "יורגש מחסור משמעותי בשוק הסמים"


משטרת ירושלים עצרה בדואי תושב הדרום כשברשותו 145 ק"ג מריחואנה. האיש נעצר בשעה שניסה למכור את הסמים לסוחרים בירושלים.
