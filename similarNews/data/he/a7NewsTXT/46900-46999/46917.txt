

ד"ר פול לבנטל: "בליקס ואל בראדי מעלימים מהעולם את העובדה שלעירק יש יכולת מהירה לייצר נשק גרעיני ברגע שייפול לרשותה חומר בקיע."

השבוע חודש החוזה להעסקתו של ראש צוות הפקחים הנס בליקס בחצי שנה נוספת. כך מדווח רונן ברגמן בכתבה ב"ידיעות אחרונות". הוא מציין כי בליקס הוא אחד האנשים השנואים ביותר בוושינגטון וכי הוא מואשם כי ניסה לעוות את המידע שברשותו כדי למנוע מארה"ב עילה לצאת למלחמה.

ברגמן מוסיף כי כשהוצע שמו של בליקס, פרופסור למשפט בינלאומי ומי שכיהן כשר חוץ בשבדיה וכמנכ"ל הסוכנות לאנרגיה אטומית, כמועמד לתפקיד ראש צוות פקחים לעירק, התייעצו האמריקנים עם ישראל והיא אמרה שמדובר באדם שלא יצליח להתמודד עם העירקים.

האמריקנים מוסיף ברגמן הסכימו אך את קלינטון הנשיא דאז, נושא הפיקוח בעירק לא עניין ולכן לא התענין גם במועמד לראשות הצוות. האמריקנים כותב ברגמן מביעים כיום צער עמוק על ההחלטה למנות את בליקס לתפקיד. הוא עושה לטענתם את הכל כדי לא למצוא את מה שסאדאם חוסיין מנסה ומצליח להסתיר.

ברגמן מציין כי לא רק בארה"ב מבקרים את בליקס אלא גם בארצו שבדיה.

פר אהלמרק שכיהן כסגן ראש ממשלת שבדיה פרסם מאמר נוקב נגד בליקס: "אני מכיר את בליקס למעלה מ 40 שנה. מבחינה אישית הוא אדם חביב ובעל חוש הומור. מבחינה פוליטית הוא אדם חלש שקל לרמות. רק מעטים מתאימים לתפקידו פחות ממנו. כשאני רואה דיווח בטלויזיה על המו"מ שהוא מנהל עם תומכי הדיקטטור העירקי אני לא מאמין למה שעיני רואות".

ד"ר פול לבנטל מייסד המכון לפיקוח על נשק גרעיני בוושינגטון אומר בכתבה כי בסופו של דבר העולם יגלה שבליקס סילף את המידע שהיה ברשותו. לבנטל מציין כי אחת הסיבות לכך היא נטייתו של בליקס להענות לקו שמכתיבים הצרפתים "להם הוא חייב את המינוי שלו", מציין לבנטל.

"בליקס וסגנו מוחמד אל בראדי, שהוא עוד יותר מסוכן לדעתי," ממשיך לבנטל, "מדווחים על מה שהם מצאו, אבל לא אומרים דבר על מה שלא מצאו, או על דברים שהם יודעים שלא יצליחו למצוא".

"בליקס ואל בראדי מעלימים מהעולם את העובדה שלעירק יש יכולת מהירה לייצר נשק גרעיני ברגע שייפול לרשותה חומר בקיע, ואין לנו יכולת לדעת אם הם הצליחו כבר לרכוש את המינימום של 8 ק"ג פלוטוניום או 25 ק"ג אורניום מועשר כדי לייצר פצצה ראשונה. מעבר לזה ידוע לנו שיש שם מדענים ויש ידע. בליקס ואל בראדי גם מעלימים את העובדה שאין תיעוד ברור של השמדת המיכשור או איסוף שלו בידי פקחי האו"ם", דברי לבנטל.

בראיון ל-MSNBC האשים ד"ר לבנטל את מוחמד אל בראדי בנסיון לרמות את חברי מועצת הבטחון ואת הציבור. "אני חושב שאל בראדי במכוון מוליך שולל את מועצת הבטחון וגם את הציבור לחשוב שאיום הגרעיני מעירק כבר אינו קיים".

בתגובה שאל המראיין, "למה שהוא ישקר לעולם על היכולת הגרעינית של עירק? האם הוא סוכן של סאדם חוסיין?".

"אי אפשר שלא לשאול את השאלה הזאת בעקבות הישגי העבר של ה-IAEA. הם פספסו את תוכנית הגרעין של עירק לפני מלחמת המפרץ, הם פספסו אותה לאחר המלחמה ועכשיו אל בראדי מתעקש שה-IAEA השמיד את היכולת של עירק לייצר נשק גרעיני. אנחנו לא מקבלים קביעה זו. חלק גדול מהמיכשור הנדרש לייצר פצצה גרעינית וכל המהנסים והמדעים שפיתחו את התוכנית הגרעינית עדיין נמצאים בעירק. ולכן ברגע שהעירקים ירכשו פלוטוניום או 25אורניום מועשר הם יכולים לייצר פצצה גרעינית תוך זמן קצר מאוד".

פקידים בבגדד מסרו הערב כי עיראק הזמינה את ראשי הפקחים של האו"ם הנס בליקס ואל-באראדעי לחזור לאלתר לעיראק ולפעול להמשך עבודת הפקחים במדינה.

שלושה חברי פרלמנט מבלגיה לעירק

שלושה חברי פרלמנט בלגים ייצאו ביום שני לבגדאד עפ"י הזמנתה של עירק. פייר שבאליה יו"ר וועדת החוץ של הפרלמנט בבריסל אמר כי בגדד הזמינה אותו ועוד שני פרלמנטרים נוספים מהבית התחתון, הסוציאליסט פטריק מוריו וחברת מפלגת הירוקים מיריי מין, לביקור.

"אני רוצה להבהיר לכולם כי אנו בבלגיה תומכים בהמשך עבודת פקחי האו"ם", אמר שבאליה והוסיף "כמו כן עלי להבהיר כי אנו רוצים להעביר מסר ברור לממשלת עיראק, לפיו מוטל עליה חלק מהאחריות, וכי עליהם לפעול יחד עם פקחי הנשק".

שבאליה הוסיף ואמר כי בשבוע שעבר נפגש בוושינגטון עם בכירים בקפיטול-היל, במחלקת המדינה ובפנטגון. "כולם נחושים בדעתם לצאת למלחמה ואינם רואים חלופה לדבר. הסברנו את עמדת בלגיה, לפיה צריך לנסות הכל כדי להגיע לפתרון בדרכי שלום", ציין.

לדברי שבאליה, שר החוץ וראש ממשלת בלגיה אישרו את נסיעתם, אולם לדבריו, ראש הממשלה אמר כי יתכן ש"עיתוי אחר היה מתאים יותר".

בשבת דיווחו פקחי הנשק של האו"ם על השמדתם של עוד שלושה טילי אל סומוד 2 ומשגר טילים באתר אל טאג'י, כ-20 ק"מ דרומית לבגדד. כך אמר הדובר אונמובי"ק הירו אוואקי.

אוואקי ציין, כי בסך הכל הושמדו 68 מ-100 הטילים העיראקיים מאז שבגדד הסכימה ב-1 במארס להשמיד את הטילים שהטווח שלהם עולה על 150 ק"מ. הפקחים גם ביקרו במיתחם אל קאעקע, כ-23 ק"מ צפונית לבגדד, בו מיוצרים כימיקלים וחומרי נפץ.

לדברי אוואקי, בעיראק יש עדיין 60 פקחים, ביניהם בריטים ואמריקנים, ועוד 30 נמצאים בפגרה קצרה בקפריסין. הוא ציין כי הפקחים מבצעים את משימותיהם כרגיל, למרות האיום במלחמה.
