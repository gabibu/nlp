

צוותי מד"א כבר הוזעקו לטפל במספר מקרים של ילדים שנפצעו קל ממשחק בחומרי נפץ וחומרים דליקים.

כמדי שנה, מגן דוד אדום פונה לציבור ההורים והמחנכים להתריע ולהזהיר את הילדים מפני הסכנות הטמונות באבזרי משחק שונים לפורים, ומפני השימוש בתחושות דליקות ופרטי לבוש נלווים.

מד"א ממליץ לציבור ללבוש תחפושות העמידות לאש, עם תו תקן המעיד על כך, ולהימנע מלהשתמש בתחפושות שיש בהם מרכיבים דליקים כמו: צמר גפן, נייר, בדי ויסקוזה וחומרים פלסטיים.

יש להזהיר את הילדים מראש להימנע מלהתקרב למוקדי אש וחום לוהט.

להלן המלצות מד"א במקרה של התלקחות התחפושות:

יש להשכיב את הנפגע, לגלגלו בחול או בעפר, או לכבות את האש בכמות גדולה של מים, או להחניקה באמצעות שמיכה רטובה. את ראש הנפגע יש להקפיד לא לכסות (מחשש לחנק). כמו כן, אין להסיר בגדים חרוכים ואין למרוח משחות שומניות על הכוויות, אלא לקרר את מקום הכוויה במים.

לדברי מד"א, אסור לרסס תרסיסי "שלג" למיניהם על איברים חשופים, לרבות העיניים או הפנים. במקרה של חדירת חומר כימי לעיניים יש לשטוף בהרבה מים. התרסיס הוא חומר דליק במיוחד.

יש להישמר שלא לקרב זיקוקי אש קרה לאזור הפנים, ובמיוחד לא לעיניים. במקרה של חדירת גץ אש יש לשטוף אותה במהירות במים ולהעביר את הנפגע למתקן רפואי קרוב.

אין לירות פיקות וקפצונים באיזור קרוב לאוזניים - הדבר עלול לגרום לנזק בלתי הפיך וליקוי שמיעה לצמיתות.
