

שני ערבים מהכפר בית חנינה נעצרו לאחר שהתקבל מידע מודיעיני המצביע על כך שהשניים יידו בקבוקי תבערה לעבר כלי רכב ישראלים בכביש 45 בירושלים. השניים הודו במיוחס להם וסיפרו כי למדו להכין את הבקת"בים מתוכניות טלוויזיה ששידרה הרש"פ.

משטרת בנימין עצרה במהלך השבת שני ערבים החשודים כי השליכו בקבוקי תבערה על כלי רכב ישראלים בכביש 45 החדש בירושלים.

השניים טענו בחקירתם, לדברי המשטרה, כי למדו את אופן הכנת הבקבוקי תבערה ומרכיביהם מתוכנית ששודרה בטלוויזיה של הרש"פ.

כתבת עתי"ם טל ימין מוסרת כי שני החשודים הם תושבי הכפר בית חנינא הישנה. מאז פתיחת הכביש הושלכו לעבר כלי רכב מספר בקבוקי תבערה מהכפר הסמוך לו.

מידע מודיעיני הוביל למעצרם של השניים, שנלקחו לחקירה בתחנת בנימין.

מהמשטרה נמסר כי השניים הודו כי השליכו מספר פעמים בקבוקי תבערה לעבר כלי רכב בכביש 45, בקטע הנקרא "בגין צפון".

עוד סיפרו החשודים כי את אופן הכנת בקבוקי התבערה למדו מהטלוויזיה. לדבריהם, יש תוכניות המעודדות אלימות כלפי ישראלים ואף מסבירות כיצד לפעול.

מעצר החשודים נוסף על חשיפתה של חוליה מהכפר בית צירא שנתפסה במהלך השבוע, שנהגה להשליך בקבוקי תבערה בכביש 443 שבין מודיעין לשכונת גבעת זאב בירושלים.
