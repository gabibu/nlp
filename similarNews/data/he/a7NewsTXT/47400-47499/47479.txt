

שני נערים יהודים הותקפו בפאריס במהלך הפגנה נגד המלחמה בעיראק.

שני נערים יהודים הותקפו בפאריס בהפגנה נגד המלחמה בעיראק

שני נערים יהודים הותקפו ונפצעו באורח קל בשבת אחר-הצהריים, על-ידי מפגינים שהשתתפו בהפגנה נגד המלחמה בעיראק.

מדיווח שהגיע לסוכנות היהודית בירושלים עולה, כי התקרית ארעה בשעה שקבוצת נערים יהודיים השתתפה בפעילות של תנועת נוער, אותה ריכז שליח הסוכנות היהודית ברובע השני של פריס. במקום עברה הפגנה רבת משתתפים נגד המלחמה בעיראק ואחד הנערים, שיצא אל מחוץ לבניין שבו היתה הפעילות וחבש לראשו כיפה, הוכה על-ידי המפגינים. הם רדפו אחריו והיכו נער נוסף.

שני הנערים נפצעו באורח קל ופונו לקבלת טיפול בבית חולים.

יו"ר הסוכנות היהודית, סליי מרידור, גינה את התקרית וקרא לממשלת צרפת לממש את אחריותה לבטחון אזרחי צרפת היהודים, ולמנוע אלימות נגד יהודים ומעשים אנטישמיים באיצטלה של מעשים פציפיסטיים.
