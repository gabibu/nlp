

מפכ"ל המשטרה, רנ"צ שלמה אהרונישקי, יכנס היום את סגל הפיקוד הבכיר של המשטרה לדיון חירום בנושא הגזרות הכלכליות שמובאות בתוכנית הכלכלית החדשה והשפעותיה על המשטרה. במשטרה אומרים כי התוכנית הכלכלית תשפיע באופן חמור ביותר על משטרת ישראל ועל היכולות המבצעיות שלה, כארגון האחראי על בטחון הפנים.

במשטרה מדגישים, שבמקביל לכוננות גבוהה מתמשכת במלחמה נגד הטרור הפלשתיני, השוטרים מגוייסים גם למקרה של מעורבות ישראלית בתקיפה האמריקאית בעירק. השר לבטחון פנים, צחי הנגבי, ומפכ"ל המשטרה קיימו בימים האחרונים מספר פגישות, ביניהם עם שר האוצר, בנימין נתניהו, כדי לנסות ולמנוע את יישומה של התוכנית החדשה.

על פי התוכנית הכלכלית החדשה יופרדו תנאי השכר של השוטרים מתנאי השכר של המשרתים צה"ל. המשמעות תהיה ירידה של אלפי שקלים במשכורות ובתנאי השכר. עם היוודע דבר קיומה של התוכנית, כבר מבקשים רבים מן השוטרים לצאת לפרישה מוקדמת, מחשש שהתוכנית הכלכלית תפגע בתנאי הפרישה שלהם.

במשטרה טוענים כי בימים בהם הם עובדים מסביב לשעון, בשל פעילות טרור מתמשכת ומצב בטחוני קשה, לא יסכימו השוטרים לקבל תוכנית כזו וכי יהיו שיבקשו לפרוש לאלתר.

במהלך הדיון, שיתקיים במטה הארצי, יציגו ציוותי החירום שמינה המפכ"ל את המשמעויות החמורות של התוכנית. השר לבטחון פנים והמפכ"ל רואים בגזרות הכלכליות פגיעה קשה וישירה במוכנות המבצעית של המשטרה בשוטרים עצמם ובציבור ובבטחונו האישי. (עיתי"ם)
