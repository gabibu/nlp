

ביממה האחרונה שיגרו כוחות אמריקנים מן האוויר ומהים טילי שיוט ופצצות כבדות שפגעו ברשת החשמל ולראשונה מאז פרוץ המלחמה חלקים נרחבים של בגדד שרויים באפלה. בינתיים מעבירים האמריקנים עשרות אוניות תובלה עמוסות בחיילים וציוד מחופי טורקיה לכווית לאחר שהתברר להם שלא יוכלו להשתמש בשטח הטורקי.

התפוצצויות עזות נשמעו הערב בבגדד, וחלקים גדולים של הבירה העירקית נותקו מאספקת החשמל ושרויים באפלה, כך דיווח כתב רויטרס.

זו הפעם הראשונה מאז החלו ההפצצות על בגדד שהעיר שרויה באפלה

במוקדים רבים בעיר בוערים דלקות במבנים שנפגעו מן ההפצצות האמריקניות, וענן עשן מיתמר מעל העיר גם בגלל העובדה שהעירקים מבעירים נפט גולמי בתעלות שחפרו סביב לבגדד.

גנרל פרנקס מוסר דיווח ראשון

במסיבת העיתונאים הראשונה שערך מאז תחילת המלחמה מסר הגנרל טומי פרנקס כי עד כה נכנעו בין 1,000 ל-2,000 חיילים עירקיים. פרנקס מסר את דיווח ממרכז הבקרה שלו הממוקם בקטאר. "אלפי חיילים נוספים הניחו את נשקם וחזרו לביתם", הוסיף.

כוחות אמריקנים ובריטים כבשו שדה תעופה מצפון לעיר בצרה, העיר השנייה בגודלה, לאחר שנתקלו בהתנגדות מכוחות עירקים המצויידים בנגמ"שים, כך אמר קצין במארינס, סגן ארן גנטרפ. "היתה התנגדות די רצינית מצדם", אמר גנטרפ.

בינתיים כבשו חיילים אמריקנים מהגייס ה-5 את העיר נאסאריה מצפון-מערב לבצרה, כך דיווח סרן פרנק טורפ, דובר של הפיקוד המרכזי של צבא ארה"ב. במהלך הקרב על נאסאריה נכנעו המפקד העירקי והסגן שלו שפיקדו על גדוד 51 של חיל הרגלים של צבא עירק. אלו הקצינים הבכירים ביותר שנכנעו עד כה לכוחות האמריקנים.

העירקים פורסים מחדש טילי קרקע-קרקע

בדיווח נוסף נמסר כי כוחות עיראקיים פרסו מחדש את טילי הקרקע-קרקע שברשותם, והם צפויים לפתוח במתקפת טילים לעבר הכוחות האמריקניים המתקדמים, כך דיווח העיתון "ניו יורק טיימס", בצטטו מקורות אמריקניים בכירים.

המקורות הצבאיים אמרו לעיתון, כי מטוסי התקיפה האמריקניים הפציצו מספר משגרי טילים עיראקיים בליל שישי, וחיל האוויר עושה מאמצים ניכרים כדי להפציץ משגרי טילים ניידים לפני שייעשה בהם שימוש נוסף.

נראה כי עיראק מניידת את סוללות טילי הקרקע-קרקע שברשותה מצפון לבצרה, אשר נפלה בידי הכוחות האמריקניים, וזאת במטרה לטווח את הכוחות האמריקניים המאגפים את בצרה בדרכם לבגדד.

עוד אמרו המקורות האמריקניים הבכירים ל"ניו יורק טיימס", כי הטילים שירו כוחות הצבא העירקיים לעבר כוויית בימים האחרונים לא נורו באקראי. "היעדים נבחרו בקפידה בהתבסס על מידע שקיבל המודיעין העיראקי על מיקומן של יחדיות הצבא האמריקניות", ציינו המקורות.

כוחות הצבא העירקיים ירו 6 טילים מסוג "אבביל-100" לעבר יעדים שונים, 4 מהטילים יורטו על ידי טילי פטריוט, ושני טילים נחתו במדבר.

ארה"ב מוותרת על טורקיה

קבוצה של כ-35 אוניות תובלה של צבא ארה"ב, העמוסות בחיילים וציוד, שעגנו סמוך לחופי טורקיה עושים כעת את הדרכן לכווית דרך תעלת סואז לאחר שטורקיה סירבה להתיר לאמריקנים להעביר את כוחותיה דרך שטחה. כך דיווחו גורמים בפנטגון. שינוע הכוחות יעכב את שילובם בלוחמה, והם מתוכננים להיכנס לעירק מכווית בעקבות הכוחות שכבר פועלים שם. היחסים בין וושינגטון לאנקרה מתוחים מאוד בעקבות סירובה של טורקיה לאפשר השימוש בשטחה והמחלוקת שהתגלעה בנושא השימוש במרחב האווירי שלה.
