

לדברי אולמרט הפעילות בתחום ההסברה הכלכלית חשובה על מנת להבהיר למשקיעים בחו"ל כי הכלכלה הישראלית איתנה ונערכת "ליום שאחרי".

מ"מ רוה"מ ושר התעשייה והמסחר, אהוד אולמרט, הנחה את מנהל סחר חוץ והנספחים המסחריים ברחבי העולם לפעול בקרב הקהילה העסקית והתקשורת הכלכלית בארצות כהונתם על מנת למנוע פגיעה בסחר והפרעות בלתי רצויות ביצוא הישראלי.

בימים אלה כשיש פגיעה בפעילות הכלכלית וביצוא הישראלי, וחשש בחו"ל מיכולת מימוש התחייבויות עסקיות של חברות ישראליות, אומר השר אולמרט כי יש חשיבות יותר מתמיד בפעילות הסברה בתחום הכלכלי להעברת המסר, כי המגזר העסקי ממשיך לפעול כרגיל וכי החברות הישראליות למודות ניסיון במצבי משבר ותמיד עמדו בהתחייבויות הבינלאומיות שלהן.

בחודשיים הראשונים של שנת 2003 (ינואר-פברואר) חלה עלייה ביצוא התעשייתי בכ- 2.8% (כולל יהלומים) לעומת התקופה המקבילה אשתקד. לדברי אולמרט הפעילות בתחום ההסברה הכלכלית חשובה על מנת להבהיר למשקיעים בחו"ל כי הכלכלה הישראלית איתנה ונערכת "ליום שאחרי".

במנהל סחר חוץ בתמ"ס הוקם צוות תגובות העומד בקשר שוטף עם הנספחים המסחריים הישראליים ברחבי העולם. הצוות מקיים חילופי מידע והתייעצויות הדדיות שוטפות בין הנספחים למנהל סחר חוץ, ומנחה את הנספחים בהתאם להתפחויות בכל אחת מהמדינות. בראש הצוות עומדת סגנית מנהל מינהל סחר חוץ בתמ"ס, רחל רועי. הצוות עובד בשיתוף פעולה עם משרדי החוץ והאוצר ועם הארגונים הכלכליים (מכון היצוא, התאחדות התעשיינים ואיגוד לשכות המסחר) שנערכים לטיפול בבעיות התעשייה בתחום סחר החוץ.
