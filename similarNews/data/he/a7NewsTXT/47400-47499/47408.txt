

מקורות בפנטגון הודיעו הערב כי יחידות המארינס נכנסו לעיראק מגבולה עם כוויית. המקורות הוסיפו כי המארינס נלחמו עם חיילים עירקיים , וכי בעלות הברית החלו בהפגזה כבדה לאורך הגבול בין עיראק לבין כוויית.

כתבי סוכנויות הידיעות מסרו כי המארינס נתקלו בשני נגמש"ים עיראקיים והשמידו אותם.

בכירים בפנטגון אישרו כי חיילים מהיחידות המיוחדות האמריקניות מבצעים משימות סיור בדרום עיראק. "הם מכנים את זה 'הכנת שדה הקרב'".

רשת סקאי הבריטית דיווחה אף היא על תחילת לוחמה של חיילים בריטים בתוך עירק. "הכוחות הבריטיים נלחמים בשעה זו בתוך עיראק", מסר אחד מכתבי הרשת שציטט מקורות צבאיים.

עדי ראיה מסרו הערב כי עשן כבד מתפשט מדרום עיראק אל מחוז הגבול חוזיסטן שבדרום-מערב אירן. כפי הנראה מקור העשן בבתי הזיקוק לנפט בבצרה שהוצתו על ידי העירקים. עוד מסרו עדי ראיה כי תושביה של העיר העירקית פאו החלו לברוח מעירם לכיוון הגבול האירני כדי לקבל מקלט.
