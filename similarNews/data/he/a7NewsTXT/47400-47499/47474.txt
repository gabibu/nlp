

אלפי ערבים ברחבי הארץ הביעו את תמיכתם בסדאם חוסיין וקראו לערבים בכל העולם להתלכד כדי להילחם נגד ארה"ב. המפגינים קראו "נקריב את נשמותינו ואת דמנו למען סדאם".


"עתיד מזהיר ממתין לכם ערבים ומוסלמים, אם תמשיכו במלחמת הקודש וההתנגדות נגד הקואליציה האימפריאליסטית-ציונית ותוכניותיה הקולוניאליסטיות התוקפניות", נאמר בכרוז שפירסם הג'יהאד.

כמו כן, נאמר כי המטרה של מה שהוגדר כ"המלחמה המשוגעת" אינה עיראק, אלא "האומה הערבית כולה, מפלשתין ועד אפגניסטן".

על פי הכרוז, למרות שעיראק היא המוקד כיום, הרי ש"ערב הסעודית, מצרים, סוריה ואיראן הן הבאות בתור".

אלפי ערבים הפגינו במספר ערים ביהודה ושומרון וברצועת עזה בתמיכה בעיראק ונגד המתקפה עליה בהנהגת ארה"ב.

כ-5,000 מפגינים צעדו ברחובות עזה כשהם מניפים את דגלי אש"ף ועיראק, מחזיקים בכרזות שעליהן תמונת סדאם חוסיין, וקוראים לו להביס את כוחות ארה"ב ובריטניה, ולתקוף את ישראל.

עשרות מפגינים שרפו את דגלי ארה"ב, בריטניה וישראל וצעקו "אללה אכבר". כמו כן קראו המפגינים "נקריב את נשמותינו ואת דמנו למען סדאם".

מנהיגי רוב התנועות וביניהם ארגוני הפתח, החמאס, הג'יהאד האיסלמי והחזית העממית לשחרור פלשתין, השתתפו בהפגנות ברצועת עזה.

בין המפגינים נראה מייסד החמאס ומנהיגה הרוחני של התנועה, השייח' אחמד יאסין, שמכסא הגלגלים שלו קרא ל"כל המוג'אהדין, גברים ונשים בעיראק, להטמין מטעני צד ולבצע פיגועי התאבדות נגד האמריקנים" וכן "להרוג כל אמריקני הנכנס לטריטוריה שלכם".

יאסין אמר לכתבים כי הוא צופה שהעיראקים, יחד עם אחיהם מהאומה הערבית, "ינצחו במאבק נגד האמריקנים והישראלים".

עוד אמר השייח' כי "הדבר תלוי במידת הסיוע והתמיכה שהערבים והאומות המוסלמיות ברחבי העולם יעניקו לעיראק ולעם העיראקי". השייח אמר את הדברים במהלך הפגנה שהתקיימה ביום שישי.

גם בשבת נערכו הפגנות ברחבי יש"ע ובהן קראו לאומה הערבית לצאת למלחמת קודש (ג'יהאד) למען עירק.

בהודעה מטעם גדודי אל-אקצה שהופצה ביהודה ושומרון קוראים אנשיהם לאומה הערבית לצאת לג'יהאד נגד האמריקנים ובני בריתם כדי לשחרר את עירק ולמנוע את כיבושה.

גם ארגון הג'יהאד האיסלאמי קרא בהודעה שהפיץ לאומות הערביות והאיסלאמיות לצאת ולסייע לעירק במלחמתה.

במהלך ההפגנות הוצתו דגלי ארה"ב וישראל ואף הושמעו קריאות לסדאם חוסיין להפציץ את תל אביב.

הכוחות המזוינים של הרש"פ לא התערבה באף אחת מההפגנות הללו.

גם בחיפה הפגינו ערבים מתנועת "בני הכפר" ובל"ד בעד סדאם חוסיין ונגד התקיפה האמריקנית בעיראק.

כתב עתי"ם קובי מנדל מוסר כי המפגינים נשאו שלטים באנגלית, ואחת מהם גם הניפה את דגל אש"ף.
