

גורמים מדיניים: ביום שני תיערך הערכת מצב ויוחלט אם יימשך מצב הכוננות בישראל. גנרל פרנקס מפקד הכוחות הלוחמים בעירק אמר בצהרים במסיבת עיתונאים כי אינו יודע אם חלפה סכנת הטילים מעל ישראל.

מצב הכוננות בישראל יימשך לפחות עד יום ב' ואז ייערכו הערכות מצב ויוחלט אם להמשיכו. כך מסרו גורמים מדיניים בירושלים. הממשלה תתכנס ביום א' לישיבתה השבועית ותשמע עידכונים על המתרחש בחזיתות השונות בעיראק.

ההערכה היא, שכאשר יהיה ברור מעל לכל ספק שהכוחות האמריקנים שולטים בכל איזור מערב עיראק, וכי לעיראקים לא נותרה יכולת שיגור טילים מאיזור זה, וכאשר תתבהר תמונת המצב בבגדד, יוחלט לשחרר את הציבור מן הצורך לשאת את ערכות המגן.

הערב דווח כי חודשו ההפצצות על בגדד וסביבותיה. 5 התפוצצויות עזות נשמעו עם שקיעת החמה. כתב סוכנות החדשות רויטרס דיווח על מטוסי תקיפה החגים בשמי בגדאד ועל הדי התפוצצויות ועשן המיתמר מעל ל-5 אתרים במבואות בגדאד.

עם זאת צויין גם כי צופרי האזעקה לא הופעלו וסוללות הנ.מ העיראקיות לא ירו לעבר מטוסי ארה"ב ובריטניה.

קודם לכן אישר סטיוארט אפטון דובר מטעם הצבא האמריקני כי כוחות המונהגים על ידי צבא ארה"ב כבשו את העיר נסירייה שבדרום עיראק. "נסירייה נפלה" אמר אפטון ממטה הפיקוד האמריקני בקטאר. נסירייה ידועה כצומת דרכים רב חשיבות על נהר הפרת, כ-320 ק"מ דרומית-מזרחית לבירה בגדאד.

במהלך השבת התנהל קרב עז במערב בצרה במהלכו נפצעו 3 נחתים מאש עירקית ונלקחו מאות שבויים עירקיים. תחנת "אל ג'זירה" טענה כי לפחות 50 מחייליו של סדאם חוסיין נהרגו בהתקפה.

בשבת בצהרים ערך גנרל טומי פרנקס מפקד המבצע של כוחות ארה"ב ובריטניה בעיראק, מסיבת עיתונאים ראשונה מסוגה מאז תחילת המלחמה.

בין היתר נשאל האם חוסלה יכולתה של עירק לירות טילים על ישראל. פרנקס הגיב בלי לנקוב בשמה של מדינת ישראל כי "אי-אפשר לדעת". הוא הדגיש כי מאז אחרי מלחמת המיפרץ ועד היום לא יודעים בעולם היכן נמצאים 24 משגרי טילי קרקע-קרקע שהיו בידי עיראק לפני המלחמה, אך לא נפגעו במלחמה.

פרנקס ציין כי על כוויית נורו מאז תחילת המלחמה שישה טילים. ארבעה מהם יורטו על-ידי סוללות "פטריוט" של כוויית וארה"ב. טיל נוסף נפל לים, והטיל השישי התפוצץ במדבר, בשטח לא מיושב.

יחד עם זאת לא נקב הגנרל האמריקני בסוג הטילים שנורו מדרום-עיראק לעבר כוויית.

פרנקס הגיע לתדרוך במפקדתו בקטאר כשלצידו ארבעה קצינים מצבאות בריטניה, אוסטרליה, דנמרק והולנד, המשמשים לו כאנשי מטה. בתחילת דבריו ציטט פרנקס את נשיא ארה"ב בוש שאמר כי, "כמוצא אחרון נאלץ להשתמש בכוח". "אנו מוכנים ואנו משתמשים בכוח צבאי", אמר הגנרל, שהדגיש כי במלחמה תומכת קואליציה של 52 מדינות.

בתשובה לשאלה על גורלו של סדאם חוסיין אמר פרנקס "אני לא יודע היכן סדאם ואני לא יודע אם הוא מת או לא". הוא הדגיש כי גורלו של סדאם חוסיין פחות חשוב ממיגורו של המשטר העיראקי ככלל.

לדבריו, ארה"ב תדע יותר בימים הקרובים על גורלו של שליט עיראק.

פרנקס מנה בתדרוך את מטרות הפעולה הצבאית בעיראק: לשים קץ למשטרו של סדאם חוסיין, לאתר, לבודד ולחסל את הנשק העיראקי להשמדה המונית. לתפוס טרוריסטים השוהים בעיראק. לאסוף מודיעין הקשור לרשתות טרור. לאסוף מודיעין הקשור לרשתות העולמיות להפצת נשק להשמדה המונית. לספק סיוע הומניטרי ולהסיר את העיצומים המוטלים על עירק. להבטיח את שדות הנפט "השייכים לעם העיראקי". לסייע לעיראקים ליצור תנאי מעבר לשיטת ממשל דמוקרטית המבוססת על נציגי העם.

פרנקס הוסיף כי לא היתה עוד מערכה צבאית בהיסטוריה כמו זו המתנהלת כרגע בעיראק, והיא מבוססת על הפתעה, תקיפות ממוקדות וכבדות הגורמות להלם האויב וכן על שימוש בנשק מונחה מדויק ברמה שמעולם לא נראתה, כמו גם הפעלת כוח בסדר גודל שטרם נראה.

במסיבת העיתונאים דיבר גם בריגאדיר ג'נרל וינס ברוקס מהצבא הבריטי. ברוקס הראה מספר קטעים מצולמים מהמלחמה עד-כה, ובהם פגיעה בעמדת טילים לטווח קצר מסוג "אבאביל", פגיעה בעמדה של צבא עיראק בחצי-האי פאו ובשתי עמדות נוספות במי המיפרץ הפרסי קרוב לחוף.

צילום לכידת ספינה עיראקית תמימה למראה, שמטרתה לפזר 139 מוקשים ימיים בנמל אום-קאסר, צילום של כ-700 חיילים עיראקיים ההולכים מרצונם לשבי וכן מחסני מזון גדולים שתכולתם מיועדת לאזרחים עיראקיים במסגרת הסיוע ההומניטרי.

ברוקס אמר כי עיראק חיבלה בתשע מתוך 500 בארות הנפט שבאיזור רומיילה. שדות הנפט ברומיילה מפיקים יותר ממיליון חביות ביום. כלל ההפקה העיראקית לפני שפרצה המלחמה עמד על כ-2.5 מיליון חביות ביום.

הכוחות העיראקים הציתו בתקופת מלחמת המיפרץ ב-1991, כ-700 בארות נפט בכוויית.

רשת החדשות הבריטית "סקאיי ניוז" דיווחה כי בשבת נהרגו במרכז עירק 4 חיילים אמריקנים בעת ירי טילים. לפי דיווחו של אחד מהכתבים בשטח "שני ג'יפים מסוג "האמווי", סיירו בשטח, כאשר נקלעו למלכודת אש ולירי טילים. נוסעי שני הרכבים נהרגו", נאמר בדיווחי החדשות של הערוץ.

על פי הדיווחים, "לאחר הפעולה בוצעה מיתקפה מתואמת וקטלנית".
