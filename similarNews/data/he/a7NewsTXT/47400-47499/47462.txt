

בתדרוך ראשון שנתן לכתבים מאז תחילת המלחמה בעיראק, אמר הגנרל פרנקס, מפקד המבצע של כוחות ארה"ב ובריטניה בעיראק, כי מאז אחרי מלחמת המיפרץ ועד היום לא יודעים בעולם היכן נמצאים 24 משגרי טילי קרקע-קרקע שהיו בידי עיראק לפני המלחמה, אך לא נפגעו במלחמה.
לדבריו, ארה"ב אינה יודעת אם לעיראק יכולת לשגר טילים ישראל.

פרנקס ציין כי על כוויית נורו מאז תחילת המלחמה שישה טילים. ארבעה מהם יורטו על-ידי סוללות "פטריוט" של כוויית וארה"ב. טיל נוסף נפל בים, והטיל השישי התפוצץ במדבר, בשטח לא מיושב. יחד עם זאת לא נקב הגנרל האמריקני בסוג הטילים שנורו מדרום-עיראק לעבר כוויית.

בתשובה לשאלה על גורלו של סדאם חוסיין אמר פרנקס: "אני לא יודע היכן סדאם ואני לא יודע אם הוא מת או לא". יחד עם זאת הדגיש, כי גורלו של סדאם חוסיין פחות חשוב ממיגורו של המשטר העיראקי ככלל. לדבריו, תדע ארה"ב יותר בימים הקרובים על גורלו של שליט עיראק.
