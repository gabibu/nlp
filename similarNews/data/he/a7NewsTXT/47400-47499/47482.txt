

שלושה כתבים של חברת הטלויזיה הבריטית ITN שנקלעו לאזור קרבות נעדרים. השלושה היו בדרכם לבצרה, בעת שבמקום התנהלו חילופי אש. חברת הטלוויזיה הבריטית ITN הודיעה בשבת כי הכתבים טרי לויד פרד נראץ' וחוסיין עות'מן נעדרים.

כמה מאות עיתונאים זרים השוהים מאז שבת בבוקר ברוושיד, עיירה ירדנית לא הרחק מהגבול עם עיראק, עשו מאמצים להכנס לעירק.

בשבת בבוקר ניסתה שיירה של כ-15 מכוניות ובהן עיתונאים להתקרב לגבול, אך 15 ק"מ מהגבול עם עיראק היא נעצרה במחסום של המשטרה הירדנית. העיתונאים נאלצו לשוב על עקבותיהם.

העיתונאים קיוו כי הגבול ייפתח לאחר שנתקבלו דיווחים על השתלטות הכוחות האמריקניים על שדה תעופה כ-120 ק"מ מהגבול, בדרך המובילה לבגדאד. אולם לא התקבל כל מידע על הסתלקותם של חיילי משמר הגבול העיראקים המוצבים מצדו השני של הגבול.

מאות העיתונאים השוהים זה כמה ימים באזור דיווחו על תנועה ערה של מסוקים ומטוסים, ובהם מטוסי תובלה מסוג "הרקולס" בשדה התעופה הצבאי הקרוב לרוושיד.

בשבת בצהרים נערך מפגש בין העיתונאים לבין דיפלומט אמריקני המוצב ברבת-עמון שאליו נלווה קצין בצבא ארה"ב. השניים ביקשו להתריע בפני העיתונאים על הסכנות הכרוכות בכניסה לשטחה של עיראק.

מי שכן נכנס לעירק אך גם גורש ממנה הם 4 מכתבי רשת ה-CNN . הללו הגיעו לירדן ואחד מהם מסר כי העיראקים "הסבירו" להם את סיבת הגירוש, אך לא פירט.

באירוע אחר דווח כי שלושה כתבים של חברת הטלויזיה הבריטית ITN שנקלעו לאזור קרבות נעדרים. השלושה היו בדרכם לבצרה, בעת שבמקום התנהלו חילופי אש. חברת הטלוויזיה הבריטית ITN הודיעה בשבת כי הכתבים טרי לויד פרד נראץ' וחוסיין עות'מן נעדרים.

איש צוות רביעי דניאל דמוסטייה, נפצע והצליח להחלץ אך לא ידע מה עלה בגורלם של עמיתיו. גם כוחות הקואליציה ורשויות עירקיות לא הצליחו לברר מה עלה בגורל השלושה.

דמוסטייה שסבל מחתכים ומכות יבשות, סיפר כי צוותו נסע ברחובות העיר כשהוא חולף על פני אזרחים עירקיים רבים. "ראינו טנקים ומשאיות בוערים והאזור נראה כמו אחרי זירת קרב קשה" סיפר והוסיף שבכל זאת נראה היה שהאזור נמצא בשליטה של הקואליציה.

לדבריו הוא וצוותו הניחו שלט TV על רכבם והמשיכו בנסיעה כשהם חולפים על פני עמדות של כוחות הקואליציה. מולם הגיעו כוחות עירקיים סיפר דמוסטייה. לדבריו כשניסה להסתובב במהירות ראה שהם חמושים.

הם נסעו אחרינו וסימנו לנו בידיהם סימן שהיה נראה לנו כנסיון להכנע ולהסגיר את עצמם לידינו, אמר דמוסטייה, אך "לפתע הם פתחו עלינו באש".

לדבריו הוא התכופף מיד וחלונות הרכב התרסקו. שניה לפני שקפץ החוצה לתעלה סמוכה הציץ לעבר המקום בו ישב עמיתו טרי לויד אך לא ראה אותו. מיד לאחר שקפץ לתעלה עלה הרכב באש והוא הביע את תקוותו שגם יתר אנשי הצוות הצליחו להחלץ.

הוא חולץ לבסוף על רכב אחר של צוות כתבים שנקלע אף הוא למקום.
