

ברק ניפץ חלון בתא הטייס של מטוס ג'אמבו, שהוביל יותר מ-200 נוסעים מלונדון להונג-קונג.

בואינג 747 של "קאטיי פסיפיק" נפגע שלוש פעמים במהלך סערת ברקים עזה, כ-50 קילומטר מהונג-קונג, כך מסר דובר המשטרה.

אחד מהבזקי הברק ניפץ חלון שרוחבו כמטר בתא הטייס. ארבעה טייסים שהו באותו זמן בתא הטייס, וכוננות הוכרזה במערכות החירום של המטוס. כלי הטיס הצליח לנחות לבסוף בשלום, זמן קצר אחרי השעה 1.00 אחרי הצהריים. לא היו נפגעים.

חלון תא הטייס מחוזק במספר שכבות של זכוכית משוריינת, והנזק שנגרם לו מהברקים לא היה קריטי, כך אמרה דוברת של חברת התעופה "קאטיי פסיפיק".

מטוס אחר שהיה בדרכו מסאול לדרום סין נחת נחיתת חירום בשדה התעופה של הונג- קונג, אחרי ששלושה נוסעים נפצעו במהלך סערה אטמוספרית קשה.

