

שר הפנים אלי ישי נפגש היום עם נציגי מועצת יש"ע. בפגישה חזרו והעלו המשתתפים את דרישותיהם לחיזוק יישובי יש"ע והגדלת התקציבים. לדבריהם, יש לראות בהם כיישובי קו עימות ולתת להם תקציבים בהתאם.

השר ישי חזר והבהיר, כי הוא תומך ביישובי יש"ע ויעשה ככל שביכולתו, הן בממשלה והן במשרד הפנים, כדי לחזק ידם מוראלית ומעשית.

שר הפנים הודיע, כי הנחה את אנשי משרדו שאין לקצץ בתקציבים המיועדים לישובים ביש"ע, אף אם קיימת הנחייה לקיצוץ בכל הרשויות המקומיות האחרות.

לדעת השר ישי, יש לעשות הכל כדי לסייע ולעזור לישובים ויש לראות ולהתייחס לבקשות - כפי שמתייחסים לתקציב הביטחון. "חיזוק המשפחות וחיזוק המורל חשובים לא פחות מטנקים ורובים", אמר השר והוסיף: "לכן אמשיך לעשות הכל למציאת פתרונות תקציביים ואחרים".
