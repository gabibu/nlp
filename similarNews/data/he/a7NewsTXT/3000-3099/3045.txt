

מד"א ושירות הכבאות פירסמו לקראת ערב ל"ג בעומר הנחיות להבערת מדורות ולזהירות מאש.

שירותי כבאות והצלה נערכים בכוננות מוגברת לאלפי המדורות שיודלקו על פי הערכות ברחבי הארץ בערב החג.

נציב כבאות והצלה רב טפסר משה ורדי הוציא השבוע הנחיות שימנעו מצב של התלקחות כתוצאה ממזג אויר ומחריגה מכללי הבטיחות. בין השאר קרא להורים ולילדים לקבוע את מיקום המדורה בשטח נקי מקוצים ומעשבים ובמרחק סביר ממבנים וממתקנים, לגדר את המדורה באבנים, להרחיק חומרים דליקים, ולהמנע מלהדליק מדורות מתחת לקווי חשמל וטלפון, בקרב עצים ושיחים או מתקני דלק.

החוגגים נקראים בנוסף להקפיד על כללי התנהגות במקרה פגיעה, להתגלגל על הקרקע או להשתמש בשמיכה או מגבת כשהראש חשוף על מנת לכבות אש האוחזת בבגדים.

ממד"א נמסר כי מדי שנה מפונים בני נוער וילדים רבים לבתי החולים בשל טיפול בלתי נכון במדורת ל"ג בעומר ושימוש בחומרי בערה נוזלים. מד"א קראה לחוגגים להוסיף עצים למדורה רק כאשר הרוח נושבת בגב, בזהירות ובהקפדה שלא להסיר או לתלוש בגדים חרוכים שנדבקו לגוף במקרה של כוויה.

הציבור נקרא להיזהר!



