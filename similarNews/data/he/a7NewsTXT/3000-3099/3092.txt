

איגוד לשכות המסחר עתר היום לבג"צ נגד נגיד בנק ישראל, ד"ר דוד קליין, על דחיית פרסום שיעור הריבית במשק.

כתב עתי"ם מוסר, כי האיגוד מבקש שבג"צ ידון בעתירה בדחיפות ויתן צו על תנאי המחייב את הנגיד להסביר מדוע לא קבע ופרסם עד היום את שיעור הריבית לחודש מאי. על התצהיר המצורף לעתירה חתום נשיא האיגוד, דני גילרמן.

כתב עתי"ם מוסר, כי בעתירה אשר הוגשה ע"י עוה"ד חיים סמט ועודד שטייף מציין האיגוד, כי לקביעת שיעור הריבית במשק חשיבות רבה למשק כולו. "לכל שינוי בשיעור הריבית המוניטרית השפעה מיידית על עלות האשראי לפרטים ולחברות, על אפשרויות הצמיחה במשק, החזרי הלוואות, משכנתאות ועוד, העלות המשקית ללווים. בכל שבוע בו ניתן היה להפחית את הריבית המוניטרית ולא נעשה כך, נאמדת בכ-20 מיליון ש"ח", נאמר בעתירה.

להלן נאמר בעתירה, כי הותרת שיעור הריבית המוניטרית, שנקבע לחודש אפריל, על כנו רק בשל כך שזה שיעור הריבית האחרון שקבע הנגיד, ללא כל בחינה נוספת, מוגבלת ככל שתהא, הינה פעולה בלתי מתקבלת על הדעת, שכן משמעותה להשאיר ליד המקרה את קביעת שיעור הריבית באופן אקראי ובלתי מתחשב במצב המשק.
