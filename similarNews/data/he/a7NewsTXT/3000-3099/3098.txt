

תנועת הפתח' בכפרים ביו"ש מנסה ליצור אווירה המעודדת את הפיגועים נגד ישראל ונגד כוחות צה"ל, כך עולה ממידע הזורם למערכת הביטחון.

"מי שהורג או פוצע יהודים, כוחו ומעמדו עולה באותו כפר והוא נחשב לגיבור לאומי. אותו גורם יוצר סביבו תחושות של יראה וכבוד בקרב תושבי הכפר והסביבה", אמר בכיר בטחוני ישראלי בשיחת טלפון עם סוכנות עתי"ם.

הוא הוסיף, כי כתוצאה מכך, ממהרים ארגונים פלשתינים שונים לקחת על עצמם אחריות לפיגועים, כדי לחזק את מעמדם בתוך הכפרים והערים הפלשתיניים.

המקור הבכיר אמר לסוכנות עתי"ם כי הפלשתינים מכנים את המלחמה הזאת "מלחמת התשה" שמטרתה להתיש את הישראלים, לסלק את המתנחלים ולגרוף הישגים מדיניים.

"התקשורת הפלשתינית משדרת דברי הסתה יומיומיים" אומר המקור ""קול פלשתין" שידר אמש תוכנית מיוחדת בה הושמעו דברי עידוד להמשך האלימות נגד ישראל. התוכנית לוותה בשירים לאומניים בהם נאמר, בין השאר, 'אבן תהפך לחרב, וחרב לבית'".
