

בשעה זו היה אמור להתחיל מסע ההלוויה של קובי מנדל ויוסי אישראן הי"ד, הנערים שנרצחו באכזריות במערת חריתון שבגוש עציון.

מהמשטרה נמסר כי המסע מתעכב מפאת חקירת המשטרה באזור.

מסע ההלוויה ייצא מיישובם של הנערים ויעשה דרכו לשני בתי הקברות בהם ייטמנו הנערים. קובי מנדל הי"ד ייטמן בשעה 17:00 בבית העלמין בכפר עציון ויוסף אישראן הי"ד יובא למנוחות בשעה 18:15 בהר המנוחות בירושלים.

גופותיהם של קובי מנדל ויוסף אישרן הי"ד, נמצאו הבוקר במערה בתוך ואדי הנמצא במרחק של כ 300 מטר מיישובם. מחקירה ראשונית עולה כי הנערים נרצחו באכזריות על ידי פלשתינים תושבי האזור לאחר שהלכו אתמול בבוקר לטייל באזור.

הגופות נמצאו עם סימני התעללות קשים של דקירות ומכות אבנים.

ראש הממשלה אריאל שרון אומר בתגובה כי "הרצח המחריד של שני הנערים מתקוע, מהווה הסלמה נוספת בפעילות הטרור והאלימות של הפלשתינים כנגד אוכלוסייה אזרחית תמימה". שרון תובע מהרשות להפסיק לאלתר את הטרור ואת ההסתה הארסית לרצח אזרחים ישראלים ויהודים.

בנוסף, כינה שרון את המתנחלים "הגיבורים הגדולים של זמננו". לדבריו, "עמידת גבורה כזו איננה זכורה לי שנים ארוכות". ראש הממשלה קיים בעקבות הרצח התייעצות בטחונית בלשכתו בהשתתפות הרמטכ"ל.
