

מחקר מדעי שנעשה במרכז הרפואי מיימונידס בברוקלין, ניו יורק, מעלה כי צעירים חרדים, בעיקר תלמידי ישיבות, סובלים מחולשה בעצמות. התברר כי יותר מרבע מן הנבדקים סובלים מצפיפות נמוכה מאד של העצמות.

הדוקטור משה גלבר, מנהל המחלקה הפנימית בבית החולים לניאדו בנתניה, הסביר לערוץ 7 את הסיבות האפשריות לממצאים הללו: "ייתכן כי סגנון החיים של אותם בחורים, תלמידי ישיבה, הוא הגורם לתופעה. הבחורים אינם חשופים דיים לשמש, וגם כאשר שהם יוצאים מן הבית, הם לבושים בבגדים המכסים את גופם מכף רגל ועד ראש. יש לזכור כי אחד הגורמים החשובים בבניית העצמות הוא יצירת ויטמין D בעור באמצעות חשיפה לשמש. ויטמין זה תורם לספיגת הסידן מן המזון לתוך הגוף, ומסייע לשקיעתו בעצמות". ד"ר גלבר מציין סיבה אפשרית נוספת לבעיה, והיא חוסר בפעילות גופנית, דבר הגורם ירידה בצפיפות העצם.

תלמידי ישיבות, שימו לב: כדאי להרבות בפעילות גופנית, ובחשיפת הגוף לשמש!
