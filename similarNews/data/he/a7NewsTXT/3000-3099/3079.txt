

ועדת המשנה לאינטרנט ולטכנולוגית המידע בכנסת דנה בנושא גבולות חופש הביטוי ברשת האינטרנט, ובאמצעים לאכיפת החוק ברשת. על מהלך הדיון ועל קשת הדעות דווח באתר NFC. עו"ד אמיר טיטונוביץ אמר כי יש להטיל אחריות אישית על מפעילי אתר כשבאתר שלהם, בידיעתם, מתפרסמים ביטויים של לשון הרע נגד אחרים.

ראש מפלג עבירות מחשב במשטרה סנ"צ מאיר זוהר אמר עם זאת כי בעניין דרכי אכיפת החוק, כגון החרמתו הזמנית של המחשב לצורך חקירה, הכיר המחוקק בחשיבות המחשב לעסק, ולכן תפיסת מחשב של עסק בצו בית משפט אינה יכולה להיות ליותר מ 48 שעות.

שר התקשורת ראובן ריבלין הביע תמיכה במדיניות החירות באינטרנט, ואמר כי הוא רואה בחירות זו מדיניות עקרונית, וכי הוא אינו מעוניין להתערב בעניין זה באמצעות חקיקה.

ח"כ מודי זנדברג, מיכאל קליינר, ויקטור בריילובסקי ועבד אל מלכ דהאמשה הציעו לוועדה ליזום חקיקה שתקבל גם העתק של דיסק קשיח כראיה. תיקון זה יאפשר למשטרה להעתיק את חומר הראיות, וכך לא ייפגע המשך הפעלתו של המחשב. כמו כן הציעו חברי כנסת אלה לקבוע את גבולות האחריות של ספק האינטרנט לתכנים העוברים דרכו, ולהעניק זכות למי שמחשבו נתפס על ידי המשטה לדרוש מבית המשפט צו שיורה למנוע חדירה לקובצי מחשב שאינם נוגעים לעניין החקירה.
