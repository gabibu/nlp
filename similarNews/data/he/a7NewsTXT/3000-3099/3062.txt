

קובי מנדל הי"ד ויוסף אישרן הי"ד, שנרצחו ליד מערת חריתון סמוך ליישוב תקוע בגוש עציון הובאו למנוחות. קובי מנדל נטמן בבית העלמין בכפר עציון, ויוסף אישרן נטמן בהר המנוחות בגבעת שאול . מחקירה ראשונית עולה כי הרצח בוצע ביום ג' בשעות הצהרים, וכי שני הנערים נאבקו עם רוצחיהם. עוד נמסר כי הנערים עברו התעללות קשה, וכי מדובר ברצח אכזרי במיוחד.
במסע ההלוויה השתתפו אלפים מתושבי גוש עציון, אישי ציבור, בני משפחה וחברים לעבודה של ההורים. ההלוויה יצאה מתקוע ובצומת גוש עציון נישאו הספדים. שרת החינוך לימור לבנת אמרה כי "המנהיגות הפלשתינית שמצמיחה רוצחי ילדים טהורים ומסיתה ומלמדת תלמידי בתי ספר לרצוח ילדי בתי ספר, צריכה ללמוד שדם יהודי אינו הפקר בארץ הזו. הם צריכים לשלם".

השרה לבנת הוסיפה כי הממשלה כבר שינתה את הכיוון "אבל לא עשינו כנראה עוד מספיק ונעשה יותר וננצח".

כוח צה"ל נכנס אתמול לכפר הערבי תוקוע שסמוך לתקוע ועצר שם 18 חשודים. 15 מבין העצורים הם רועים וחקלאים מהאזור ושלושה עצורים אחרים הם תושבי חברון, שהודו בגניבת עזים מתקוע. כמו כן חסם צה"ל את הכניסות והיציאות מכפרי האזור בניסיון למנוע מהרוצחים להימלט מהאזור.

הבוקר נמסר מצה"ל כי רוב העצורים מאתמול שוחררו מאחר שנמצאו חפים מפשע, אולם במשך הלילה נעצרו עוד חמישה פלשתינים תושבי האזור שהפלשתינים מעידים עליהם שהם הרוצחים ממש. אחד העצורים, על פי הדיווחים הפלשתיניים ידוע כמשתף פעולה עם ישראל, והוא חשוד שביצע את הרצח בכדי לנקות את שמו בפני הרשות.

שלושה מתוך החמישה שנעצרו הלילה הוחזקו כבר מאתמול בידי הרשות בחשד לרצח וחיילי צה"ל

באו לקחתם מידי המשטרה הפלשתינית באזור.
