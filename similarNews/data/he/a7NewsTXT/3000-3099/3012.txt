

זרועות הבטחון עצרו מספר מחבלים, חלקם משרתים במודיעין הפלשתיני החשודים בפעילות חבלנית.

כתב עתי"ם מציין, כי בתחילת חודש פברואר השנה נעצר ע"י כוחות צה"ל והשב"כ מוסא קורעאן, פעיל תנזים תושב הכפר בלטה שבשומרון.

בחקירתו, הודה קורעאן בביצוע מספר פיגועי ירי לעבר עמדות צה"ל בהר עיבל ובהר גריזים. עוד הודה קורעאן כי יחד עם החוליה בה הוא חבר, ביצע פיגועי ירי מרכב חולף לעבר עמדות צה"ל בישוב שבי שומרון וכן פיגוע בו הונח מטען חבלה לעבר רכב צבאי מערבית לשכם. בפיגועים אלה לא היו נפגעים, אך נגרם נזק לרכוש.

להלן נמסר לכתב עתי"ם, כי בחודש פברואר השנה עצרו כוחות צה"ל והשב"כ באזור קלקילה גם את כארם פהיב דיאב משאקי, תושב שכם ואת מאמון אחמד רשיד אבו בכר, תושב הכפר ג'ית, מזרחית לקדומים המשרתים במנגנון המודיעין הצבאי הפלשתיני.

השניים הודו בחקירתם כי ביצעו ירי לעבר כוח צה"ל במחסום סמוך לקלקיליה. משאקי הודה בחקירתו עוד כי ביצע ירי לעבר אוטובוס אזרחי סמוך לאלפי מנשה.
