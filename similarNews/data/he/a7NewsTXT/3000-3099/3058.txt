

במסע ההלוויה השתתפו אלפים מתושבי גוש עציון, בני משפחה וחברים לעבודה של ההורים. ההלוויה יצאה מתקוע ובצומת גוש עציון נישאו הספדים. השרה לבנת אמרה כי "המנהיגות הפלשתינית שמצמיחה רוצחי ילדים טהורים ומסיתה ומלמדת תלמידי בתי ספר לרצוח ילדי בתי ספר, צריכה ללמוד שדם יהודי הוא לא הפקר בארץ הזו. הם צריכים לשלם".

השרה לבנת הוסיפה כי הממשלה כבר שינתה את הכיוון "אבל לא עשינו כנראה עוד מספיק ונעשה יותר וננצח".

ראש מועצת גוש עציון שאול גולדשטיין היה נסער מאוד בהלוויה, וקרא לממשלה לפעול בתקיפות נגד ההסתה הפלשתינית שמקורה באמצעי התקשורת שלהם. "אתם לא באופוזיציה ואנחנו דורשים ממכם פעולה נחושה קודם כל נגד ההסתה", אמר. הוא הוסיף כי יש לפעול נגד ההסתה במערכת החינוך הפלשתינית שמחנכת עם שלם לרצוח יהודים.

כמו כן נשא דברים הרב שלמה רסקין רב הישוב אפרת.

בתום ההספדים התפצל מסע ההלוויה לשניים. קובי מנדל ז"ל נטמן בבית העלמין בכפר עציון וחברו לכיתה יוסף אישרן ז"ל נטמן בהר המנוחות בירושלים.

מסע ההלוויה של יוסף אישרן הגיע מגוש עציון להר המנוחות אחרי רדת החשיכה ומאות מלווים המתינו בפתח בית העלמין לבוא הארון.
