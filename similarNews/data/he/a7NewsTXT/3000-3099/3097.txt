

שני פועלים מרומניה נהרגו בצהרים בפיצוץ של מטען חבלה ליד גדר המערכת, סמוך למחסום כיסופים שברצועת עזה. פועל נוסף נפצע קל.

השלושה עסקו בעבודות תחזוקה כאשר סמוך אליהם התפוצץ המטען, הרג אחד מהם ופצע את השניים האחרים. למקום הוזעקו כוחות משטרה וצבא שהעבירו את הפצועים במסוק לבית החולים סורוקה בבאר שבע. אחד מהפצועים מת מפצעיו עוד בדרך לבית החולים והשני אושפז כשהוא במצב קל.

לאחר הפיצוץ ערך כוח צה"ל סריקות מסיביות באזור הפיצוץ וחיפש אחר מטענים נוספים או ראיות שיובילו למניחי המטען.

כשעה לאחר הפיגוע נכנס כוח צה"ל לתוך השטח הפלשתיני הסמוך והשמיד שם עמדה של המשטרה הפלשתינית. במקום התפתחו חילופי אש.

פלשתינים ידו בצהרים אבנים על רכבים ישראלים שנסעו על הכביש הסמוך לצומת א-רם שמצפון לירושלים. לפני שעות אחדות נפצעו מידויי האבנים הללו שני ישראלים שטופלו במקום.

קודם לכן ירו הפלשתינים לעבר מוצב צה"ל בגבול ישראל - מצרים, מצפון מערב לרפיח. באותו אירוע גם נזרק בקבוק תבערה לעבר כוח צה"ל שהיה בפעילות שגרתית סמוך למוצב.

לא היו נפגעים והחיילים השיבו באש לעבר מקורות הירי
