

צה"ל ביצע אמש הריסת מבנים סמוך לגבול ישראל-מצרים, בקרבת העיר רפיח. במהלך הפעולה נורו מספר רימונים נגד טנקים ואש מנשק קל לעבר כוח צה"ל, אשר השיב בירי לעבר מקורות הירי.

לכתב עתי"ם נמסר, כי פעילות זאת נערכה בעקבות הפעלת שני מטענים, זריקת מספר בקבוקי תבערה, רימוני יד וירי רימונים נגד טנקים, לעבר כוחות צה"ל שהיו אתמול בפעילות מבצעית שגרתית סמוך לגבול ישראל-מצרים.

כתב עתי"ם מציין, כי מחבלים פלשתינים מנצלים את המבנים הממוקמים לאורך ציר זה למחסה ולביצוע פעילות טרור נגד חיילי צה"ל הנעים עליו.

הפעילות של צה"ל בוצעה בשטח ה"ורוד" שעל פי הסכמי אוסלו מוגדר כאזור המתקנים הצבאיים, שבו לישראל אחריות בטחונית ואזרחית מלאה.
