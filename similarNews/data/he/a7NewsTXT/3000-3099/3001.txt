

לכבוד פרישתו של היועץ המשפטי של הכנסת צבי ענבר נערך אתמול בכנסת יום עיון מיוחד בנושא ייצוגיות מול מקצועיות בתחום המשפט. אורח הכבוד היה נשיא בית המשפט העליון, אשר שטח בנאום ארוך את התנגדותו להקמת בית משפט לחוקה. כתבנו בכנסת חגי סרי מציין כי הצעת החוק הזה כבר עברה בכנסת בקריאה טרומית. השופט ברק כינה את הרעיון "רע ומסוכן", ואמר כי הוא יגרום פוליטיזציה של בית המשפט.

ברק טען כי מינויי השופטים היו תמיד ענייניים בלבד. לדבריו, אין השופטים אמורים לייצג את כלל האוכלוסייה. "אכן, בג"צ איננו גוף ייצוגי", אמר השופט ברק, "על כן לא נמנה שופט ממפלגה דתית, אולם תמיד נמנה כמה שופטים הבקיאים במשפט העברי. בפסיקותיו של בג"צ משתקפים הערכים היהודיים והדמוקרטיים גם יחד, אשר על פיהם נוהגת מדינת ישראל", קבע ברק, והוסיף כי פסיקותיו של בג"צ הן מאוזנות.
