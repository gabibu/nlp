

ועדת זמיר, אשר מונתה על ידי שר המשפטים הקודם יוסי ביילין כדי לבדוק את דרכי מינוי השופטים בישראל, ממליצה להוסיף לצוות השופטים בישראל נציגים של מגזרים שאינם מיוצגים כיום במערכת, כמו העולים, החרדים, והערבים.

בראשות הוועדה עמד שופט בית המשפט העליון יצחק זמיר, אשר יצא לגמלאות לפני ימים אחדים. חברים אחרים בוועדה היו ח"כ אמנון רובינשטיין, ונציג לשכת עורכי הדין עו"ד גיא רון.

ועדת זמיר ממליצה למנות נציב תלונות הציבור למערכת המשפטים, שאזרחים יוכלו לפנות אליו בתלונות על שופטים. הוועדה סבורה כי כדי לבדוק את משך הטיפול בתיקים, ואת האיזון של הפסיקות יש לעקוב אחר פעילות השופטים. הוועדה גם ממליצה כי שופטים חדשים יעברו תקופת ניסיון וישתתפו בימי עיון מרוכזים, וזאת כדי ללמוד טוב יותר את מלאכת השפיטה.
