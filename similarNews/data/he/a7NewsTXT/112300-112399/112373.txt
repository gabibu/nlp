

ביתו של תושב נווה דקלים, שי מזעקי, ורכבו הפרטי ניזוקו בהתקפת פגזי המרגמה האחרונה על יישובי גוש קטיף. כאשר נסע לילדיו שהיו לבד בבית פגע פצמ"ר סמוך לרכבו וגרם לנזק כבד. לכל בני המשפחה שלום.

מזעקי סיפר ביומן ערוץ 7 שביום רביעי בשעות אחר הצהרים הוא היה בעבודה ובבית היתה בתו בת ה-10 עם שני אחיה הקטנים בני 6 ו-4. "לאחר שנפל פצמ"ר ראשון באזור התקשרה אלי הבת כשהיא מבוהלת, אמרה שהיא מפחדת ושהיא בדרך לקחת ספר תהילים ולקרוא פרקי תהילים ותוך כדי שהיא מדברת נפל פצמ"ר שני בחצר הבית האחורית, גרם לריסוק החלון. את הפיצוץ שמעתי באופן מעומעם אבל שמעתי את הבת שלי צורחת ומאבדת את העשתונות לרגע וככל הנראה נפל לה הטלפון מהיד ונותקה השיחה".

לדברי מזעקי הוא יצא מיד ממקום עבודתו בבנק המזרחי בנווה דקלים, נכנס לרכבו ופתח בנסיעה לכיוון הבית כאשר לפתע התפוצץ פגז מרגמה סמוך לרכב. "לקח לי זמן להבין אבל הפצמ"ר התפוצץ סמוך מאוד לרכב, מאחור, וגרם לנזק גדול לרכב. אני המשכתי עוד כמה מטרים ויצאתי מן הרכב כאשר בדיעבד התברר שמיכל הדלק נפגע והגלגל נוקר".

מזעקי הסביר שבדרך כלל, כשיש התקפת פצמ"רים נכנסים כל האנשים לחדרי הביטחון, אך במקרה שלו, מכיוון שהילדים היו לבד בבית הוא נסע על אף הסיכון על מנת להיות עם הילדים ולהרגיע אותם.

"הנס הראשון זה שהפצמ"ר לא פגע ברכב ישירות אלא רק מאחור והנס השני זה ששום ניצוץ לא גרם לפיצוץ מיכל הדלק וכשהגענו הביתה שלמים הדאגה היחידה היתה לילדים שנשארו בבית וב"ה, הגענו הביתה, והרגענו את הילדים. "נס נוסף היה כשהרסיסים של הפצמ"ר שפגע בחצר הבית לא חדרו את החלון הכפול לידו עמדה הילדה".

מזעקי סיפר שהנזק לבית מפיצוץ הפצמ"ר בחצר האחורית לא היה כל כך נורא מפני שהכביסה עצרה את כל הרסיסים. "הרסיסים פגעו בשמיכות שהיו על חבל הכביסה.

"רציתי להודות לקב"ה על הניסים הגדולים שהיו לנו אתמול", אמר. "ברוך ה' שלא קרו דברים מעבר לנזק ברכוש".

