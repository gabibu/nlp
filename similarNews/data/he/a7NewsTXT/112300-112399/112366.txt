

פורום המשפטנים למען א"י עתר בדרישה לבטל את האולטימטום שהוצב למתיישבי גוש קטיף. הפורום מחתים מתיישבים על מסמך נגדי למסמך תוכנית ניצנים, שעיקריו הם התנגדות ל"עקירה, מחנות פליטים ופירוק המרקם הקהילתי".

פורום המשפטנים הגיש אמש לבג"ץ בקשה דחופה לצו ביניים בדרישה למנוע מהממשלה לממש את ה"אולטימטום" שהציבה למתיישבים, לפיו מוקצב להם שבוע שבוע ימים, להצטרף לתוכנית ניצנים. הם טוענים כי מדובר בחוסר סבירות קיצוני. הבקשה הוגשה במסגרת העירות הנדונות בבג"ץ נגד חוק "פינוי-פיצוי".

פורום המשפטנים למען ארץ ישראל החליט לצאת במסמך החתמה משלו "נוכח המלחמה הפסיכולוגית המופעלת כלפי גוש קטיף מצד הממשלה והתקשורת".

בהודעתם נמסר כי "הפורום החליט לצאת במסמך החתמה משלו, שעיקריו הם: א. לאו מוחלט לעקירה ולכל התניה ממשלתית שמטרתה לפגוע במאבק הנחוש של המתיישבים. ב. לאו מוחלט לעקירה כפולה ולמחנות פליטים. ג. לאו מוחלט לפירוק המרקם הקהילתי ולפיזור התושבים שאליו מובילה הממשלה בניסיון ההונאה שלה המכונה 'תוכנית ניצנים'".

בגוש קטיף דחו את הטענות בדבר הסכמתם של מאות משפחות לתוכנית ניצנים. לטענתם, מספר התושבים שחתמו על המסמך אינו עולה על 200.
הפורום המשפטי אמר בתגובה ל"אולטימטום" שהציבה לבני: "מסיבת העיתונאים שלה היא המשך של מיצג השקר, שלפיו הממשלה מציעה את ניצנים למתיישבים והם, כביכול, דוחים זאת".

גוש קטיף: רבים לא הבינו משמעות החתימה
בגוש קטיף מעריכים כי ייתכן שאכן הושגו חתימות של מעל 400 בתי אב המוכנים לעבור לניצנים, באמצעות החתמות המוניות, כיוון שרבים מהחותמים לא הבינו על מה הם חותמים.

כתבנו חגי הוברמן מוסר כי בגוש מספרים שבניסנית, ישוב המונה כ-300 בתי אב, החתים בעל חנות כמאתיים בעלי בתים על טופס ההסכמה, בטענה שממילא החתימה לא מחייבת. בטופס אכן יש
סעיף כזה שבו נכתב: "הצטרפותי מותנית בחתימתי על הסכם נפרד ומפורט שיערך על פי סעיף 85 לחוק היישום בו יוסדרו כל תנאי ההצטפות באופן מפורט, ורק חתימתי על הסכם כזה תחייב. למען הסר כל ספק, אין בחתימתי על טופס זה כדי להוות הסכמה כלשהי לתכנית ההתנתקות".
