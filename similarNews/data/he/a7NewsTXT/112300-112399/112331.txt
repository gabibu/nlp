

בקרוב תכונס ועדה שכבר זכתה לשם "ועדת פינס" על שם שר הפנים אופיר פינס, יוזם הועדה. הועדה תדון באחד מהחוקים שנחשבים לטאבו חוקתי מוחלט   חוק השבות.

חוק זה חוקק לראשונה עם קום המדינה ונפתח במילים "כל יהודי זכאי לעלות ארצה", בהמשכו מגדיר החוק יהודי "מי שנתגייר או נולד לאם יהודייה", אך הסעיף השנוי במחלוקת ביותר שנכנס לחוק רק בשנת 1970 קובע כי "הזכויות של יהודי מוקנות גם לילד ולנכד של יהודי", סעיף המכונה "חוק הנכד", עם פתיחת החוק לדיון מחודש נפתחת האפשרות לשנות סעיף זה, שלדברי מומחים רבים מעמיד בסכנה את קיומו של רוב יהודי במדינת ישראל בעוד כמה שנים, כאשר יוכלו מיליוני לא-יהודים נכדים ליהודים מתבוללים, לעלות לארץ מתוקף חוק השבות, החייל שנתגלה לאחרונה כשעל זרועו קעקוע של צלב קרס ובחקירתו טען שהוא "נאצי ושונא יהודים", מובאת כדוגמה על ידי מומחים אלו למה שמצפה לנו בעוד כמה שנים.

מלשכתו של השר פינס נמסר לכתבנו, כי בלשכת השר עוד לא גיבשו בוודאות את דעתו של השר בנושא, אולם נראה שיתמוך בהפיכת חוק השבות לחוק יסוד, לאחר שהגיש בעבר שלוש פעמים הצעות כאלו, מבלי לשנות את סעיף הנכד בחוק.

