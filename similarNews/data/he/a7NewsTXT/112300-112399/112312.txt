

"בזכות תורתנו הקדושה רה"מ לא יתן את המקומות האלה לערבים והארץ תשאר בשבילנו. עוד מעט יבוא המשיח ויבטל את כל הגזירות" כך אמר זקן המקובלים הרב יצחק כדורי בפגישה נדירה עם איש ערוץ 7, יהושוע מאירי.

הרב הכחיש מכל וכל את הפירסומים השונים שהיו כאילו הוא תומך בהתנתקות ושאל "מה הכוונה במילה הזאת?"

מאירי, שליווה את הרב כדורי במשך כ- 7 שנים בפעילות למען שלימות ארץ ישראל לא ניפגש עם הרב שנה תמימה בגלל מאבקי כוחות בחצר והדיר את רגליו מהמקום. הפגישה היום התקיימה בסודיות רבה ובתיווך של אדם קרוב מאוד לשניים. במהלך הפגישה שנמשכה כ - 25 דקות ניסו כמה ממקורבי הרב ובני משפחתו להכנס לחדר בו ישבו השניים אך הרב סימן להם בידיו לצאת מהמקום.

מאירי הציג בפני הרב את גזר העיתון שבו הובאו דברים בשמו לפיהם יש לסמוך על ראש הממשלה ולתמוך במהלכיו לפינוי הישובים ותגובתו הייתה ניזעמת. "אין לשום אדם רשות מעימי לדבר בשמי, לא מתלמידי ולא מבני ביתי. היו ימים שפקד אותי חולי אבל עכשיו, ירחם השם, אני בריא." - אמר הרב.
מאירי פירט בפני הרב במדוייק את התוכניות המדיניות של הממשלה כפי שהתפרסמו ברבים ושאל את הרב לגבי דעת תורה מפיו והרב השיב לו : " מעיקר הדין עזה זה לא ארץ ישראל ואם אין שם תלמודי תורה אז בשביל פיקוח נפש צריך ללכת משם."

מאירי: אבל הרב יש ישובים מסביב לעזה שיש בהם יהודים שגרים שם כבר כמעט 30 שנה.
הרב כדורי: "הנכד שלי למד בישיבה בגוש קטיף. איפה שיש ישיבות אסור לגעת כי בזכות תורתינו הקדושה המקומות האלה של היהודים. איפה ששומעים קול יעקוב זה ארץ ישראל ואסור לדבר סרה על המקומות האלה. מי שעוקר יהודים ממושבותיהם כאילו עוקר תורה מישראל והוא כמו היוונים והרומאים הרשעים."

מאירי: הרב אתה אמרת שצריך לסמוך על ראש הממשלה?

הרב כדורי: לב מלכים ושרים ביד השם והוא עושה רצונו. השם יסיר מראש הממשלה עיצות רעות. ראש הממשלה הוא כמה וכמה גיבור שלוש פעמים.

מאירי: אז ראש הממשלה הוא טוב?

הרב כדורי: עוד מעט יבוא המשיח, הוא יעזור לממשלה והשם ירחם עליהם ויעשה תפילתם ובקשתם בהצלחה ולא ישיב פניהם ריקם.

מאירי: הרב אבל יש ריב אחים גדול עכשיו ויש אנשים שאומרים שזה סכנה למלחמת אחים וגם ראש הממשלה בסכנה.

הרב כדורי: ישמח העם ויצהילו החולים. לא יקרה כדבר הזה.

מאירי: הרב מה יקרה עכשיו?

הרב כדורי: השם מרחם על עמו ישראל שיחזרו בתשובה ולא ישיב פניהם ריקם. ויבטל כל הגזירות בהיסח הדעת ובשלום. ויתן בליבו של ראש הממשלה לא לתת כל המקומות האלה לערבים. ויהיו כל המקומות בשביל היהודים. בזכות תורתנו הקדושה.
