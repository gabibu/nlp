

בסיס חיל האויר שליד נתב"ג יועבר לאזור נבטים שבנגב תוך תקופה משוערת של 3 שנים, כך על-פי נתוני תכנית העבודה של משרד הביטחון לשנים הקרובות.

כתבנו חגי הוברמן מוסר כי מהלך זה אמור להביא לשינוי משמעותי באזור נמל התעופה הבינלאומי של ישראל, שעיקרו הפחתה משמעותית ברמת הרעש ביישובי סובב נתב"ג והאצת הליך פיתוח כלכלי נרחב בשל פינוי השטח עליו בנוי היום הבסיס.

ברשות שדות התעופה אומרים כי העתקת בסיס חיל האוויר מנתב"ג תפנה שטחים נרחבים לטובת פרויקטים אזרחיים. אלה ייהנו מהקירבה למסלולי נמל התעופה הבינלאומי של מדינת ישראל ולצירי תנועה ראשיים במרכז הארץ ויתרמו לפיתוח כלכלי של המתחם כולו.

כתבנו מציין כי לצד הפיתוח הכלכלי, יביא פינוי בסיס חיל האוויר גם ליתרונות סביבתיים בעיקר בנושא רעש המטוסים. בשנת 2004 לדוגמא, היה חלקו של חיל האוויר כ- 10% מכלל התנועה האווירית בנתב"ג כאשר חלקם של מטוסי החיל בחריגות מסיפי הרעש המירביים הקבועים עמד על למעלה מ- 40% מכלל החריגות שזוהו במערכת הניטור סביב נתב"ג. הגורמים העיקריים לחריגות אלה הינם מטוסי בואינג 707 שבשימוש חיל האויר, מטוסים אשר בשל רעש מנועיהם אינם מורשים עוד לנחות ולהמריא משדות תעופה במדינות מפותחות.

מנכ"ל רשות שדות התעופה, גבי אופיר, אמר הבוקר כי העתקת בסיס חיל האויר מאזור נתב"ג אמורה להוות ציון דרך במתחם נמל התעופה וסיבה טובה לתושבי האזור לצפות לביצוע המהלך לנוכח התרומה המשמעותית לאיכות החיים והסביבה בישובי סובב נתב"ג.
