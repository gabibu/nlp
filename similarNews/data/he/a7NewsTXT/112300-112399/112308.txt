

בצה"ל החליטו לתת אשראי למנגנוני הביטחון הפלשתינים, שיפעלו לעצור את הירי, וכמו תמיד המציאות טפחה על פניהם. שוטרי הרש"פ הסבירו לצה"ל שניסו לעצור את החוליה אבל היא פתחה באש עליהם ולכן הם נמלטו.

קצת קשה להאמין, אבל העילה העיקרית למטחי המרגמות המתמשכים שנורו אתמול על גוש-קטיף, היתה החלטת בית המשפט הפלשתיני בעזה, שאנשיו ידועים כעושי דברו של אבו-מאזן, לפסול 48 קלפיות בשלושה אזורי בחירה, בהם זכה החמאס ברוב גדול.

במערכת הביטחון אמרו לכתבנו חגי הוברמן כי מחבלי החמאס, זועמים על הפסילה, החליטו להראות לאבו-מאזן מיהו "בעל הבית" ברצועה. ומה הדרך להשפיע על אבו-מאזן? לירות קסאמים ופצמ"רים על יישובים יהודיים, להביך את ה"ראיס" הפלשתיני במערכת יחסיו השבריריים עם ישראל.

לכך התווסף האירוע בלילה, של מותו של איש חמאס ב"תאונת עבודה", מפיצוץ מיטען שכנראה הרכיב בעצמו. החמאס כמובן מיהר להאשים את ישראל במותו, ומכאן קצרה היתה הדרך לפתוח בירי רקטות ופצצות, על פי העקרון שייסד החיזבאללה של "תגובה צמודה". כשלושים קסאמים ופצמ"רים נורו לאורך כל היום לעבר יישובי הרצועה. בנוה-דקלים נפצע קל צעיר בן 17, בנצרים פגעו רסיסים באחד הבתים, ובהמשך הירי שתי רקטות קאסם נפלו בחממות מושב גדיד. אתמול גם נמצא זנב של רקטת קאסם במשתלה במושב גני טל שהתפוצץ במהלך הלילה.

כתבנו מוסיף כי הפלשתינים השתמשו ברקטות הקרויות בצה"ל "קסאמון" מין קסאם קטן יותר, לטווח קצר. חבל להם לבזבז קסאם ארוך טווח על ירי מחן-יונס לכיוון נוה-דקלים, מרחק של מאות מטרים בלבד.

בצהריים גברה המתיחות, אחרי שצה"ל הצליח לפגוע בחוליה שניסתה לירות פגזי מרגמה מבית הקברות של חן-יונס. החוליה נפגעה מהאוויר, אחד היורים נפצע קשה והשני קל, אך הירי נמשך ביתר שאת.

בצה"ל החליטו לתת אשראי למנגנוני הביטחון הפלשתינים, שיפעלו לעצור את הירי, וכמו תמיד המציאות טפחה על פניהם. השוטרים הפלשתינים הגיעו לשטח, ניגשו אל חוליות הירי ולא עצרו אותם. למפקדי צה"ל הם הסבירו אח"כ, שהחוליה פתחה באש על השוטרים, ולכן הם נמלטו.

בערב הודו קצינים בכירים ברצועה, שכל המגעים עם ה"מקבילים" הפלשתינים לא נשאו פרי. עם זאת לכולם גם היה ברור שצה"ל לא מתכוון לפעול נגד הירי בצורה אינטנסיבית. אם יגלו חוליה, יירו עליה. אבל כוחות קרקעיים לא ייכנסו לשטח. ממילא, הסביר אתמול קצין בכיר, החמאס לא ירצה למתוח יותר מדי את החבל לפני הבחירות לפרלמנט הפלשתיני, ולכן יפסיק מעצמו את הירי.
