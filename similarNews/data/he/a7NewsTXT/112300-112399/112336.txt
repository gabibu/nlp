

שופט בית המשפט העליון בדימוס, צבי טל, ביקר הבוקר במאהל שביתת הרעב של הסטודנטים נגד תכנית ההתנתקות. "עקירת אוכלוסיה אזרחית שלווה הוא עוול, ומעשה שלא יעשה. המהלך הזה הוא לא רק פשע, הוא טיפשות", אמר.

(צילום בדף הבית: לע"מ)

שופט בית המשפט העליון בדימוס, צבי טל, ביקר הבוקר במאהל שביתת הרעב של הסטודנטים נגד תכנית ההתנתקות מול משרד ראש הממשלה.

השופט טל אמר לשובתי הרעב כי עקירת אוכלוסיה אזרחית שלווה הוא עוול, ומעשה שלא יעשה. המהלך הזה הוא לא רק פשע, הוא טיפשות . אין שום ערך שמצדיק את העקירה ובפרט שאין תמורה מהצד השני. המילה תוכנית לא מתאימה למהלך הזה אלא המילה גזירה", אמר השופט טל.

יו"ר הכנסת, ראובן ריבלין, ביקר אתמול אף הוא במאהל וביקש לחזק את ידי המפגינים והגדיר את מחאתם כתפארת הדמוקרטיה הישראלית". בדבריו הבהיר יו"ר הכנסת כי בא לחבק אותם בתוקף תפקידו כיו"ר הכנסת "אתם מייצגים את הדמוקרטיה במיטבה. התנגדותכם תקיפה אבל לא תוקפנית".

עוד אמר ריבלין כי "לפעמים מזניחים את הצורך לדבר על ההתנתקות ומסיחים את הדעת. ההחלטה התקבלה אבל לנסות ולשנות החלטה אפשר תמיד בצורה דמוקרטית. ישבתי בכנסת כשההחלטה התקבלה וזעקתי 'כאשר יגורתי בא'. אני איתכם ברמ"ח אברי ומזדהה איתכם".

גוש קטיף: רבים לא הבינו משמעות החתימה

בגוש קטיף מעריכים כי ייתכן שאכן הושגו חתימות של מעל 400 בתי אב המוכנים לעבור לניצנים, באמצעות החתמות המוניות, כיוון שרבים מהחותמים לא הבינו על מה הם חותמים.

כתבנו חגי הוברמן מוסר כי בגוש מספרים שבניסנית, ישוב המונה כ-300 בתי אב, החתים בעל חנות כמאתיים בעלי בתים על טופס ההסכמה, בטענה שממילא החתימה לא מחייבת. בטופס אכן יש
סעיף כזה שבו נכתב: "הצטרפותי מותנית בחתימתי על הסכם נפרד ומפורט שיערך על פי סעיף 85 לחוק היישום בו יוסדרו כל תנאי ההצטפות באופן מפורט, ורק חתימתי על הסכם כזה תחייב. למען הסר כל ספק, אין בחתימתי על טופס זה כדי להוות הסכמה כלשהי לתכנית ההתנתקות".

הפורום המשפטי: השרה ליבני מהתלת בתושבים

"מסיבת העיתונאים" של ליבני וחבריה הינה המשך המיצג השקרי בו הממשלה ברוב טובה מציעה למתיישבים את ניצנים והם כביכול דוחים זאת. הפורום המשפטי למען א"י המייצג מוסרית את הרוב המוחלט מהתושבים מיצר על כך שליבני מהתלת בתושבים ובתקשורת ומציעה להם עקירה כפולה למחנות פליטים זמניים, ללא פרנסה ולמשך מספר שנים, שבסופה "תמרח" ותטורפד תוכנית ניצנים ע"י בג"צים ומאבקים ציבוריים (ירוקים, רשויות מקומיות ועוד) ותשאיר את התושבים ללא כלום. הפורום ימשיך לעמוד על כך בתוקף שאם חלילה תמומש העקירה יעברו התושבים ישירות לניצנים, דבר שיכריח את הממשלה לשם שינוי לעמוד במילתה. נסיונה של ליבני לסחוט חתימות מהתושבים ע"י יצירת פילוג, לחץ, בלבול והפצת דיסאינפורמציה בנוגע למס' החותמים (שלפי בדיקות מעמיקות עם כלל יושבי ראש מזכירויות היישובים אינו עולה על 150 משפחות מתוך כ-1600) נועד אך ורק לצורכי תעמולה שמטרתה טירפוד המאבק בגירוש, מאבק שהולך וצובר תאוצה, ותעיד על כך הפאניקה ששודרה מצד רוה"מ.
