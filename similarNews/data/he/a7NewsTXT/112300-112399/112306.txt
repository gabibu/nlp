

נציגים ישראלים מנסים בתקופה האחרונה לשכנע את הפלשתינים: קחו את החממות בגוש קטיף, הפועלים שלכם כבר יודעים איך להפעיל אותם, תהיו אתם בעלי העסק, ואנו נעזור לכם בייצוא התוצרת החקלאית. (צילום: מוטי סנדר)

בפגישות שקיימו נציגים ישראלים עם גורמים פלשתינים, ניסו הראשונים לשכנע את האחרונים כי כדאי להם לקבל את היישובים בשלמותם.

לכתבנו חגי הוברמן נודע כי הנציגים הישראליים מנסים לשכנע את הבכירים הפלשתינים, שקבלת
היישובים בשלמותם, על בתיהם וחממותיהם, היא אינטרס פלשתיני.

"נוה-דקלים יכול להיות כפר נופש פלשתיני מעולה, ושאין טעם שנהרוס בתי-ספר כאשר אצלכם, הפלשתינים, יש מצוקה בבתי-ספר. תנצלו את הבתים הללו" אומרים נציגי ישראל לפלשתינים.
בישראל מנסים להפעיל גם לחץ כלכלי. כיום עובדים בחממות גוש-קטיף 3000 פלשתינים. אם נהרוס את החממות, אומרים נציגי מתאם הפעולות ביש"ע, לפועלים שלכם לא תהיה עבודה. אדרבא: קחו את החממות, הפועלים שלכם כבר יודעים איך להפעיל אותם, תהיו אתם בעלי העסק, ואנו נעזור לכם בייצוא התוצרת החקלאית. במערכת הביטחון לא רואים שום פסול בהעלאת רעיון שהפועלים הערביים ייהפכו
לבעלי החממות בהם עבדו כשכירים, כשבעלי החממות המקוריים יושלכו ככלבים לקראוונים, מובטלים מעבודה.

באורח הכי פארדוכסלי, מי שאמור להכריע בסופו של דבר אם הבתים ייהרסו או לא, הוא אבו-מאזן. אם הפלשתינים ידרשו להרוס את הבתים, כמו שדובריהם מכריזים כל הזמן, לישראל לא תהיה ברירה. על פי החוק הבינלאומי, החזרת שטח כבוש (וישראל איבדה את יכולת הטיעון שלא מדובר בשטח כבוש ברגע ששרון החליט על נסיגה חד-צדדית) חייב הצד הכובש להחזיר את השטח באותו אופן שכבש אותו. כלומר: להחזיר דיונות ריקות.

במערכת הביטחון מקווים להגיע להסכם עם הפלשתינים על העברה מסודרת של הבתים, כדי שישראל לא תיאלץ להורסם. 4 פעמים נשלם על הריסת הבתים, אמר לי השבוע גורם צבאי בכיר: התשלום הראשון הוא הפיצויים למפונים, עוד 400 מיליון ש"ח נשלם על ההריסה, עוד כמה מיליונים תעלה החזקת חיילי צה"ל בשטח עד שיושלמו ההריסה ופינוי ההריסות, ובנוסף נאבד קלף מיקוח בהסדר
הקבע, כשהפלשתינים ידרשו פיצוי כספי על אובדן הנכסים במלחמת העצמאות.
זו לא בדיחה: במערכת הביטחון משוכנעים שכאשר נגיע להסדר הקבע, ידרשו הפלשתינים פיצוי כספי על בתיהם בחיפה, יפו, עכו וכו'. השארת בתי גוש-קטיף בשלמותם נתפסת כפיצוי הולם לנכסים הללו, אחרת ניאלץ לשלם לפלשתינים עוד סכומים.
