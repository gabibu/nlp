

כנס רבנים המשיבים לשאלות הגולשים באינטרנט נערך לראשונה ביוזמת אתר האינטרנט "כיפה".

בכנס ייחודי שארגן השבוע אתר האינטרנט הדתי "כיפה", השתתפו למעלה משלושים רבנים המייצגים קשת רחבה של רבני הציונות הדתית, הנושאים בנוסף לתפקידם הרשמי, גם בתואר 'רבני האינטרנט', המקדישים מזמנם להשיב לשאלות הגולשים בנושאי אמונה והלכה.

בין הרבנים שנטלו חלק בכינוס: הרב שמואל אליהו, רב העיר צפת, הרב יובל שרלו, ראש ישיבת פ"ת, הרב עוזיאל אליהו, רב המועצה האזורית משגב, הרב דוד לאו, רב העיר מודעין, הרב יואל בן נון, ראש ישיבת עין צורים, הרב אלי כאהןף ראש מדרשת עין הנציב ועוד.

לכתבנו נמסר כי הרבנים המשיבים, שזו הפעם הראשונה שבה נפגשו כולם סביב שולחן אחד, התכנסו כדי לדון בתופעה ההולכת וצוברת תאוצה: שאלות המופנות לרבנים באמצעות רשת האינטרנט בהיקף חסר תקדים בעולם התורני.

להערכת גורמים המצויים בנושא, עד כה נשאלו הרבנים כ-150,000 שאלות הלכתיות באתרי האינטרנט השונים.

כתוצאה מכך, התעוררו שאלות רבות שנידונו בכנס, על מנת לתת מענה מתאים ומוצלח לסגנון השאלות החדש שנוצר בשנים האחרונות המתאפיין בעיקר בתשובות פרקטיות קצרות וביכולת השאלה האנונימית המאפשר עיסוק בנושאים שעד כה לא זכו להתיחסות בשל הבושה הרבה הכרוכה בהם.

הרצון לייעל את הטיפול והמענה הניתן לעשרות הפניות המגיעות מידי יום, הוביל לאיחוד כוחות מכיוונים שונים המתעסקים בשו"ת הוירטואלי, מתוך נסיון ראשון ליצור מאגר תשובות יעיל ומאגרי חיפוש שיקלו על המשתמשים בשירות חשוב זה.

בנוסף, הועלו הצעות לייעול מערכת השו"ת ולקביעת 'אמנת שירות' הדדית בין השואל האנונימי לבין הרב המשיב, הובעו עמדות שונות כיצד להתייחס לסוגי הפונים השונים ולשאלות הרבות והקשות העוסקות בנושאים 'חמים' ומגוונים המעסיקות את הנוער והמבוגרים.

הרב יובל שרלו, שאירח את הכנס בישיבתו ומותקי העונים ברשת האינטרנט, הביע תקוה שכינוס זה יהווה נקודת זינוק לשיתוף פעולה בין הכוחות התורניים המקדישים מזמנם לטובת ולתועלת הציבור ולהגברת הפצת הפרוייקט החשוב ברשת האינטרנט.

בועז נכטשטרן, מיוזמי הכינוס ומנהל אתר "כיפה", אמר כי הם רואים חשיבות רבה לפיתוח תחום האינטרנט במגזר הציוני דתי. "עצם ההשתתפות הרבה של הרבנים בכנס מראה על החשיבות והחיוניות של הפרוייקט. בכנס נידונו נושאים מגוונים כמו שילוב אנשי מקצוע במערך השו"ת, שילוב נשים כמשיבות, ופתרונות טכניים להקלת השימוש".
