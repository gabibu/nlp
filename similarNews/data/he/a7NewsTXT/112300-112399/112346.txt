

נשיא המדינה, משה קצב, מינה היום במשכנו 36 שופטים ושופטות   3 לבתי הדין האזוריים לעבודה, 6 לבית המשפט המחוזי ו   27 לבית משפט השלום.

הנשיא קצב ברך את השופטים לרגל המינוי ואחל להם הצלחה. הנשיא פנה אל השופטים ואמר: "הנכם מתמנים בעיצומה של תקופה שבה מתחוללים שינויים וסערות. הפולמוס שהתעורר גרר אחריו לאחרונה הסלמה בהתבטאויות, בהצהרות, בנכונות למעשים קיצוניים. מנהיגי יש"ע והמתיישבים ראויים להערכה על העמידה האיתנה למען האידיאליים לאורך שנים למרות הקשיים והסבל. הם מסכנים את חייהם וחיי בני משפחותיהם למען העם והמדינה. אבל, תהיה אשר תהיה המחלוקת היא אינה מצדיקה קרע בעם. אני מודאג מאלימות שעלולה לפרוץ בעת הפינוי, מהקרע שעלול להתחולל בתוכנו. צה"ל ראוי להערכה של כולנו ואין להעמידו במבחן לביצוע החלטות הדרג המדיני".

עוד אמר הנשיא כי "גדולי הרבנים בדורות האחרונים הטילו איסור חמור לסירוב פקודה בצה"ל והטילו איסור להרים יד על חיילי צה"ל. ליבי עם המתיישבים, גם בשעות קשות אלו, אבל עלינו לוודא שלא ייחצו קווים אדומים".

הנשיא קרא לממשלה ולמתנגדים לתכנית ההתנתקות לתת את דעתם כדי למנוע "ממיעוט בלתי נשלט לבצע מעשים מסוכנים. למנוע מצב בו טעות בשיקול דעת תהפוך לחילופי אש. על המתנגדים לתכנית להציב סייגים לפעולות ההתנגדות. השמעת איומים שתכליתם להרתיע את הממשלה עלולים להביא לאיבוד שליטה".

בטקס השתתפו נשיא בית המשפט העליון, שרת המשפטים, נשיא בית הדין הארצי לעבודה, הנהלת בתי המשפט, השופטים המתמנים ובני משפחותיהם.
