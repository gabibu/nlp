

ראש הממשלה, אריאל שרון, הודיע כי החליט לתמוך בהורדת המיסים אותה מתכנן שר האוצר, בנימין נתניהו.

שרון ונתניהו הגיעו למספר סיכומים בראשם הפחתת המע"מ ב-0.5% כמו גם ביטול הצורך לתשלום ביטוח לאומי לבעלי הכנסות נמוכות מסף המס. ראש הממשלה הודיע כי תוכנית המיסים תובא לממשלה לאחר שובו מארצות הברית. לאחר אישורה בממשלה תובא התוכנית גם לאישור ועדת הכספים של הכנסת.

אתר "גלובס" מדווח לפי פרטי התוכנית:
* מס ערך מוסף ירד ב-0.5% מ-17% ל-16.5% מיד לאחר אישור התוכנית בממשלה. החודש המדויק יקבע בתיאום בין שרון לנתניהו, כשהערכות מדברות על חודש יוני או יולי.

* ב-2005 לא תהיה הקלה במס הישיר לבעלי הכנסות בינוניות והם יהנו מהפחתה במס הישיר רק מה-1 בינואר 2006.

* יעשה מהלך משולב של הורדת מס הכנסה ודמי ביטוח לאומי, כאשר שיעור מס ההכנסה המקסימלי, כולל ביטוח לאומי, ירד ל-44% בשנת 2010. כיום המס המקסימלי עומד על 49%.

* מס החברות ירד ל-25% ב-2009. זאת, כאשר הירידה במס תואץ ב-2006 ב-1% במקום ל-32% על פי התכנון המקורי ל-31%. ב-2007 מס החברות ירד ב-2% נוספים ל-29% כשב-2008 תרשם הפחתה נוספת של 2% ל-27% וב-2009 ירד המס ירד לשיעורו הסופי ברמה של 25%.

* שיעורי המס בשוק ההון ובבורסה יאוחדו. הנטיה הינה שהמס על רווחי הון בבורסה יורחב ל-20%. כן יאוחדו ויפושטו כל שיעורי המס על רווחים: דיבידנד, ריבית ורווחי הון. לאומר מס של 20% יוטל גם על החסכונות, המק"מ ואפיקי החיסכון האחרים. הפרטים הסופיים בנוגע למיסוי הבורסה ושוק ההון והחסכונות עדיין טעונים עיבוד והתאמה, על דעתו והסכמתו של נגיד בנק ישראל.

כן יופחתו דמי הביטוח הלאומי למי שמשתכר עד 3,500 שקלים לחודש. צעד זה יתבצע בדרך הבאה: המדרגה הראשונה של הביטוח הלאומי, בשיעור של 4.1%, תרד ל-0.3%, כדי לתת הטבה גם לבעלי הכנסות נמוכות שלא מגיעים לסף המס. כל חבילת המיסוי, להוציא המע"מ, תתחיל רק בינואר 2006.
