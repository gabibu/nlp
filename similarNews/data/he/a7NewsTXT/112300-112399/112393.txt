

ישראל עדיין לא ערוכה למגיפת שפעת העופות שפוגעת בבני אדם ומתפשטת בעולם. "צריכים להיערך לקראת האפשרות שהמחלה בבני האדם תתגבר", מזהיר ד"ר אלון מוזס מביה"ח הדסה עין כרם.

ארגון הבריאות העולמי הורה לאחרונה לכמה מדינות להיערך לקראת אפשרות של התפשטות מגיפת שפעת העופות. המגפה החלה במזרח אסיה רק בעופות אבל הגיעה גם לבני האדם.

ערוץ 2 חושף ממסמך פנימי שהוצג בראשית החודש בפני שר הבריאות, דני נווה, בישיבה שנערכה במשרד בנושא. המסמך חושף כי אם לא יושג במהרה סכום של כ-15 מיליון שקלים, לא תהיה מדינת ישראל ערוכה כהלכה למאבק בשפעת הקטלנית.

ממשרד הבריאות נמסר כי בימים אלה שוקדים במשרד על הצעה למימון ההיערכות, וכי היא תוגש לאישור הממשלה.
