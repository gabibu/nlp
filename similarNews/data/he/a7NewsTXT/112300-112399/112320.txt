

נערי בית שאן שחפצו להתרשם מקרוב על מה שנעשה בפולין לפני 60 שנה, יכלו לעשות זאת השבוע. חברת אל על ואיסתא ארגנו להם ביקור בפולין ליום אחד. כתבנו עוזי ברוך שהתלווה למסע מדווח.


יום שלישי 7:00 בבוקר. מטוס אל על נוחת בקרקוב, כשעליו קבוצת בני נוער משלושה מוסדות חינוך בבית שאן, בי"ס דתי, חילוני והישיבה התיכונית בעיר. הקבוצה פונה לקרקוב, שם היא מבקרת ברובע ביהודי ובבתי הכנסת שבו המבטאים אלף שנות חיים יהודיים בעיר, משם ממשיכה הקבוצה למחנות ההשמדה אושוויץ-בירקנאו ומסיירת בהם עד לשעה 21:00 בערב. משיורדת החשכה נוסעת לשדה התעופה וממריאה בחזרה לישראל.

ביקור ניסויי זה בן יום אחד, הוא חלק מיוזמה חדשה ששותפים אליה חברת הנסיעות "איסתא", בראשותו של שמעון סיבוני, חבר הכנסת זבולון אורלב מהמפד"ל, ראש עיריית בית שאן ג'קי לוי, חברת אל על שהיו"ר שלה, פרופ' ישראל בורוביץ', תרם את המטוס והשתתף אף הוא במסע.

את הקבוצות הדריכו מדריכי פולין ותיקין, הרב דב זליקוביץ', מאיר גרוס, מאיר שילה, נח הר אבן ואפרים שמואלביץ' לפי תוכנית חינוכית שהוכנה ע"י מכון יד לזהבה בקדומים (לזכר הניספים בשואה הי"ד ע"ש זהבה וצבי שוורץ).

לקראת הטיסה חזרה לישראל סיפרו התלמידים כי המסע גרם להם למחשבות חדשות "כל הזמן למדנו על השואה מספרים או סרטים, אבל שאתה מגיע לכאן אתה נכנס לזה, אתה חש את הזוועה, היא עוברת לך בגוף", הם סיפרו.

מנכ"ל המכללה הטכנולוגית רופין, אורי כהן, המשמש כיועץ המקצועי של המיזם אמר לערוץ 7 כי היוזמה באה ממספר אנשים ש"פולין והנחלת השואה לנוער זורמים בוורידים שלהם", כהגדרתו, והם עסוקים בלחפש כל הזמן דרכים איך להנחיל ליותר ויותר בני נוער את זכר השואה.

בראיון ליומן הצהרים של ערוץ 7 סיפר ח"כ אורלב על היוזמה, "עד כה המסע שאותו ביצעו רוב בני הנוער היה מסע בן 8 ימים שעלותו המשוערת הייתה 1400 דולר. לא לכל ההורים יש סכום כזה, עובדה שמנעה עד כה מבני נוער רבים לנסוע לפולין ולחוש במסע המיוחד הזה את השואה הנוראה שעברה על עמנו, לאחרונה פנה אלי יו"ר חברת הנסיעות איסתא, מר שמעון סיבוני והציע לארגן נסיעה ניסויית לפולין בעלות של 100 דולר לכל תלמיד, ולבחון האם התוצאות החינוכיות יהיו חיוביות, ובאם יהיו כן לארגן נסיעות של המוני בני נוער בעלות הזו במטרה שכל בן נוער שמעוניין בכך יוכל לבקר בפולין, וכך צירפנו כמה גורמים כפי שהוזכר, והצלחנו לארגן את הנסיעה בעלות המדוברת".

"עם שובי מהמסע" המשיך אורלב, "מסקנותיי האישיות שהמסע הצליח מעל ומעבר, מדריכי "יד לזהבה" היו מצוינים והצליחו להעביר לא רק ידע אלא גם את הנשמה שבחוויה מיוחדת וקשה זו, ונראה היה על בני הנוער שהפנימו עמוקות את החוויה".

ולשאלת המראיין, מדוע לא היה שותף משרד החינוך ליוזמה, השיב אורלב שהתנגדותם לכך היא קנטרנית ולא מובנת, "צרות עין" כהגדרתו, והוא מקווה שכאשר יראו את הצלחת המסע יצטרפו גם הם להמשיך את היוזמה הלאה.

בית הכנסת הרמ"א בקרקוב

קבר אביו של הרמ"א בבית הקברות היהודי

בית הכנסת אייזיק שול

מחנה הבסיס אושוויץ 1

מחנה הריכוז וההשמדה בירקנאו-אושוויץ 2

צילום: מאיר תורג'מן




