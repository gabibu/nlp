

בעקבות מתקפת הפצמ"רים על גוש קטיף קורא יו"ר ועדת החוץ והביטחון של הכנסת, ח"כ יובל שטייניץ, לצאת למבצע 'חומת מגן 2'. "היה צריך לצאת למבצע כזה כבר לפני חודש, האם מחכים להרוגים רבים?", שאל.

"אני קראתי לראש הממשלה להפסיק מיד את כל משחקי החתול והעכבר, את ההפגזות והאזהרות החוזרות ונשנות ולהודיע על סיום הפסקת האש ברצועה", אמר שטייניץ בראיון לערוץ 7. "יש לצאת מיד לא למצבצע נקודתי וקטן אלא למבצע 'חומת מגן 2' בכל רצועת עזה כדי לשבש את התהליך של התחזקות תנועת החמאס ושל השתקמות תשתיות הטרור". מדובר, לדבריו, בהשתלטות על כל רצועת עזה, עקירת תשתיות הטרור, הריגת ועצירת המחבלים, חיפוש במשך כמה שבועות אחרי כל מאגרי הנשק הכבד הנמצאים שם.

לטענת שטייניץ, כל הישגי צה"ל והשב"כ מן השנתיים האחרונות יורדים לטמיון ורשתות הטרור מנצלות את הפסקת האש כדי להתחזק ולהתאושש. "בכל רגע יכול צה"ל לכבוש את רצועת עזה ולפגוע פגיעה קשה בחמאס ובשאר ארגוני הטרור ולשבש את התהליך הזה בו הם מנצלים את הפסקת האש כדי להשתקם", אמר.

השאלה האמיתי היא למה צה"ל לא יצא לפעולה שכזאת כבר אתמול או שלשום או לפני חודש כשהתחילו ההפרות החמורות של הפסקת האש", היקשה והוסיף, "האם מחכים למספר גדול של הרוגים ואז יעשו פעולה מוגבלת ויחכו למספר יותר גדול של הרוגים?".

שטייניץ אמר כי למדינה דמוקרטית יש חובה להגן על אזרחיה בתוך הקו הירוק ובתוך גוש קטיף. "מדובר באזרחים מלאים של מדינת ישראל וגם אם ההתקפות מכוונות בעיקר אל גוש קטיף, חובתנו להגן עליהם ולהפעיל את צה"ל". עוד הוסיף שמעבר לכך, ברמת הביטחון הלאומי מייצר החמאס משוואת התשה והרתעה 'על אש בינונית', כדבריו. "לא מדובר בהפרות ספוראדיות של הפסקת האש", אמר.

אם המצב של תגובות מקומיות יימשך, מזהיר שטייניץ, לא נתפלא אם יפלו פגזים בעת ביצוע ההתנתקות על ראשי התושבים וכל הכוחות שיגיעו לגוש קטיף ויהיו לנו הרוגים רבים.
