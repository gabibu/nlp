

פורסמו שמותיהם של שנים מתוך שלושת הישראלים שנהרגו אתמול במהלך שיט רפטינג בפפואה-גיניאה החדשה שבמזרח.

שמותיהם של ההרוגים הם: שלמה חרובי, בן 62 מחיפה ואיתמר חייקן, בן 50 מתל אביב. נכון לעכשיו הותר לפרסום שההרוג השלישי התגורר בגדרה.

שלושת הישראלים השתתפו במשלחת של חברה ישראלית בשם "נהרות", שיצאה לשיט בנהר ה"וואטוט" במזרח המדינה. בקטע סוער בנהר, הנמצא במרחק של כ-200 קילומטרים מכל דרך סלולה, התהפכו שלוש הסירות. אחד מחברי המשלחת הלך ברגל 20 קילומטרים עד לכפר הקרוב על מנת ליצור קשר עם חברת הטיולים אשר יצרה קשר מיידי עם משרד החוץ.

הודעות נמסרו למשפחות ונציגות משרד החוץ באוסטרליה עוסקת כעת במאמצי העברת שלוש הגופות לישראל.
