

יו"ר הנהלת הסוכנות היהודית, סלי מרידור, אמר בקונגרס הציוני הישראלי "עלינו להגיע לגבולות בני הגנה מבחינה דמוגרפית ולכן אנו צריכים לוותר על חלקים בארץ ישראל כדי לשמור על המירב והרוב היהודי".

יו"ר הנהלת הסוכנות היהודית, סלי מרידור, אמר בקונגרס הציוני הישראלי "אנו עומדים בפני אירוע טראומתי והיסטורי - ההינתקות וצריך לשמור על העיקרון מלחמת אחים לעולם לא. עיקר האחריות לכך מוטלת על הממשלה והחברה וחייבים לנהוג במתיישבים בכבוד לגלות הבנה, לומר תודה ולתת תשובות ראויות כי אין לנו טובים מהאנשים האלה. עם זאת עלינו להגיע לגבולות בני הגנה מבחינה דמוגרפית ולכן אנו צריכים לוותר על חלקים בארץ ישראל כדי לשמור על המירב והרוב היהודי".

בנושא העולים אמר מרידור כי "צריך שהמדינה תסיר את החסמים הבירוקרטים בפני העולים כמו למשל בסוגיית המיסוי. כמו כן יש ירידה משמעותית בתקציבי הממשלה לקליטת עליה ולכן צריך להגדילם ולהעמידם בראש סדר העדיפות".

"רק במדיניות משולבת ואמיצה ניתן להבטיח כיום את מימוש תכנית באזל להקים בית לאומי ולא דו לאומי לעם היהודי, ולא רק לישראלים, אלא לכל העם היהודי ולעשות זאת בישראל, גם אם לא בכל חלקי ארץ ישראל. במציאות החדשה של היום שבה נולדים כל שנה יותר יהודים בישראל מאשר בקהילות היהודיות, האחריות הזו וההובלה עוברת למדינת ישראל.

בקונגרס דיבר גזבר הסוכנות היהודית, שי חרמש שאמר כי "מעם ללא ארץ, הפכנו לארץ ללא גבולות ולכן לפני כל מהלך צריך להגדיר את גבולותיה של הארץ כדי להבטיח את מדינת ישראל לדורת הבאים".

אורלב: מערכת חינוך שיש בה סדקים וכשלים מסכנת את החוסן הלאומי

יו"ר סיעת המפד"ל, ח"כ זבולון אורלב, אמר בדיון על אתגרי החינוך היהודי-ציוני, בקונגרס הציוני הישראלי שנערך בירושלים, כי עתידו של העם היהודי ושל המדינה היהודית תלוי ברמתה ובאיכותה של מערכת החינוך.

"מערכת חינוך שיש בה סדקים וכשלים אינה בעיה רק לתלמיד אלא היא מסכנת את החוסן הלאומי ואת יכולת קיומו של העם היהודי. החינוך היהודי ציוני הוא לב ליבה של מערכת החינוך.מתמטיקה, אנגלית, תנ"ך ואפילו עברית אפשר ללמוד בכל העולם. כל אחד צריך ללמוד יהדות בדרכו שלו ובהבנתו שלו, ובלבד שידע לקרוא טקסט יהודי ולהבין את משמעותו", אמר אורלב.
