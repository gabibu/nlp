

הקריאה באה בעקבות מאבקם של חברי "פורום הארגונים להשבת רכוש של נפגעי שואה בישראל", הדורש להעביר את כספי הניצולים שאין להם דורש לניצולי השואה החיים עמנו היום שמצבם הכלכלי קשה וזקוקים לכסף.

הפורום קיים לפני כשבועיים הפגנה מול המשרד הראשי של בנק לאומי ברחוב יהודה הלוי בתל אביב, בהפגנה הוצבו 200 כסאות כאשר ניצולי השואה ישבו על הכיסאות האחוריים ועל הכיסאות הקדמיים הונח שלטים שעליהם שמותיהם של ניצולי השואה שמתו בשנים האחרונות. ההפגנה נערכה תחת הסיסמא "בבנק מחכים שכולנו נמות".

בנק לאומי החזיק במשך שנים כספים שהופקדו בידי יהודים מאירופה לפני השואה שנרצחו בשואה ולא יכלו לדרוש את כספם בחזרה, ועדת חקירה פרלמנטרית, שבדקה את הנושא ופרסמה השנה את מסקנותיה, קבעה שהכסף שהיה מופקד בבנק הועבר כולו למדינה, אולם הבנק הרוויח מגביית ריבית והצמדה על כספי הנרצחים.

בפורום הארגונים טוענים שהבנק הרוויח במשך השנים 308 מיליוני שקלים כריבית על כספי הניצולים, ומסרב להעבירם ליורשים שפנו אל הבנק במשך השנים. הפורום דורש שהבנק יעביר את הכסף אליו, במטרה לסייע לניצולי שואה חסרי יכולת. הבנק לעומת זאת טוען שהרוויח מהפרשי ריבית והצמדה 35 מיליוני שקלים בלבד, וטוען שמוכן להעביר את הכסף ברגע שיודיעו להנהלת הבנק לאן להעבירו.

לכתבנו ידידיה הכהן נמסר מגורמים בפורום שההפגנה שנראתה לפני כשבועיים היא אפס קצהו של קרחון של המתוכנן על ידי הפורום באם ייכשל המו"מ עם בנק לאומי, "אמנם כרגע יש הדברות עם הבנק אך טענתנו העיקרית היא שהפורום שמאגד תחתיו את כל ארגוני הניצולים והצליח להגיע עד כה להסכמים עם כל הבנקים האירופאים להשבת הכסף, לא הצליח להגיע להסכמים דומים עם הבנקים בישראל".

יצויין שיוזמה חדשה שאותה מוביל העיתונאי אהרון פוירשטיין מ"כל העיר", קוראה לאזרחי ישראל להעביר את חשבונותיהם מבנק לאומי, כפי שעשה בעצמו, עד שלא יחשוף הבנק את כל המידע על החשבונות של ניצולי השואה הללו.
