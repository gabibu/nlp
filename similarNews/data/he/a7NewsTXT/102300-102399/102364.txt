

יו"ר ועדת הכלכלה חבר הכנסת אמנון כהן חושש שאיסור גורף של השימוש בשלטי חוצות מחשש להסחת דעת הנהגים תביא להפסד כספי גדול לבעלי העסקים.

בדיון שנערך הבוקר בהכנה לקריאה ראשונה של הצעת החוק של ח"כ לאה נס (ליכוד), האוסרת התקנת שילוט בעל תצוגה נעה, אמר יו"ר ועדת הכלכלה חבר הכנסת אמנון כהן כי איסור גורף יפגע קשות בבעלי עסקים ובהכנסות הרשויות המקומיות.

כיוון שכך לדבריו יש לבחון דרכים להגביל רק שילוט שיוכח כמסיח את דעת הנהגים וגורם לתאונות. ח"כ כהן ביקש ממשרד התחבורה ומהמשטרה להמציא לוועדה נתונים לגבי שילוט הדרכים כגורם לתאונות דרכים.

חברת הכנסת לאה נס, מציינת כי דו"ח שפרסמה עמותת "אור ירוק" מציין את שילוט הדרכים כאחד ממסיחי הדעת הגורם לתאונות דרכים. לטענתה, אם שילוט רגיל גורם לתאונות, קל וחומר שעושה זאת שילוט בעל תצוגה נעה.

יצויין כי לעומת דבריה של חברת הכנסת נס הציג היועץ המשפטי של חב' הפרסום "חוצות זהב" ו"קומיוניקטיבי", עו"ד יורם מושקט מחקר של רשות הכבישים הפדרלית בארה"ב הטוען כי לא נמצא קשר בין שילוט אלקטרוני לתאונות דרכים.

נציגת אגף התנועה במשטרה, רפ"ק דורית פורר, הודיעה כי המשטרה תומכת בהצעת החוק אך סייגה את דבריה בכך שקשה מאוד להוכיח שהשילוט הוא הגורם לתאונות דרכים מאחר ולא ניתן לבודדו מגורמים נוספים בשטח.
(ש)
