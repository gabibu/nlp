

משרד הבריאות יתגבר את בתי החולים באחיות שלומדות להסמכה, עקב מצוקת כוח האדם במחלקות בתי החולים. כך החליט אתמול (ד') שר הבריאות, דני נווה.

התלמידות יתגברו כוח אדם סיעודי במחלקות הפנימיות החל מהשבוע הקרוב, ולאחר מכן ייבחן הצורך בתגבור נוסף.

האחריות על חייהם היא של ראש הממשלה, אנו מסירים אחריות, כך כתבו לשרון למעלה ממאה מנהלי מחלקות בבתי חולים, בעקבות מצוקת האשפוז החמורה בבתי החולים בישראל. "המצב גובה קורבנות אדם", כתבו.

מכתבם זה של הרופאים זוכה לתמיכתו של יושב ראש ועדת הבריאות חבר הכנסת, שאול יהלום, שקרא הבוקר "לכל הרופאים להצטרף למאבק משותף עם ועדת הבריאות בכנסת כי הדרכים השגרתיות נכשלו".

כותרת מכתבם של הרופאים לראש הממשלה היא "זעקה וקריאה להתערבותך הדחופה לפתרון המשבר במערכת הבריאות". תחת כותרת זו כתבו "אנו, קוראים לך להתערב מיידית למציאת פתרון למחלה הקשה של הרפואה בישראל. בתי החולים מלאים עד אפס מקום, חדרי המיון "מוצפים", היחידות לטיפול נמרץ "סתומות", מחלקות הילדים "עולות על גדותיהן" והמחלקות הפנימיות קורסות תחת העומס הקטסטרופאלי של חולים קשים ומונשמים רבים. אנו מודיעים לך   מאחורי המספרים מסתתרים אנשים בשר ודם. המצב גובה קורבנות אדם!!!"

בהמשך מכתבם משתמשים גם הרופאים בדימוי ה'צונאמי' שאוזכר לא אחת בשל המציאות הבריאותית הנוכחית במדינת ישראל "גל ה"צונאמי" של שפעת החורף רק מבליט את עליבותה של מערכת האשפוז. זו שעתם העלובה והמשפילה של המבוגרים והקשישים החולים, דווקא אלה שכוחם לא עומד להם לזעוק על הבושה, על שאנו נאלצים להשליכם לפרוזדורים ולחדרי האוכל לאחר שהכפלנו ושילשנו את מספרם בחדרי האשפוז. התפוסה ביחידות המיון ובמחלקות השהייה שלהן נעה בין 140% ואף מגיעה ל   200% בשל המתנה של שעות ארוכות בחדרי המיון".

כאמור, את מכתבם חותמים מנהלי המחלקות בהעברת האחריות על שלום החולים מהם לפתחו של ראש הממשלה "ראש הממשלה, מר אריאל שרון, במצב הנוכחי איננו מסוגלים לקחת אחריות לא אנו ולא הצוות המסור שלנו, לבריאותם וחייהם של החולים במחלקות הפנימיות. לך, כבוד ראש הממשלה, הסמכות וגם האחריות הכוללת! אנא פעל והבא הצלה!"

את הפתרון המיוחל רואים הרופאים בביטול מידי ומוחלט של הקיצוץ ב 4% שלתקני הרופאי, בהקצאת משאבים מיידית לתגבור צוותי רופאים ואחיות במחלקות השונות.

כמו כן דורשים הרופאים הקמת ועדת חקירה ממלכתית שתבהיר כיצד הגיעה מדינת ישראל למצבה הנוכחי.
(ש)
